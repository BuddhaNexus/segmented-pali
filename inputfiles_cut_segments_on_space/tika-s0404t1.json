{
  "tika-s0404t1:0": "2. Mahāvaggo",
  "tika-s0404t1:1": "1. Verañjasuttavaṇṇanā",
  "tika-s0404t1:2_0": "11. Dutiyassa paṭhame verañjāyaṁ viharatīti (pārā. aṭṭha. 1.1) ettha verañjāti tassa",
  "tika-s0404t1:2_1": "nagarassetaṁ adhivacanaṁ, tassaṁ verañjāyaṁ. Samīpatthe bhummavacanaṁ. Naḷerupucimandamūleti",
  "tika-s0404t1:2_2": "ettha naḷeru nāma yakkho. Pucimandoti nimbarukkho. Mūlanti samīpaṁ. Ayañhi mūla-saddo",
  "tika-s0404t1:2_3": "‘‘mūlāni uddhareyya antamaso usīranāḷimattānipī’’tiādīsu (a. ni. 4.195) mūlamūle",
  "tika-s0404t1:2_4": "dissati. ‘‘Lobho akusalamūla’’ntiādīsu (dī. ni. 3.305; pari. 323) asādhāraṇahetumhi.",
  "tika-s0404t1:2_5": "‘‘Yāva majjhanhike kāle chāyā pharati, nivāte paṇṇāni patanti, ettāvatā rukkhamūla’’ntiādīsu",
  "tika-s0404t1:2_6": "(pārā. 494) samīpe. Idha pana samīpe adhippeto, tasmā naḷeruyakkhena adhiggahitassa",
  "tika-s0404t1:2_7": "pucimandassa samīpeti evamettha attho daṭṭhabbo. So kira pucimando ramaṇīyo pāsādiko",
  "tika-s0404t1:2_8": "anekesaṁ rukkhānaṁ ādhipaccaṁ viya kurumāno tassa nagarassa avidūre gamanāgamanasampanne",
  "tika-s0404t1:2_9": "ṭhāne ahosi. Atha bhagavā verañjaṁ gantvā patirūpe ṭhāne viharanto tassa rukkhassa",
  "tika-s0404t1:2_10": "samīpe heṭṭhābhāge vihāsi. Tena vuttaṁ ‘‘verañjāyaṁ viharati naḷerupucimandamūle’’ti.",
  "tika-s0404t1:3_0": "Paccuṭṭhānaṁ (sārattha. ṭī. 1.2) nāma āsanā vuṭṭhānanti āha ‘‘nāsanā vuṭṭhātī’’ti.",
  "tika-s0404t1:3_1": "Nisinnāsanato na vuṭṭhahatīti attho. Ettha ca jiṇṇe…pe… vayoanuppatteti upayogavacanaṁ",
  "tika-s0404t1:3_2": "āsanā vuṭṭhānakiriyāpekkhaṁ na hoti. Tasmā ‘‘jiṇṇe…pe… vayoanuppatte disvā’’ti ajjhāhāraṁ",
  "tika-s0404t1:3_3": "katvā attho veditabbo. Atha vā paccuggamanakiriyāpekkhaṁ upayogavacanaṁ, tasmā na",
  "tika-s0404t1:3_4": "paccuṭṭhātīti uṭṭhāya paccuggamanaṁ na karotīti attho veditabbo. Paccuggamanampi",
  "tika-s0404t1:3_5": "hi paccuṭṭhānanti vuccati. Vuttañhetaṁ ‘‘ācariyaṁ pana dūratova disvā paccuṭṭhāya",
  "tika-s0404t1:3_6": "paccuggamanakaraṇaṁ paccuṭṭhānaṁ nāmā’’ti. Nāsanā vuṭṭhātīti iminā pana paccuggamanābhāvassa",
  "tika-s0404t1:3_7": "upalakkhaṇamattaṁ dassitanti daṭṭhabbaṁ. Vibhāvane nāma attheti pakativibhāvanasaṅkhāte",
  "tika-s0404t1:3_8": "atthe. Na abhivādeti vāti na abhivādetabbanti vā sallakkhetīti vuttaṁ hoti.",
  "tika-s0404t1:4_0": "Taṁ aññāṇanti ‘‘ayaṁ mama abhivādanādīni kātuṁ araharūpo na hotī’’ti ajānanavasena",
  "tika-s0404t1:4_1": "pavattaṁ aññāṇaṁ. Olokentoti ‘‘dukkhaṁ kho agāravo viharati appatisso, kiṁ nu kho",
  "tika-s0404t1:4_2": "ahaṁ samaṇaṁ vā brāhmaṇaṁ vā sakkareyyaṁ garuṁ kareyya’’ntiādisuttavaseneva (a. ni.",
  "tika-s0404t1:4_3": "4.21) ñāṇacakkhunā olokento. Nipaccakārārahanti paṇipātārahaṁ. Sampatijātoti muhuttajāto,",
  "tika-s0404t1:4_4": "jātasamanantaramevāti vuttaṁ hoti. Uttarena mukhoti uttaradisābhimukho. ‘‘Sattapadavītihārena",
  "tika-s0404t1:4_5": "gantvā sakalaṁ dasasahassilokadhātuṁ olokesi’’nti idaṁ –",
  "tika-s0404t1:5_0": "‘‘Dhammatā esā, bhikkhave, sampatijāto bodhisatto samehi pādehi patiṭṭhahitvā uttarābhimukho",
  "tika-s0404t1:5_1": "sattapadavītihārena gacchati, setamhi chatte anudhāriyamāne sabbā disā viloketi,",
  "tika-s0404t1:5_2": "āsabhiñca vācaṁ bhāsatī’’ti (dī. ni. 2.31) –",
  "tika-s0404t1:6_0": "Evaṁ pāḷiyaṁ sattapadavītihārupari ṭhitassa viya sabbādisānulokanassa kathitattā",
  "tika-s0404t1:6_1": "vuttaṁ, na panetaṁ evaṁ daṭṭhabbaṁ sattapadavītihārato pageva disāvilokanassa katattā.",
  "tika-s0404t1:6_2": "Mahāsatto hi manussānaṁ hatthato muccitvā puratthimaṁ disaṁ olokesi, anekāni cakkavāḷasahassāni",
  "tika-s0404t1:6_3": "ekaṅgaṇāni ahesuṁ. Tattha devamanussā gandhamālādīhi pūjayamānā, ‘‘mahāpurisa, idha",
  "tika-s0404t1:6_4": "tumhehi sadisopi natthi, kuto uttaritaro’’ti āhaṁsu. Evaṁ catasso disā, catasso anudisā,",
  "tika-s0404t1:6_5": "heṭṭhā, uparīti dasapi disā anuviloketvā attano sadisaṁ adisvā ‘‘ayaṁ uttaradisā’’ti",
  "tika-s0404t1:6_6": "sattapadavītihārena agamāsīti veditabbā. Olokesinti mama puññānubhāvena lokavivaraṇapāṭihāriye",
  "tika-s0404t1:6_7": "jāte paññāyamānaṁ dasasahassilokadhātuṁ maṁsacakkhunāva olokesinti attho.",
  "tika-s0404t1:7_0": "Mahāpurisoti jātigottakulappadesādivasena mahantapuriso. Aggoti guṇehi sabbappadhāno.",
  "tika-s0404t1:7_1": "Jeṭṭhoti guṇavaseneva sabbesaṁ vuddhatamo, guṇehi mahallakatamoti vuttaṁ hoti. Seṭṭhoti",
  "tika-s0404t1:7_2": "guṇavaseneva sabbesaṁ pasatthatamo. Atthato pana pacchimāni dve purimasseva vevacanānīti",
  "tika-s0404t1:7_3": "veditabbaṁ. Tayāti nissakke karaṇavacanaṁ. Uttaritaroti adhikataro. Patimānesīti",
  "tika-s0404t1:7_4": "pūjesi. Āsabhinti uttamaṁ. Mayhaṁ abhivādanādiraho puggaloti mayhaṁ abhivādanādikiriyāya",
  "tika-s0404t1:7_5": "araho anucchaviko puggalo. Niccasāpekkhatāya panettha samāso daṭṭhabbo. Tathāgatāti",
  "tika-s0404t1:7_6": "tathāgatato, tathāgatassa santikāti vuttaṁ hoti. Evarūpanti abhivādanādisabhāvaṁ.",
  "tika-s0404t1:7_7": "Paripākasithilabandhananti paripākena sithilabandhanaṁ.",
  "tika-s0404t1:8": "Taṁ vacananti ‘‘nāhaṁ taṁ brāhmaṇā’’tiādivacanaṁ. ‘‘Nāhaṁ arasarūpo, mādisā vā arasarūpā’’ti vutte brāhmaṇo thaddho bhaveyya. Tena vuttaṁ ‘‘cittamudubhāvajananattha’’nti.",
  "tika-s0404t1:9_0": "Katamo pana soti pariyāyāpekkho pulliṅganiddeso, katamo so pariyāyoti attho? Jātivasenāti",
  "tika-s0404t1:9_1": "khattiyādijātivasena. Upapattivasenāti devesu upapattivasena. Seṭṭhasammatānampīti",
  "tika-s0404t1:9_2": "api-saddena pageva aseṭṭhasammatānanti dasseti. Abhinandantānanti sappītikataṇhāvasena",
  "tika-s0404t1:9_3": "pamodamānānaṁ. Rajjantānanti balavarāgavasena rajjantānaṁ. Rūpaparibhogena uppannataṇhāsampayuttasomanassavedanā",
  "tika-s0404t1:9_4": "rūpato nibbattitvā hadayatappanato ambarasādayo viya rūparasāti vuccanti. Āviñcantīti",
  "tika-s0404t1:9_5": "ākaḍḍhanti. Vatthārammaṇādisāmaggiyanti vatthuārammaṇādikāraṇasāmaggiyaṁ. Anukkhipantoti",
  "tika-s0404t1:9_6": "attukkaṁsanavasena kathite brāhmaṇassa asappāyabhāvato attānaṁ anukkhipanto anukkaṁsento.",
  "tika-s0404t1:10_0": "Etasmiṁ panatthe karaṇe sāmivacananti ‘‘jahitā’’ti etasmiṁ atthe tathāgatassāti karaṇe",
  "tika-s0404t1:10_1": "sāmivacanaṁ, tathāgatena jahitāti attho. Mūlanti bhavamūlaṁ. ‘‘Tālavatthukatā’’ti",
  "tika-s0404t1:10_2": "vattabbe ‘‘oṭṭhamukho’’tiādīsu viya majjhepadalopaṁ katvā a-kārañca dīghaṁ katvā",
  "tika-s0404t1:10_3": "‘‘tālāvatthukatā’’ti vuttanti āha ‘‘tālavatthu viya nesaṁ vatthu katanti tālāvatthukatā’’ti.",
  "tika-s0404t1:10_4": "Tattha tālassa vatthu tālavatthu. Yathā ārāmassa vatthubhūtapubbo padeso ārāmassa",
  "tika-s0404t1:10_5": "abhāve ‘‘ārāmavatthū’’ti vuccati, evaṁ tālassa patiṭṭhitokāso samūlaṁ uddharite tāle",
  "tika-s0404t1:10_6": "padesamatte ṭhite tālassa vatthubhūtapubbattā ‘‘tālavatthū’’ti vuccati. Nesanti rūparasādīnaṁ.",
  "tika-s0404t1:10_7": "Kathaṁ pana tālavatthu viya nesaṁ vatthu katanti āha ‘‘yathā hī’’tiādi. Rūpādiparibhogena",
  "tika-s0404t1:10_8": "uppannataṇhāyuttasomanassavedanāsaṅkhātarūparasādīnaṁ cittasantānassa adhiṭṭhānabhāvato",
  "tika-s0404t1:10_9": "vuttaṁ ‘‘tesaṁ pubbe uppannapubbabhāvena vatthumatte cittasantāne kate’’ti. Tattha",
  "tika-s0404t1:10_10": "pubbeti pure, sarāgakāleti vuttaṁ hoti. Tālāvatthukatāti vuccantīti tālavatthu viya",
  "tika-s0404t1:10_11": "attano vatthussa katattā rūparasādayo ‘‘tālāvatthukatā’’ti vuccanti. Etena pahīnakilesānaṁ",
  "tika-s0404t1:10_12": "puna uppattiyā abhāvo dassito.",
  "tika-s0404t1:11_0": "Aviruḷhidhammattāti aviruḷhisabhāvatāya. Matthakacchinno tālo pattaphalādīnaṁ avatthubhūto",
  "tika-s0404t1:11_1": "tālāvatthūti āha ‘‘matthakacchinnatālo viya katā’’ti. Etena ‘‘tālāvatthu viya katāti",
  "tika-s0404t1:11_2": "tālāvatthukatā’’ti ayaṁ viggaho dassito. Ettha pana ‘‘avatthubhūto tālo viya katāti",
  "tika-s0404t1:11_3": "avatthutālakatā’’ti vattabbe visesanassa paranipātaṁ katvā ‘‘tālāvatthukatā’’ti vuttanti",
  "tika-s0404t1:11_4": "daṭṭhabbaṁ. Iminā panatthena idaṁ dasseti – rūparasādivacanena vipākadhammadhammā",
  "tika-s0404t1:11_5": "hutvā pubbe uppannakusalākusalā dhammā gahitā, te uppannāpi matthakasadisānaṁ taṇhāvijjānaṁ",
  "tika-s0404t1:11_6": "maggasatthena chinnattā āyatiṁ tālapattasadise vipākakkhandhe nibbattetuṁ asamatthā",
  "tika-s0404t1:11_7": "jātā, tasmā tālāvatthu viya katāti tālāvatthukatā rūparasādayoti . Imasmiṁ atthe",
  "tika-s0404t1:11_8": "‘‘abhinandantāna’’nti iminā padena kusalasomanassampi saṅgahitanti vadanti. Anabhāvaṁ",
  "tika-s0404t1:11_9": "katāti ettha anu-saddo pacchāsaddena samānatthoti āha ‘‘yathā nesaṁ pacchābhāvo na hotī’’tiādi.",
  "tika-s0404t1:12_0": "Yañca kho tvaṁ sandhāya vadesi, so pariyāyo na hotīti yaṁ vandanādisāmaggirasābhāvasaṅkhātaṁ",
  "tika-s0404t1:12_1": "kāraṇaṁ arasarūpatāya vadesi, taṁ kāraṇaṁ na hoti, na vijjatīti attho. Nanu cāyaṁ",
  "tika-s0404t1:12_2": "brāhmaṇo yaṁ vandanādisāmaggirasābhāvasaṅkhātapariyāyaṁ sandhāya ‘‘arasarūpo bhavaṁ",
  "tika-s0404t1:12_3": "gotamo’’ti āha, ‘‘so pariyāyo natthī’’ti vutte vandanādīni bhagavā karotīti āpajjatīti",
  "tika-s0404t1:12_4": "imaṁ aniṭṭhappasaṅgaṁ dassento āha ‘‘nanu cā’’tiādi.",
  "tika-s0404t1:13_0": "Sabbapariyāyesūti sabbavāresu. Sandhāyabhāsitamattanti yaṁ sandhāya brāhmaṇo ‘‘nibbhogo",
  "tika-s0404t1:13_1": "bhavaṁ gotamo’’tiādimāha. Bhagavā ca yaṁ sandhāya nibbhogatādiṁ attani anujānāti,",
  "tika-s0404t1:13_2": "taṁ sandhāyabhāsitamattaṁ. Chandarāgaparibhogoti chandarāgavasena paribhogo. Aparaṁ",
  "tika-s0404t1:13_3": "pariyāyanti aññaṁ kāraṇaṁ.",
  "tika-s0404t1:14_0": "Kulasamudācārakammanti kulācārasaṅkhātaṁ kammaṁ, kulacārittanti attho. Akiriyanti",
  "tika-s0404t1:14_1": "akaraṇabhāvaṁ . ‘‘Anekavihitānaṁ pāpakānaṁ akusalānaṁ dhammāna’’nti sāmaññavacanepi",
  "tika-s0404t1:14_2": "pārisesañāyato vuttāvasesā akusaladhammā gahetabbāti āha ‘‘ṭhapetvā te dhamme’’tiādi,",
  "tika-s0404t1:14_3": "te yathāvuttakāyaduccaritādike akusaladhamme ṭhapetvāti attho. Anekavihitāti anekappakārā.",
  "tika-s0404t1:15_0": "Ayaṁ lokatantīti ayaṁ vuḍḍhānaṁ abhivādanādikiriyalakkhaṇā lokappaveṇī. Anāgāmibrahmānaṁ",
  "tika-s0404t1:15_1": "alaṅkārādīsu anāgāmibhikkhūnañca cīvarādīsu nikantivasena rāguppatti hotīti anāgāmimaggena",
  "tika-s0404t1:15_2": "pañcakāmaguṇikarāgasseva pahānaṁ veditabbanti āha ‘‘pañcakāmaguṇikarāgassā’’ti. Rūpādīsu",
  "tika-s0404t1:15_3": "pañcasu kāmaguṇesu vatthukāmakoṭṭhāsesu uppajjamāno rāgo ‘‘pañcakāmaguṇikarāgo’’ti",
  "tika-s0404t1:15_4": "veditabbo. Koṭṭhāsavacano hettha guṇa-saddo ‘‘vayoguṇā anupubbaṁ jahantī’’tiādīsu",
  "tika-s0404t1:15_5": "(saṁ. ni. 1.4) viya. Akusalacittadvayasampayuttassāti domanassasahagatacittadvayasampayuttassa.",
  "tika-s0404t1:15_6": "Mohassa sabbākusalasādhāraṇattā āha ‘‘sabbākusalasambhavassā’’ti. Avasesānanti sakkāyadiṭṭhiādīnaṁ.",
  "tika-s0404t1:16_0": "Jigucchati maññeti ahamabhijāto rūpavā paññavā kathaṁ nāma aññesaṁ abhivādanādiṁ",
  "tika-s0404t1:16_1": "kareyyanti jigucchati viya, jigucchatīti vā sallakkhemi. Akusaladhamme jigucchamāno",
  "tika-s0404t1:16_2": "tesaṁ samaṅgibhāvampi jigucchatīti vuttaṁ ‘‘akusalānaṁ dhammānaṁ samāpattiyā jigucchatī’’ti.",
  "tika-s0404t1:16_3": "Samāpattīti etasseva vevacanaṁ samāpajjanā samaṅgibhāvoti. Maṇḍanajātikoti maṇḍanakasabhāvo,",
  "tika-s0404t1:16_4": "maṇḍanakasīloti attho. Jegucchitanti jigucchanasīlataṁ.",
  "tika-s0404t1:17_0": "Lokajeṭṭhakakammanti lokajeṭṭhakānaṁ kattabbakammaṁ, loke vā seṭṭhasammataṁ kammaṁ.",
  "tika-s0404t1:17_1": "Tatrāti tesu dvīsupi atthavikappesu. Padābhihito attho padattho, byañjanatthoti vuttaṁ",
  "tika-s0404t1:17_2": "hoti. Vinayaṁ vā arahatīti ettha vinayanaṁ vinayo, niggaṇhananti attho. Tenāha ‘‘niggahaṁ",
  "tika-s0404t1:17_3": "arahatīti vuttaṁ hotī’’ti. Nanu ca paṭhamaṁ vuttesu dvīsupi atthavikappesu sakatthe",
  "tika-s0404t1:17_4": "arahatthe ca taddhitapaccayo saddalakkhaṇato dissati, na pana ‘‘vinayāya dhammaṁ",
  "tika-s0404t1:17_5": "desetī’’ti imasmiṁ atthe. Tasmā kathamettha taddhitapaccayoti āha ‘‘vicitrā hi taddhitavuttī’’ti.",
  "tika-s0404t1:17_6": "Vicitratā cettha lokappamāṇato veditabbā. Tathā hi yasmiṁ yasmiṁ atthe taddhitappayogo",
  "tika-s0404t1:17_7": "lokassa, tattha tattha taddhitavutti lokato siddhāti vicitrā taddhitavutti, tasmā",
  "tika-s0404t1:17_8": "yathā ‘‘mā saddamakāsī’’ti vadanto ‘‘māsaddiko’’ti vuccati, evaṁ vinayāya dhammaṁ",
  "tika-s0404t1:17_9": "desetīti venayikoti vuccatīti adhippāyo.",
  "tika-s0404t1:18_0": "Kapaṇapurisoti guṇavirahitatāya dīnamanusso. Byañjanāni avicāretvāti tissadattādisaddesu",
  "tika-s0404t1:18_1": "viya ‘‘imasmiṁ atthe ayaṁ nāma paccayo’’ti evaṁ byañjanavicāraṁ akatvā, anipphannapāṭipadikavasenāti vuttaṁ hoti.",
  "tika-s0404t1:19_0": "‘‘Devalokagabbhasampattiyā’’ti vatvāpi ṭhapetvā bhummadeve sesadevesu gabbhaggahaṇassa",
  "tika-s0404t1:19_1": "abhāvato paṭisandhiyevettha gabbhasampattīti veditabbāti vuttamevatthaṁ vivaritvā",
  "tika-s0404t1:19_2": "dassento āha ‘‘devalokapaṭisandhipaṭilābhāya saṁvattatī’’ti. Assāti abhivādanādisāmīcikammassa.",
  "tika-s0404t1:19_3": "Mātukucchismiṁpaṭisandhiggahaṇe dosaṁ dassentoti mātito aparisuddhabhāvaṁ dassento,",
  "tika-s0404t1:19_4": "akkositukāmassa dāsiyā puttoti dāsikucchimhi nibbattabhāve dosaṁ dassetvā akkosanaṁ",
  "tika-s0404t1:19_5": "viya bhagavato mātukucchismiṁ paṭisandhiggahaṇe dosaṁ dassetvā akkosantopi evamāhāti",
  "tika-s0404t1:19_6": "adhippāyo. Gabbhatoti devalokappaṭisandhito. Tenevāha ‘‘abhabbo devalokūpapattiṁ",
  "tika-s0404t1:19_7": "pāpuṇitunti adhippāyo’’ti. ‘‘Hīno vā gabbho assāti apagabbho’’ti imassa viggahassa",
  "tika-s0404t1:19_8": "ekena pariyāyena adhippāyaṁ dassento āha ‘‘devalokagabbhaparibāhirattā āyatiṁ hīnagabbhapaṭilābhabhāgī’’ti.",
  "tika-s0404t1:19_9": "Iti-saddo hetuattho. Yasmā āyatimpi hīnagabbhapaṭilābhabhāgī, tasmā hīno vā gabbho",
  "tika-s0404t1:19_10": "assāti apagabbhoti adhippāyo. Puna tasseva viggahassa ‘‘kodhavasena…pe… dassento’’ti",
  "tika-s0404t1:19_11": "heṭṭhā vuttanayassa anurūpaṁ katvā adhippāyaṁ dassento āha ‘‘hīno vāssa mātukucchismiṁ",
  "tika-s0404t1:19_12": "gabbhavāso ahosīti adhippāyo’’ti. Gabbha-saddo atthi mātukucchipariyāyo ‘‘gabbhe",
  "tika-s0404t1:19_13": "vasati māṇavo’’tiādīsu (jā. 1.15.363) viya. Atthi mātukucchismiṁ nibbattasattapariyāyo",
  "tika-s0404t1:19_14": "‘‘antamaso gabbhapātanaṁ upādāyā’’tiādīsu (mahāva. 129) viya. Tattha mātukucchipariyāyaṁ",
  "tika-s0404t1:19_15": "gahetvā atthaṁ dassento āha ‘‘anāgate gabbhaseyyā’’ti. Gabbhe seyyā gabbhaseyyā.",
  "tika-s0404t1:19_16": "Anuttarena maggenāti aggamaggena. Kammakilesānaṁ maggena vihatattā āha ‘‘vihatakāraṇattā’’ti.",
  "tika-s0404t1:19_17": "Itarā tissopīti aṇḍajasaṁsedajaopapātikā. Ettha ca yadipi ‘‘apagabbho’’ti imassa",
  "tika-s0404t1:19_18": "anurūpato gabbhaseyyā eva vattabbā, pasaṅgato pana labbhamānaṁ sabbampi vattuṁ vaṭṭatīti",
  "tika-s0404t1:19_19": "punabbhavābhinibbattipi vuttāti veditabbā.",
  "tika-s0404t1:20_0": "Idāni sattapariyāyassa gabbha-saddassa vasena viggahanānattaṁ dassento āha ‘‘apicā’’tiādi.",
  "tika-s0404t1:20_1": "Imasmiṁ pana vikappe gabbhaseyyā punabbhavābhinibbattīti ubhayampi gabbhaseyyavaseneva",
  "tika-s0404t1:20_2": "vuttantipi vadanti. Nanu ca ‘‘āyatiṁ gabbhaseyyā pahīnā’’ti vuttattā gabbhassa seyyā",
  "tika-s0404t1:20_3": "eva pahīnā, na pana gabbhoti āpajjatīti āha ‘‘yathā cā’’tiādi. Atha ‘‘abhinibbattī’’ti",
  "tika-s0404t1:20_4": "ettakameva avatvā punabbhavaggahaṇaṁ kimatthanti āha ‘‘abhinibbatti ca nāmā’’tiādi.",
  "tika-s0404t1:20_5": "Apunabbhavabhūtāti khaṇe khaṇe uppajjamānānaṁ dhammānaṁ abhinibbatti.",
  "tika-s0404t1:21_0": "Dhammadhātunti ettha dhamme anavasese dhāreti yāthāvato upadhāretīti dhammadhātu,",
  "tika-s0404t1:21_1": "dhammānaṁ yathāsabhāvato avabujjhanasabhāvo, sabbaññutaññāṇassetaṁ adhivacanaṁ. Paṭivijjhitvāti",
  "tika-s0404t1:21_2": "sacchikatvā, paṭilabhitvāti attho, paṭilābhahetūti vuttaṁ hoti. Desanāvilāsappatto",
  "tika-s0404t1:21_3": "hotīti rucivasena parivattetvā dassetuṁ samatthatā desanāvilāso, taṁ patto adhigatoti",
  "tika-s0404t1:21_4": "attho. Karuṇāvipphāranti sabbasattesu mahākaruṇāya pharaṇaṁ. Tādilakkhaṇameva puna",
  "tika-s0404t1:21_5": "upamāya vibhāvetvā dassento āha ‘‘pathavīsamacittata’’nti. Yathā pathavī suciasucinikkhepacchedanabhedanādīsu",
  "tika-s0404t1:21_6": "na vikampati, anurodhavirodhaṁ na pāpuṇāti, evaṁ iṭṭhāniṭṭhesu lābhālābhādīsu anurodhavirodhappahānato",
  "tika-s0404t1:21_7": "avikampitacittatāya pathavīsamacittatanti attho. Akuppadhammatanti ettha akuppadhammo",
  "tika-s0404t1:21_8": "nāma phalasamāpattīti keci vadanti. ‘‘Paresu pana akkosantesupi attano pathavīsamacittatāya",
  "tika-s0404t1:21_9": "akuppanasabhāvatanti evamettha attho gahetabbo’’ti amhākaṁ khanti. Jarāya anusaṭanti",
  "tika-s0404t1:21_10": "jarāya paliveṭhitaṁ. Brāhmaṇassa vuddhatāya āsannavuttimaraṇanti sambhāvanavasena",
  "tika-s0404t1:21_11": "‘‘ajja maritvā’’tiādi vuttaṁ. ‘‘Mahantena kho pana ussāhenā’’ti sādhu kho pana tathārūpānaṁ",
  "tika-s0404t1:21_12": "arahataṁ dassanaṁ hotī’’ti evaṁ sañjātamahussāhena. Appaṭisamaṁ purejātabhāvanti",
  "tika-s0404t1:21_13": "anaññasādhāraṇaṁ purejātabhāvaṁ. Natthi etassa paṭisamoti appaṭisamo, purejātabhāvo.",
  "tika-s0404t1:22": "Pakkhe vidhunantāti patte cālentā. Nikkhamantānanti niddhāraṇe sāmivacanaṁ, nikkhantesūti attho.",
  "tika-s0404t1:23_0": "So jeṭṭho iti assa vacanīyoti yo paṭhamataraṁ aṇḍakosato nikkhanto kukkuṭapotako,",
  "tika-s0404t1:23_1": "so jeṭṭhoti vacanīyo assa, bhaveyyāti attho. Sampaṭipādentoti saṁsandento. Tibhūmapariyāpannāpi",
  "tika-s0404t1:23_2": "sattā avijjākosassa anto paviṭṭhā tattha tattha appahīnāya avijjāya veṭhitattāti",
  "tika-s0404t1:23_3": "āha ‘‘avijjākosassa anto paviṭṭhesu sattesū’’ti aṇḍakosanti bījakapālaṁ. Lokasannivāseti",
  "tika-s0404t1:23_4": "lokoyeva saṅgamma samāgamma nivāsanaṭṭhena lokasannivāso, sattanikāyo. Sammāsambodhinti",
  "tika-s0404t1:23_5": "ettha sammāti aviparītattho, saṁ-saddo sāmanti imamatthaṁ dīpeti. Tasmā sammā aviparītenākārena",
  "tika-s0404t1:23_6": "sayameva cattāri saccāni bujjhati paṭivijjhatīti sammāsambodhīti maggo vuccati. Tenāha",
  "tika-s0404t1:23_7": "‘‘sammā sāmañca bodhi’’nti, sammā sayameva ca bujjhanakanti attho. Sammāti vā pasatthavacano,",
  "tika-s0404t1:23_8": "saṁ-saddo sundaravacanoti āha ‘‘atha vā pasatthaṁ sundarañca bodhi’’nti.",
  "tika-s0404t1:24_0": "Asabbaguṇadāyakattāti sabbaguṇānaṁ adāyakattā. Sabbaguṇe na dadātīti hi asabbaguṇadāyako,",
  "tika-s0404t1:24_1": "asamatthasamāsoyaṁ gamakattā yathā ‘‘asūriyapassāni mukhānī’’ti. Tisso vijjāti upanissayavato",
  "tika-s0404t1:24_2": "saheva arahattaphalena tisso vijjā deti. Nanu cettha tīsu vijjāsu āsavakkhayañāṇassa",
  "tika-s0404t1:24_3": "maggapariyāpannattā kathametaṁ yujjati ‘‘maggo tisso vijjā detī’’ti? Nāyaṁ doso.",
  "tika-s0404t1:24_4": "Satipi āsavakkhayañāṇassa maggapariyāpannabhāve aṭṭhaṅgike magge sati maggañāṇena",
  "tika-s0404t1:24_5": "saddhiṁ tisso vijjā paripuṇṇā hontīti ‘‘maggo tisso vijjā detī’’ti vuccati. Cha abhiññāti",
  "tika-s0404t1:24_6": "etthāpi eseva nayo. Sāvakapāramiñāṇanti aggasāvakehi paṭilabhitabbameva lokiyalokuttarañāṇaṁ.",
  "tika-s0404t1:24_7": "Paccekabodhiñāṇanti etthāpi imināva nayena attho veditabbo. Abbhaññāsinti jāniṁ.",
  "tika-s0404t1:24_8": "Jānanañca na anussavādivasenāti āha ‘‘paṭivijjhi’’nti, paccakkhamakāsinti attho.",
  "tika-s0404t1:24_9": "Paṭivedhopi na dūre ṭhitassa lakkhaṇappaṭivedho viyāti āha ‘‘pattomhī’’ti, pāpuṇinti",
  "tika-s0404t1:24_10": "attho. Pāpuṇanañca na sayaṁ gantvāti āha ‘‘adhigatomhī’’ti, santāne uppādanavasena paṭilabhinti attho.",
  "tika-s0404t1:25_0": "Opammasampaṭipādananti opammatthassa upameyyena sammadeva paṭipādanaṁ. Atthenāti",
  "tika-s0404t1:25_1": "upameyyatthena. Yathā kukkuṭiyā aṇḍesu tividhakiriyākaraṇaṁ kukkuṭacchāpakānaṁ aṇḍakosato",
  "tika-s0404t1:25_2": "nikkhamanassa mūlakāraṇaṁ, evaṁ bodhisattabhūtassa bhagavato tividhānupassanākaraṇaṁ",
  "tika-s0404t1:25_3": "avijjaṇḍakosato nikkhamanassa mūlakāraṇanti āha ‘‘yathā hi tassā kukkuṭiyā…pe… tividhānupassanākaraṇa’’nti.",
  "tika-s0404t1:25_4": "‘‘Santāne’’ti vuttattā aṇḍasadisatā santānassa, bahi nikkhantakukkuṭacchāpakasadisatā",
  "tika-s0404t1:25_5": "buddhaguṇānaṁ, buddhaguṇāti ca atthato buddhoyeva ‘‘tathāgatassa kho etaṁ, vāseṭṭha,",
  "tika-s0404t1:25_6": "adhivacanaṁ dhammakāyo itipī’’ti vacanato. Avijjaṇḍakosassa tanubhāvoti balavavipassanāvasena",
  "tika-s0404t1:25_7": "avijjaṇḍakosassa tanubhāvo, paṭicchādanasāmaññena ca avijjāya aṇḍakosasadisatā. Mudubhūtassapi",
  "tika-s0404t1:25_8": "kharabhāvāpatti hotīti tannivattanatthaṁ ‘‘thaddhakharabhāvo’’ti vuttaṁ. Tikkhakharavippasannasūrabhāvoti",
  "tika-s0404t1:25_9": "ettha pariggayhamānesu saṅkhāresu vipassanāñāṇassa samādhindriyavasena sukhānuppaveso",
  "tika-s0404t1:25_10": "tikkhatā, anupavisitvāpi satindriyavasena anatikkamanato akuṇṭhatā kharabhāvo. Tikkhopi",
  "tika-s0404t1:25_11": "hi ekacco saro lakkhaṁ patvā kuṇṭho hoti, na tathā idaṁ. Satipi kharabhāve sukhumappavattivasena",
  "tika-s0404t1:25_12": "kilesasamudācārasaṅkhobharahitatāya saddhindriyavasena pasannabhāvo, satipi pasannabhāve",
  "tika-s0404t1:25_13": "antarā anosakkitvā kilesapaccatthikānaṁ suṭṭhu abhibhavanato vīriyindriyavasena sūrabhāvo",
  "tika-s0404t1:25_14": "veditabbo. Evamimehi pakārehi saṅkhārupekkhāñāṇameva gahitanti daṭṭhabbaṁ. Vipassanāñāṇassa",
  "tika-s0404t1:25_15": "pariṇāmakāloti vipassanāya vuṭṭhānagāminibhāvāpatti. Tadā ca sā maggañāṇagabbhaṁ",
  "tika-s0404t1:25_16": "dhārentī viya hotīti āha ‘‘gabbhaggahaṇakālo’’ti. Gabbhaṁ gaṇhāpetvāti saṅkhārupekkhāya",
  "tika-s0404t1:25_17": "anantaraṁ sikhāppattaanulomavipassanāvasena maggavijāyanatthaṁ gabbhaṁ gaṇhāpetvā.",
  "tika-s0404t1:25_18": "Abhiññāpakkheti lokiyābhiññāpakkhe. Lokuttarābhiññā hi avijjaṇḍakosaṁ padālitā. Potthakesu",
  "tika-s0404t1:25_19": "pana katthaci ‘‘chābhiññāpakkhe’’ti likhanti, so apāṭhoti veditabbo.",
  "tika-s0404t1:26": "Jeṭṭho seṭṭhoti vuddhatamattā jeṭṭho, sabbaguṇehi uttamattā pasatthatamoti seṭṭho.",
  "tika-s0404t1:27_0": "Idāni ‘‘āraddhaṁ kho pana me, brāhmaṇa, vīriya’’ntiādikāya desanāya anusandhiṁ dassento",
  "tika-s0404t1:27_1": "āha ‘‘evaṁ bhagavā’’tiādi. Tattha pubbabhāgato pabhutīti bhāvanāya pubbabhāgīyavīriyārambhādito",
  "tika-s0404t1:27_2": "paṭṭhāya. Muṭṭhassatināti vinaṭṭhassatinā, sativirahitenāti attho. Sāraddhakāyenāti",
  "tika-s0404t1:27_3": "sadarathakāyena. Bodhimaṇḍeti bodhisaṅkhātassa ñāṇassa maṇḍabhāvappatte ṭhāne. Bodhīti",
  "tika-s0404t1:27_4": "hi paññā vuccati. Sā ettha maṇḍā pasannā jātāti so padeso ‘‘bodhimaṇḍo’’ti paññāto.",
  "tika-s0404t1:27_5": "Paggahitanti ārambhaṁ sithilaṁ akatvā daḷhaparakkamasaṅkhātussahanabhāvena gahitaṁ.",
  "tika-s0404t1:27_6": "Tenāha ‘‘asithilappavattita’’nti. Asallīnanti asaṅkucitaṁ kosajjavasena saṅkocaṁ",
  "tika-s0404t1:27_7": "anāpannaṁ. Upaṭṭhitāti ogāhanasaṅkhātena apilāpanabhāvena ārammaṇaṁ upagantvā ṭhitā.",
  "tika-s0404t1:27_8": "Tenāha ‘‘ārammaṇābhimukhībhāvenā’’ti. Sammosassa viddhaṁsanavasena pavattiyā na sammuṭṭhāti",
  "tika-s0404t1:27_9": "asammuṭṭhā. Kiñcāpi cittappassaddhivasena cittameva passaddhaṁ, kāyappassaddhivaseneva",
  "tika-s0404t1:27_10": "ca kāyo passaddho hoti , tathāpi yasmā kāyappassaddhi uppajjamānā cittappassaddhiyā",
  "tika-s0404t1:27_11": "saheva uppajjati, na vinā, tasmā vuttaṁ ‘‘kāyacittappassaddhivasenā’’ti. Kāyappassaddhiyā",
  "tika-s0404t1:27_12": "ubhayesampi kāyānaṁ passambhanāvahattā vuttaṁ ‘‘rūpakāyopi passaddhoyeva hotī’’ti.",
  "tika-s0404t1:28_0": "So ca khoti so ca kho kāyo. Vigatadarathoti vigatakilesadaratho. Nāmakāye hi vigatadarathe",
  "tika-s0404t1:28_1": "rūpakāyopi vūpasantadarathapariḷāho hoti. Sammā āhitanti nānārammaṇesu vidhāvanasaṅkhātaṁ",
  "tika-s0404t1:28_2": "vikkhepaṁ vicchinditvā ekasmiṁyeva ārammaṇe avikkhittabhāvāpādanena sammadeva āhitaṁ",
  "tika-s0404t1:28_3": "ṭhapitaṁ. Tenāha ‘‘suṭṭhu ṭhapita’’ntiādi. Cittassa anekaggabhāvo vikkhepavasena",
  "tika-s0404t1:28_4": "cañcalatā, sā sati ekaggatāya na hotīti āha ‘‘ekaggaṁ acalaṁ nipphandana’’nti. Ettāvatāti",
  "tika-s0404t1:28_5": "‘‘āraddhaṁ kho panā’’tiādinā vīriyasatipassaddhisamādhīnaṁ kiccasiddhidassanena.",
  "tika-s0404t1:28_6": "Nanu ca saddhāpaññānampi kiccasiddhi jhānassa pubbabhāgappaṭipadāya icchitabbāti?",
  "tika-s0404t1:28_7": "Saccaṁ, sā pana nānantarikabhāvena avuttasiddhāti na gahitā. Asati hi saddhāya vīriyārambhādīnaṁ",
  "tika-s0404t1:28_8": "asambhavoyeva, paññāpariggahe ca nesaṁ asati ñāyārambhādibhāvo na siyā, tathā asallīnāsammosatādayo",
  "tika-s0404t1:28_9": "vīriyādīnanti asallīnatādiggahaṇenevettha paññākiccasiddhi gahitāti daṭṭhabbaṁ. Jhānabhāvanāyaṁ",
  "tika-s0404t1:28_10": "vā samādhikiccaṁ adhikaṁ icchitabbanti dassetuṁ samādhipariyosānāva jhānassa pubbabhāgappaṭipadā",
  "tika-s0404t1:28_11": "kathitāti daṭṭhabbaṁ.",
  "tika-s0404t1:29_0": "Atītabhave khandhā tappaṭibaddhāni nāmagottāni ca sabbaṁ pubbenivāsaṁtveva gahitanti",
  "tika-s0404t1:29_1": "āha ‘‘kiṁ viditaṁ karoti? Pubbenivāsa’’nti. Moho paṭicchādakaṭṭhena tamo viya tamoti",
  "tika-s0404t1:29_2": "āha ‘‘sveva moho’’ti. Obhāsakaraṇaṭṭhenāti kātabbato karaṇaṁ. Obhāsova karaṇaṁ obhāsakaraṇaṁ.",
  "tika-s0404t1:29_3": "Attano paccayehi obhāsabhāvena nibbattetabbaṭṭhenāti attho. Sesaṁ pasaṁsāvacananti",
  "tika-s0404t1:29_4": "paṭipakkhavidhamanapavattivisesānaṁ bodhanato vuttaṁ. Avijjā vihatāti etena vijānanaṭṭhena",
  "tika-s0404t1:29_5": "vijjāti ayampi attho dīpitoti daṭṭhabbaṁ. ‘‘Kasmā? Yasmā vijjā uppannā’’ti etena",
  "tika-s0404t1:29_6": "vijjāpaṭipakkhā avijjā. Paṭipakkhatā cassā pahātabbabhāvena vijjāya ca pahāyakabhāvenāti",
  "tika-s0404t1:29_7": "dasseti. Esa nayo itarasmimpi padadvayeti iminā ‘‘tamo vihato vinaṭṭho. Kasmā? Yasmā",
  "tika-s0404t1:29_8": "āloko uppanno’’ti imamatthaṁ atidisati. Kilesānaṁ ātāpanaparitāpanaṭṭhena vīriyaṁ",
  "tika-s0404t1:29_9": "ātāpoti āha ‘‘vīriyātāpena ātāpino’’ti, vīriyavatoti attho. Pesitattassāti yathādhippetatthasiddhiṁ",
  "tika-s0404t1:29_10": "pati vissaṭṭhacittassa. Yathā appamattassa ātāpino pahitattassa viharatoti aññassapi",
  "tika-s0404t1:29_11": "kassaci mādisassāti adhippāyo. Padhānānuyogassāti sammappadhānamanuyuttassa.",
  "tika-s0404t1:30": "Paccavekkhaṇañāṇapariggahitanti na paṭhamadutiyañāṇadvayādhigamaṁ viya kevalanti adhippāyo. Dassentoti nigamanavasena dassento. Sarūpato hi pubbe dassitamevāti.",
  "tika-s0404t1:31_0": "Tikkhattuṁ jātoti iminā pana idaṁ dasseti – ‘‘ahaṁ, brāhmaṇa, paṭhamavijjāya jātoyeva",
  "tika-s0404t1:31_1": "purejātassa sahajātassa vā abhāvato sabbesaṁ vuddho mahallako, kimaṅgaṁ pana tīhi",
  "tika-s0404t1:31_2": "vijjāhi tikkhattuṁ jāto’’ti. Pubbenivāsañāṇena atītaṁsañāṇanti atītārammaṇasabhāgatāya",
  "tika-s0404t1:31_3": "tabbhāvibhāvato ca pubbenivāsañāṇena atītaṁsañāṇaṁ pakāsetvāti yojetabbaṁ. Tattha",
  "tika-s0404t1:31_4": "atītaṁsañāṇanti atītakkhandhāyatanadhātusaṅkhāte atīte koṭṭhāse appaṭihatañāṇaṁ.",
  "tika-s0404t1:31_5": "Dibbacakkhuñāṇassa paccuppannārammaṇattā yathākammūpagañāṇassa anāgataṁsañāṇassa",
  "tika-s0404t1:31_6": "ca dibbacakkhuvaseneva ijjhanato dibbacakkhuno paribhaṇḍañāṇattā dibbacakkhumhiyeva",
  "tika-s0404t1:31_7": "ca ṭhitassa cetopariyañāṇasiddhito vuttaṁ ‘‘dibbacakkhunā paccuppannānāgataṁsañāṇa’’nti.",
  "tika-s0404t1:31_8": "Tattha dibbacakkhunāti saparibhaṇḍena dibbacakkhuñāṇena. Paccuppannaṁso ca anāgataṁso",
  "tika-s0404t1:31_9": "ca paccuppannānāgataṁsaṁ, tattha ñāṇaṁ paccuppannānāgataṁsañāṇaṁ. Āsavakkhayañāṇādhigameneva",
  "tika-s0404t1:31_10": "sabbaññutaññāṇassa viya sesāsādhāraṇachañāṇadasabalañāṇaāveṇikabuddhadhammādīnampi",
  "tika-s0404t1:31_11": "anaññasādhāraṇānaṁ buddhaguṇānaṁ ijjhanato vuttaṁ ‘‘āsavakkhayena sakalalokiyalokuttaraguṇa’’nti.",
  "tika-s0404t1:31_12": "Tenāha ‘‘sabbepi sabbaññuguṇe pakāsetvā’’ti.",
  "tika-s0404t1:32": "Pītivipphāraparipuṇṇagattacittoti pītipharaṇena paripuṇṇakāyacitto. Aññāṇanti aññāṇassāti attho. Dhi-saddayogato hi sāmiatthe etaṁ upayogavacanaṁ. Sesamettha suviññeyyameva.",
  "tika-s0404t1:33": "Verañjasuttavaṇṇanā niṭṭhitā.",
  "tika-s0404t1:34": "2. Sīhasuttavaṇṇanā",
  "tika-s0404t1:35_0": "12. Dutiye santhāgāraṁ (ma. ni. aṭṭha. 1.22; saṁ. ni. aṭṭha. 3.4.243) nāma ekā mahāsālāva.",
  "tika-s0404t1:35_1": "Uyyogakālādīsu hi rājāno tattha ṭhatvā ‘‘ettakā purato gacchantu, ettakā pacchā’’tiādinā",
  "tika-s0404t1:35_2": "tattha nisīditvā santhaṁ karonti, mariyādaṁ bandhanti, tasmā taṁ ṭhānaṁ ‘‘santhāgāra’’nti",
  "tika-s0404t1:35_3": "vuccati. Uyyogaṭṭhānato ca āgantvā yāva gehe gomayaparibhaṇḍādivasena paṭijagganaṁ",
  "tika-s0404t1:35_4": "karonti, tāva ekaṁ dve divase te rājāno tattha santhambhantītipi santhāgāraṁ. Tesaṁ",
  "tika-s0404t1:35_5": "rājūnaṁ saha atthānusāsanaṁ agārantipi santhāgāraṁ. Gaṇarājāno hi te, tasmā uppannaṁ",
  "tika-s0404t1:35_6": "kiccaṁ ekassa vasena na sijjhati, sabbesaṁ chando laddhuṁ vaṭṭati, tasmā sabbe tattha",
  "tika-s0404t1:35_7": "sannipatitvā anusāsanti. Tena vuttaṁ ‘‘saha atthānusāsanaṁ agāra’’nti. Yasmā vā tattha",
  "tika-s0404t1:35_8": "sannipatitvā ‘‘imasmiṁ kāle kasituṁ vaṭṭati, imasmiṁ kāle vapitu’’ntiādinā nayena",
  "tika-s0404t1:35_9": "gharāvāsakiccāni sammantayanti, tasmā chiddāvachiddaṁ gharāvāsaṁ santharantītipi santhāgāraṁ.",
  "tika-s0404t1:36_0": "Puttadāradhanādiupakaraṇapariccāgo pāramiyo. Attano aṅgapariccāgo upapāramiyo. Attanova",
  "tika-s0404t1:36_1": "jīvitapariccāgo paramatthapāramiyo. Ñātīnaṁ atthacariyā ñātatthacariyā. Lokassa atthacariyā",
  "tika-s0404t1:36_2": "lokatthacariyā. Kammassakatañāṇavasena anavajjakammāyatanasippāyatanavijjāṭṭhānaparicayavasena",
  "tika-s0404t1:36_3": "khandhāyatanādiparicayavasena lakkhaṇattayatīraṇavasena ca ñāṇacāro buddhacariyā.",
  "tika-s0404t1:36_4": "Aṅganayanadhanarajjaputtadāraparijjāgavasena pañca mahāpariccāge pariccajantena.",
  "tika-s0404t1:36_5": "Satipi mahāpariccāgānaṁ dānapāramibhāve pariccāgavisesasabhāvadassanatthañceva sudukkarabhāvadassanatthañca",
  "tika-s0404t1:36_6": "pañcamahāpariccāgānaṁ visuṁ gahaṇaṁ, tatoyeva ca aṅgapariccāgato visuṁ nayanapariccāgaggahaṇaṁ.",
  "tika-s0404t1:36_7": "Pariccāgabhāvasāmaññepi dhanarajjapariccāgato puttadārapariccāgaggahaṇañca visuṁ",
  "tika-s0404t1:36_8": "kataṁ. Pabbajjāva saṅkhepo.",
  "tika-s0404t1:37": "Sattasu anupassanāsūti aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanāti imāsu sattasu anupassanāsu.",
  "tika-s0404t1:38": "Anuviccakāranti aveccakaraṇaṁ. Dvīhi kāraṇehi aniyyānikasāsane ṭhitā attano sāvakattaṁ upagate paggaṇhanti, tāni dassetuṁ ‘‘kasmā’’tiādi vuttaṁ.",
  "tika-s0404t1:39_0": "Anupubbiṁ kathanti (dī. ni. ṭī. 2.75-76) anupubbaṁ kathetabbakathaṁ. Kā pana sāti?",
  "tika-s0404t1:39_1": "Dānādikathā. Tattha dānakathā tāva pacurajanesupi pavattiyā sabbasattasādhāraṇattā",
  "tika-s0404t1:39_2": "sukarattā sīle patiṭṭhānassa upāyabhāvato ca ādito kathitā. Pariccāgasīlo hi puggalo",
  "tika-s0404t1:39_3": "pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito",
  "tika-s0404t1:39_4": "hoti. Sīlena dāyakappaṭiggāhakavisuddhito parānuggahaṁ vatvā parapīḷānivattivacanato",
  "tika-s0404t1:39_5": "kiriyādhammaṁ vatvā akiriyādhammavacanato, bhogasampattihetuṁ vatvā bhavasampattihetuvacanato",
  "tika-s0404t1:39_6": "ca dānakathānantaraṁ sīlakathā kathitā. ‘‘Tañca sīlaṁ vaṭṭanissitaṁ, ayaṁ bhavasampatti",
  "tika-s0404t1:39_7": "tassa phala’’nti dassanatthaṁ. ‘‘Imehi ca dānasīlamayehi paṇītapaṇītatarādibhedabhinnehi",
  "tika-s0404t1:39_8": "puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā",
  "tika-s0404t1:39_9": "dibbabhogasampattiyo laddhabbā’’ti dassanatthaṁ tadanantaraṁ saggakathā. ‘‘Svāyaṁ",
  "tika-s0404t1:39_10": "saggo rāgādīhi upakkiliṭṭho, sabbathānupakkiliṭṭho ariyamaggo’’ti dassanatthaṁ saggānantaraṁ",
  "tika-s0404t1:39_11": "maggo, maggañca kathentena tadadhigamūpāyasandassanatthaṁ saggapariyāpannāpi pageva",
  "tika-s0404t1:39_12": "itare sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo.",
  "tika-s0404t1:39_13": "‘‘Hīnā gammā pothujjanikā anariyā anatthasaṁhitā’’ti tesaṁ okāro lāmakabhāvo. Sabbepi",
  "tika-s0404t1:39_14": "bhavā kilesānaṁ vatthubhūtāti tattha saṁkileso. Sabbaso saṁkilesavippamuttaṁ nibbānanti",
  "tika-s0404t1:39_15": "nekkhamme ānisaṁso ca kathetabboti ayamattho maggantīti ettha iti-saddena ādi-atthena",
  "tika-s0404t1:39_16": "dīpitoti veditabbaṁ.",
  "tika-s0404t1:40_0": "Sukhānaṁ nidānanti diṭṭhadhammikānaṁ samparāyikānaṁ nibbānupasaṁhitānañcāti sabbesampi",
  "tika-s0404t1:40_1": "sukhānaṁ kāraṇaṁ. Yañhi kiñci loke bhogasukhaṁ nāma, taṁ sabbaṁ dānādhīnanti pākaṭoyamattho.",
  "tika-s0404t1:40_2": "Yaṁ pana jhānavipassanāmaggaphalanibbānappaṭisaṁyuttaṁ sukhaṁ, tassapi dānaṁ upanissayapaccayo",
  "tika-s0404t1:40_3": "hotiyeva . Sampattīnaṁ mūlanti yā imā loke padesarajjasirissariyasattaratanasamujjalacakkavattisampadāti",
  "tika-s0404t1:40_4": "evaṁpabhedā mānusikā sampattiyo, yā ca cātumahārājikādigatā dibbasampattiyo, yā vā",
  "tika-s0404t1:40_5": "panaññāpi sampattiyo , tāsaṁ sabbāsaṁ idaṁ mūlakāraṇaṁ. Bhogānanti bhuñjitabbaṭṭhena",
  "tika-s0404t1:40_6": "‘‘bhogo’’ti laddhanāmānaṁ piyamanāpiyarūpādīnaṁ tannissayānaṁ vā upabhogasukhānaṁ",
  "tika-s0404t1:40_7": "patiṭṭhā niccalādhiṭṭhānatāya. Visamagatassāti byasanappattassa. Tāṇanti rakkhā,",
  "tika-s0404t1:40_8": "tato paripālanato. Leṇanti byasanehi paripātiyamānassa olīyanappadeso. Gatīti gantabbaṭṭhānaṁ.",
  "tika-s0404t1:40_9": "Parāyaṇanti paṭisaraṇaṁ. Avassayoti vinipatituṁ adento nissayo. Ārammaṇanti olubbhārammaṇaṁ.",
  "tika-s0404t1:41_0": "Ratanamayasīhāsanasadisanti sabbaratanamayasattaṅgamahāsīhāsanasadisaṁ. Evaṁ hissa",
  "tika-s0404t1:41_1": "mahagghaṁ hutvā sabbaso vinipatituṁ appadānaṭṭho dīpito hoti. Mahāpathavīsadisaṁ",
  "tika-s0404t1:41_2": "gatagataṭṭhāne patiṭṭhānassa labhāpanato. Yathā dubbalassa purisassa ālambanarajju",
  "tika-s0404t1:41_3": "uttiṭṭhato tiṭṭhato ca upatthambho, evaṁ dānaṁ sattānaṁ sampattibhave upapattiyā",
  "tika-s0404t1:41_4": "ṭhitiyā ca paccayoti āha ‘‘ālambanaṭṭhena ālambanarajjusadisa’’nti. Dukkhanittharaṇaṭṭhenāti",
  "tika-s0404t1:41_5": "duggatidukkhaṭṭhānanittharaṇaṭṭhena. Samassāsanaṭṭhenāti lobhamacchariyādipaṭisattupaddavato",
  "tika-s0404t1:41_6": "samassāsanaṭṭhena. Bhayaparittāṇaṭṭhenāti dāliddiyabhayato paripālanaṭṭhena. Maccheramalādīhīti",
  "tika-s0404t1:41_7": "maccheralobhadosamadaissāmicchādiṭṭhivicikicchādicittamalehi. Anupalittaṭṭhenāti",
  "tika-s0404t1:41_8": "anupakkiliṭṭhatāya. Tesanti maccheramalādīnaṁ. Tesaṁ eva durāsadaṭṭhena. Asantāsanaṭṭhenāti",
  "tika-s0404t1:41_9": "santāsahetuabhāvena. Yo hi dāyako dānapati, so sampatipi na kutoci santasati, pageva",
  "tika-s0404t1:41_10": "āyatiṁ. Balavantaṭṭhenāti mahābalavatāya. Dāyako hi dānapati sampati pakkhabalena",
  "tika-s0404t1:41_11": "balavā hoti, āyatiṁ pana kāyabalādīhipi. Abhimaṅgalasammataṭṭhenāti ‘‘vaḍḍhikāraṇa’’nti",
  "tika-s0404t1:41_12": "abhisammatabhāvena. Vipattibhavato sampattibhavūpanayanaṁ khemantabhūmisampāpanaṁ.",
  "tika-s0404t1:42_0": "Idāni mahābodhicariyabhāvenapi dānaguṇaṁ dassetuṁ ‘‘dānaṁ nāmeta’’ntiādi vuttaṁ.",
  "tika-s0404t1:42_1": "Tattha attānaṁ niyyātentenāti etena ‘‘dānaphalaṁ sammadeva passantā mahāpurisā attano",
  "tika-s0404t1:42_2": "jīvitampi pariccajanti, tasmā ko nāma viññujātiko bāhire vatthusmiṁ pageva saṅgaṁ",
  "tika-s0404t1:42_3": "kareyyā’’ti ovādaṁ deti. Idāni yā lokiyā lokuttarā ca ukkaṁsagatā sampattiyo, tā",
  "tika-s0404t1:42_4": "sabbā dānatoyeva pavattantīti dassento ‘‘dānañhī’’tiādimāha. Tattha sakkamārabrahmasampattiyo",
  "tika-s0404t1:42_5": "attahitāya eva, cakkavattisampatti pana attahitāya parahitāya cāti dassetuṁ sā tāsaṁ",
  "tika-s0404t1:42_6": "parato cakkavattisampatti vuttā. Etā lokiyā, imā pana lokuttarāti dassetuṁ ‘‘sāvakapāramiñāṇa’’ntiādi",
  "tika-s0404t1:42_7": "vuttaṁ. Tāsupi ukkaṭṭhukkaṭṭhatarukkaṭṭhatamataṁ dassetuṁ kamena ñāṇattayaṁ vuttaṁ.",
  "tika-s0404t1:42_8": "Tesaṁ pana dānassa paccayabhāvo heṭṭhā vuttoyeva. Eteneva tassa brahmasampattiyāpi",
  "tika-s0404t1:42_9": "paccayabhāvo dīpitoti veditabbo.",
  "tika-s0404t1:43_0": "Dānañca nāma dakkhiṇeyyesu hitajjhāsayena pūjanajjhāsayena vā attano santakassa paresaṁ",
  "tika-s0404t1:43_1": "pariccajanaṁ, tasmā dāyako purisapuggalo pare hanti, paresaṁ vā santakaṁ haratīti",
  "tika-s0404t1:43_2": "aṭṭhānametanti āha ‘‘dānaṁ dento sīlaṁ samādātuṁ sakkotī’’ti. Sīlālaṅkārasadiso alaṅkāro",
  "tika-s0404t1:43_3": "natthi sobhāvisesāvahattā sīlassa. Sīlapupphasadisaṁ pupphaṁ natthīti etthāpi eseva",
  "tika-s0404t1:43_4": "nayo. Sīlagandhasadiso gandho natthīti ettha ‘‘candanaṁ tagaraṁ vāpī’’tiādikā (dha.",
  "tika-s0404t1:43_5": "pa. 55) gāthā – ‘‘gandho isīnaṁ ciradikkhitānaṁ, kāyā cuto gacchati mālutenā’’tiādikā",
  "tika-s0404t1:43_6": "(jā. 2.17.55) jātakagāthāyo ca āharitvā vattabbā. Sīlañhi sattānaṁ ābharaṇañceva",
  "tika-s0404t1:43_7": "alaṅkāro ca gandhavilepanañca parassa dassanīyabhāvāvahañca. Tenāha ‘‘sīlālaṅkārena hī’’tiādi.",
  "tika-s0404t1:44": "Ayaṁ saggo labbhatīti idaṁ majjhimehi āraddhaṁ sīlaṁ sandhāyāha. Tenevāha sakko devarājā –",
  "tika-s0404t1:45": "‘‘Hīnena brahmacariyena, khattiye upapajjati;",
  "tika-s0404t1:46": "Majjhimena ca devattaṁ, uttamena visujjhatī’’ti. (jā. 1.8.75);",
  "tika-s0404t1:47": "Iṭṭhoti sukho. Kantoti kamanīyo. Manāpoti manavaḍḍhanako. Taṁ pana tassa iṭṭhādibhāvaṁ dassetuṁ ‘‘niccamettha kīḷā’’tiādi vuttaṁ.",
  "tika-s0404t1:48_0": "Dosoti aniccatādinā appassādādinā ca dūsitabhāvo, yato te viññūnaṁ cittaṁ nārādhenti.",
  "tika-s0404t1:48_1": "Atha vā ādīnaṁ vāti pavattatīti ādīnavo, paramakapaṇatā. Tathā ca kāmā yathātathaṁ",
  "tika-s0404t1:48_2": "paccavekkhantānaṁ paccupatiṭṭhanti. Lāmakabhāvoti aseṭṭhehi sevitabbo, seṭṭhehi na",
  "tika-s0404t1:48_3": "sevitabbo nihīnabhāvo. Saṁkilissananti vibādhakatā upatāpakatā ca.",
  "tika-s0404t1:49_0": "Nekkhammeānisaṁsanti ettha ‘‘yattakā kāmesu ādīnavā, tappaṭipakkhato tattakā nekkhamme",
  "tika-s0404t1:49_1": "ānisaṁsā. Apica nekkhammaṁ nāmetaṁ asambādhaṁ asaṁkiliṭṭhaṁ, nikkhantaṁ kāmehi, nikkhantaṁ",
  "tika-s0404t1:49_2": "kāmasaññāya, nikkhantaṁ kāmavitakkehi, nikkhantaṁ kāmapariḷāhehi, nikkhantaṁ byāpādasaññāyā’’tiādinā",
  "tika-s0404t1:49_3": "nayena nekkhamme ānisaṁse pakāsesi. Pabbajjāyaṁ jhānādīsu ca guṇe vibhāvesi vaṇṇesi.",
  "tika-s0404t1:49_4": "Kallacittanti kammaniyacittaṁ heṭṭhā pavattitadesanāya assaddhiyādīnaṁ cittadosānaṁ",
  "tika-s0404t1:49_5": "vigatattā upari desanāya bhājanabhāvūpagamena kammakkhamacittaṁ. Aṭṭhakathāyaṁ pana",
  "tika-s0404t1:49_6": "yasmā assaddhiyādayo cittassa rogabhūtā, tadā te vigatā, tasmā āha ‘‘arogacitta’’nti.",
  "tika-s0404t1:49_7": "Diṭṭhimānādikilesavigamena muducittaṁ. Kāmacchandādivigamena vinīvaraṇacittaṁ. Sammāpaṭipattiyaṁ",
  "tika-s0404t1:49_8": "uḷārapītipāmojjayogena udaggacittaṁ. Tattha saddhāsampattiyā pasannacittaṁ. Yadā",
  "tika-s0404t1:49_9": "bhagavā aññāsīti sambandho. Atha vā kallacittanti kāmacchandavigamena arogacittaṁ.",
  "tika-s0404t1:49_10": "Muducittanti byāpādavigamena mettāvasena akaṭhinacittaṁ. Vinīvaraṇacittanti uddhaccakukkuccavigamena",
  "tika-s0404t1:49_11": "avikkhepato tena apihitacittaṁ. Udaggacittanti thinamiddhavigamena sampaggahitavasena",
  "tika-s0404t1:49_12": "alīnacittaṁ. Pasannacittanti vicikicchāvigamena sammāpaṭipattiyaṁ adhimuttacittanti",
  "tika-s0404t1:49_13": "evamettha sesapadānaṁ attho veditabbo.",
  "tika-s0404t1:50_0": "Seyyathāpītiādinā upamāvasena sīhassa kilesappahānaṁ ariyamagguppādanañca dasseti.",
  "tika-s0404t1:50_1": "Apagatakāḷakanti vigatakāḷakaṁ. Sammadevāti suṭṭhudeva. Rajananti nīlapītalohitādiraṅgajātaṁ.",
  "tika-s0404t1:50_2": "Paṭiggaṇheyyāti gaṇheyya, pabhassaraṁ bhaveyya. Tasmiṁyeva āsaneti tassaṁyeva nisajjāyaṁ.",
  "tika-s0404t1:50_3": "Etenassa lahuvipassakatā tikkhapaññatā sukhappaṭipadakhippābhiññatā ca dassitā hoti.",
  "tika-s0404t1:50_4": "Virajanti apāyagamanīyarāgarajādīnaṁ vigamena virajaṁ. Anavasesadiṭṭhivicikicchāmalāpagamena",
  "tika-s0404t1:50_5": "vītamalaṁ. Paṭhamamaggavajjhakilesarajābhāvena vā virajaṁ. Pañcavidhadussīlyamalavigamena",
  "tika-s0404t1:50_6": "vītamalaṁ. Tassa uppattiākāradassanatthanti kasmā vuttaṁ? Nanu maggañāṇaṁ asaṅkhatadhammārammaṇanti",
  "tika-s0404t1:50_7": "codanaṁ sandhāyāha ‘‘tañhī’’tiādi. Tattha paṭivijjhantanti asammohappaṭivedhavasena",
  "tika-s0404t1:50_8": "paṭivijjhantaṁ. Tenāha ‘‘kiccavasenā’’ti. Tatridaṁ upamāsaṁsandanaṁ – vatthaṁ viya",
  "tika-s0404t1:50_9": "cittaṁ, vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo,",
  "tika-s0404t1:50_10": "dhovanasilātalaṁ viya anupubbīkathā, udakaṁ viya saddhā, udakena temetvā ūsagomayachārikakhārehi",
  "tika-s0404t1:50_11": "kāḷake sammadditvā vatthassa dhovanappayogo viya saddhāsinehena temetvā temetvā satisamādhipaññāhi",
  "tika-s0404t1:50_12": "dose sithile katvā sutādividhinā cittassa sodhane vīriyārambho. Tena payogena vatthe",
  "tika-s0404t1:50_13": "kāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo,",
  "tika-s0404t1:50_14": "tena suddhavatthassa pabhassarabhāvo viya vikkhambhitakilesassa cittassa maggena pariyodapananti.",
  "tika-s0404t1:51_0": "‘‘Diṭṭhadhammo’’ti vatvā dassanaṁ nāma ñāṇadassanato aññampi atthīti tannivattanatthaṁ",
  "tika-s0404t1:51_1": "‘‘pattadhammo’’ti vuttaṁ. Patti nāma ñāṇasampattito aññāpi vijjatīti tato visesanatthaṁ",
  "tika-s0404t1:51_2": "‘‘viditadhammo’’ti vuttaṁ. Sā panesā viditadhammatā dhammesu ekadesenapi hotīti nippadesato",
  "tika-s0404t1:51_3": "viditabhāvaṁ dassetuṁ. ‘‘Pariyogāḷhadhammo’’ti vuttaṁ. Tenassa saccābhisambodhaṁyeva",
  "tika-s0404t1:51_4": "dīpeti. Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ",
  "tika-s0404t1:51_5": "samantato ogāḷhaṁ nāma hoti. Tenāha ‘‘diṭṭho ariyasaccadhammo etenāti diṭṭhadhammo’’ti.",
  "tika-s0404t1:51_6": "Tiṇṇā vicikicchāti sappaṭibhayakantārasadisā soḷasavatthukā aṭṭhavatthukā ca tiṇṇā",
  "tika-s0404t1:51_7": "nittiṇṇā vicikicchā. Vigatā kathaṁkathāti pavattiādīsu ‘‘evaṁ nu kho, na nu kho’’ti",
  "tika-s0404t1:51_8": "evaṁ pavattikā vigatā samucchinnā kathaṁkathā. Sārajjakarānaṁ pāpadhammānaṁ pahīnattā",
  "tika-s0404t1:51_9": "tappaṭipakkhesu sīlādiguṇesu patiṭṭhitattā vesārajjaṁ visāradabhāvaṁ veyyattiyaṁ",
  "tika-s0404t1:51_10": "patto. Attanā eva paccakkhato diṭṭhattā na paraṁ pacceti, na cassa paro paccetabbo",
  "tika-s0404t1:51_11": "atthīti aparappaccayo.",
  "tika-s0404t1:52_0": "Uddisitvā katanti attānaṁ uddisitvā māraṇavasena kataṁ nibbattitaṁ maṁsaṁ. Paṭiccakammanti",
  "tika-s0404t1:52_1": "ettha kamma-saddo kammasādhano atītakāliko cāti āha ‘‘attānaṁ paṭiccakata’’nti. Nimittakammassetaṁ",
  "tika-s0404t1:52_2": "adhivacanaṁ ‘‘paṭicca kammaṁ phusatī’’tiādīsu (jā. 1.4.75) viya. Nimittakammassāti",
  "tika-s0404t1:52_3": "nimittabhāvena laddhabbakammassa. Karaṇavasena paṭiccakammaṁ ettha atthīti maṁsaṁ",
  "tika-s0404t1:52_4": "paṭiccakammaṁ yathā buddhi buddhaṁ. Taṁ etassa atthīti buddho. Sesamettha uttānameva.",
  "tika-s0404t1:53": "Sīhasuttavaṇṇanā niṭṭhitā.",
  "tika-s0404t1:54": "3-4. Assājānīyasuttādivaṇṇanā",
  "tika-s0404t1:55_0": "13-14. Tatiye sāṭheyyānīti saṭhattāni. Sesapadesupi eseva nayo. Tāni panassa sāṭheyyādīni",
  "tika-s0404t1:55_1": "kāyacittujukatāpaṭipakkhabhūtā lobhasahagatacittuppādassa pavattiākāravisesā. Tattha",
  "tika-s0404t1:55_2": "yassa kismiñcideva ṭhāne ṭhātukāmassa sato yaṁ ṭhānaṁ manussānaṁ sappaṭibhayaṁ, purato",
  "tika-s0404t1:55_3": "gantvā tatheva sappaṭibhayaṭṭhāneva ṭhassāmīti na hoti, vañcanādhippāyabhāvato ṭhātukāmaṭṭhāneyeva",
  "tika-s0404t1:55_4": "nikhātatthambho viya cattāro pāde niccāletvā tiṭṭhati, ayaṁ saṭho nāma, imassa sāṭheyyassa",
  "tika-s0404t1:55_5": "pākaṭakaraṇaṁ. Tathā yassa kismiñcideva ṭhāne nivattitvā khandhagataṁ pātetukāmassa",
  "tika-s0404t1:55_6": "sato yaṁ ṭhānaṁ manussānaṁ sappaṭibhayaṁ, purato gantvā tatheva pātessāmīti na hoti,",
  "tika-s0404t1:55_7": "pātetukāmaṭṭhāneyeva nivattitvā pāteti, ayaṁ kūṭo nāma. Yassa kālena vāmato, kālena",
  "tika-s0404t1:55_8": "dakkhiṇato, kālena ujumaggeneva ca gantukāmassa sato yaṁ ṭhānaṁ manussānaṁ sappaṭibhayaṁ,",
  "tika-s0404t1:55_9": "purato gantvā tatheva evaṁ karissāmīti na hoti, yadicchakaṁ gantukāmaṭṭhāneyeva kālena",
  "tika-s0404t1:55_10": "vāmato, kālena dakkhiṇato, kālena ujumaggaṁ gacchati, tathā leṇḍaṁ vā passāvaṁ vā",
  "tika-s0404t1:55_11": "vissajjetukāmassa idaṁ ṭhānaṁ susammaṭṭhaṁ ākiṇṇamanussaṁ ramaṇīyaṁ. Imasmiṁ ṭhāne",
  "tika-s0404t1:55_12": "evarūpaṁ kātuṁ na yuttaṁ, purato gantvā paṭicchannaṭṭhāne karissāmīti na hoti, tattheva",
  "tika-s0404t1:55_13": "karoti, ayaṁ jimho nāma. Yassa pana kismiñci ṭhāne maggā ukkamma nivattitvā paṭimaggaṁ",
  "tika-s0404t1:55_14": "ārohitukāmassa sato yaṁ ṭhānaṁ manussānaṁ sappaṭibhayaṁ, purato gantvā tattheva evaṁ",
  "tika-s0404t1:55_15": "karissāmīti na hoti, paṭimaggaṁ ārohitukāmaṭṭhāneyeva maggā ukkamma nivattitvā paṭimaggaṁ",
  "tika-s0404t1:55_16": "ārohati, ayaṁ vaṅko nāma. Iti imaṁ catubbidhampi kiriyaṁ sandhāyetaṁ vuttaṁ ‘‘yāni",
  "tika-s0404t1:55_17": "kho panassa tāni sāṭheyyāni…pe… āvikattā hotī’’ti. Catutthe natthi vattabbaṁ.",
  "tika-s0404t1:56": "Assājānīyasuttādivaṇṇanā niṭṭhitā.",
  "tika-s0404t1:57": "5-8. Malasuttādivaṇṇanā",
  "tika-s0404t1:58_0": "15-18. Pañcame (dha. pa. aṭṭha. 2.241) yā kāci pariyatti vā sippaṁ vā yasmā asajjhāyantassa",
  "tika-s0404t1:58_1": "ananuyuñjantassa vinassati, nirantaraṁ vā na upaṭṭhāti, tasmā ‘‘asajjhāyamalā mantā’’ti",
  "tika-s0404t1:58_2": "vuttaṁ. Yasmā pana gharāvāsaṁ vasantassa uṭṭhāyuṭṭhāya jiṇṇappaṭisaṅkharaṇādīni akarontassa",
  "tika-s0404t1:58_3": "gharaṁ nāma vinassati, tasmā ‘‘anuṭṭhānamalā gharā’’ti vuttaṁ. Yasmā gihissa vā pabbajitassa",
  "tika-s0404t1:58_4": "vā kosajjavasena sarīrappajagganaṁ vā parikkhārappaṭijagganaṁ vā akarontassa kāyo",
  "tika-s0404t1:58_5": "dubbaṇṇo hoti, tasmā ‘‘malaṁ vaṇṇassa kosajja’’nti vuttaṁ. Yasmā pana gāvo rakkhantassa",
  "tika-s0404t1:58_6": "pamādavasena niddāyantassa vā kīḷantassa vā tā gāvo atitthapakkhandanādīhi vā vāḷamigacorādiupaddavena",
  "tika-s0404t1:58_7": "vā paresaṁ sālikkhettādīni otaritvā khādanavasena vā vināsamāpajjanti, sayampi daṇḍaṁ",
  "tika-s0404t1:58_8": "vā paribhāsaṁ vā pāpuṇāti, pabbajitaṁ vā pana chadvārādīni arakkhantaṁ pamādavasena",
  "tika-s0404t1:58_9": "kilesā otaritvā sāsanā cāventi, tasmā ‘‘pamādo rakkhato mala’’nti vuttaṁ. So hissa",
  "tika-s0404t1:58_10": "vināsāvahena malaṭṭhāniyattā malaṁ.",
  "tika-s0404t1:59_0": "Duccaritanti aticāro. Aticāriniñhi itthiṁ sāmikopi gehā nīharati, mātāpitūnaṁ santikaṁ",
  "tika-s0404t1:59_1": "gatampi ‘‘tvaṁ kulassa aṅgārabhūtā, akkhīhipi na daṭṭhabbā’’ti taṁ mātāpitaropi nīharanti,",
  "tika-s0404t1:59_2": "sā anāthā vicarantī mahādukkhaṁ pāpuṇāti. Tenassā duccaritaṁ ‘‘mala’’nti vuttaṁ.",
  "tika-s0404t1:59_3": "Dadatoti dāyakassa. Yassa hi khettakasanakāle ‘‘imasmiṁ khette sampanne salākabhattādīni",
  "tika-s0404t1:59_4": "dassāmī’’ti cintetvāpi nipphanne sasse maccheraṁ uppajjitvā cāgacittaṁ nivāreti,",
  "tika-s0404t1:59_5": "so maccheravasena cāgacitte aviruhante manussasampatti, dibbasampatti, nibbānasampattīti",
  "tika-s0404t1:59_6": "tisso sampattiyo na labhati. Tena vuttaṁ ‘‘maccheraṁ dadato mala’’nti. Aññesupi evarūpesu",
  "tika-s0404t1:59_7": "eseva nayo. Pāpakā dhammāti akusalā dhammā. Te pana idhaloke paraloke ca malameva.",
  "tika-s0404t1:59_8": "Tatoti heṭṭhā vuttamalato. Malataranti atirekamalaṁ. Chaṭṭhādīni uttānatthāneva.",
  "tika-s0404t1:60": "Malasuttādivaṇṇanā niṭṭhitā.",
  "tika-s0404t1:61": "9. Pahārādasuttavaṇṇanā",
  "tika-s0404t1:62_0": "19. Navame (udā. aṭṭha. 45; sārattha. ṭī. cūḷavagga 3.384) asurāti devā viya na suranti",
  "tika-s0404t1:62_1": "na kīḷanti na virocantīti asurā. Surā nāma devā, tesaṁ paṭipakkhāti vā asurā, vepacittipahārādādayo",
  "tika-s0404t1:62_2": ". Tesaṁ bhavanaṁ sinerussa heṭṭhābhāge. Te tattha pavisantā nikkhamantā sinerupāde",
  "tika-s0404t1:62_3": "maṇḍapādīni nimminitvā kīḷantā abhiramanti. Sā tattha tesaṁ abhirati. Ime guṇe disvāti",
  "tika-s0404t1:62_4": "āha ‘‘ye disvā disvā asurā mahāsamudde abhiramantī’’ti.",
  "tika-s0404t1:63_0": "Yasmā lokiyā jambudīpo, himavā tattha patiṭṭhitasamuddadahapabbatā tappabhavā nadiyoti",
  "tika-s0404t1:63_1": "etesu yaṁ yaṁ na manussagocaraṁ, tattha sayaṁ sammūḷhā aññepi sammohayanti, tasmā",
  "tika-s0404t1:63_2": "tattha sammohavidhamanatthaṁ ‘‘ayaṁ tāva jambudīpo’’tiādi āraddhaṁ. Dasasahassayojanaparimāṇo",
  "tika-s0404t1:63_3": "āyāmato vitthārato cāti adhippāyo. Tenāha ‘‘tatthā’’tiādi. Udakena ajjhotthaṭo tadupabhogisattānaṁ",
  "tika-s0404t1:63_4": "puññakkhayena. Sundaradassanaṁ kūṭanti sudassanakūṭaṁ, yaṁ loke ‘‘hemakūṭa’’nti vuccati.",
  "tika-s0404t1:63_5": "Mūlagandho kālānusāriyādi. Sāragandho candanādi. Pheggugandho salalādi. Tacagandho",
  "tika-s0404t1:63_6": "lavaṅgādi. Papaṭikāgandho kapitthādi. Rasagandho sajjulasādi. Pattagandho tamālahiriverādi.",
  "tika-s0404t1:63_7": "Pupphagandho nāgakusumādi. Phalagandho jātiphalādi. Gandhagandho sabbesaṁ gandhānaṁ",
  "tika-s0404t1:63_8": "gandho. ‘‘Sabbāni puthulato paññāsa yojanāni, āyāmato pana ubbedhato viya dviyojanasatānevā’’ti vadanti.",
  "tika-s0404t1:64_0": "Manoharasilātalānīti ratanamayattā manuññasopānasilātalāni. Supaṭiyattānīti tadupabhogisattānaṁ",
  "tika-s0404t1:64_1": "sādhāraṇakammunāva suṭṭhu paṭiyattāni susaṇṭhitāni honti. Macchakacchapādīni udakaṁ",
  "tika-s0404t1:64_2": "malaṁ karonti, tadabhāvato phalikasadisanimmalodakāni. Tiriyato dīghaṁ uggatakūṭanti",
  "tika-s0404t1:64_3": "‘‘tiracchānapabbata’’nti āha. Purimāni nāmagottānīti ettha nadī ninnagātiādikaṁ gottaṁ,",
  "tika-s0404t1:64_4": "gaṅgā yamunātiādikaṁ nāmaṁ.",
  "tika-s0404t1:65_0": "Savamānāti sandamānā. Pūrattanti puṇṇabhāvo. Masāragallaṁ ‘‘cittaphalika’’ntipi vadanti.",
  "tika-s0404t1:65_1": "Mahataṁ bhūtānanti mahantānaṁ sattānaṁ. Timī timiṅgalā timitimiṅgalāti tisso macchajātiyo.",
  "tika-s0404t1:65_2": "Timiṁ gilanasamatthā timiṅgalā. Timiñca timiṅgalañca gilanasamatthā timitimiṅgalāti vadanti.",
  "tika-s0404t1:66_0": "Mamasāvakāti sotāpannādike ariyapuggale sandhāya vadati. Na saṁvasatīti uposathakammādivasena",
  "tika-s0404t1:66_1": "saṁvāsaṁ na karoti. Ukkhipatīti apaneti. Vimuttirasoti kilesehi vimuccanaraso. Sabbā",
  "tika-s0404t1:66_2": "hi sāsanasampatti yāvadeva anupādāya āsavehi cittassa vimuttiatthā.",
  "tika-s0404t1:67": "Ratanānīti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anappakaṁ pītipāmojjaṁ nibbattenti, pageva aparabhāge. Vuttañhetaṁ –",
  "tika-s0404t1:68": "‘‘Yato yato sammasati, khandhānaṁ udayabbayaṁ;",
  "tika-s0404t1:69": "Labhatī pītipāmojjaṁ, amataṁ taṁ vijānata’’nti. (dha. pa. 374) –",
  "tika-s0404t1:70": "Lokiyaratananibbattaṁ pana pītipāmojjaṁ na tassa kalabhāgampi agghati. Apica –",
  "tika-s0404t1:71": "‘‘Cittīkataṁ mahagghañca, atulaṁ dullabhadassanaṁ;",
  "tika-s0404t1:72": "Anomasattaparibhogaṁ, ratananti pavuccati’’. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226; mahāni. aṭṭha. 50);",
  "tika-s0404t1:73_0": "Yadi ca cittīkatādibhāvena ratanaṁ nāma hoti, satipaṭṭhānādīnaṁyeva bhūtato ratanabhāvo.",
  "tika-s0404t1:73_1": "Bodhipakkhiyadhammānañhi so ānubhāvo, yaṁ sāvakā sāvakapāramiñāṇaṁ, paccekabuddhā",
  "tika-s0404t1:73_2": "paccekabodhiñāṇaṁ, sammāsambuddhā sammāsambodhiṁ adhigacchanti āsannakāraṇattā. Āsannakāraṇañhi",
  "tika-s0404t1:73_3": "dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ",
  "tika-s0404t1:73_4": "sātisayo. Tena vuttaṁ ‘‘tatrimāni ratanāni, seyyathidaṁ. Cattāro satipaṭṭhānā’’tiādi.",
  "tika-s0404t1:74_0": "Tattha ārammaṇe okkantitvā upaṭṭhānaṭṭhena upaṭṭhānaṁ, satiyeva upaṭṭhānanti satipaṭṭhānaṁ.",
  "tika-s0404t1:74_1": "Ārammaṇassa pana kāyādivasena catubbidhattā vuttaṁ ‘‘cattāro satipaṭṭhānā’’ti. Tathā",
  "tika-s0404t1:74_2": "hi kāyavedanācittadhammesu subhasukhaniccaattasaññānaṁ pahānato asubhadukkhāniccānattabhāvaggahaṇato",
  "tika-s0404t1:74_3": "ca nesaṁ kāyānupassanādibhāvo vibhatto.",
  "tika-s0404t1:75_0": "Sammā padahanti etena, sayaṁ vā sammā padahati, pasatthaṁ sundaraṁ vā padahantīti",
  "tika-s0404t1:75_1": "sammappadhānaṁ, puggalassa vā sammadeva padhānabhāvakaraṇato sammappadhānaṁ vīriyassetaṁ",
  "tika-s0404t1:75_2": "adhivacanaṁ. Tampi anuppannuppannānaṁ akusalānaṁ anuppādanappahānavasena anuppannuppannānaṁ",
  "tika-s0404t1:75_3": "kusalānaṁ dhammānaṁ uppādanaṭṭhāpanavasena ca catukiccasādhakattā vuttaṁ ‘‘cattāro sammappadhānā’’ti.",
  "tika-s0404t1:76_0": "Ijjhatīti iddhi, samijjhati nipphajjatīti attho. Ijjhanti vā tāya sattā iddhā vuddhā",
  "tika-s0404t1:76_1": "ukkaṁsagatā hontīti iddhi. Iti paṭhamena atthena iddhi eva pādoti iddhipādo, iddhikoṭṭhāsoti",
  "tika-s0404t1:76_2": "attho. Dutiyena atthena iddhiyā pādo patiṭṭhā adhigamupāyoti iddhipādo. Tena hi uparūparivisesasaṅkhātaṁ",
  "tika-s0404t1:76_3": "iddhiṁ pajjanti pāpuṇanti. Svāyaṁ iddhipādo yasmā chandādike cattāro adhipatidhamme",
  "tika-s0404t1:76_4": "dhure jeṭṭhake katvā nibbattīyati, tasmā vuttaṁ ‘‘cattāro iddhipādā’’ti.",
  "tika-s0404t1:77_0": "Pañcindriyānīti saddhādīni pañca indriyāni. Tattha assaddhiyaṁ abhibhavitvā adhimokkhalakkhaṇe",
  "tika-s0404t1:77_1": "indaṭṭhaṁ kāretīti saddhindriyaṁ. Kosajjaṁ abhibhavitvā paggahalakkhaṇe, pamādaṁ",
  "tika-s0404t1:77_2": "abhibhavitvā upaṭṭhānalakkhaṇe, vikkhepaṁ abhibhavitvā avikkhepalakkhaṇe, aññāṇaṁ",
  "tika-s0404t1:77_3": "abhibhavitvā dassanalakkhaṇe indaṭṭhaṁ kāretīti paññindriyaṁ.",
  "tika-s0404t1:78": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca balāni veditabbāni.",
  "tika-s0404t1:79_0": "Satta bojjhaṅgāti bodhiyā, bodhissa vā aṅgāti bojjhaṅgā. Yā hi esā dhammasāmaggī",
  "tika-s0404t1:79_1": "yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "tika-s0404t1:79_2": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya",
  "tika-s0404t1:79_3": "dhammasāmaggiyā ariyasāvako bujjhati, kilesaniddāya vuṭṭhahati, cattāri ariyasaccāni",
  "tika-s0404t1:79_4": "paṭivijjhati, nibbānameva vā sacchikarotīti ‘‘bodhī’’ti vuccati. Tassā dhammasāmaggisaṅkhātāya",
  "tika-s0404t1:79_5": "bodhiyā aṅgātipi bojjhaṅgā jhānaṅgamaggaṅgādayo viya. Yopesa vuttappakārāya dhammasāmaggiyā",
  "tika-s0404t1:79_6": "bujjhatīti katvā ariyasāvako ‘‘bodhī’’ti vuccati. Tassa bodhissa aṅgātipi bojjhaṅgā",
  "tika-s0404t1:79_7": "senaṅgarathaṅgādayo viya. Tenāhu porāṇā ‘‘bujjhanakassa puggalassa aṅgāti bojjhaṅgā’’ti",
  "tika-s0404t1:79_8": "(vibha. aṭṭha. 466; saṁ. ni. aṭṭha. 3.5.182; paṭi. ma. aṭṭha. 2.2.17). ‘‘Bodhāya",
  "tika-s0404t1:79_9": "saṁvattantīti bojjhaṅgā’’tiādinā (paṭi. ma. 2.17) nayenapi bojjhaṅgattho veditabbo.",
  "tika-s0404t1:80_0": "Ariyoaṭṭhaṅgiko maggoti taṁtaṁmaggavajjhehi kilesehi ārakattā, ariyabhāvakarattā,",
  "tika-s0404t1:80_1": "ariyaphalappaṭilābhakarattā ca ariyo. Sammādiṭṭhiādīni aṭṭhaṅgāni assa atthi, aṭṭha",
  "tika-s0404t1:80_2": "aṅgāniyeva vā aṭṭhaṅgiko. Mārento kilese gacchati nibbānatthikehi vā maggīyati, sayaṁ",
  "tika-s0404t1:80_3": "vā nibbānaṁ maggatīti maggoti evametesaṁ satipaṭṭhānādīnaṁ atthavibhāgo veditabbo.",
  "tika-s0404t1:81_0": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito, sotāpattiphalaṭṭhoti",
  "tika-s0404t1:81_1": "attho. Sotāpattiphalasacchikiriyāya paṭipannoti sotāpattiphalassa attapaccakkhakaraṇāya",
  "tika-s0404t1:81_2": "paṭipajjamāno paṭhamamaggaṭṭho, yo aṭṭhamakotipi vuccati. Sakadāgāmīti sakideva imaṁ",
  "tika-s0404t1:81_3": "lokaṁ paṭisandhiggahaṇavasena āgamanasīlo dutiyaphalaṭṭho. Anāgāmīti paṭisandhiggahaṇavasena",
  "tika-s0404t1:81_4": "kāmalokaṁ anāgamanasīlo tatiyaphalaṭṭho. Yo pana saddhānusārī dhammānusārī ekabījītievamādiko",
  "tika-s0404t1:81_5": "ariyapuggalavibhāgo, so etesaṁyeva pabhedoti. Sesaṁ vuttanayasadisameva.",
  "tika-s0404t1:82": "Pahārādasuttavaṇṇanā niṭṭhitā.",
  "tika-s0404t1:83": "10. Uposathasuttavaṇṇanā",
  "tika-s0404t1:84_0": "20. Dasame tadahuposatheti (udā. aṭṭha. 45; sārattha. ṭī. cūḷavagga 3.383) tasmiṁ",
  "tika-s0404t1:84_1": "uposathadivasabhūte ahani. Uposathakaraṇatthāyāti ovādapātimokkhaṁ uddisituṁ. Uddhastaṁ",
  "tika-s0404t1:84_2": "aruṇanti aruṇuggamanaṁ. Uddisatu, bhante, bhagavā bhikkhūnaṁ pātimokkhanti thero",
  "tika-s0404t1:84_3": "bhagavantaṁ pātimokkhuddesaṁ yāci. Tasmiṁ kāle ‘‘na, bhikkhave, anuposathe uposatho",
  "tika-s0404t1:84_4": "kātabbo’’ti (mahāva. 136) sikkhāpadassa apaññattattā. Kasmā pana bhagavā tiyāmarattiṁ",
  "tika-s0404t1:84_5": "vītināmesi ? Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ",
  "tika-s0404t1:84_6": "kātuṁ. Addasāti kathaṁ addasa? Attano cetopariyañāṇena tassaṁ parisati bhikkhūnaṁ",
  "tika-s0404t1:84_7": "cittāni parijānanto tassa dussīlassa cittaṁ passi. Yasmā pana citte diṭṭhe taṁsamaṅgīpuggalo",
  "tika-s0404t1:84_8": "diṭṭho nāma hoti, tasmā ‘‘addasā kho āyasmā mahāmoggallānotaṁ puggalaṁ dussīla’’ntiādi",
  "tika-s0404t1:84_9": "vuttaṁ. Yatheva hi anāgate sattasu divasesu pavattaṁ paresaṁ cittaṁ cetopariyañāṇalābhī",
  "tika-s0404t1:84_10": "jānāti, evaṁ atītepīti. Majjhe bhikkhusaṅghassa nisinnanti saṅghapariyāpanno viya",
  "tika-s0404t1:84_11": "bhikkhusaṅghassa anto nisinnaṁ. Diṭṭhosīti ayaṁ na pakatattoti bhagavatā diṭṭho asi.",
  "tika-s0404t1:84_12": "Yasmā ca evaṁ diṭṭho, tasmā natthi te tava bhikkhūhi saddhiṁ ekakammādisaṁvāso. Yasmā",
  "tika-s0404t1:84_13": "pana so saṁvāso tava natthi, tasmā uṭṭhehi, āvusoti evamettha padayojanā veditabbā.",
  "tika-s0404t1:85_0": "Tatiyampi kho so puggalo tuṇhī ahosīti anekavāraṁ vatvāpi ‘‘thero sayameva nibbinno",
  "tika-s0404t1:85_1": "oramissatī’’ti vā, ‘‘idāni imesaṁ paṭipattiṁ jānissāmī’’ti vā adhippāyena tuṇhī ahosi.",
  "tika-s0404t1:85_2": "Bāhāyaṁ gahetvāti ‘‘bhagavatā mayā ca yāthāvato diṭṭho, yāvatatiyaṁ ‘uṭṭhehi, āvuso’ti",
  "tika-s0404t1:85_3": "ca vutto na vuṭṭhāti, idānissa nikkaḍḍhanakālo, mā saṅghassa uposathantarāyo ahosī’’ti",
  "tika-s0404t1:85_4": "taṁ bāhāyaṁ aggahesi, tathā gahetvā. Bahi dvārakoṭṭhakā nikkhāmetvāti dvārakoṭṭhakā",
  "tika-s0404t1:85_5": "dvārasālāto nikkhāmetvā. Bahīti pana nikkhāmitaṭṭhānadassanaṁ. Atha vā bahidvārakoṭṭhakāti",
  "tika-s0404t1:85_6": "bahidvārakoṭṭhakatopi nikkhāmetvā, na antodvārakoṭṭhakato eva. Ubhayatthāpi vihārato",
  "tika-s0404t1:85_7": "bahikatvāti attho. Sūcighaṭikaṁ datvāti aggaḷasūciñca uparighaṭikañca ādahitvā, suṭṭhutaraṁ",
  "tika-s0404t1:85_8": "kavāṭaṁ thaketvāti attho. Yāva bāhāgahaṇāpi nāmāti iminā ‘‘aparisuddhā, ānanda, parisā’’ti",
  "tika-s0404t1:85_9": "vacanaṁ sutvā eva hi tena pakkamitabbaṁ siyā, evaṁ apakkamitvā yāva bāhāgahaṇāpi",
  "tika-s0404t1:85_10": "nāma so moghapuriso āgamessati, acchariyamidanti dasseti. Idañca garahanacchariyamevāti veditabbaṁ.",
  "tika-s0404t1:86_0": "Atha bhagavā cintesi – ‘‘idāni bhikkhusaṅghe abbudo jāto, aparisuddhā puggalā uposathaṁ",
  "tika-s0404t1:86_1": "āgacchanti, na ca tathāgatā aparisuddhāya parisāya uposathaṁ karonti, pātimokkhaṁ",
  "tika-s0404t1:86_2": "uddisanti. Anuddisante ca bhikkhusaṅghassa uposatho pacchijjati. Yaṁnūnāhaṁ ito paṭṭhāya",
  "tika-s0404t1:86_3": "bhikkhūnaṁyeva pātimokkhuddesaṁ anujāneyya’’nti. Evaṁ pana cintetvā bhikkhūnaṁyeva",
  "tika-s0404t1:86_4": "pātimokkhuddesaṁ anujāni. Tena vuttaṁ ‘‘atha kho bhagavā…pe… pātimokkhaṁ uddiseyyāthā’’ti.",
  "tika-s0404t1:86_5": "Tattha na dānāhanti idāni ahaṁ uposathaṁ na karissāmi, pātimokkhaṁ na uddisissāmīti",
  "tika-s0404t1:86_6": "paccekaṁ na-kārena sambandho. Duvidhañhi pātimokkhaṁ – āṇāpātimokkhaṁ, ovādapātimokkhanti",
  "tika-s0404t1:86_7": ". Tesu ‘‘suṇātu me, bhante’’tiādikaṁ (mahāva. 134) āṇāpātimokkhaṁ. Taṁ sāvakāva uddisanti,",
  "tika-s0404t1:86_8": "na buddhā, yaṁ anvaddhamāsaṁ uddisīyati. ‘‘Khantī paramaṁ…pe… sabbapāpassa akaraṇaṁ…pe…",
  "tika-s0404t1:86_9": "anupavādo anupaghāto…pe… etaṁ buddhāna sāsana’’nti (dī. ni. 2.90; dha. pa. 183-185;",
  "tika-s0404t1:86_10": "udā. 36; netti. 30) imā pana tisso gāthā ovādapātimokkhaṁ nāma. Taṁ buddhāva uddisanti,",
  "tika-s0404t1:86_11": "na sāvakā, channampi vassānaṁ accayena uddisanti. Dīghāyukabuddhānañhi dharamānakāle",
  "tika-s0404t1:86_12": "ayameva pātimokkhuddeso, appāyukabuddhānaṁ pana paṭhamabodhiyaṁyeva. Tato paraṁ itaro.",
  "tika-s0404t1:86_13": "Tañca kho bhikkhūyeva uddisanti, na buddhā, tasmā amhākampi bhagavā vīsativassamattaṁ",
  "tika-s0404t1:86_14": "imaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi. Aṭṭhānanti",
  "tika-s0404t1:86_15": "akāraṇaṁ. Anavakāsoti tasseva vevacanaṁ. Kāraṇañhi yathā tiṭṭhati ettha phalaṁ tadāyattavuttitāyāti",
  "tika-s0404t1:86_16": "‘‘ṭhāna’’nti vuccati, evaṁ ‘‘avakāso’’tipi vuccati. Yanti kiriyāparāmasanaṁ.",
  "tika-s0404t1:87_0": "Aṭṭhime, bhikkhave, mahāsamuddeti ko anusandhi? Yvāyaṁ aparisuddhāya parisāya pātimokkhassa",
  "tika-s0404t1:87_1": "anuddeso vutto, so imasmiṁ dhammavinaye acchariyo abbhuto dhammoti taṁ aparehipi",
  "tika-s0404t1:87_2": "sattahi acchariyabbhutadhammehi saddhiṁ vibhajitvā dassetukāmo paṭhamaṁ tāva tesaṁ",
  "tika-s0404t1:87_3": "upamābhāvena mahāsamudde aṭṭha acchariyabbhutadhamme dassento satthā ‘‘aṭṭhime, bhikkhave,",
  "tika-s0404t1:87_4": "mahāsamudde’’tiādimāha.",
  "tika-s0404t1:88": "Uposathasuttavaṇṇanā niṭṭhitā.",
  "tika-s0404t1:89": "Mahāvaggavaṇṇanā niṭṭhitā."
}