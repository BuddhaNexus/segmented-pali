{
  "atk-s0402a2:0": "3. Bālavaggavaṇṇanā",
  "atk-s0402a2:1_0": "22. Tatiyassa paṭhame accayaṁ accayato na passatīti “aparajjhitvā aparaddhaṁ mayā”ti",
  "atk-s0402a2:1_1": "attano aparādhaṁ na passati, aparaddhaṁ mayāti vatvā daṇḍakammaṁ āharitvā na khamāpetīti",
  "atk-s0402a2:1_2": "attho. Accayaṁ desentassāti evaṁ vatvā daṇḍakammaṁ āharitvā khamāpentassa. Yathādhammaṁ",
  "atk-s0402a2:1_3": "nappaṭiggaṇhātīti “puna evaṁ na karissāmi, khamatha me”ti vuccamāno accayaṁ imaṁ",
  "atk-s0402a2:1_4": "yathādhammaṁ yathāsabhāvaṁ na paṭiggaṇhāti. “Ito paṭṭhāya puna evarūpaṁ mā akāsi,",
  "atk-s0402a2:1_5": "khamāmi tuyha”nti na vadati. Sukkapakkho vuttapaṭipakkhanayeneva veditabbo.",
  "atk-s0402a2:2_0": "23. Dutiye abbhācikkhantīti abhibhavitvā ācikkhanti, abhūtena vadanti. Dosantaroti",
  "atk-s0402a2:2_1": "antare patitadoso. Evarūpo hi “natthi samaṇassa gotamassa uttarimanussadhammo”tiādīni",
  "atk-s0402a2:2_2": "vadanto sunakkhatto viya tathāgataṁ abbhācikkhati. Saddhovā duggahitenāti yo hi ñāṇavirahitāya",
  "atk-s0402a2:2_3": "saddhāya atisaddho hoti muddhappasanno, sopi “buddho nāma sabbalokuttaro, sabbe tassa",
  "atk-s0402a2:2_4": "kesādayo bāttiṁsa koṭṭhāsā lokuttarāyevā”tiādinā nayena duggahitaṁ gaṇhitvā tathāgataṁ",
  "atk-s0402a2:2_5": "abbhācikkhati. Tatiyaṁ uttānatthamevāti.",
  "atk-s0402a2:3_0": "25. Catutthe neyyatthaṁ suttantanti yassa attho netabbo, taṁ netabbatthaṁ suttantaṁ.",
  "atk-s0402a2:3_1": "Nītattho suttantoti dīpetīti kathitattho ayaṁ suttantoti vadati. Tattha “ekapuggalo,",
  "atk-s0402a2:3_2": "bhikkhave, dveme, bhikkhave, puggalā, tayome, bhikkhave, puggalā, cattārome, bhikkhave,",
  "atk-s0402a2:3_3": "puggalā”ti evarūpo suttanto neyyattho nāma. Ettha hi kiñcāpi sammāsambuddhena “ekapuggalo,",
  "atk-s0402a2:3_4": "bhikkhave”tiādi vuttaṁ, paramatthato pana puggalo nāma natthīti evamassa attho netabbova",
  "atk-s0402a2:3_5": "hoti. Ayaṁ pana attano bālatāya nītattho ayaṁ suttantoti dīpeti. Paramatthato hi",
  "atk-s0402a2:3_6": "puggale asati na tathāgato “ekapuggalo, bhikkhave”tiādīni vadeyya. Yasmā pana tena",
  "atk-s0402a2:3_7": "vuttaṁ, tasmā paramatthato atthi puggaloti gaṇhanto taṁ neyyatthaṁ suttantaṁ nītattho",
  "atk-s0402a2:3_8": "suttantoti dīpeti. Nītatthanti aniccaṁ dukkhaṁ anattāti evaṁ kathitatthaṁ. Ettha",
  "atk-s0402a2:3_9": "hi aniccameva dukkhameva anattāyevāti attho. Ayaṁ pana attano bālatāya “neyyattho",
  "atk-s0402a2:3_10": "ayaṁ suttanto, atthamassa āharissāmī”ti “niccaṁ nāma atthi, sukhaṁ nāma atthi, attā",
  "atk-s0402a2:3_11": "nāma atthī”ti gaṇhanto nītatthaṁ suttantaṁ neyyattho suttantoti dīpeti nāma. Pañcamaṁ uttānatthamevāti.",
  "atk-s0402a2:4_0": "27. Chaṭṭhe paṭicchannakammantassāti pāpakammassa. Pāpaṁ hi paṭicchādetvā karonti.",
  "atk-s0402a2:4_1": "No cepi paṭicchādetvā karonti, pāpakammaṁ paṭicchannamevāti vuccati. Nirayoti sahokāsakā",
  "atk-s0402a2:4_2": "khandhā. Tiracchānayoniyaṁ khandhāva labbhanti. Sattamaṭṭhamāni uttānatthāneva.",
  "atk-s0402a2:5": "30. Navame paṭiggāhāti paṭiggāhakā, dussīlaṁ puggalaṁ dve ṭhānāni paṭiggaṇhantīti attho.",
  "atk-s0402a2:6_0": "31. Dasame atthavaseti kāraṇāni. Araññavanapatthānīti araññāni ca vanapatthāni ca.",
  "atk-s0402a2:6_1": "Tattha kiñcāpi abhidhamme nippariyāyena “nikkhamitvā bahi indakhīlā, sabbametaṁ arañña”nti",
  "atk-s0402a2:6_2": "vuttaṁ, tathāpi yaṁ taṁ “pañcadhanusatikaṁ pacchima”nti āraññakaṅganipphādakaṁ senāsanaṁ",
  "atk-s0402a2:6_3": "vuttaṁ, tadeva adhippetanti veditabbaṁ. Vanapatthanti gāmantaṁ atikkamitvā manussānaṁ",
  "atk-s0402a2:6_4": "anupacāraṭṭhānaṁ, yattha na kasīyati na vapīyati. Pantānīti pariyantāni atidūrāni,",
  "atk-s0402a2:6_5": "diṭṭhadhammasukhavihāranti lokiyalokuttaraṁ phāsuvihāraṁ. Pacchimañca janataṁ anukampamānoti",
  "atk-s0402a2:6_6": "pacchime mama sāvake anukampanto.",
  "atk-s0402a2:7_0": "32. Ekādasame vijjābhāgiyāti vijjākoṭṭhāsikā. Samathoti cittekaggatā. Vipassanāti",
  "atk-s0402a2:7_1": "saṅkhārapariggāhakañāṇaṁ. Kamatthamanubhotīti katamaṁ atthaṁ ārādheti sampādeti paripūreti.",
  "atk-s0402a2:7_2": "Cittaṁ bhāvīyatīti maggacittaṁ bhāvīyati brūhīyati vaḍḍhīyati. Yo rāgo, so pahīyatīti",
  "atk-s0402a2:7_3": "yo rajjanakavasena rāgo, so pahīyati. Rāgo hi maggacittassa paccanīko, maggacittaṁ",
  "atk-s0402a2:7_4": "rāgassa ca. Rāgakkhaṇe maggacittaṁ natthi, maggacittakkhaṇe rāgo natthi. Yadā pana",
  "atk-s0402a2:7_5": "rāgo uppajjati, tadā maggacittassa uppattiṁ nivāreti, padaṁ pacchindati. Yadā pana",
  "atk-s0402a2:7_6": "maggacittaṁ uppajjati, tadā rāgaṁ samūlakaṁ ubbaṭṭetvā samugghātentameva uppajjati.",
  "atk-s0402a2:7_7": "Tena vuttaṁ – “rāgo pahīyatī”ti.",
  "atk-s0402a2:8_0": "Vipassanā, bhikkhave, bhāvitāti vipassanāñāṇaṁ brūhitaṁ vaḍḍhitaṁ. Paññā bhāvīyatīti",
  "atk-s0402a2:8_1": "maggapaññā bhāvīyati brūhīyati vaḍḍhīyati. Yā avijjā, sā pahīyatīti aṭṭhasu ṭhānesu",
  "atk-s0402a2:8_2": "vaṭṭamūlikā mahāavijjā pahīyati. Avijjā hi maggapaññāya paccanīkā, maggapaññā avijjāya.",
  "atk-s0402a2:8_3": "Avijjākkhaṇe maggapaññā natthi, maggapaññākkhaṇe avijjā natthi. Yadā pana avijjā",
  "atk-s0402a2:8_4": "uppajjati, tadā maggapaññāya uppattiṁ nivāreti, padaṁ pacchindati. Yadā maggapaññā",
  "atk-s0402a2:8_5": "uppajjati, tadā avijjaṁ samūlikaṁ ubbaṭṭetvā samugghātayamānāva uppajjati. Tena vuttaṁ",
  "atk-s0402a2:8_6": "– “avijjā pahīyatī”ti. Iti maggacittaṁ maggapaññāti dvepi sahajātadhammāva kathitā.",
  "atk-s0402a2:9_0": "Rāgupakkiliṭṭhaṁ vā, bhikkhave, cittaṁ na vimuccatīti rāgena upakkiliṭṭhattā maggacittaṁ",
  "atk-s0402a2:9_1": "na vimuccatīti dasseti. Avijjupakkiliṭṭhā vā paññā na bhāvīyatīti avijjāya upakkiliṭṭhattā",
  "atk-s0402a2:9_2": "maggapaññā na bhāvīyatīti dasseti. Iti kho, bhikkhaveti evaṁ kho, bhikkhave. Rāgavirāgā",
  "atk-s0402a2:9_3": "cetovimuttīti rāgassa khayavirāgena cetovimutti nāma hoti. Phalasamādhissetaṁ nāmaṁ.",
  "atk-s0402a2:9_4": "Avijjāvirāgā paññāvimuttīti avijjāya khayavirāgena paññāvimutti nāma hoti. Imasmiṁ",
  "atk-s0402a2:9_5": "sutte nānākkhaṇikā samādhivipassanā kathitāti.",
  "atk-s0402a2:10": "Bālavaggo tatiyo."
}