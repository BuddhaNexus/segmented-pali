{
  "tika-vin08t2:0": "2. Parikkhāravinicchayakathā",
  "tika-vin08t2:1_0": "6. Evaṁ divāseyyavinicchayaṁ kathetvā idāni parikkhāravinicchayaṁ kathetuṁ ‘‘parikkhāroti",
  "tika-vin08t2:1_1": "samaṇaparikkhāro’’tiādimāha. Tattha divāseyyavinicchayakathāya ādimhi vuttaṁ ‘‘tatthā’’ti",
  "tika-vin08t2:1_2": "padaṁ ānetvā tattha tesu mātikāpadesu samabhiniviṭṭhassa ‘‘parikkhāro’’ti padassa",
  "tika-vin08t2:1_3": "‘‘samaṇaparikkhāro’’ti attho daṭṭhabboti yojanā, esa nayo ito parepi. Samaṇaparikkhāro",
  "tika-vin08t2:1_4": "vutto, na gihiparikkhāroti adhippāyo. Parisamantato kariyateti parikkhāro, chattādiko.",
  "tika-vin08t2:1_5": "Tatrāti samaṇaparikkhāre. Kappatīti kappiyo, na kappiyo akappiyo, kappiyo ca akappiyo",
  "tika-vin08t2:1_6": "ca kappiyākappiyo, samāhāradvandepi pulliṅgamicchanti paṇḍitā. Kappiyākappiyo ca",
  "tika-vin08t2:1_7": "so parikkhāro ceti tathā, tassa vinicchayo kappiyākappiyaparikkhāravinicchayo.",
  "tika-vin08t2:2_0": "Keci tālapaṇṇacchattanti idaṁ upalakkhaṇamattaṁ. Sabbampi hi chattaṁ tathākariyamānaṁ",
  "tika-vin08t2:2_1": "na vaṭṭati. Tenevāha vajirabuddhiṭīkāyaṁ (vajira. ṭī. pārājika 85) ‘‘sabbaparikkhāresu",
  "tika-vin08t2:2_2": "vaṇṇamaṭṭhavikāraṁ karontassa dukkaṭanti dīpentena na vaṭṭatīti vuttanti veditabba’’nti.",
  "tika-vin08t2:2_3": "Na vaṇṇamaṭṭhatthāyāti iminā thirakaraṇatthaṁ ekavaṇṇasuttena vinandhiyamānaṁ yadi",
  "tika-vin08t2:2_4": "vaṇṇamaṭṭhaṁ hoti, tattha na dosoti dasseti. Āraggenāti nikhādanamukhena. Yadi na",
  "tika-vin08t2:2_5": "vaṭṭati, tādisaṁ chattadaṇḍaṁ labhitvā kiṁ kātabbanti āha ‘‘ghaṭakaṁ vā’’tiādi. Suttakena",
  "tika-vin08t2:2_6": "vā daṇḍo veṭhetabboti yathā lekhā na paññāyati, tathā veṭhetabbo. Daṇḍabundeti daṇḍamūle,",
  "tika-vin08t2:2_7": "chattadaṇḍassa heṭṭhimakoṭiyanti attho. Chattamaṇḍalikanti chattassa anto khuddakamaṇḍalaṁ,",
  "tika-vin08t2:2_8": "chattapañjare maṇḍalākārena baddhadaṇḍavalayaṁ vā. Ukkiritvāti ninnaṁ, unnataṁ vā",
  "tika-vin08t2:2_9": "katvā uṭṭhāpetvā. Sā vaṭṭatīti sā lekhā rajjukehi bandhantu vā mā vā, bandhituṁ yuttaṭṭhānattā",
  "tika-vin08t2:2_10": "vaṭṭati. Tena vuttaṁ ācariyabuddhadattamahātherena –",
  "tika-vin08t2:3": "‘‘Chattaṁ paṇṇamayaṁ kiñci, bahi anto ca sabbaso;",
  "tika-vin08t2:4": "Pañcavaṇṇena suttena, sibbituṁ na ca vaṭṭati.",
  "tika-vin08t2:5": "‘‘Chindituṁ aḍḍhacandaṁ vā, paṇṇe makaradantakaṁ;",
  "tika-vin08t2:6": "Ghaṭakaṁ vāḷarūpaṁ vā, lekhā daṇḍe na vaṭṭati.",
  "tika-vin08t2:7": "‘‘Sibbituṁ ekavaṇṇena, chattaṁ suttena vaṭṭati;",
  "tika-vin08t2:8": "Thiratthaṁ pañcavaṇṇena, pañjaraṁ vā vinandhituṁ.",
  "tika-vin08t2:9": "‘‘Ghaṭakaṁ vāḷarūpaṁ vā, lekhā vā pana kevalā;",
  "tika-vin08t2:10": "Chinditvā vāpi ghaṁsitvā, dhāretuṁ pana vaṭṭati.",
  "tika-vin08t2:11": "‘‘Ahicchattakasaṇṭhānaṁ , daṇḍabundamhi vaṭṭati;",
  "tika-vin08t2:12": "Ukkiritvā katā lekhā, bandhanatthāya vaṭṭatī’’ti.",
  "tika-vin08t2:13_0": "Tassa vaṇṇanāyampi chattaṁ paṇṇamayaṁ kiñcīti tālapaṇṇādipaṇṇacchadanaṁ yaṁ kiñci",
  "tika-vin08t2:13_1": "chattaṁ. Bahīti upari. Antoti heṭṭhā. Sibbitunti rūpaṁ dassetvā sūcikammaṁ kātuṁ.",
  "tika-vin08t2:13_2": "Paṇṇeti chadanapaṇṇe. Aḍḍhacandanti aḍḍhacandākāraṁ. Makaradantakanti makaradantākāraṁ,",
  "tika-vin08t2:13_3": "yaṁ ‘‘girikūṭa’’nti vuccati. Chindituṁ na vaṭṭatīti sambandho. Mukhavaṭṭiyā nāmetvā",
  "tika-vin08t2:13_4": "baddhapaṇṇakoṭiyā vā matthakamaṇḍalakoṭiyā vā girikūṭādiṁ karonti, iminā taṁ paṭikkhittaṁ.",
  "tika-vin08t2:13_5": "Daṇḍeti chattadaṇḍe. Ghaṭakanti ghaṭākāro. Vāḷarūpaṁ vāti byagghādivāḷānaṁ rūpakaṁ",
  "tika-vin08t2:13_6": "vā. Lekhāti ukkiritvā vā chinditvā vā cittakammavasena vā katarāji. Pañcavaṇṇānaṁ",
  "tika-vin08t2:13_7": "suttānaṁ antare nīlādiekavaṇṇena suttena thiratthaṁ chattaṁ anto ca bahi ca sibbituṁ",
  "tika-vin08t2:13_8": "vā chattadaṇḍaggāhakasalākapañjaraṁ thiratthaṁ vinandhituṁ vā vaṭṭatīti yojanā. Pañcavaṇṇānaṁ",
  "tika-vin08t2:13_9": "ekavaṇṇena thiratthanti iminā anekavaṇṇehi suttehi vaṇṇamaṭṭhatthāya sibbituñca vinandhituñca",
  "tika-vin08t2:13_10": "na vaṭṭatīti dīpeti. Potthakesu pana ‘‘pañcavaṇṇenā’’ti pāṭho dissati, tassa ekavaṇṇena",
  "tika-vin08t2:13_11": "pañcavaṇṇena vā suttena thiratthaṁ sibbituṁ vinandhituṁ vā vaṭṭatīti yojanā kātabbā hoti.",
  "tika-vin08t2:14_0": "Ettha ca heṭṭhā vuttena ‘‘pañcavaṇṇena suttena sibbituṁ na ca vaṭṭatī’’ti pāṭhena",
  "tika-vin08t2:14_1": "ca ‘‘keci tālapaṇṇacchattaṁ anto vā bahi vā pañcavaṇṇena suttena sibbetvā vaṇṇamaṭṭhaṁ",
  "tika-vin08t2:14_2": "karonti, taṁ na vaṭṭati, ekavaṇṇe pana nīlena vā pītakena vā yena kenaci suttena",
  "tika-vin08t2:14_3": "anto vā bahi vā sibbituṁ, chattadaṇḍaggāhakaṁ salākapañjaraṁ vā vinandhituṁ vaṭṭati,",
  "tika-vin08t2:14_4": "tañca kho thirakaraṇatthaṁ, na vaṇṇamaṭṭhatthāyā’’ti aṭṭhakathāpāṭhena ca virujjhati,",
  "tika-vin08t2:14_5": "tasmā so na gahetabbo.",
  "tika-vin08t2:15_0": "Lekhāvā pana kevalāti yathāvuttappakārā sakalā lekhā vā. Chinditvāti ukkiritvā kataṁ",
  "tika-vin08t2:15_1": "chinditvā. Ghaṁsitvāti cittakammādivasena kataṁ ghaṁsitvā. Daṇḍabundamhīti chattadaṇḍassa",
  "tika-vin08t2:15_2": "pañjare gāhaṇatthāya phālitabundamhi, mūleti attho. Ayamettha nissandehe vuttanayo.",
  "tika-vin08t2:15_3": "Khuddasikkhāgaṇṭhipade pana ‘‘chattapiṇḍiyā mūle’’ti vuttaṁ. Ahicchattakasaṇṭhānanti",
  "tika-vin08t2:15_4": "phullaahicchattakākāraṁ. Rajjukehi gāhāpetvā daṇḍe bandhanti, tasmiṁ bandhanaṭṭhāne",
  "tika-vin08t2:15_5": "valayamiva ukkiritvāti valayaṁ viya upaṭṭhāpetvā. Bandhanatthāyāti vātena yathā na",
  "tika-vin08t2:15_6": "calati, evaṁ rajjūhi daṇḍe pañjarassa bandhanatthāya. Ukkiritvā katā lekhā vaṭṭatīti",
  "tika-vin08t2:15_7": "yojanā. Yathā vātappahārena acalanatthaṁ chattamaṇḍalikaṁ rajjukehi gāhāpetvā daṇḍe",
  "tika-vin08t2:15_8": "bandhanti, tasmiṁ bandhanaṭṭhāne valayamiva ukkiritvā lekhaṁ ṭhapenti, sā vaṭṭatīti.",
  "tika-vin08t2:15_9": "Sacepi na bandhati, bandhanārahaṭṭhānattā valayaṁ ukkiritvā vaṭṭatīti gaṇṭhipade",
  "tika-vin08t2:15_10": "vattantīti āgataṁ, tasmā pakkharaṇesu āgatanayeneva chatte paṭipajjitabbanti.",
  "tika-vin08t2:16_0": "7. Cīvare pana nānāsuttakehīti (sārattha. ṭī. 2.85; vi. vi. ṭī. 1.85) nānāvaṇṇehi",
  "tika-vin08t2:16_1": "suttehi. Idañca tathā karontānaṁ vasena vuttaṁ, ekavaṇṇasuttakenapi na vaṭṭatiyeva.",
  "tika-vin08t2:16_2": "‘‘Pakatisūcikammameva vaṭṭatī’’ti hi vuttaṁ. Paṭṭamukheti dvinnaṁ paṭṭānaṁ saṅghaṭitaṭṭhānaṁ",
  "tika-vin08t2:16_3": "sandhāyetaṁ vuttaṁ. Pariyanteti cīvarapariyante. Anuvātaṁ sandhāyetaṁ vuttaṁ. Veṇīti",
  "tika-vin08t2:16_4": "varakasīsākārena sibbanaṁ. Saṅkhalikanti dviguṇasaṅkhalikākārena sibbanaṁ, biḷālasaṅkhalikākārena",
  "tika-vin08t2:16_5": "sibbanaṁ vā. Veṇiṁ vā saṅkhalikaṁ vā karontīti karaṇakiriyāya sambandho. Agghiyaṁ",
  "tika-vin08t2:16_6": "nāma cetiyasaṇṭhānaṁ , yaṁ ‘‘agghiyatthambho’’ti vadanti. Gayā nāma mūle tanukaṁ",
  "tika-vin08t2:16_7": "agge mahantaṁ katvā gadākārena sibbanaṁ. Muggaro nāma mūle ca agge ca ekasadisaṁ",
  "tika-vin08t2:16_8": "katvā muggarākārena sibbanaṁ. Kakkaṭakkhīni ukkirantīti gaṇṭhikapaṭṭapāsakapaṭṭānaṁ",
  "tika-vin08t2:16_9": "ante pāḷibaddhaṁ katvā kakkaṭakānaṁ akkhisaṇṭhānaṁ paṭṭhapenti, karontīti attho.",
  "tika-vin08t2:16_10": "‘‘Koṇasuttapiḷakāti gaṇṭhikapāsakapaṭṭānaṁ koṇehi nīhaṭasuttānaṁ koṭiyo’’ti tīsupi",
  "tika-vin08t2:16_11": "gaṇṭhipadesu vuttaṁ. Kathaṁ pana tā piḷakā duviññeyyarūpā kātabbāti? Koṇehi nīhaṭasuttānaṁ",
  "tika-vin08t2:16_12": "antesu ekavāraṁ gaṇṭhikakaraṇena vā puna nivattetvā sibbanena vā duviññeyyasabhāvaṁ",
  "tika-vin08t2:16_13": "katvā suttakoṭiyo rassaṁ katvā chinditabbā. Dhammasirittherena pana ‘‘koṇasuttā ca",
  "tika-vin08t2:16_14": "piḷakā, duviññeyyāva kappare’’ti vuttaṁ, tathā ācariyabuddhadattattherenapi ‘‘suttā",
  "tika-vin08t2:16_15": "ca piḷakā tattha, duviññeyyāva dīpitā’’ti vuttaṁ, tasmā tesaṁ matena koṇasuttā ca",
  "tika-vin08t2:16_16": "piḷakā ca koṇasuttapiḷakāti evamettha attho daṭṭhabbo.",
  "tika-vin08t2:17_0": "Vimativinodaniyampi (vi. vi. ṭī. 1.85) koṇasuttapiḷakāti gaṇṭhikapāsakapaṭṭānaṁ koṇehi",
  "tika-vin08t2:17_1": "bahi niggatasuttānaṁ piḷakākārena ṭhapitakoṭiyoti keci vadanti, te piḷake chinditvā",
  "tika-vin08t2:17_2": "duviññeyyā kātabbāti tesaṁ adhippāyo. Keci pana ‘‘koṇasuttā ca piḷakā cāti dveyevā’’ti",
  "tika-vin08t2:17_3": "vadanti, tesaṁ matena gaṇṭhikapāsakapaṭṭānaṁ koṇato koṇaṁ nīhaṭasuttā koṇasuttā nāma.",
  "tika-vin08t2:17_4": "Samantato pana pariyantena gatā caturassasuttā piḷakā nāma. Taṁ duvidhampi keci cīvarato",
  "tika-vin08t2:17_5": "visuṁ paññānatthāya vikārayuttaṁ karonti, taṁ nisedhāya ‘‘duviññeyyarūpā vaṭṭatī’’ti",
  "tika-vin08t2:17_6": "vuttaṁ, na pana sabbathā acakkhugocarabhāvena sibbanatthāya tathāsibbanassa asakkuṇeyyattā,",
  "tika-vin08t2:17_7": "yathā pakaticīvarato vikāro na paññāyati, evaṁ sibbitabbanti adhippāyo. Rajanakammato",
  "tika-vin08t2:17_8": "pubbe paññāyamānopi viseso cīvare ratte ekavaṇṇato na paññāyatīti āha ‘‘cīvare ratte’’ti.",
  "tika-vin08t2:18_0": "8.Maṇināti nīlamaṇiādipāsāṇena, aṁsabaddhakakāyabandhanādikaṁ acīvarattā saṅkhādīhi",
  "tika-vin08t2:18_1": "ghaṁsituṁ vaṭṭatīti vadanti. Kaṇṇasuttakanti cīvarassa dīghato tiriyañca sibbitānaṁ",
  "tika-vin08t2:18_2": "catūsu kaṇṇesu koṇesu ca nikkhantānaṁ suttasīsānametaṁ nāmaṁ, taṁ chinditvāva pārupitabbaṁ.",
  "tika-vin08t2:18_3": "Tenāha ‘‘rajitakāle chinditabba’’nti. Bhagavatā anuññātaṁ ekaṁ kaṇṇasuttampi atthi,",
  "tika-vin08t2:18_4": "taṁ pana nāmena sadisampi ito aññamevāti dassetuṁ ‘‘yaṁ panā’’tiādi vuttaṁ. Lagganatthāyāti",
  "tika-vin08t2:18_5": "cīvararajjuyaṁ cīvarabandhanatthāya. Vimativinodaniyaṁ (vi. vi. ṭī. 1.85) ettakameva vuttaṁ.",
  "tika-vin08t2:19_0": "Sāratthadīpaniyaṁ (sārattha. ṭī. 2.85) pana ‘‘pāsakaṁ katvā bandhitabbanti rajanakāle",
  "tika-vin08t2:19_1": "bandhitabbaṁ, sesakāle mocetvā ṭhapetabba’’nti vuttaṁ. Vinayasaṅgahappakaraṇassa",
  "tika-vin08t2:19_2": "porāṇaṭīkāyampi idameva gahetvā vuttaṁ, taṁ pana cīvarakkhandhake (mahāva. 344) ‘‘majjhena",
  "tika-vin08t2:19_3": "laggenti, ubhato galati, bhagavato etamatthaṁ ārocesuṁ. Anujānāmi, bhikkhave, kaṇṇe",
  "tika-vin08t2:19_4": "bandhitunti. Kaṇṇo jīrati. Bhagavato etamatthaṁ ārocesuṁ. Anujānāmi, bhikkhave, kaṇṇasuttaka’’nti",
  "tika-vin08t2:19_5": "evaṁ anuññātacīvararajjuyaṁ rajitvā pasāritacīvarassa olambakasuttaṁ sandhāya vuttanti daṭṭhabbaṁ.",
  "tika-vin08t2:20": "Gaṇṭhiketi cīvarapārupanakāle pāsake laggāpanatthaṁ kate dantādimaye gaṇṭhike. Piḷakāti binduṁ binduṁ katvā uṭṭhāpetabbapiḷakā. Vuttañhetaṁ vinayavinicchayappakaraṇe –",
  "tika-vin08t2:21": "‘‘Nānāvaṇṇehi suttehi, maṇḍanatthāya cīvaraṁ;",
  "tika-vin08t2:22": "Samaṁ satapadādīnaṁ, sibbituṁ na ca vaṭṭati.",
  "tika-vin08t2:23": "‘‘Pattassa pariyante vā, tathā pattamukhepi ca;",
  "tika-vin08t2:24": "Veṇiṁ saṅkhalikaṁ vāpi, karoto hoti dukkaṭaṁ.",
  "tika-vin08t2:25": "‘‘Paṭṭampi gaṇṭhipāsānaṁ, aṭṭhakoṇādikaṁ vidhiṁ;",
  "tika-vin08t2:26": "Tatthagghiyagadārūpaṁ, muggarādiṁ karonti ca.",
  "tika-vin08t2:27": "‘‘Tattha kakkaṭakakkhīni, uṭṭhāpenti na vaṭṭati;",
  "tika-vin08t2:28": "Suttā ca piḷakā tattha, duviññeyyāva dīpitā.",
  "tika-vin08t2:29": "‘‘Catukoṇāva vaṭṭanti, gaṇṭhipāsakapaṭṭakā;",
  "tika-vin08t2:30": "Kaṇṇakoṇesu suttāni, ratte chindeyya cīvare.",
  "tika-vin08t2:31": "‘‘Sūcikammavikāraṁ vā, aññaṁ vā pana kiñcipi;",
  "tika-vin08t2:32": "Cīvare bhikkhunā kātuṁ, kārāpetuṁ na vaṭṭati.",
  "tika-vin08t2:33": "‘‘Yo ca pakkhipati bhikkhu cīvaraṁ,",
  "tika-vin08t2:34": "Kañjipiṭṭhakhaliallikādisu;",
  "tika-vin08t2:35": "Vaṇṇamaṭṭhamabhipatthayaṁ paraṁ;",
  "tika-vin08t2:36": "Tassa natthi pana mutti dukkaṭā.",
  "tika-vin08t2:37": "‘‘Sūcihatthamalādīnaṁ, karaṇe cīvarassa ca;",
  "tika-vin08t2:38": "Tathā kiliṭṭhakāle ca, dhovanatthaṁ tu vaṭṭati.",
  "tika-vin08t2:39": "‘‘Rajane pana gandhaṁ vā, telaṁ vā lākhameva vā;",
  "tika-vin08t2:40": "Kiñci pakkhipituṁ tattha, bhikkhuno na ca vaṭṭati.",
  "tika-vin08t2:41": "‘‘Saṅkhena maṇinā vāpi, aññenapi ca kenaci;",
  "tika-vin08t2:42": "Cīvaraṁ na ca ghaṭṭeyya, ghaṁsitabbaṁ na doṇiyā.",
  "tika-vin08t2:43": "‘‘Cīvaraṁ doṇiyaṁ katvā, nātighaṭṭeyya muṭṭhinā;",
  "tika-vin08t2:44": "Rattaṁ paharituṁ kiñci, hattheheva ca vaṭṭati.",
  "tika-vin08t2:45": "‘‘Gaṇṭhike pana lekhā vā, piḷakā vā na vaṭṭati;",
  "tika-vin08t2:46": "Kappabinduvikāro vā, pāḷikaṇṇikabhedato’’ti.",
  "tika-vin08t2:47_0": "Vinayasāratthasandīpaniyampi samaṁ satapadādīnanti satapadādīhi sadisaṁ. Tulyatthe",
  "tika-vin08t2:47_1": "karaṇavacanappasaṅge sāmivacanaṁ. Paṭṭassa pariyante vāti anuvātassa ubhayapariyante",
  "tika-vin08t2:47_2": "vā. Paṭṭamukhepi vāti dvinnaṁ āyāmavitthārapaṭṭānaṁ saṅghaṭitaṭṭhāne, kaṇṇepi vā",
  "tika-vin08t2:47_3": "ekasseva vā paṭṭassa ūnapūraṇatthaṁ ghaṭitaṭṭhānepi vā . Veṇīti kudrūsasīsākārena",
  "tika-vin08t2:47_4": "sibbanaṁ. Keci ‘‘varakasīsākārenā’’ti vadanti. Saṅkhalikanti biḷāladāmasadisasibbanaṁ.",
  "tika-vin08t2:47_5": "Keci ‘‘satapadisadisa’’nti vadanti.",
  "tika-vin08t2:48_0": "Paṭṭampīti pattampi. Aṭṭhakoṇādiko vidhi pakāro etassāti aṭṭhakoṇādikavidhi, taṁ.",
  "tika-vin08t2:48_1": "Aṭṭhakoṇādikanti vā gāthābandhavasena niggahitāgamo. ‘‘Aṭṭhakoṇādikaṁ vidhi’’nti",
  "tika-vin08t2:48_2": "etaṁ ‘‘paṭṭa’’nti etassa samānādhikaraṇavisesanaṁ, kiriyāvisesanaṁ vā. ‘‘Karontī’’ti",
  "tika-vin08t2:48_3": "iminā sambandho. Atha vā paṭṭanti ettha bhummatthe upayogavacanaṁ, paṭṭeti attho.",
  "tika-vin08t2:48_4": "Imasmiṁ pakkhe aṭṭhakoṇādikanti upayogavacanaṁ. Vidhinti etassa visesanaṁ. Idha vakkhamānacatukoṇasaṇṭhānato",
  "tika-vin08t2:48_5": "aññaṁ aṭṭhakoṇādikaṁ nāma. Tatthāti tasmiṁ paṭṭadvaye. Agghiyagadārūpanti agghiyasaṇṭhānañceva",
  "tika-vin08t2:48_6": "gadāsaṇṭhānañca sibbanaṁ. Muggaranti laguḷasaṇṭhānasibbanaṁ. Ādi-saddena cetiyādisaṇṭhānānaṁ gahaṇaṁ.",
  "tika-vin08t2:49_0": "Tatthāti paṭṭadvaye tasmiṁ ṭhāne. Kakkaṭakakkhīnīti kuḷīrakacchisadisāni sibbanavikārāni.",
  "tika-vin08t2:49_1": "Uṭṭhāpentīti karonti. Tatthāti tasmiṁ gaṇṭhikapāsakapaṭṭake. Suttāti koṇato koṇaṁ",
  "tika-vin08t2:49_2": "sibbitasuttā ceva caturasse sibbitasuttā ca. Piḷakāti tesameva suttānaṁ nivattetvā",
  "tika-vin08t2:49_3": "sibbitakoṭiyo ca. Duviññeyyāvāti rajanakāle duviññeyyarūpā anoḷārikā dīpitā vaṭṭantīti.",
  "tika-vin08t2:49_4": "Yathāha ‘‘koṇasuttapiḷakā ca cīvare ratte duviññeyyarūpā vaṭṭantī’’ti (pārā. aṭṭha. 1.85).",
  "tika-vin08t2:50_0": "Gaṇṭhikapaṭṭikā pāsapaṭṭikāti yojanā. Kaṇṇakoṇesu suttānīti cīvarakaṇṇe suttā ceva",
  "tika-vin08t2:50_1": "pāsakapaṭṭānaṁ koṇesu suttāni ca acchindati. Ettha ca cīvare āyāmato vitthārato ca",
  "tika-vin08t2:50_2": "sibbitvā anuvātato bahi nikkhamitasuttaṁ cīvaraṁ rajitvā sukkhāpanakāle rajjuyā vā",
  "tika-vin08t2:50_3": "cīvaravaṁse vā bandhitvā olambituṁ anuvāte bandhasuttāni ca kaṇṇasuttāni nāma. Yathāha",
  "tika-vin08t2:50_4": "‘‘cīvarassa kaṇṇasuttakaṁ na ca vaṭṭati, rajitakāle chinditabbaṁ, yaṁ pana ‘anujānāmi",
  "tika-vin08t2:50_5": "bhikkhave kaṇṇasuttaka’nti evaṁ anuññātaṁ, taṁ anuvāte pāsakaṁ katvā bandhitabbaṁ",
  "tika-vin08t2:50_6": "rajanakāle lagganatthāyā’’ti (pārā. aṭṭha. 1.85).",
  "tika-vin08t2:51_0": "Sūcikammavikāraṁ vāti cīvaramaṇḍanatthāya nānāsuttakehi satapadisadisaṁ sibbantā",
  "tika-vin08t2:51_1": "āgantukapaṭṭaṁ ṭhapenti, evarūpaṁ sūcikammavikāraṁ vā. Aññaṁ vā pana kiñcipīti aññampi",
  "tika-vin08t2:51_2": "yaṁ kiñci mālākammamigapakkhipadādikaṁ sibbanavikāraṁ. Kātunti sayaṁ kātuṁ. Kārāpetunti",
  "tika-vin08t2:51_3": "aññena vā kārāpetuṁ.",
  "tika-vin08t2:52_0": "Yo bhikkhu paraṁ uttamaṁ vaṇṇamaṭṭhamabhipatthayanto kañjikapiṭṭhakhaliallikādīsu",
  "tika-vin08t2:52_1": "cīvaraṁ pakkhipati, tassa pana bhikkhuno dukkaṭā mokkho na vijjatīti yojanā. Kañjikanti",
  "tika-vin08t2:52_2": "vāyanatantamakkhanaṁ kañjikasadisā sulākañjikaṁ. Piṭṭhanti taṇḍulapiṭṭhaṁ. Taṇḍulapiṭṭhehi",
  "tika-vin08t2:52_3": "pakkā khali. Allikāti niyyāso. Ādi-saddena lākhādīnaṁ gahaṇaṁ. Cīvarassa karaṇe karaṇakāle",
  "tika-vin08t2:52_4": "samuṭṭhitānaṁ sūcihatthamalādīnaṁ kiliṭṭhakāle dhovanatthañca kañjikapiṭṭhakhaliallikādīsu",
  "tika-vin08t2:52_5": "pakkhipati, vaṭṭatīti yojanā.",
  "tika-vin08t2:53_0": "Tatthāti yena kasāvena cīvaraṁ rajati, tasmiṁ rajane cīvarassa sugandhabhāvatthāya",
  "tika-vin08t2:53_1": "gandhaṁ vā ujjalabhāvatthāya telaṁ vā vaṇṇatthāya lākhaṁ vā. Kiñcīti evarūpaṁ yaṁ",
  "tika-vin08t2:53_2": "kiñci. Maṇināti pāsāṇena. Aññenapi ca kenacīti yena ujjalaṁ hoti, evarūpena muggarādinā",
  "tika-vin08t2:53_3": "aññenapi kenaci vatthunā. Doṇiyāti rajanambaṇe na ghaṁsitabbaṁ hatthena gāhāpetvā",
  "tika-vin08t2:53_4": "na gahetabbaṁ. Rattaṁ cīvaraṁ hatthehi kiñci thokaṁ paharituṁ vaṭṭatīti yojanā. Yattha",
  "tika-vin08t2:53_5": "pakkarajanaṁ pakkhipanti, sā rajanadoṇī. Tattha aṁsabaddhakakāyabandhanādiṁ ghaṭṭetuṁ",
  "tika-vin08t2:53_6": "vaṭṭatīti gaṇṭhipade vuttaṁ.",
  "tika-vin08t2:54_0": "Gaṇṭhiketi veḷudantavisāṇādimayagaṇṭhike. Lekhā vāti vaṭṭādibhedā lekhā vā. Piḷakāti",
  "tika-vin08t2:54_1": "sāsapabījasadisā khuddakabubbuḷā. Pāḷikaṇṇikabhedatoti maṇikāvaḷirūpapupphakaṇṇikarūpabhedato.",
  "tika-vin08t2:54_2": "‘‘Kappabinduvikāro vā na vaṭṭatīti yojanā’’ti vuttaṁ, tasmā tatheva cīvare paṭipajjitabbaṁ.",
  "tika-vin08t2:55_0": "9.Patte vā thālake vātiādīsu thālaketi tambādimaye puggalike tividhepi kappiyathālake.",
  "tika-vin08t2:55_1": "Na vaṭṭatīti maṇivaṇṇakaraṇapayogo na vaṭṭati, telavaṇṇapayogo pana vaṭṭati. Telavaṇṇoti",
  "tika-vin08t2:55_2": "samaṇasāruppavaṇṇaṁ sandhāya vuttaṁ, maṇivaṇṇaṁ pana pattaṁ aññena kataṁ labhitvā",
  "tika-vin08t2:55_3": "paribhuñjituṁ vaṭṭatīti vadanti. Pattamaṇḍaleti tipusīsādimaye pattaṭṭhapanakamaṇḍale.",
  "tika-vin08t2:55_4": "‘‘Na bhikkhave vicitrāni pattamaṇḍalāni dhāretabbāni rūpakākiṇṇāni bhittikammakatānī’’ti",
  "tika-vin08t2:55_5": "(cūḷava. 253) vuttattā ‘‘bhittikammaṁ na vaṭṭatī’’ti vuttaṁ. ‘‘Anujānāmi, bhikkhave,",
  "tika-vin08t2:55_6": "makaradantakaṁ chinditu’’nti (cūḷava. 253) vuttattā ‘‘makaradantakaṁ pana vaṭṭatī’’ti",
  "tika-vin08t2:55_7": "vuttaṁ. Tenāhu porāṇā –",
  "tika-vin08t2:56": "‘‘Thālakassa ca pattassa, bahi antopi vā pana;",
  "tika-vin08t2:57": "Āraggena katā lekhā, na ca vaṭṭati kācipi.",
  "tika-vin08t2:58": "‘‘Āropetvā bhamaṁ pattaṁ, majjitvā ce pacanti ca;",
  "tika-vin08t2:59": "‘Maṇivaṇṇaṁ karissāma’, iti kātuṁ na vaṭṭati.",
  "tika-vin08t2:60": "‘‘Pattamaṇḍalake kiñci;",
  "tika-vin08t2:61": "Bhittikammaṁ na vaṭṭati;",
  "tika-vin08t2:62": "Na doso koci tatthassa;",
  "tika-vin08t2:63": "Kātuṁ makaradantaka’’nti.",
  "tika-vin08t2:64_0": "Vinayasāratthasandīpaniyampi āraggenāti ārakaṇṭakaggena, sūcimukhena vā. Kācipi lekhāti",
  "tika-vin08t2:64_1": "vaṭṭakagomuttādisaṇṭhānā yā kācipi rāji. Bhamaṁ āropetvāti bhame allīyāpetvā. Pattamaṇḍalaketi",
  "tika-vin08t2:64_2": "patte chavirakkhaṇatthāya tipusīsādīhi kate pattassa heṭṭhā ādhārādīnaṁ upari kātabbe",
  "tika-vin08t2:64_3": "pattamaṇḍalake. Bhittikammanti nānākārarūpakakammavicittaṁ. Yathāha ‘‘na, bhikkhave,",
  "tika-vin08t2:64_4": "vicitrāni pattamaṇḍalāni dhāretabbāni rūpakākiṇṇāni bhittikammakatānī’’ti. Tatthāti",
  "tika-vin08t2:64_5": "tasmiṁ pattamaṇḍale. Assāti bhikkhussa. Makaradantakanti girikūṭanti vuttaṁ, tasmā",
  "tika-vin08t2:64_6": "evaṁ pattathālakādīsu paṭipajjitabbaṁ.",
  "tika-vin08t2:65_0": "Dhamakaraṇa…pe… lekhā na vaṭṭatīti āraggena dinnalekhā na vaṭṭati, jātihiṅgulikādivaṇṇehi",
  "tika-vin08t2:65_1": "katalekhā pana vaṭṭati. Chattamukhavaṭṭiyanti dhamakaraṇassa hatthena gahaṇatthaṁ",
  "tika-vin08t2:65_2": "katassa chattākārassa mukhavaṭṭiyaṁ. ‘‘Parissāvanabandhaṭṭhāne’’ti keci. Vinayavinicchayepi –",
  "tika-vin08t2:66": "‘‘Na dhammakaraṇacchatte, lekhā kācipi vaṭṭati;",
  "tika-vin08t2:67": "Kucchiyaṁ vā ṭhapetvā taṁ, lekhaṁ tu mukhavaṭṭiya’’nti. –",
  "tika-vin08t2:68_0": "Vuttaṁ. Taṭṭīkāyaṁ pana ‘‘mukhavaṭṭiyā yā lekhā parissāvanabandhanatthāya anuññātā,",
  "tika-vin08t2:68_1": "taṁ lekhaṁ ṭhapetvā dhamakaraṇacchatte vā kucchiyaṁ vā kāci lekhā na vaṭṭatīti yojanā’’ti",
  "tika-vin08t2:68_2": "vuttaṁ, tasmā tattha vuttanayeneva dhamakaraṇe paṭipajjitabbaṁ.",
  "tika-vin08t2:69_0": "10. Kāyabandhane pana kakkaṭakkhīnīti kakkaṭakassa akkhisadisāni. Makaramukhanti",
  "tika-vin08t2:69_1": "makaramukhasaṇṭhānaṁ. Deḍḍubhasīsanti udakasappasīsasadisasaṇṭhānāni. Acchīnīti kuñjaracchisaṇṭhānāni.",
  "tika-vin08t2:69_2": "Ekameva vaṭṭatīti ettha ekarajjukaṁ dviguṇatiguṇaṁ katvā bandhituṁ na vaṭṭati, ekameva",
  "tika-vin08t2:69_3": "pana satavārampi sarīraṁ parikkhipitvā bandhituṁ vaṭṭati. ‘‘Bahurajjuke ekato katvā",
  "tika-vin08t2:69_4": "ekena nirantaraṁ veṭhetvā kataṁ bahurajjukanti na vattabbaṁ, taṁ vaṭṭatī’’ti vuttattā",
  "tika-vin08t2:69_5": "taṁ murajasaṅkhaṁ na gacchatīti veditabbaṁ. Murajañhi nānāvaṇṇehi suttehi murajavaṭṭisaṇṭhānaṁ",
  "tika-vin08t2:69_6": "veṭhetvā karonti. Idaṁ pana murajaṁ maddavīṇasaṅkhātaṁ pāmaṅgasaṇṭhānañca dasāsu",
  "tika-vin08t2:69_7": "vaṭṭati ‘‘kāyabandhanassa dasā jīranti. Anujānāmi, bhikkhave, murajaṁ maddavīṇa’’nti",
  "tika-vin08t2:69_8": "(cūḷava. 278) vuttattā.",
  "tika-vin08t2:70_0": "Vidheti dasāpariyosāne thirabhāvāya dantavisāṇasuttādīhi kate vidhe. Sāratthadīpaniyaṁ",
  "tika-vin08t2:70_1": "(sārattha. ṭī. 2.85) pana ‘‘kāyabandhanassa pāsante dasāmūle tassa thirabhāvatthaṁ",
  "tika-vin08t2:70_2": "kattabbe dantavisāṇādimaye vidhe’’ti vuttaṁ. Aṭṭhamaṅgalāni nāma saṅkho, cakkaṁ,",
  "tika-vin08t2:70_3": "puṇṇakumbho, gayā, sirīvaccho, aṅkuso, dhajaṁ, sovatthikanti. Macchayugaḷachattanandiyāvaṭṭādivasenapi",
  "tika-vin08t2:70_4": "vadanti. Paricchedalekhāmattanti dantādīhi katassa vidhassa ubhosu koṭīsu kātabbaparicchedarājimattaṁ.",
  "tika-vin08t2:70_5": "Vinayavinicchayappakaraṇepi –",
  "tika-vin08t2:71": "‘‘Suttaṁ vā diguṇaṁ katvā, koṭṭenti ca tahiṁ tahiṁ;",
  "tika-vin08t2:72": "Kāyabandhanasobhatthaṁ, taṁ na vaṭṭati bhikkhuno.",
  "tika-vin08t2:73": "‘‘Dasāmukhe daḷhatthāya, dvīsu antesu vaṭṭati;",
  "tika-vin08t2:74": "Mālākammalatākamma-cittikampi na vaṭṭati.",
  "tika-vin08t2:75": "‘‘Akkhīni tattha dassetvā;",
  "tika-vin08t2:76": "Koṭṭite pana kā kathā.",
  "tika-vin08t2:77": "Kakkaṭakkhīni vā tattha;",
  "tika-vin08t2:78": "Uṭṭhāpetuṁ na vaṭṭati.",
  "tika-vin08t2:79": "‘‘Ghaṭaṁ deḍḍubhasīsaṁ vā, makarassa mukhampi vā;",
  "tika-vin08t2:80": "Vikārarūpaṁ yaṁ kiñci, na vaṭṭati dasāmukhe.",
  "tika-vin08t2:81": "‘‘Ujukaṁ macchakaṇṭaṁ vā, maṭṭhaṁ vā pana paṭṭikaṁ;",
  "tika-vin08t2:82": "Khajjūripattakākāraṁ, katvā vaṭṭati koṭṭitaṁ.",
  "tika-vin08t2:83": "‘‘Paṭṭikā sūkarantanti, duvidhaṁ kāyabandhanaṁ;",
  "tika-vin08t2:84": "Rajjukā dussapaṭṭādi, sabbaṁ tassānulomikaṁ.",
  "tika-vin08t2:85": "‘‘Murajaṁ maddavīṇañca, deḍḍubhañca kalābukaṁ;",
  "tika-vin08t2:86": "Rajjuyo ca na vaṭṭanti, purimā dvedasā siyuṁ.",
  "tika-vin08t2:87": "‘‘Dasā pāmaṅgasaṇṭhānā, niddiṭṭhā kāyabandhane;",
  "tika-vin08t2:88": "Ekā dviticatasso vā, vaṭṭanti na tato paraṁ.",
  "tika-vin08t2:89": "‘‘Ekarajjumayaṁ vuttaṁ, muninā kāyabandhanaṁ;",
  "tika-vin08t2:90": "Tañca pāmaṅgasaṇṭhānaṁ, ekampi ca na vaṭṭati.",
  "tika-vin08t2:91": "‘‘Rajjuke ekato katvā, bahū ekāya rajjuyā;",
  "tika-vin08t2:92": "Nirantarañhi veṭhetvā, kataṁ vaṭṭati bandhituṁ.",
  "tika-vin08t2:93": "‘‘Dantakaṭṭhavisāṇaṭṭhi-lohaveḷunaḷabbhavā;",
  "tika-vin08t2:94": "Jatusaṅkhamayā sutta-phalajā vidhakā matā.",
  "tika-vin08t2:95": "‘‘Kāyabandhanavidhepi , vikāro na ca vaṭṭati;",
  "tika-vin08t2:96": "Tattha tattha pariccheda-lekhāmattaṁ tu vaṭṭatī’’ti. –",
  "tika-vin08t2:97": "Vuttaṁ.",
  "tika-vin08t2:98_0": "Vinayasāratthasandīpaniyampi tahiṁ tahinti paṭṭikāya tattha tattha. Tanti tathākoṭṭitadiguṇasuttakāyabandhanaṁ.",
  "tika-vin08t2:98_1": "Antesu daḷhatthāya dasāmukhe diguṇaṁ katvā koṭṭenti, vaṭṭatīti yojanā. Cittakampīti",
  "tika-vin08t2:98_2": "mālākammalatākammacittayuttampi kāyabandhanaṁ. Akkhīnīti kuñjarakkhīni. Tatthāti",
  "tika-vin08t2:98_3": "kāyabandhane na vaṭṭatīti kā kathā. Uṭṭhāpetunti ukkirituṁ.",
  "tika-vin08t2:99_0": "Ghaṭanti ghaṭasaṇṭhānaṁ. Deḍḍubhasīsaṁ vāti udakasappasīsaṁ mukhasaṇṭhānaṁ vā. Yaṁ",
  "tika-vin08t2:99_1": "kiñci vikārarūpaṁ dasāmukhe na vaṭṭatīti yojanā. Ettha ca ubhayapassesu macchakaṇṭakayuttaṁ",
  "tika-vin08t2:99_2": "macchassa piṭṭhikaṇṭakaṁ viya yassā paṭṭikāya vāyanaṁ hoti, idaṁ kāyabandhanaṁ macchakaṇṭakaṁ",
  "tika-vin08t2:99_3": "nāma. Yassa khajjūripattasaṇṭhānamiva vāyanaṁ hoti, taṁ khajjūripattakākāraṁ nāma.",
  "tika-vin08t2:100_0": "Pakativikārā paṭṭikā sūkarantaṁ nāma kuñcikākosasaṇṭhānaṁ. Tassa duvidhassa kāyabandhanassa.",
  "tika-vin08t2:100_1": "Tattha rajjukā sūkarantānulomikā, dussapaṭṭaṁ paṭṭikānulomikaṁ. Ādi-saddena muddikakāyabandhanaṁ",
  "tika-vin08t2:100_2": "gahitaṁ, tañca sūkarantānulomikaṁ. Yathāha ‘‘ekarajjukaṁ pana muddikakāyabandhanañca",
  "tika-vin08t2:100_3": "sūkarantaṁ anulometī’’ti (cūḷava. aṭṭha. 278). Tattha rajjukā nāma ekāvaṭṭā, bahurajjukassa",
  "tika-vin08t2:100_4": "akappiyabhāvaṁ vakkhati. Muddikakāyabandhanaṁ nāma caturassaṁ akatvā sajjitanti gaṇṭhipade vuttaṁ.",
  "tika-vin08t2:101_0": "Murajaṁ nāma murajavaṭṭisaṇṭhānaṁ veṭhetvā kataṁ. Veṭhetvāti nānāsuttehi veṭhetvā.",
  "tika-vin08t2:101_1": "Sikkhābhājanavinicchaye pana ‘‘bahukā rajjuyo ekato katvā ekāya rajjuyā veṭhita’’nti",
  "tika-vin08t2:101_2": "vuttaṁ. Maddavīṇaṁ nāma pāmaṅgasaṇṭhānaṁ. Deḍḍubhakaṁ nāma udakasappasadisaṁ. Kalābukaṁ",
  "tika-vin08t2:101_3": "nāma bahurajjukaṁ. Rajjuyoti ubhayakoṭiyaṁ ekato abandhā bahurajjuyo, tathābandhā",
  "tika-vin08t2:101_4": "kalābukaṁ nāma hoti. Na vaṭṭantīti murajādīni imāni sabbāni kāyabandhanāni na vaṭṭanti.",
  "tika-vin08t2:101_5": "Purimā dveti murajaṁ maddavīṇanāmañcāti dve. ‘‘Dasāsu siyu’’nti vattabbe gāthābandhavasena",
  "tika-vin08t2:101_6": "vaṇṇalopena ‘‘dasā siyu’’nti vuttaṁ. Yathāha ‘‘murajaṁ maddavīṇanti idaṁ dasāsuyeva anuññāta’’nti.",
  "tika-vin08t2:102_0": "Pāmaṅgasaṇṭhānāti pāmaṅgadāmaṁ viya caturassasaṇṭhānā. Ekarajjumayanti nānāvaṭṭe",
  "tika-vin08t2:102_1": "ekato vaṭṭetvā kataṁ rajjumayaṁ kāyabandhanaṁ vattuṁ vaṭṭatīti ‘‘rajjukā dussapaṭṭādī’’ti",
  "tika-vin08t2:102_2": "ettha ekavaṭṭarajjukā gahitā. Idha pana nānāvaṭṭe ekato vaṭṭetvā katā ekāva rajju",
  "tika-vin08t2:102_3": "gahitā. Tañcāti taṁ vā nayampi ekarajjukakāyabandhanaṁ pāmaṅgasaṇṭhānena ganthitaṁ.",
  "tika-vin08t2:102_4": "Ekampi ca na vaṭṭatīti kevalampi na vaṭṭati.",
  "tika-vin08t2:103_0": "Bahū rajjuke ekato katvāti yojanā. Vaṭṭati bandhitunti murajaṁ kalābukañca na hoti,",
  "tika-vin08t2:103_1": "rajjukakāyabandhanameva hotīti adhippāyo. Ayaṁ pana vinicchayo ‘‘bahurajjuke ekato",
  "tika-vin08t2:103_2": "katvā ekena nirantaraṁ veṭhetvā kataṁ bahurajjukanti na vattabbaṁ, taṁ vaṭṭatī’’ti",
  "tika-vin08t2:103_3": "aṭṭhakathāgato idha vutto. Sikkhābhājanavinicchaye ‘‘bahurajjuyo ekato katvā ekāya",
  "tika-vin08t2:103_4": "veṭhitaṁ murajaṁ nāmā’’ti yaṁ vuttaṁ, taṁ iminā virujjhanato na gahetabbaṁ.",
  "tika-vin08t2:104_0": "Danta-saddena hatthidantā vuttā. Jatūti lākhā. Saṅkhamayanti saṅkhanābhimayaṁ. Vidhakā",
  "tika-vin08t2:104_1": "matāti ettha vedhikātipi pāṭho, vidhapariyāyo. Kāyabandhanavidheti kāyabandhanassa",
  "tika-vin08t2:104_2": "dasāya thirabhāvatthaṁ kaṭṭhadantādīhi kate vidhe. Vikāro aṭṭhamaṅgalādiko. Tattha",
  "tika-vin08t2:104_3": "tatthāti tasmiṁ tasmiṁ ṭhāne. Tu-saddena ghaṭākāropi vaṭṭatīti dīpetīti attho pakāsito,",
  "tika-vin08t2:104_4": "tasmā tena nayena kāyabandhanavicāro kātabboti.",
  "tika-vin08t2:105": "11.Añjaniyaṁ ‘‘ujukamevā’’ti vuttattā caturassādisaṇṭhānāpi vaṅkagatikā na vaṭṭati. Sipāṭikāyāti vāsiādibhaṇḍapakkhipane. Vinayavinicchayappakaraṇe pana –",
  "tika-vin08t2:106": "‘‘Mālākammalatākamma-nānārūpavicittitā;",
  "tika-vin08t2:107": "Na ca vaṭṭati bhikkhūnaṁ, añjanī janarañjanī.",
  "tika-vin08t2:108": "‘‘Tādisaṁ pana ghaṁsitvā, veṭhetvā suttakena vā;",
  "tika-vin08t2:109": "Vaḷañjantassa bhikkhussa, na doso koci vijjati.",
  "tika-vin08t2:110": "‘‘Vaṭṭā vā caturassā vā, aṭṭhaṁsā vāpi añjanī;",
  "tika-vin08t2:111": "Vaṭṭatevāti niddiṭṭhā, vaṇṇamaṭṭhā na vaṭṭati.",
  "tika-vin08t2:112": "‘‘Tathāñjanisalākāpi, añjanithavikāya ca;",
  "tika-vin08t2:113": "Nānāvaṇṇehi suttehi, cittakammaṁ na vaṭṭati.",
  "tika-vin08t2:114": "‘‘Ekavaṇṇena suttena, sipāṭiṁ yena kenaci;",
  "tika-vin08t2:115": "Yaṁ kiñci pana sibbetvā, vaḷañjantassa vaṭṭatī’’ti. –",
  "tika-vin08t2:116": "Āgataṁ.",
  "tika-vin08t2:117_0": "Taṭṭīkāyampi mālā…pe… cittitāti mālākammalatākammehi ca migapakkhirūpādinānārūpehi",
  "tika-vin08t2:117_1": "ca vicittitā. Janarañjanīti bālajanapalobhinī. Aṭṭhaṁsā vāpīti ettha api-saddena",
  "tika-vin08t2:117_2": "soḷasaṁsādīnaṁ gahaṇaṁ. Vaṇṇamaṭṭhāti mālākammādivaṇṇamaṭṭhā. Añjanīsalākāpi tathā",
  "tika-vin08t2:117_3": "vaṇṇamaṭṭhā na vaṭṭatīti yojanā. Añjanīthavikāya ca nānāvaṇṇehi suttehi cittakammaṁ",
  "tika-vin08t2:117_4": "na vaṭṭatīti pāṭho yujjati, ‘‘thavikāpi vā’’ti pāṭho dissati, so na gahetabbo. ‘‘Pītādinā",
  "tika-vin08t2:117_5": "yena kenaci ekavaṇṇena suttena pilotikādimayaṁ kiñcipi sipāṭikaṁ sibbetvā vaḷañjantassa",
  "tika-vin08t2:117_6": "vaṭṭatīti yojanā’’ti āgataṁ.",
  "tika-vin08t2:118_0": "12.Ārakaṇṭakādīsu ārakaṇṭaketi potthakādiabhisaṅkharaṇatthaṁ kate dīghamukhasatthake.",
  "tika-vin08t2:118_1": "Bhamakārānaṁ dāruādilikhanasatthakanti keci. Vaṭṭamaṇikanti vaṭṭaṁ katvā uṭṭhāpetabbabubbuḷakaṁ.",
  "tika-vin08t2:118_2": "Aññanti iminā piḷakādiṁ saṅgaṇhāti. Pipphaliketi yaṁ kiñci chedanake khuddakasatthe.",
  "tika-vin08t2:118_3": "Maṇikanti ekavaṭṭamaṇi. Piḷakanti sāsapamattikāmuttarājisadisā bahuvaṭṭalekhā. Imasmiṁ",
  "tika-vin08t2:118_4": "adhikāre avuttattā lekhaniyaṁ yaṁ kiñci vaṇṇamaṭṭhaṁ vaṭṭatīti vadanti. Vajirabuddhiṭīkāyaṁ",
  "tika-vin08t2:118_5": "pana ‘‘kuñcikāya senāsanaparikkhārattā suvaṇṇarūpiyamayāpi vaṭṭatīti chāyā dissati.",
  "tika-vin08t2:118_6": "‘Kuñcikāya vaṇṇamaṭṭhakammaṁ na vaṭṭatī’ti (pārā. aṭṭha. 1.85) vacanato aññe kappiyalohādimayāva",
  "tika-vin08t2:118_7": "kuñcikā kappanti pariharaṇīyaparikkhārattā’’ti vuttaṁ. Ārakaṇṭako potthakādikaraṇasatthakajāti,",
  "tika-vin08t2:118_8": "āmaṇḍasārako āmalakaphalamayoti vadanti.",
  "tika-vin08t2:119_0": "Valitakanti nakhacchedanakāle daḷhaggahaṇatthaṁ valiyuttameva karonti. Tasmā taṁ",
  "tika-vin08t2:119_1": "vaṭṭatīti iminā aññampi vikāraṁ daḷhīkammādiatthāya karonti, na vaṇṇamaṭṭhatthāya,",
  "tika-vin08t2:119_2": "taṁ vaṭṭatīti dīpitaṁ, tena ca kattaradaṇḍakoṭiyaṁ aññamaññaṁ saṅghaṭṭanena saddaniccharaṇatthāya",
  "tika-vin08t2:119_3": "katavalayādikaṁ avuttampi yato upapannaṁ hoti. Ettha ca daḷhīkammādīti ādi-saddena",
  "tika-vin08t2:119_4": "parissayavinodanādiṁ saṅgaṇhāti, tena kattarayaṭṭhikoṭiyaṁ katavalayānaṁ aññamaññasaṅghaṭṭanena",
  "tika-vin08t2:119_5": "saddaniccharaṇaṁ dīghajātikādiparissayavinodanatthaṁ hoti, tasmā vaṭṭatīti dīpeti.",
  "tika-vin08t2:119_6": "Tenāha ācariyavaro –",
  "tika-vin08t2:120": "‘‘Maṇikaṁ piḷakaṁ vāpi, pipphale ārakaṇṭake;",
  "tika-vin08t2:121": "Ṭhapetuṁ pana yaṁ kiñci, na ca vaṭṭati bhikkhuno.",
  "tika-vin08t2:122": "‘‘Daṇḍakepi pariccheda-lekhāmattaṁ tu vaṭṭati;",
  "tika-vin08t2:123": "Valitvā ca nakhacchedaṁ, karontīti hi vaṭṭatī’’ti.",
  "tika-vin08t2:124_0": "Tassa vaṇṇanāyampi maṇikanti thūlabubbuḷaṁ. Pīḷakanti sukhumabubbuḷaṁ. Pipphaleti",
  "tika-vin08t2:124_1": "vatthacchedanasatthe. Ārakaṇṭaketi pattadhāravalayānaṁ vijjhanakaṇṭake. Ṭhapetunti",
  "tika-vin08t2:124_2": "uṭṭhāpetuṁ. Yaṁ kiñcīti sesavaṇṇamaṭṭhampi ca. Daṇḍaketi pipphalidaṇḍake. Yathāha",
  "tika-vin08t2:124_3": "‘‘pipphalikepi maṇikaṁ vā piḷakaṁ vā yaṁ kiñci ṭhapetuṁ na vaṭṭati, daṇḍake pana",
  "tika-vin08t2:124_4": "paricchedalekhā vaṭṭatī’’ti. Paricchedalekhāmattanti āṇibandhanaṭṭhānaṁ patvā paricchindanatthaṁ",
  "tika-vin08t2:124_5": "ekāva lekhā vaṭṭatīti. Valitvāti ubhayakoṭimukhaṁ katvā majjhe valiyo gāhetvā nakhacchedaṁ",
  "tika-vin08t2:124_6": "yasmā karonti, tasmā vaṭṭatīti yojanāti āgatā.",
  "tika-vin08t2:125_0": "Uttarāraṇiyaṁ maṇḍalanti uttarāraṇiyā pavesanatthaṁ āvāṭamaṇḍalaṁ hoti. Dantakaṭṭhacchedanavāsiyaṁ",
  "tika-vin08t2:125_1": "ujukameva bandhitunti sambandho. Ettha ca ujukamevāti iminā vaṅkaṁ katvā bandhituṁ",
  "tika-vin08t2:125_2": "na vaṭṭatīti dasseti, teneva añjaniyampi tathā dassitaṁ. Ubhosu passesu ekapasse",
  "tika-vin08t2:125_3": "vāti vacanaseso, vāsidaṇḍassa ubhosu passesu daṇḍakoṭīnaṁ acalanatthaṁ bandhitunti",
  "tika-vin08t2:125_4": "attho. Kappiyalohena caturassaṁ vā aṭṭhaṁsaṁ vā kātuṁ vaṭṭatīti yojanā.",
  "tika-vin08t2:126": "13.Āmaṇḍasāraketi āmalakaphalāni pisitvā tena kakkena katatelabhājane. Tattha kira pakkhittaṁ telaṁ sītaṁ hoti. Tathā hi vuttaṁ ācariyena –",
  "tika-vin08t2:127": "‘‘Uttarāraṇiyaṁ vāpi, dhanuke pelladaṇḍake;",
  "tika-vin08t2:128": "Mālākammādi yaṁ kiñci, vaṇṇamaṭṭhaṁ na vaṭṭati.",
  "tika-vin08t2:129": "‘‘Saṇḍāse dantakaṭṭhānaṁ, tathā chedanavāsiyā;",
  "tika-vin08t2:130": "Dvīsu passesu lohena, bandhituṁ pana vaṭṭati.",
  "tika-vin08t2:131": "‘‘Tathā kattaradaṇḍepi, cittakammaṁ na vaṭṭati;",
  "tika-vin08t2:132": "Vaṭṭalekhāva vaṭṭanti, ekā vā dvepi heṭṭhato.",
  "tika-vin08t2:133": "‘‘Visāṇe nāḷiyaṁ vāpi, tathevāmaṇḍasārake;",
  "tika-vin08t2:134": "Telabhājanake sabbaṁ, vaṇṇamaṭṭhaṁ tu vaṭṭatī’’ti.",
  "tika-vin08t2:135_0": "Ṭīkāyampi araṇisahite bhantakiccakaro daṇḍo uttarāraṇī nāma. Vāpīti pi-saddena adharāraṇiṁ",
  "tika-vin08t2:135_1": "saṅgaṇhāti. Udukkhaladaṇḍassetaṁ adhivacanaṁ. Añchanakayantadhanu dhanukaṁ nāma.",
  "tika-vin08t2:135_2": "Musalamatthakapīḷanadaṇḍako pelladaṇḍako nāma. Saṇḍāseti aggisaṇḍāse. Dantakaṭṭhānaṁ",
  "tika-vin08t2:135_3": "chedanavāsiyā tathā yaṁ kiñci vaṇṇamaṭṭhaṁ na vaṭṭatīti sambandho. Dvīsu passesūti",
  "tika-vin08t2:135_4": "vāsiyā ubhosu passesu. Lohenāti kappiyalohena. Bandhituṁ vaṭṭatīti ujukameva vā caturassaṁ",
  "tika-vin08t2:135_5": "vā aṭṭhaṁsaṁ vā bandhituṁ vaṭṭati. Saṇḍāseti aggisaṇḍāseti nissandehe vuttaṁ. Aṭṭhakathāyaṁ",
  "tika-vin08t2:135_6": "panettha sūcisaṇḍāso dassito . Heṭṭhāti heṭṭhā ayopaṭṭavalaye. ‘‘Upari ahicchattakamakuḷamatta’’nti",
  "tika-vin08t2:135_7": "aṭṭhakathāyaṁ vuttaṁ. Visāṇeti telāsiñcanakagavayamahiṁsādisiṅge. Nāḷiyaṁ vāpīti",
  "tika-vin08t2:135_8": "veḷunāḷikādināḷiyaṁ. Api-saddena alābuṁ saṅgaṇhāti. Āmaṇḍasāraketi āmalakacuṇṇamayatelaghaṭe",
  "tika-vin08t2:135_9": ". Telabhājanaketi vuttappakāreyeva telabhājane. Sabbaṁ vaṇṇamaṭṭhaṁ vaṭṭatīti pumitthirūparahitaṁ",
  "tika-vin08t2:135_10": "mālākammādi sabbaṁ vaṇṇamaṭṭhaṁ vaṭṭatīti āgataṁ.",
  "tika-vin08t2:136_0": "Bhūmattharaṇeti kaṭasārādimaye parikammakatāya bhūmiyā attharitabbaattharaṇe. Pānīyaghaṭeti",
  "tika-vin08t2:136_1": "iminā sabbabhājane saṅgaṇhāti. Sabbaṁ…pe… vaṭṭatīti yathāvuttesu mañcādīsu itthipurisarūpampi",
  "tika-vin08t2:136_2": "vaṭṭati. Telabhājanesuyeva itthipurisarūpānaṁ paṭikkhipitattā telabhājanena saha",
  "tika-vin08t2:136_3": "agaṇetvā visuṁ mañcādīnaṁ gahitattā cāti vadanti. Kiñcāpi vadanti, etesaṁ pana mañcādīnaṁ",
  "tika-vin08t2:136_4": "hatthena āmasitabbabhaṇḍattā itthirūpamettha na vaṭṭatīti gahetabbaṁ. Vajirabuddhiṭīkāyaṁ",
  "tika-vin08t2:136_5": "(vajira. ṭī. pārājika 85) pana ‘‘tālavaṇṭabījaniādīsu vaṇṇamaṭṭhakammaṁ vaṭṭatī’’ti",
  "tika-vin08t2:136_6": "vuttaṁ. Kiñcāpi tāni kuñcikā viya pariharaṇīyāni, atha kho uccāvacāni na dhāretabbānīti",
  "tika-vin08t2:136_7": "paṭikkhepābhāvato vuttaṁ. Kevalañhi tāni ‘‘anujānāmi bhikkhave vidhūpanañca tālavaṇṭañcā’’tiādinā",
  "tika-vin08t2:136_8": "vuttāni. Gaṇṭhipade pana ‘‘telabhājanesu vaṇṇamaṭṭhakammaṁ vaṭṭati, senāsanaparikkhārattā",
  "tika-vin08t2:136_9": "vutta’’nti vuttaṁ. Ācariyabuddhadattattherenapi vuttameva –",
  "tika-vin08t2:137": "‘‘Pānīyassa uḷuṅkepi, doṇiyaṁ rajanassapi;",
  "tika-vin08t2:138": "Ghaṭe phalakapīṭhepi, valayādhārakādike.",
  "tika-vin08t2:139": "‘‘Tathā pattapidhāne ca, tālavaṇṭe ca bījane;",
  "tika-vin08t2:140": "Pādapuñchaniyaṁ vāpi, sammuñjaniyameva ca.",
  "tika-vin08t2:141": "‘‘Mañce bhūmatthare pīṭhe, bhisibimbohanesu ca;",
  "tika-vin08t2:142": "Mālākammādikaṁ cittaṁ, sabbameva ca vaṭṭatī’’ti.",
  "tika-vin08t2:143_0": "14. Evaṁ samaṇaparikkhāresu kappiyākappiyaṁ kathetvā idāni senāsane kathetuṁ ‘‘senāsane",
  "tika-vin08t2:143_1": "panā’’tyādimāha. Ettha pana-saddo visesajotako. Tena sabbaratanamayampi vaṇṇamaṭṭhakammaṁ",
  "tika-vin08t2:143_2": "vaṭṭati, kimaṅgaṁ pana aññavaṇṇamaṭṭhakammanti atthaṁ joteti. Yadi evaṁ kismiñci",
  "tika-vin08t2:143_3": "paṭisedhetabbe santepi tathā vattabbaṁ siyāti āha ‘‘senāsane kiñci paṭisedhetabbaṁ",
  "tika-vin08t2:143_4": "natthī’’ti. Vuttampi cetaṁ ācariyabuddhadattattherena –",
  "tika-vin08t2:144": "‘‘Nānāmaṇimayatthambha-kavāṭadvārabhittikaṁ ;",
  "tika-vin08t2:145": "Senāsanamanuññātaṁ, kā kathā vaṇṇamaṭṭhake.",
  "tika-vin08t2:146": "‘‘Sovaṇṇiyaṁ dvārakavāṭabaddhaṁ;",
  "tika-vin08t2:147": "Suvaṇṇanānāmaṇibhittibhūmiṁ;",
  "tika-vin08t2:148": "Na kiñci ekampi nisedhanīyaṁ;",
  "tika-vin08t2:149": "Senāsanaṁ vaṭṭati sabbamevā’’ti.",
  "tika-vin08t2:150_0": "Samantapāsādikāyampi paṭhamasaṅghādisesavaṇṇanāyaṁ (pārā. aṭṭha. 2.281) ‘‘senāsanaparibhogo",
  "tika-vin08t2:150_1": "pana sabbakappiyo, tasmā jātarūparajatamayā sabbepi senāsanaparikkhārā āmāsā. Bhikkhūnaṁ",
  "tika-vin08t2:150_2": "dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite.",
  "tika-vin08t2:150_3": "Tattha sabbupakaraṇāni bhikkhūnaṁ paṭijaggituṁ vaṭṭantī’’ti āgataṁ. Tassā vaṇṇanāyaṁ",
  "tika-vin08t2:150_4": "pana vimativinodaniyaṁ (vi. vi. ṭī. 1.281) ‘‘sabbakappiyoti yathāvuttasuvaṇṇādimayānaṁ",
  "tika-vin08t2:150_5": "senāsanaparikkhārānaṁ āmasanagopanādivasena paribhogo sabbathā kappiyoti adhippāyo.",
  "tika-vin08t2:150_6": "Tenāha ‘tasmā’tiādi. ‘Bhikkhūnaṁ dhammavinayavaṇṇanaṭṭhāne’ti vuttattā saṅghikameva",
  "tika-vin08t2:150_7": "suvaṇṇamayaṁ senāsanaṁ senāsanaparikkhārā ca vaṭṭanti, na puggalikānīti veditabba’’nti vaṇṇitaṁ.",
  "tika-vin08t2:151_0": "Senāsanakkhandhakavaṇṇanāyampi samantapāsādikāyaṁ (cūḷava. aṭṭha. 320) ‘sabbaṁ pāsādaparibhoganti",
  "tika-vin08t2:151_1": "suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayapānīyaghaṭapānīyasarāvāni",
  "tika-vin08t2:151_2": "yaṁ kiñci cittakammakataṁ, sabbaṁ vaṭṭati. Pāsādassa dāsidāsaṁ khettaṁ vatthuṁ gomahiṁsaṁ",
  "tika-vin08t2:151_3": "demāti vadanti, pāṭekkaṁ gahaṇakiccaṁ natthi, pāsāde paṭiggahite paṭiggahitameva",
  "tika-vin08t2:151_4": "hoti. Gonakādīni saṅghikavihāre vā puggalikavihāre vā mañcapīṭhesu attharitvā paribhuñjituṁ",
  "tika-vin08t2:151_5": "na vaṭṭanti, dhammāsane pana gihivikatanīhārena labbhanti, tatrāpi nipajjituṁ na",
  "tika-vin08t2:151_6": "vaṭṭatī’’ti āgataṁ. Tassā vaṇṇanāyaṁ pana vimativinodaniyaṁ (vi. vi. ṭī. cūḷavagga",
  "tika-vin08t2:151_7": "2.320) ‘‘suvaṇṇarajatādivicitrānīti saṅghikasenāsanaṁ sandhāya vuttaṁ, puggalikaṁ",
  "tika-vin08t2:151_8": "pana suvaṇṇādivicitraṁ bhikkhussa sampaṭicchitumeva na vaṭṭati ‘na tvevāhaṁ bhikkhave",
  "tika-vin08t2:151_9": "kenaci pariyāyena jātarūparajataṁ sāditabba’nti (mahāva. 299) vuttattā, tenevettha",
  "tika-vin08t2:151_10": "aṭṭhakathāyaṁ ‘saṅghikavihāre vā puggalikavihāre vā’ti na vuttaṁ, gonakādiakappiyabhaṇḍavisayeva",
  "tika-vin08t2:151_11": "evaṁ vuttaṁ, ekabhikkhussapi tesaṁ gahaṇe dosābhāvā’’ti vaṇṇitaṁ.",
  "tika-vin08t2:152_0": "Tasmiṁyeva khandhake aṭṭhakathāyaṁ (cūḷava. aṭṭha. 321) ‘‘sacepi rājarājamahāmattādayo",
  "tika-vin08t2:152_1": "ekappahāreneva mañcasataṁ vā mañcasahassaṁ vā denti, sabbe kappiyamañcā sampaṭicchitabbā,",
  "tika-vin08t2:152_2": "sampaṭicchitvā vuḍḍhapaṭipāṭiyā saṅghikaparibhogena paribhuñjathāti dātabbā, puggalikavasena",
  "tika-vin08t2:152_3": "na dātabbā’’ti āgataṁ. Tassā vaṇṇanāyaṁyeva vimativinodaniyaṁ ‘‘kappiyamañcā sampaṭicchitabbāti",
  "tika-vin08t2:152_4": "iminā suvaṇṇādivicittaṁ akappiyamañcaṁ ‘saṅghassā’ti vuttepi sampaṭicchituṁ na vaṭṭatīti",
  "tika-vin08t2:152_5": "dasseti, ‘vihārassa demā’ti vutte saṅghasseva vaṭṭati, na puggalassa khettādi viyāti",
  "tika-vin08t2:152_6": "daṭṭhabba’’nti vaṇṇitaṁ, tasmā bhagavato āṇaṁ sampaṭicchantehi lajjipesalabahussutasikkhākāmabhūtehi",
  "tika-vin08t2:152_7": "bhikkhūhi suṭṭhu manasikātabbamidaṁ ṭhānaṁ.",
  "tika-vin08t2:153_0": "Nanu ca senāsane viruddhasenāsanaṁ nāma paṭisedhetabbaṁ atthi, atha kasmā ‘‘senāsane",
  "tika-vin08t2:153_1": "kiñci paṭisedhetabbaṁ natthī’’ti vuttanti codanaṁ sandhāyāha ‘‘aññatra viruddhasenāsanā’’ti.",
  "tika-vin08t2:153_2": "Tassattho – viruddhasenāsanā viruddhasenāsanaṁ aññatra ṭhapetvā aññaṁ vaṇṇamaṭṭhakammādikammaṁ",
  "tika-vin08t2:153_3": "sandhāya senāsane kiñci paṭisedhetabbaṁ natthīti vuttaṁ, na tadabhāvoti. Yadi evaṁ",
  "tika-vin08t2:153_4": "taṁ viruddhasenāsanaṁ ācariyena vattabbaṁ, katamaṁ viruddhasenāsanaṁ nāmāti pucchāyamāha",
  "tika-vin08t2:153_5": "‘‘viruddha…pe… vuccatī’’ti. Tattha aññesanti sīmassāmikānaṁ. Rājavallabhehīti lajjipesalānaṁ",
  "tika-vin08t2:153_6": "uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogato.",
  "tika-vin08t2:153_7": "Tena ca ‘‘sīmāyā’’ti vuttaṁ. Tesaṁ lajjiparisāti tesaṁ sīmassāmikānaṁ anubalaṁ dātuṁ",
  "tika-vin08t2:153_8": "samatthā lajjiparisā. Bhikkhūhi katanti yaṁ alajjīnaṁ senāsanabhedanādikaṁ lajjibhikkhūhi",
  "tika-vin08t2:153_9": "kataṁ, taṁ sabbaṁ sukatameva alajjiniggahatthāya pavattetabbato.",
  "tika-vin08t2:154_0": "Ettha ca siyā – ‘‘aññesaṁ sīmāyā’’ti aṭṭhakathāyaṁ vuttaṁ, sīmā nāma bahuvidhā, katarasīmaṁ",
  "tika-vin08t2:154_1": "sandhāyāti? Baddhasīmaṁ sandhāyāti daṭṭhabbaṁ. Kathaṁ viññāyatīti ce? ‘‘Mā amhākaṁ",
  "tika-vin08t2:154_2": "uposathapavāraṇānaṁ antarāyamakatthā’’ti aṭṭhakathāyameva vuttattā, sāratthadīpaniyampi",
  "tika-vin08t2:154_3": "(sārattha.ṭī. 2.85) ‘‘uposathapavāraṇānaṁ antarāyakarā alajjino rājakulūpakā vuccantī’’ti",
  "tika-vin08t2:154_4": "vuttattā, uposathādivinayakammakhettabhūtāya eva sīmāya idha adhippetattā . Yadi",
  "tika-vin08t2:154_5": "evaṁ gāmasīmasattabbhantarasīmaudakukkhepasīmāyopi taṁkhettabhūtā eva, tasmā tāpi",
  "tika-vin08t2:154_6": "sandhāyāti vattabbanti? Na vattabbaṁ tāsaṁ abaddhasīmattā, na te tāsaṁ sāmikā, baddhasīmāyeva",
  "tika-vin08t2:154_7": "bhikkhūnaṁ kiriyāya siddhattā tāsaṁyeva te sāmikā. Tena vuttaṁ ‘‘yaṁ pana sīmassāmikehi",
  "tika-vin08t2:154_8": "bhikkhūhī’’ti. Yaṁ pana vadanti ‘‘upacārasīmāpi taṁkhettabhūtā’’ti, taṁ na gahetabbaṁ,",
  "tika-vin08t2:154_9": "tassā tadakkhettabhāvaṁ upari sīmāvinicchayakathādīsu (vi. saṅga. aṭṭha. 156 ādayo)",
  "tika-vin08t2:154_10": "kathayissāma. Apica gāmasīmāya aññesaṁ senāsanakaraṇassa paṭisedhitumayuttattā sattabbhantaraudakukkhepasīmānañca",
  "tika-vin08t2:154_11": "sabbadā atiṭṭhanato baddhasīmāyeva adhippetāti viññāyatīti.",
  "tika-vin08t2:155_0": "Chindāpeyya vā bhindāpeyya vā, anupavajjoti idaṁ sabbamattikāmayakuṭī viya sabbathā",
  "tika-vin08t2:155_1": "anupayogārahaṁ sandhāya vuttaṁ. Yaṁ pana pañcavaṇṇasuttehi vinaddhachattādikaṁ, tattha",
  "tika-vin08t2:155_2": "akappiyabhāgova chinditabbo, na tadavaseso, tassa kappiyattāti chindanto upavajjova",
  "tika-vin08t2:155_3": "hoti. Teneva vuttaṁ ‘‘ghaṭakampi vāḷarūpampi chinditvā dhāretabba’’ntiādi.",
  "tika-vin08t2:156": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t2:157": "Parikkhāravinicchayakathālaṅkāro nāma",
  "tika-vin08t2:158": "Dutiyo paricchedo."
}