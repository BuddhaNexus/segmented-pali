{
  "snp4.13:0.1": "Sutta Nipāta 4.13 ",
  "snp4.13:0.2": "Mahābyūhasutta ",
  "snp4.13:1.1": "“Ye kecime diṭṭhiparibbasānā, ",
  "snp4.13:1.2": "Idameva saccanti vivādayanti; ",
  "snp4.13:1.3": "Sabbeva te nindamanvānayanti, ",
  "snp4.13:1.4": "Atho pasaṁsampi labhanti tattha”. ",
  "snp4.13:2.1": "“Appañhi etaṁ na alaṁ samāya, ",
  "snp4.13:2.2": "Duve vivādassa phalāni brūmi; ",
  "snp4.13:2.3": "Etampi disvā na vivādayetha, ",
  "snp4.13:2.4": "Khemābhipassaṁ avivādabhūmiṁ”. ",
  "snp4.13:3.1": "“Yā kācimā sammutiyo puthujjā, ",
  "snp4.13:3.2": "Sabbāva etā na upeti vidvā; ",
  "snp4.13:3.3": "Anūpayo so upayaṁ kimeyya, ",
  "snp4.13:3.4": "Diṭṭhe sute khantimakubbamāno”. ",
  "snp4.13:4.1": "“Sīluttamā saññamenāhu suddhiṁ, ",
  "snp4.13:4.2": "Vataṁ samādāya upaṭṭhitāse; ",
  "snp4.13:4.3": "Idheva sikkhema athassa suddhiṁ, ",
  "snp4.13:4.4": "Bhavūpanītā kusalāvadānā. ",
  "snp4.13:5.1": "Sace cuto sīlavatato hoti, ",
  "snp4.13:5.2": "Pavedhatī kamma virādhayitvā; ",
  "snp4.13:5.3": "Pajappatī patthayatī ca suddhiṁ, ",
  "snp4.13:5.4": "Satthāva hīno pavasaṁ gharamhā. ",
  "snp4.13:6.1": "Sīlabbataṁ vāpi pahāya sabbaṁ, ",
  "snp4.13:6.2": "Kammañca sāvajjanavajjametaṁ; ",
  "snp4.13:6.3": "Suddhiṁ asuddhinti apatthayāno, ",
  "snp4.13:6.4": "Virato care santimanuggahāya. ",
  "snp4.13:7.1": "Tamūpanissāya jigucchitaṁ vā, ",
  "snp4.13:7.2": "Atha vāpi diṭṭhaṁ va sutaṁ mutaṁ vā; ",
  "snp4.13:7.3": "Uddhaṁsarā suddhimanutthunanti, ",
  "snp4.13:7.4": "Avītataṇhāse bhavābhavesu. ",
  "snp4.13:8.1": "Patthayamānassa hi jappitāni, ",
  "snp4.13:8.2": "Pavedhitaṁ vāpi pakappitesu; ",
  "snp4.13:8.3": "Cutūpapāto idha yassa natthi, ",
  "snp4.13:8.4": "Sa kena vedheyya kuhiṁ va jappe”. ",
  "snp4.13:9.1": "“Yamāhu dhammaṁ paramanti eke, ",
  "snp4.13:9.2": "Tameva hīnanti panāhu aññe; ",
  "snp4.13:9.3": "Sacco nu vādo katamo imesaṁ, ",
  "snp4.13:9.4": "Sabbeva hīme kusalāvadānā”. ",
  "snp4.13:10.1": "“Sakañhi dhammaṁ paripuṇṇamāhu, ",
  "snp4.13:10.2": "Aññassa dhammaṁ pana hīnamāhu; ",
  "snp4.13:10.3": "Evampi viggayha vivādayanti, ",
  "snp4.13:10.4": "Sakaṁ sakaṁ sammutimāhu saccaṁ. ",
  "snp4.13:11.1": "Parassa ce vambhayitena hīno, ",
  "snp4.13:11.2": "Na koci dhammesu visesi assa; ",
  "snp4.13:11.3": "Puthū hi aññassa vadanti dhammaṁ, ",
  "snp4.13:11.4": "Nihīnato samhi daḷhaṁ vadānā. ",
  "snp4.13:12.1": "Saddhammapūjāpi nesaṁ tatheva, ",
  "snp4.13:12.2": "Yathā pasaṁsanti sakāyanāni; ",
  "snp4.13:12.3": "Sabbeva vādā tathiyā bhaveyyuṁ, ",
  "snp4.13:12.4": "Suddhī hi nesaṁ paccattameva. ",
  "snp4.13:13.1": "Na brāhmaṇassa paraneyyamatthi, ",
  "snp4.13:13.2": "Dhammesu niccheyya samuggahītaṁ; ",
  "snp4.13:13.3": "Tasmā vivādāni upātivatto, ",
  "snp4.13:13.4": "Na hi seṭṭhato passati dhammamaññaṁ. ",
  "snp4.13:14.1": "Jānāmi passāmi tatheva etaṁ, ",
  "snp4.13:14.2": "Diṭṭhiyā eke paccenti suddhiṁ; ",
  "snp4.13:14.3": "Addakkhi ce kiñhi tumassa tena, ",
  "snp4.13:14.4": "Atisitvā aññena vadanti suddhiṁ. ",
  "snp4.13:15.1": "Passaṁ naro dakkhati nāmarūpaṁ, ",
  "snp4.13:15.2": "Disvāna vā ñassati tānimeva; ",
  "snp4.13:15.3": "Kāmaṁ bahuṁ passatu appakaṁ vā, ",
  "snp4.13:15.4": "Na hi tena suddhiṁ kusalā vadanti. ",
  "snp4.13:16.1": "Nivissavādī na hi subbināyo, ",
  "snp4.13:16.2": "Pakappitaṁ diṭṭhi purakkharāno; ",
  "snp4.13:16.3": "Yaṁ nissito tattha subhaṁ vadāno, ",
  "snp4.13:16.4": "Suddhiṁ vado tattha tathaddasā so. ",
  "snp4.13:17.1": "Na brāhmaṇo kappamupeti saṅkhā, ",
  "snp4.13:17.2": "Na diṭṭhisārī napi ñāṇabandhu; ",
  "snp4.13:17.3": "Ñatvā ca so sammutiyo puthujjā, ",
  "snp4.13:17.4": "Upekkhatī uggahaṇanti maññe. ",
  "snp4.13:18.1": "Vissajja ganthāni munīdha loke, ",
  "snp4.13:18.2": "Vivādajātesu na vaggasārī; ",
  "snp4.13:18.3": "Santo asantesu upekkhako so, ",
  "snp4.13:18.4": "Anuggaho uggahaṇanti maññe. ",
  "snp4.13:19.1": "Pubbāsave hitvā nave akubbaṁ, ",
  "snp4.13:19.2": "Na chandagū nopi nivissavādī; ",
  "snp4.13:19.3": "Sa vippamutto diṭṭhigatehi dhīro, ",
  "snp4.13:19.4": "Na lippati loke anattagarahī. ",
  "snp4.13:20.1": "Sa sabbadhammesu visenibhūto, ",
  "snp4.13:20.2": "Yaṁ kiñci diṭṭhaṁ va sutaṁ mutaṁ vā; ",
  "snp4.13:20.3": "Sa pannabhāro muni vippamutto, ",
  "snp4.13:20.4": "Na kappiyo nūparato na patthiyo”ti. ",
  "snp4.13:20.5": "Mahābyūhasuttaṁ terasamaṁ. "
}