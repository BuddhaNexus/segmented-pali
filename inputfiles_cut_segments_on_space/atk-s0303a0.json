{
  "atk-s0303a0:0": " Namo tassa bhagavato arahato sammāsambuddhassa",
  "atk-s0303a0:1": "Saṁyuttanikāye",
  "atk-s0303a0:2": "Khandhavagga-aṭṭhakathā",
  "atk-s0303a0:3": "1. Khandhasaṁyuttaṁ",
  "atk-s0303a0:4": "1. Nakulapituvaggo",
  "atk-s0303a0:5": "1. Nakulapitusuttavaṇṇanā",
  "atk-s0303a0:6_0": "1.Khandhiyavaggassa paṭhame bhaggesūti evaṁnāmake janapade. Susumāragireti susumāragiranagare.",
  "atk-s0303a0:6_1": "Tasmiṁ kira māpiyamāne susumāro saddamakāsi, tenassa ‘‘susumāragira’’ntveva nāmaṁ",
  "atk-s0303a0:6_2": "akaṁsu. Bhesakaḷāvaneti bhesakaḷāya nāma yakkhiniyā adhivutthattā evaṁladdhanāme",
  "atk-s0303a0:6_3": "vane. Tadeva migagaṇassa abhayatthāya dinnattā migadāyoti vuccati. Bhagavā tasmiṁ",
  "atk-s0303a0:6_4": "janapade taṁ nagaraṁ nissāya tasmiṁ vanasaṇḍe viharati. Nakulapitāti nakulassa nāma dārakassa pitā.",
  "atk-s0303a0:7_0": "Jiṇṇoti jarājiṇṇo. Vuḍḍhoti vayovuḍḍho. Mahallakoti jātimahallako. Addhagatoti tiyaddhagato.",
  "atk-s0303a0:7_1": "Vayoanuppattoti tesu tīsu addhesu pacchimavayaṁ anuppatto. Āturakāyoti gilānakāyo.",
  "atk-s0303a0:7_2": "Idañhi sarīraṁ suvaṇṇavaṇṇampi niccapaggharaṇaṭṭhena āturaṁyeva nāma . Visesena panassa",
  "atk-s0303a0:7_3": "jarāturatā byādhāturatā maraṇāturatāti tisso āturatā honti. Tāsu kiñcāpi eso mahallakattā",
  "atk-s0303a0:7_4": "jarāturova, abhiṇharogatāya panassa byādhāturatā idha adhippetā. Abhikkhaṇātaṅkoti",
  "atk-s0303a0:7_5": "abhiṇharogo nirantararogo. Aniccadassāvīti tāya āturatāya icchiticchitakkhaṇe āgantuṁ",
  "atk-s0303a0:7_6": "asakkonto kadācideva daṭṭhuṁ labhāmi, na sabbakālanti attho. Manobhāvanīyānanti manavaḍḍhakānaṁ",
  "atk-s0303a0:7_7": ". Yesu hi diṭṭhesu kusalavasena cittaṁ vaḍḍhati, te sāriputtamoggallānādayo mahātherā",
  "atk-s0303a0:7_8": "manobhāvanīyā nāma. Anusāsatūti punappunaṁ sāsatu. Purimañhi vacanaṁ ovādo nāma,",
  "atk-s0303a0:7_9": "aparāparaṁ anusāsanī nāma. Otiṇṇe vā vatthusmiṁ vacanaṁ ovādo nāma, anotiṇṇe tantivasena",
  "atk-s0303a0:7_10": "vā paveṇivasena vā vuttaṁ anusāsanī nāma. Apica ovādoti vā anusāsanīti vā atthato",
  "atk-s0303a0:7_11": "ekameva, byañjanamattameva nānaṁ.",
  "atk-s0303a0:8_0": "Āturo hāyanti āturo hi ayaṁ, suvaṇṇavaṇṇo piyaṅgusāmopi samāno niccapaggharaṇaṭṭhena",
  "atk-s0303a0:8_1": "āturoyeva. Aṇḍabhūtoti aṇḍaṁ viya bhūto dubbalo. Yathā kukkuṭaṇḍaṁ vā mayūraṇḍaṁ",
  "atk-s0303a0:8_2": "vā geṇḍukaṁ viya gahetvā khipantena vā paharantena vā na sakkā kīḷituṁ, tāvadeva",
  "atk-s0303a0:8_3": "bhijjati, evamayampi kāyo kaṇṭakepi khāṇukepi pakkhalitassa bhijjatīti aṇḍaṁ viya",
  "atk-s0303a0:8_4": "bhūtoti aṇḍabhūto. Pariyonaddhoti sukhumena chavimattena pariyonaddho. Aṇḍañhi sāratacena",
  "atk-s0303a0:8_5": "pariyonaddhaṁ, tena ḍaṁsamakasādayo nilīyitvāpi chaviṁ chinditvā yūsaṁ paggharāpetuṁ",
  "atk-s0303a0:8_6": "na sakkonti. Imasmiṁ pana chaviṁ chinditvā yaṁ icchanti, taṁ karonti. Evaṁ sukhumāya",
  "atk-s0303a0:8_7": "chaviyā pariyonaddho. Kimaññatra bālyāti bālabhāvato aññaṁ kimatthi? Bāloyeva ayanti",
  "atk-s0303a0:8_8": "attho. Tasmāti yasmā ayaṁ kāyo evarūpo, tasmā.",
  "atk-s0303a0:9_0": "Tenupasaṅkamīti rañño cakkavattissa upaṭṭhānaṁ gantvā anantaraṁ pariṇāyakaratanassa",
  "atk-s0303a0:9_1": "upaṭṭhānaṁ gacchanto rājapuriso viya, saddhammacakkavattissa bhagavato upaṭṭhānaṁ",
  "atk-s0303a0:9_2": "gantvā, anantaraṁ dhammasenāpatissa apacitiṁ kātukāmo yenāyasmā sāriputto, tenupasaṅkami.",
  "atk-s0303a0:9_3": "Vippasannānīti suṭṭhu pasannāni. Indriyānīti manacchaṭṭhāni indriyāni. Parisuddhoti",
  "atk-s0303a0:9_4": "niddoso. Pariyodātoti tasseva vevacanaṁ. Nirupakkilesatāyeva hi esa pariyodātoti",
  "atk-s0303a0:9_5": "vutto, na setabhāvena. Etassa ca pariyodātataṁ disvāva indriyānaṁ vippasannataṁ aññāsi.",
  "atk-s0303a0:9_6": "Nayaggāhapaññā kiresā therassa.",
  "atk-s0303a0:10_0": "Kathañhi no siyāti kena kāraṇena na laddhā bhavissati? Laddhāyevāti attho. Iminā",
  "atk-s0303a0:10_1": "kiṁ dīpeti? Satthuvissāsikabhāvaṁ. Ayaṁ kira satthu diṭṭhakālato paṭṭhāya pitipemaṁ,",
  "atk-s0303a0:10_2": "upāsikā cassa mātipemaṁ paṭilabhati. Ubhopi ‘‘mama putto’’ti satthāraṁ vadanti. Bhavantaragato",
  "atk-s0303a0:10_3": "hi nesaṁ sineho. Sā kira upāsikā pañca jātisatāni tathāgatassa mātāva, so ca, gahapati,",
  "atk-s0303a0:10_4": "pitāva ahosi. Puna pañca jātisatāni upāsikā mahāmātā, upāsako mahāpitā, tathā cūḷāmātā",
  "atk-s0303a0:10_5": "cūḷapitāti. Evaṁ satthā diyaḍḍhaattabhāvasahassaṁ tesaṁyeva hatthe vaḍḍhito. Teneva",
  "atk-s0303a0:10_6": "te yaṁ neva puttassa, na pitu santike kathetuṁ sakkā, taṁ satthu santike nisinnā",
  "atk-s0303a0:10_7": "kathenti. Imināyeva ca kāraṇena bhagavā ‘‘etadaggaṁ, bhikkhave, mama sāvakānaṁ upāsakānaṁ",
  "atk-s0303a0:10_8": "vissāsikānaṁ yadidaṁ nakulapitā gahapati, yadidaṁ nakulamātā gahapatānī’’ti (a. ni.",
  "atk-s0303a0:10_9": "1.257) te etadagge ṭhapesi. Iti so imaṁ vissāsikabhāvaṁ pakāsento kathañhi no siyāti",
  "atk-s0303a0:10_10": "āha. Amatena abhisittoti nassidha aññaṁ kiñci jhānaṁ vā vipassanā vā maggo vā phalaṁ",
  "atk-s0303a0:10_11": "vā ‘‘amatābhiseko’’ti daṭṭhabbo, madhuradhammadesanāyeva pana ‘‘amatābhiseko’’ti",
  "atk-s0303a0:10_12": "veditabbo. Dūratopīti tiroraṭṭhāpi tirojanapadāpi.",
  "atk-s0303a0:11_0": "Assutavā puthujjanoti idaṁ vuttatthameva. Ariyānaṁ adassāvītiādīsu ariyāti ārakattā",
  "atk-s0303a0:11_1": "kilesehi, anaye na iriyanato, aye iriyanato, sadevakena ca lokena araṇīyato buddhā",
  "atk-s0303a0:11_2": "ca paccekabuddhā ca buddhasāvakā ca vuccanti. Buddhā eva vā idha ariyā. Yathāha –",
  "atk-s0303a0:11_3": "‘‘sadevake, bhikkhave, loke…pe… tathāgato ariyo’’ti vuccatīti (saṁ. ni. 5.1098).",
  "atk-s0303a0:11_4": "Sappurisānanti ettha pana paccekabuddhā tathāgatasāvakā ca sappurisāti veditabbā.",
  "atk-s0303a0:11_5": "Te hi lokuttaraguṇayogena sobhanā purisāti sappurisā. Sabbeva vā ete dvedhāpi vuttā.",
  "atk-s0303a0:11_6": "Buddhāpi hi ariyā ca sappurisā ca, paccekabuddhā buddhasāvakāpi. Yathāha –",
  "atk-s0303a0:12": "‘‘Yo ve kataññū katavedi dhīro,",
  "atk-s0303a0:13": "Kalyāṇamitto daḷhabhatti ca hoti;",
  "atk-s0303a0:14": "Dukhitassa sakkacca karoti kiccaṁ,",
  "atk-s0303a0:15": "Tathāvidhaṁ sappurisaṁ vadantī’’ti. (jā. 2.17.78);",
  "atk-s0303a0:16_0": "‘‘Kalyāṇamitto daḷhabhatti ca hotī’’ti ettāvatā hi buddhasāvako vutto, kataññutādīhi",
  "atk-s0303a0:16_1": "paccekabuddhabuddhāti. Idāni yo tesaṁ ariyānaṁ adassanasīlo, na ca dassane sādhukārī,",
  "atk-s0303a0:16_2": "so ‘‘ariyānaṁ adassāvī’’ti veditabbo. So ca cakkhunā adassāvī, ñāṇena adassāvīti",
  "atk-s0303a0:16_3": "duvidho. Tesu ñāṇena adassāvī idha adhippeto. Maṁsacakkhunā hi dibbacakkhunā vā ariyā",
  "atk-s0303a0:16_4": "diṭṭhāpi adiṭṭhāva honti tesaṁ cakkhūnaṁ vaṇṇamattaggahaṇato na ariyabhāvagocarato.",
  "atk-s0303a0:16_5": "Soṇasiṅgālādayopi cakkhunā ariye passanti, na cete ariyānaṁ dassāvino nāma.",
  "atk-s0303a0:17_0": "Tatridaṁ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito",
  "atk-s0303a0:17_1": "ekadivasaṁ therena saddhiṁ piṇḍāya caritvā, therassa pattacīvaraṁ gahetvā, piṭṭhito",
  "atk-s0303a0:17_2": "āgacchanto theraṁ pucchi – ‘‘ariyā nāma, bhante, kīdisā’’ti? Thero āha – ‘‘idhekacco",
  "atk-s0303a0:17_3": "mahallako ariyānaṁ pattacīvaraṁ gahetvā vattapaṭivattaṁ katvā sahacarantopi neva",
  "atk-s0303a0:17_4": "ariye jānāti, evaṁ dujjānāvuso, ariyā’’ti. Evaṁ vuttepi so neva aññāsi. Tasmā na",
  "atk-s0303a0:17_5": "cakkhunā dassanaṁ dassanaṁ, ñāṇena dassanameva dassanaṁ. Yathāha – ‘‘kiṁ te, vakkali,",
  "atk-s0303a0:17_6": "iminā pūtikāyena diṭṭhena? Yo kho, vakkali, dhammaṁ passati, so maṁ passati. Yo maṁ",
  "atk-s0303a0:17_7": "passati, so dhammaṁ passatī’’ti (saṁ. ni. 3.87). Tasmā cakkhunā passantopi ñāṇena",
  "atk-s0303a0:17_8": "ariyehi diṭṭhaṁ aniccādilakkhaṇaṁ apassanto, ariyādhigatañca dhammaṁ anadhigacchanto",
  "atk-s0303a0:17_9": "ariyakaradhammānaṁ ariyabhāvassa ca adiṭṭhattā ‘‘ariyānaṁ adassāvī’’ti veditabbo.",
  "atk-s0303a0:18": "Ariyadhammassa akovidoti, satipaṭṭhānādibhede ariyadhamme akusalo. Ariyadhamme avinītoti ettha pana –",
  "atk-s0303a0:19": "‘‘Duvidho vinayo nāma, ekamekettha pañcadhā;",
  "atk-s0303a0:20": "Abhāvato tassa ayaṁ, avinītoti vuccati’’.",
  "atk-s0303a0:21_0": "Ayañhi saṁvaravinayo pahānavinayoti duvidho vinayo. Ettha ca duvidhepi vinaye ekameko",
  "atk-s0303a0:21_1": "vinayo pañcadhā bhijjati. Saṁvaravinayopi hi sīlasaṁvaro satisaṁvaro ñāṇasaṁvaro",
  "atk-s0303a0:21_2": "khantisaṁvaro vīriyasaṁvaroti pañcavidho. Pahānavinayopi tadaṅgappahānaṁ, vikkhambhanappahānaṁ",
  "atk-s0303a0:21_3": "samucchedappahānaṁ paṭippassaddhippahānaṁ nissaraṇappahānanti pañcavidho.",
  "atk-s0303a0:22_0": "Tattha ‘‘iminā pātimokkhasaṁvarena upeto hoti samupeto’’ti (vibha. 511) ayaṁ sīlasaṁvaro.",
  "atk-s0303a0:22_1": "‘‘Rakkhati cakkhundriyaṁ, cakkhundriye saṁvaraṁ āpajjatī’’ti ayaṁ (dī. ni. 1.213;",
  "atk-s0303a0:22_2": "ma. ni. 1.295; saṁ. ni. 4.239; a. ni. 3.16) satisaṁvaro.",
  "atk-s0303a0:23": "‘‘Yāni sotāni lokasmiṁ, (ajitāti bhagavā)",
  "atk-s0303a0:24": "Sati tesaṁ nivāraṇaṁ;",
  "atk-s0303a0:25": "Sotānaṁ saṁvaraṁ brūmi,",
  "atk-s0303a0:26": "Paññāyete pidhīyare’’ti. (su. ni. 1041; cūḷani. ajitamāṇavapucchāniddesa.4) –",
  "atk-s0303a0:27_0": "Ayaṁ ñāṇasaṁvaro. ‘‘Khamo hoti sītassa uṇhassā’’ti (ma. ni. 1.24; a. ni. 4.114; 6.58)",
  "atk-s0303a0:27_1": "ayaṁ khantisaṁvaro. ‘‘Uppannaṁ kāmavitakkaṁ nādhivāsetī’’ti (ma. ni. 1.26; a. ni.",
  "atk-s0303a0:27_2": "4.114; 6.58) ayaṁ vīriyasaṁvaro. Sabbopi cāyaṁ saṁvaro yathāsakaṁ saṁvaritabbānaṁ",
  "atk-s0303a0:27_3": "vinetabbānañca kāyaduccaritādīnaṁ saṁvaraṇato ‘‘saṁvaro’’ vinayanato ‘‘vinayo’’ti",
  "atk-s0303a0:27_4": "vuccati. Evaṁ tāva saṁvaravinayo pañcadhā bhijjatīti veditabbo.",
  "atk-s0303a0:28_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa,",
  "atk-s0303a0:28_1": "tena tena vipassanāñāṇena tassa tassa anatthassa pahānaṁ. Seyyathidaṁ – nāmarūpavavatthānena",
  "atk-s0303a0:28_2": "sakkāyadiṭṭhiyā, paccayapariggahena ahetuvisamahetudiṭṭhīnaṁ, tasseva aparabhāgena",
  "atk-s0303a0:28_3": "kaṅkhāvitaraṇena kathaṁkathībhāvassa, kalāpasammasanena ‘‘ahaṁ mamā’’ti gāhassa,",
  "atk-s0303a0:28_4": "maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena",
  "atk-s0303a0:28_5": "sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya,",
  "atk-s0303a0:28_6": "nibbidānupassanāya abhiratisaññāya , muccitukamyatāñāṇena amuccitukāmatāya. Upekkhāñāṇena",
  "atk-s0303a0:28_7": "anupekkhāya, anulomena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittagāhassa",
  "atk-s0303a0:28_8": "pahānaṁ, etaṁ tadaṅgappahānaṁ nāma.",
  "atk-s0303a0:29_0": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe",
  "atk-s0303a0:29_1": "sevālassa, tesaṁ tesaṁ nīvaraṇādidhammānaṁ pahānaṁ, etaṁ vikkhambhanappahānaṁ nāma.",
  "atk-s0303a0:29_2": "Yaṁ catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ",
  "atk-s0303a0:29_3": "pahānāyā’’tiādinā nayena (dha. sa. 277; vibha. 628) vuttassa samudayapakkhikassa",
  "atk-s0303a0:29_4": "kilesagaṇassa accantaṁ appavattibhāvena pahānaṁ, idaṁ samucchedappahānaṁ nāma. Yaṁ",
  "atk-s0303a0:29_5": "pana phalakkhaṇe paṭippassaddhattaṁ kilesānaṁ, etaṁ paṭippassaddhippahānaṁ nāma.",
  "atk-s0303a0:30_0": "Yaṁ sabbasaṅkhatanissaṭattā pahīnasabbasaṅkhataṁ nibbānaṁ, etaṁ nissaraṇappahānaṁ",
  "atk-s0303a0:30_1": "nāma. Sabbampi cetaṁ pahānaṁ yasmā cāgaṭṭhena pahānaṁ, vinayaṭṭhena vinayo, tasmā",
  "atk-s0303a0:30_2": "‘‘pahānavinayo’’ti vuccati. Taṁtaṁpahānavato vā tassa tassa vinayassa sambhavatopetaṁ",
  "atk-s0303a0:30_3": "‘‘pahānavinayo’’ti vuccati. Evaṁ pahānavinayopi pañcadhā bhijjatīti veditabbo.",
  "atk-s0303a0:31_0": "Evamayaṁ saṅkhepato duvidho, bhedato ca dasavidho vinayo bhinnasaṁvarattā pahātabbassa",
  "atk-s0303a0:31_1": "ca appahīnattā yasmā etassa assutavato puthujjanassa natthi, tasmā abhāvato tassa",
  "atk-s0303a0:31_2": "ayaṁ ‘‘avinīto’’ti vuccatīti. Esa nayo sappurisānaṁ adassāvī sappurisadhammassa akovido",
  "atk-s0303a0:31_3": "sappurisadhamme avinītoti etthāpi. Ninnānākaraṇañhi etaṁ atthato. Yathāha –",
  "atk-s0303a0:32_0": "‘‘Yeva te ariyā, teva te sappurisā. Yeva te sappurisā, teva te ariyā. Yo eva so ariyānaṁ",
  "atk-s0303a0:32_1": "dhammo, so eva so sappurisānaṁ dhammo. Yo eva so sappurisānaṁ dhammo, so eva so ariyānaṁ",
  "atk-s0303a0:32_2": "dhammo. Yeva te ariyavinayā, teva te sappurisavinayā. Yeva te sappurisavinayā , teva",
  "atk-s0303a0:32_3": "te ariyavinayā. Ariyeti vā sappuriseti vā, ariyadhammeti vā sappurisadhammeti vā,",
  "atk-s0303a0:32_4": "ariyavinayeti vā sappurisavinayeti vā esese eke ekaṭṭhe same samabhāge tajjāte taññevā’’ti.",
  "atk-s0303a0:33_0": "Rūpaṁ attato samanupassatīti idhekacco rūpaṁ attato samanupassati, ‘‘yaṁ rūpaṁ, so",
  "atk-s0303a0:33_1": "ahaṁ , yo ahaṁ, taṁ rūpa’’nti rūpañca attañca advayaṁ samanupassati. Seyyathāpi nāma",
  "atk-s0303a0:33_2": "telappadīpassa jhāyato yā acci, so vaṇṇo. Yo vaṇṇo, sā accīti acciñca vaṇṇañca advayaṁ",
  "atk-s0303a0:33_3": "samanupassati, evameva idhekacco rūpaṁ attato samanupassati…pe… advayaṁ samanupassatīti",
  "atk-s0303a0:33_4": "evaṁ rūpaṁ ‘‘attā’’ti diṭṭhipassanāya passati. Rūpavantaṁ vā attānanti arūpaṁ ‘‘attā’’ti",
  "atk-s0303a0:33_5": "gahetvā chāyāvantaṁ rukkhaṁ viya taṁ rūpavantaṁ samanupassati. Attani vā rūpanti",
  "atk-s0303a0:33_6": "arūpameva ‘‘attā’’ti gahetvā pupphasmiṁ gandhaṁ viya attani rūpaṁ samanupassati.",
  "atk-s0303a0:33_7": "Rūpasmiṁ vā attānanti arūpameva ‘‘attā’’ti gahetvā karaṇḍake maṇiṁ viya taṁ attānaṁ",
  "atk-s0303a0:33_8": "rūpasmiṁ samanupassati. Pariyuṭṭhaṭṭhāyīti pariyuṭṭhānākārena abhibhavanākārena ṭhito,",
  "atk-s0303a0:33_9": "‘‘ahaṁ rūpaṁ, mama rūpa’’nti evaṁ taṇhādiṭṭhīhi gilitvā pariniṭṭhapetvā gaṇhanako",
  "atk-s0303a0:33_10": "nāma hotīti attho. Tassa taṁ rūpanti tassa taṁ evaṁ gahitaṁ rūpaṁ. Vedanādīsupi eseva nayo.",
  "atk-s0303a0:34_0": "Tattha ‘‘rūpaṁ attato samanupassatī’’ti suddharūpameva attāti kathitaṁ. ‘‘Rūpavantaṁ",
  "atk-s0303a0:34_1": "vā attānaṁ, attani vā rūpaṁ, rūpasmiṁ vā attānaṁ, vedanaṁ attato…pe… saññaṁ… saṅkhāre…",
  "atk-s0303a0:34_2": "viññāṇaṁ attato samanupassatī’’ti imesu sattasu ṭhānesu arūpaṁ attāti kathitaṁ. ‘‘Vedanāvantaṁ",
  "atk-s0303a0:34_3": "vā attānaṁ, attani vā vedanaṁ, vedanāya vā attāna’’nti evaṁ catūsu khandhesu tiṇṇaṁ",
  "atk-s0303a0:34_4": "tiṇṇaṁ vasena dvādasasu ṭhānesu rūpārūpamissako attā kathito. Tattha ‘‘rūpaṁ attato",
  "atk-s0303a0:34_5": "samanupassati, vedanaṁ… saññaṁ… saṅkhāre… viññāṇaṁ attato samanupassatī’’ti imesu",
  "atk-s0303a0:34_6": "pañcasu ṭhānesu ucchedadiṭṭhi kathitā, avasesesu sassatadiṭṭhīti evamettha pannarasa",
  "atk-s0303a0:34_7": "bhavadiṭṭhiyo pañca vibhavadiṭṭhiyo honti, tā sabbāpi maggāvaraṇā, na saggāvaraṇā,",
  "atk-s0303a0:34_8": "paṭhamamaggavajjhāti veditabbā.",
  "atk-s0303a0:35_0": "Evaṁkho, gahapati, āturakāyo ceva hoti āturacitto cāti kāyo nāma buddhānampi āturoyeva.",
  "atk-s0303a0:35_1": "Cittaṁ pana rāgadosamohānugataṁ āturaṁ nāma, taṁ idha dassitaṁ. No ca āturacittoti",
  "atk-s0303a0:35_2": "idha nikkilesatāya cittassa anāturabhāvo dassito. Iti imasmiṁ sutte lokiyamahājano",
  "atk-s0303a0:35_3": "āturakāyo ceva āturacitto cāti dassito, khīṇāsavā āturakāyā anāturacittā, satta sekhā",
  "atk-s0303a0:35_4": "neva āturacittā, na anāturacittāti veditabbā. Bhajamānā pana anāturacittataṁyeva",
  "atk-s0303a0:35_5": "bhajantīti. Paṭhamaṁ.",
  "atk-s0303a0:36": "2. Devadahasuttavaṇṇanā",
  "atk-s0303a0:37_0": "2. Dutiye devadahanti devā vuccanti rājāno, tesaṁ maṅgaladaho, sayaṁjāto vā so dahoti,",
  "atk-s0303a0:37_1": "tasmā ‘‘devadaho’’ti vutto. Tassa avidūre nigamo devadahantveva napuṁsakaliṅgavasena",
  "atk-s0303a0:37_2": "saṅkhaṁ gato. Pacchābhūmagamikāti pacchābhūmaṁ aparadisāyaṁ niviṭṭhaṁ janapadaṁ gantukāmā.",
  "atk-s0303a0:37_3": "Nivāsanti temāsaṁ vassāvāsaṁ. Apalokitoti āpucchito. Apalokethāti āpucchatha. Kasmā",
  "atk-s0303a0:37_4": "theraṁ āpucchāpeti? Te sabhāre kātukāmatāya. Yo hi ekavihāre vasantopi santikaṁ na",
  "atk-s0303a0:37_5": "gacchati pakkamanto anāpucchā pakkamati, ayaṁ nibbhāro nāma. Yo ekavihāre vasantopi",
  "atk-s0303a0:37_6": "āgantvā passati, pakkamanto āpucchati, ayaṁ sabhāro nāma. Imepi bhikkhū bhagavā ‘‘evamime",
  "atk-s0303a0:37_7": "sīlādīhi vaḍḍhissantī’’ti sabhāre kātukāmo āpucchāpeti.",
  "atk-s0303a0:38_0": "Paṇḍitoti dhātukosallādinā catubbidhena paṇḍiccena samannāgato. Anuggāhakoti āmisānuggahena",
  "atk-s0303a0:38_1": "ca dhammānuggahena cāti dvīhipi anuggahehi anuggāhako. Thero kira aññe bhikkhū viya",
  "atk-s0303a0:38_2": "pātova piṇḍāya agantvā sabbabhikkhūsu gatesu sakalaṁ saṅghārāmaṁ anuvicaranto asammaṭṭhaṭṭhānaṁ",
  "atk-s0303a0:38_3": "sammajjati, achaḍḍitaṁ kacavaraṁ chaḍḍeti, saṅghārāme dunnikkhittāni mañcapīṭhadārubhaṇḍamattikābhaṇḍāni",
  "atk-s0303a0:38_4": "paṭisāmeti. Kiṁ kāraṇā? ‘‘Mā aññatitthiyā vihāraṁ paviṭṭhā disvā paribhavaṁ akaṁsū’’ti.",
  "atk-s0303a0:38_5": "Tato gilānasālaṁ gantvā gilāne assāsetvā ‘‘kenattho’’ti pucchitvā yena attho hoti,",
  "atk-s0303a0:38_6": "tadatthaṁ tesaṁ daharasāmaṇere ādāya bhikkhācāravattena vā sabhāgaṭṭhāne vā bhesajjaṁ",
  "atk-s0303a0:38_7": "pariyesitvā tesaṁ datvā, ‘‘gilānupaṭṭhānaṁ nāma buddhapaccekabuddhehi vaṇṇitaṁ, gacchatha",
  "atk-s0303a0:38_8": "sappurisā appamattā hothā’’ti te pesetvā sayaṁ piṇḍāya caritvā upaṭṭhākakule vā bhattakiccaṁ",
  "atk-s0303a0:38_9": "katvā vihāraṁ gacchati. Idaṁ tāvassa nibaddhavāsaṭṭhāne āciṇṇaṁ.",
  "atk-s0303a0:39_0": "Bhagavati pana cārikaṁ caramāne ‘‘ahaṁ aggasāvako’’ti upāhanaṁ āruyha chattaṁ gahetvā",
  "atk-s0303a0:39_1": "purato purato na gacchati. Ye pana tattha mahallakā vā ābādhikā vā atidaharā vā,",
  "atk-s0303a0:39_2": "tesaṁ rujjanaṭṭhānāni telena makkhāpetvā pattacīvaraṁ attano daharasāmaṇerehi gāhāpetvā",
  "atk-s0303a0:39_3": "taṁdivasaṁ vā dutiyadivasaṁ vā te gaṇhitvāva gacchati. Ekadivasañhi taññeva āyasmantaṁ",
  "atk-s0303a0:39_4": "ativikāle sampattattā senāsanaṁ alabhitvā, cīvarakuṭiyaṁ nisinnaṁ disvā, satthā punadivase",
  "atk-s0303a0:39_5": "bhikkhusaṅghaṁ sannipātāpetvā, hatthivānaratittiravatthuṁ kathetvā, ‘‘yathāvuḍḍhaṁ",
  "atk-s0303a0:39_6": "senāsanaṁ dātabba’’nti sikkhāpadaṁ paññāpesi. Evaṁ tāvesa āmisānuggahena anuggaṇhāti.",
  "atk-s0303a0:39_7": "Ovadanto panesa satavārampi sahassavārampi tāva ovadati, yāva so puggalo sotāpattiphale",
  "atk-s0303a0:39_8": "patiṭṭhāti, atha naṁ vissajjetvā aññaṁ ovadati. Iminā nayena ovadato cassa ovāde",
  "atk-s0303a0:39_9": "ṭhatvā arahattaṁ pattā gaṇanapathaṁ atikkantā. Evaṁ dhammānuggahena anuggaṇhāti.",
  "atk-s0303a0:40_0": "Paccassosunti te bhikkhū ‘‘amhākaṁ neva upajjhāyo, na ācariyo na sandiṭṭhasambhatto.",
  "atk-s0303a0:40_1": "Kiṁ tassa santike karissāmā’’ti? Tuṇhībhāvaṁ anāpajjitvā ‘‘evaṁ, bhante’’ti satthu",
  "atk-s0303a0:40_2": "vacanaṁ sampaṭicchiṁsu. Eḷagalāgumbeti gacchamaṇḍapake. So kira eḷagalāgumbo dhuvasalilaṭṭhāne",
  "atk-s0303a0:40_3": "jāto. Athettha catūhi pādehi maṇḍapaṁ katvā tassa upari taṁ gumbaṁ āropesuṁ, so taṁ",
  "atk-s0303a0:40_4": "maṇḍapaṁ chādesi. Athassa heṭṭhā iṭṭhakāhi paricinitvā vālikaṁ okiritvā āsanaṁ paññāpayiṁsu.",
  "atk-s0303a0:40_5": "Sītalaṁ divāṭṭhānaṁ udakavāto vāyati. Thero tasmiṁ nisīdi. Taṁ sandhāya vuttaṁ ‘‘eḷagalāgumbe’’ti.",
  "atk-s0303a0:41_0": "Nānāverajjagatanti ekassa rañño rajjato nānāvidhaṁ rajjagataṁ. Virajjanti aññaṁ rajjaṁ.",
  "atk-s0303a0:41_1": "Yathā hi sadesato añño videso, evaṁ nivuttharajjato aññaṁ rajjaṁ virajjaṁ nāma, taṁ",
  "atk-s0303a0:41_2": "verajjanti vuttaṁ. Khattiyapaṇḍitāti bimbisārakosalarājādayo paṇḍitarājāno. Brāhmaṇapaṇḍitāti",
  "atk-s0303a0:41_3": "caṅkītārukkhādayo paṇḍitabrāhmaṇā. Gahapatipaṇḍitāti cittasudattādayo paṇḍitagahapatayo.",
  "atk-s0303a0:41_4": "Samaṇapaṇḍitāti sabhiyapilotikādayo paṇḍitaparibbājakā . Vīmaṁsakāti atthagavesino.",
  "atk-s0303a0:41_5": "Kiṁvādīti kiṁ attano dassanaṁ vadati, kiṁ laddhikoti attho. Kimakkhāyīti kiṁ sāvakānaṁ",
  "atk-s0303a0:41_6": "ovādānusāsaniṁ ācikkhati? Dhammassa cānudhammanti bhagavatā vuttabyākaraṇassa anubyākaraṇaṁ.",
  "atk-s0303a0:41_7": "Sahadhammikoti sakāraṇo. Vādānuvādoti bhagavatā vuttavādassa anuvādo. ‘‘Vādānupāto’’tipi",
  "atk-s0303a0:41_8": "pāṭho, satthu vādassa anupāto anupatanaṁ, anugamananti attho. Imināpi vādaṁ anugato",
  "atk-s0303a0:41_9": "vādoyeva dīpito hoti.",
  "atk-s0303a0:42_0": "Avigatarāgassātiādīsu taṇhāvaseneva attho veditabbo. Taṇhā hi rajjanato rāgo, chandiyanato",
  "atk-s0303a0:42_1": "chando, piyāyanaṭṭhena pemaṁ, pivitukāmaṭṭhena pipāsā, anudahanaṭṭhena pariḷāhoti",
  "atk-s0303a0:42_2": "vuccati. Akusale cāvuso, dhammetiādi kasmā āraddhaṁ? Pañcasu khandhesu avītarāgassa",
  "atk-s0303a0:42_3": "ādīnavaṁ , vītarāgassa ca ānisaṁsaṁ dassetuṁ. Tatra avighātoti niddukkho. Anupāyāsoti",
  "atk-s0303a0:42_4": "nirupatāpo. Apariḷāhoti niddāho. Evaṁ sabbattha attho veditabbo. Dutiyaṁ.",
  "atk-s0303a0:43": "3. Hāliddikānisuttavaṇṇanā",
  "atk-s0303a0:44_0": "3. Tatiye avantīsūti avantidakkhiṇāpathasaṅkhāte avantiraṭṭhe. Kuraraghareti evaṁnāmake",
  "atk-s0303a0:44_1": "nagare. Papāteti ekato papāte. Tassa kira pabbatassa ekaṁ passaṁ chinditvā pātitaṁ",
  "atk-s0303a0:44_2": "viya ahosi. ‘‘Pavatte’’tipi pāṭho, nānātitthiyānaṁ laddhipavattaṭṭhāneti attho. Iti",
  "atk-s0303a0:44_3": "thero tasmiṁ raṭṭhe taṁ nagaraṁ nissāya tasmiṁ pabbate viharati. Hāliddikānīti evaṁnāmako.",
  "atk-s0303a0:44_4": "Aṭṭhakavaggiye māgaṇḍiyapañheti aṭṭhakavaggikamhi māgaṇḍiyapañho nāma atthi, tasmiṁ",
  "atk-s0303a0:44_5": "pañhe. Rūpadhātūti rūpakkhandho adhippeto. Rūpadhāturāgavinibaddhanti rūpadhātumhi",
  "atk-s0303a0:44_6": "rāgena vinibaddhaṁ . Viññāṇanti kammaviññāṇaṁ. Okasārīti gehasārī ālayasārī.",
  "atk-s0303a0:45_0": "Kasmā panettha ‘‘viññāṇadhātu kho, gahapatī’’ti na vuttanti? Sammohavighātatthaṁ.",
  "atk-s0303a0:45_1": "‘‘Oko’’ti hi atthato paccayo vuccati, purejātañca kammaviññāṇaṁ pacchājātassa kammaviññāṇassapi",
  "atk-s0303a0:45_2": "vipākaviññāṇassapi vipākaviññāṇañca vipākaviññāṇassapi kammaviññāṇassapi paccayo",
  "atk-s0303a0:45_3": "hoti, tasmā ‘‘kataraṁ nu kho idha viññāṇa’’nti? Sammoho bhaveyya, tassa vighātatthaṁ",
  "atk-s0303a0:45_4": "taṁ agahetvā asambhinnāva desanā katā. Apica ārammaṇavasena catasso abhisaṅkhāraviññāṇaṭṭhitiyo",
  "atk-s0303a0:45_5": "vuttāti tā dassetumpi idha viññāṇaṁ na gahitaṁ.",
  "atk-s0303a0:46_0": "Upayupādānāti taṇhūpayadiṭṭhūpayavasena dve upayā, kāmupādānādīni cattāri upādānāni",
  "atk-s0303a0:46_1": "ca. Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā",
  "atk-s0303a0:46_2": "ca anusayabhūtā ca. Tathāgatassāti sammāsambuddhassa. Sabbesampi hi khīṇāsavānaṁ",
  "atk-s0303a0:46_3": "ete pahīnāva, satthu pana khīṇāsavabhāvo loke atipākaṭoti uparimakoṭiyā evaṁ vuttaṁ.",
  "atk-s0303a0:46_4": "Viññāṇadhātuyāti idha viññāṇaṁ kasmā gahitaṁ? Kilesappahānadassanatthaṁ. Kilesā hi",
  "atk-s0303a0:46_5": "na kevalaṁ catūsuyeva khandhesu pahīnā pahīyanti, pañcasupi pahīyantiyevāti kilesappahānadassanatthaṁ",
  "atk-s0303a0:46_6": "gahitaṁ. Evaṁ kho, gahapati, anokasārī hotīti evaṁ kammaviññāṇena okaṁ asarantena",
  "atk-s0303a0:46_7": "anokasārī nāma hoti.",
  "atk-s0303a0:47_0": "Rūpanimittaniketavisāravinibandhāti rūpameva kilesānaṁ paccayaṭṭhena nimittaṁ, ārammaṇakiriyasaṅkhātanivāsanaṭṭhānaṭṭhena",
  "atk-s0303a0:47_1": "niketanti rūpanimittaniketaṁ. Visāro ca vinibandho ca visāravinibandhā. Ubhayenapi",
  "atk-s0303a0:47_2": "hi kilesānaṁ patthaṭabhāvo ca vinibandhanabhāvo ca vutto, rūpanimittanikete visāravinibandhāti",
  "atk-s0303a0:47_3": "rūpanimittaniketavisāravinibandhā, tasmā rūpanimittaniketamhi uppannena kilesavisārena",
  "atk-s0303a0:47_4": "ceva kilesabandhanena cāti attho. Niketasārīti vuccatīti ārammaṇakaraṇavasena nivāsanaṭṭhānaṁ",
  "atk-s0303a0:47_5": "sārīti vuccati. Pahīnāti te rūpanimittaniketakilesavisāravinibandhā pahīnā.",
  "atk-s0303a0:48_0": "Kasmā panettha pañcakkhandhā ‘‘okā’’ti vuttā, cha ārammaṇāni ‘‘niketa’’nti? Chandarāgassa",
  "atk-s0303a0:48_1": "balavadubbalatāya. Samānepi hi etesaṁ ālayaṭṭhena visayabhāve okoti niccanivāsanaṭṭhānagehameva",
  "atk-s0303a0:48_2": "vuccati, niketanti ‘‘ajja asukaṭṭhāne kīḷissāmā’’ti katasaṅketaṭṭhānaṁ nivāsaṭṭhānaṁ",
  "atk-s0303a0:48_3": "uyyānādi. Tattha yathā puttadāradhanadhaññapuṇṇagehe chandarāgo balavā hoti, evaṁ",
  "atk-s0303a0:48_4": "ajjhattikesu khandhesu. Yathā pana uyyānaṭṭhānādīsu tato dubbalataro hoti, evaṁ bāhiresu",
  "atk-s0303a0:48_5": "chasu ārammaṇesūti chandarāgassa balavadubbalatāya evaṁ desanā katāti veditabbo.",
  "atk-s0303a0:49_0": "Sukhitesu sukhitoti upaṭṭhākesu dhanadhaññalābhādivasena sukhitesu ‘‘idānāhaṁ manāpaṁ",
  "atk-s0303a0:49_1": "bhojanaṁ labhissāmī’’ti gehasitasukhena sukhito hoti, tehi pattasampattiṁ anubhavamāno",
  "atk-s0303a0:49_2": "viya carati. Dukkhitesu dukkhitoti tesaṁ kenacideva kāraṇena dukkhe uppanne sayaṁ",
  "atk-s0303a0:49_3": "dviguṇena dukkhena dukkhito hoti. Kiccakaraṇīyesūti kiccasaṅkhātesu karaṇīyesu. Tesu",
  "atk-s0303a0:49_4": "yogaṁ āpajjatīti upayogaṁ sayaṁ tesaṁ kiccānaṁ kattabbataṁ āpajjati. Kāmesūti vatthukāmesu.",
  "atk-s0303a0:49_5": "Evaṁ kho, gahapati, kāmehi aritto hotīti evaṁ kilesakāmehi aritto hoti anto kāmānaṁ",
  "atk-s0303a0:49_6": "bhāvena atuccho. Sukkapakkho tesaṁ abhāvena ritto tucchoti veditabbo.",
  "atk-s0303a0:50_0": "Purakkharānoti vaṭṭaṁ purato kurumāno. Evaṁrūpo siyantiādīsu dīgharassakāḷodātādīsu",
  "atk-s0303a0:50_1": "rūpesu ‘‘evaṁrūpo nāma bhaveyya’’nti pattheti. Sukhādīsu vedanāsu evaṁvedano nāma;",
  "atk-s0303a0:50_2": "nīlasaññādīsu saññāsu evaṁ sañño nāma; puññābhisaṅkhārādīsu saṅkhāresu evaṁsaṅkhāro",
  "atk-s0303a0:50_3": "nāma; cakkhuviññāṇādīsu viññāṇesu ‘‘evaṁ viññāṇo nāma bhaveyya’’nti pattheti.",
  "atk-s0303a0:51_0": "Apurakkharānoti vaṭṭaṁ purato akurumāno. Sahitaṁ me, asahitaṁ teti tuyhaṁ vacanaṁ",
  "atk-s0303a0:51_1": "asahitaṁ asiliṭṭhaṁ, mayhaṁ sahitaṁ siliṭṭhaṁ madhurapānasadisaṁ. Adhiciṇṇaṁ te viparāvattanti",
  "atk-s0303a0:51_2": "yaṁ tuyhaṁ dīghena kālena paricitaṁ suppaguṇaṁ, taṁ mama vādaṁ āgamma sabbaṁ khaṇena",
  "atk-s0303a0:51_3": "viparāvattaṁ nivattaṁ. Āropito te vādoti tuyhaṁ doso mayā āropito. Cara vādappamokkhāyāti",
  "atk-s0303a0:51_4": "taṁ taṁ ācariyaṁ upasaṅkamitvā uttari pariyesanto imassa vādassa mokkhāya cara āhiṇḍāhi.",
  "atk-s0303a0:51_5": "Nibbeṭhehi vā sace pahosīti atha sayameva pahosi, idheva nibbeṭhehīti. Tatiyaṁ.",
  "atk-s0303a0:52": "4. Dutiyahāliddikānisuttavaṇṇanā",
  "atk-s0303a0:53_0": "4. Catutthe sakkapañheti cūḷasakkapañhe, mahāsakkapañhepetaṁ vuttameva. Taṇhāsaṅkhayavimuttāti",
  "atk-s0303a0:53_1": "taṇhāsaṅkhaye nibbāne tadārammaṇāya phalavimuttiyā vimuttā. Accantaniṭṭhāti antaṁ",
  "atk-s0303a0:53_2": "atikkantaniṭṭhā satataniṭṭhā. Sesapadesupi eseva nayo. Catutthaṁ.",
  "atk-s0303a0:54": "5. Samādhisuttavaṇṇanā",
  "atk-s0303a0:55_0": "5. Pañcame samādhinti idaṁ bhagavā te bhikkhū cittekaggatāya parihāyante disvā, ‘‘cittekaggataṁ",
  "atk-s0303a0:55_1": "labhantānaṁ imesaṁ kammaṭṭhānaṁ phātiṁ gamissatī’’ti ñatvā āha. Abhinandatīti pattheti.",
  "atk-s0303a0:55_2": "Abhivadatīti tāya abhinandanāya ‘‘aho piyaṁ iṭṭhaṁ kantaṁ manāpa’’nti vadati. Vācaṁ",
  "atk-s0303a0:55_3": "abhinandantopi ca taṁ ārammaṇaṁ nissāya evaṁ lobhaṁ uppādento abhivadatiyeva nāma.",
  "atk-s0303a0:55_4": "Ajjhosāya tiṭṭhatīti gilitvā pariniṭṭhapetvā gaṇhāti. Yārūpe nandīti yā sā rūpe balavapatthanāsaṅkhātā",
  "atk-s0303a0:55_5": "nandī. Tadupādānanti taṁ gahaṇaṭṭhena upādānaṁ. Nābhinandatīti na pattheti. Nābhivadatīti",
  "atk-s0303a0:55_6": "patthanāvasena na ‘‘iṭṭhaṁ kanta’’nti vadati. Vipassanācittena cetasā ‘‘aniccaṁ dukkha’’nti",
  "atk-s0303a0:55_7": "vacībhedaṁ karontopi nābhivadatiyeva. Pañcamaṁ.",
  "atk-s0303a0:56": "6. Paṭisallāṇasuttavaṇṇanā",
  "atk-s0303a0:57": "6. Chaṭṭhe paṭisallāṇeti idaṁ bhagavā te bhikkhū kāyavivekena parihāyante disvā ‘‘kāyavivekaṁ labhantānaṁ imesaṁ kammaṭṭhānaṁ phātiṁ gamissatī’’ti ñatvā āha. Chaṭṭhaṁ.",
  "atk-s0303a0:58": "7. Upādāparitassanāsuttavaṇṇanā",
  "atk-s0303a0:59_0": "7. Sattame upādāparitassananti gahaṇena uppannaṁ paritassanaṁ. Anupādāaparitassananti",
  "atk-s0303a0:59_1": "aggahaṇena aparitassanaṁ. Rūpavipariṇāmānuparivattiviññāṇaṁ hotīti ‘‘mama rūpaṁ vipariṇata’’nti",
  "atk-s0303a0:59_2": "vā ‘‘ahu vata metaṁ, dāni vata me natthī’’ti vā ādinā nayena kammaviññāṇaṁ rūpassa",
  "atk-s0303a0:59_3": "bhedānuparivatti hoti. Vipariṇāmānuparivattijāti vipariṇāmassa anuparivattito vipariṇāmārammaṇacittato",
  "atk-s0303a0:59_4": "jātā. Paritassanā dhammasamuppādāti taṇhāparitassanā ca akusaladhammasamuppādā ca.",
  "atk-s0303a0:59_5": "Cittanti kusalacittaṁ. Pariyādāya tiṭṭhantīti pariyādiyitvā tiṭṭhanti. Uttāsavāti",
  "atk-s0303a0:59_6": "sauttāso. Vighātavāti savighāto sadukkho. Apekkhavāti sālayo. Upādāya ca paritassatīti",
  "atk-s0303a0:59_7": "gaṇhitvā paritassako nāma hoti. Na rūpavipariṇāmānuparivattīti khīṇāsavassa kammaviññāṇameva",
  "atk-s0303a0:59_8": "natthi, tasmā rūpabhedānuparivatti na hotīti vattuṁ vaṭṭati. Sattamaṁ.",
  "atk-s0303a0:60": "8. Dutiyaupādāparitassanāsuttavaṇṇanā",
  "atk-s0303a0:61": "8. Aṭṭhame taṇhāmānadiṭṭhivasena desanā katā. Iti paṭipāṭiyā catūsu suttesu vaṭṭavivaṭṭameva kathitaṁ. Aṭṭhamaṁ.",
  "atk-s0303a0:62": "9. Kālattayaaniccasuttavaṇṇanā",
  "atk-s0303a0:63_0": "9. Navame ko pana vādo paccuppannassāti paccuppannamhi kathāva kā, aniccameva taṁ.",
  "atk-s0303a0:63_1": "Te kira bhikkhū atītānāgataṁ aniccanti sallakkhetvā paccuppanne kilamiṁsu, atha nesaṁ",
  "atk-s0303a0:63_2": "ito atītānāgatepi ‘‘paccuppannaṁ anicca’’nti vuccamāne bujjhissantīti ajjhāsayaṁ",
  "atk-s0303a0:63_3": "viditvā satthā puggalajjhāsayena imaṁ desanaṁ desesi. Navamaṁ.",
  "atk-s0303a0:64": "10-11. Kālattayadukkhasuttādivaṇṇanā",
  "atk-s0303a0:65": "10-11. Dasamekādasamāni dukkhaṁ anattāti padehi visesetvā tathārūpeneva puggalajjhāsayena kathitānīti. Dasamekādasamāni.",
  "atk-s0303a0:66": "Nakulapituvaggo paṭhamo.",
  "atk-s0303a0:67": "2. Aniccavaggo",
  "atk-s0303a0:68": "1-10. Aniccasuttādivaṇṇanā",
  "atk-s0303a0:69": "12-21. Aniccavagge pariyosānasuttaṁ pucchāvasikaṁ, sesāni tathā tathā bujjhanakānañca vasena desitānīti. Paṭhamādīni.",
  "atk-s0303a0:70": "Aniccavaggo dutiyo.",
  "atk-s0303a0:71": "3. Bhāravaggo",
  "atk-s0303a0:72": "1. Bhārasuttavaṇṇanā",
  "atk-s0303a0:73_0": "22. Bhāravaggassa paṭhame pañcupādānakkhandhātissa vacanīyanti pañcupādānakkhandhā",
  "atk-s0303a0:73_1": "iti assa vacanīyaṁ, evaṁ vattabbaṁ bhaveyyāti attho. Ayaṁ vuccati, bhikkhave, bhāroti",
  "atk-s0303a0:73_2": "ye ime pañcupādānakkhandhā, ayaṁ bhāroti vuccati. Kenaṭṭhenāti? Parihārabhāriyaṭṭhena.",
  "atk-s0303a0:73_3": "Etesañhi ṭhāpanagamananisīdāpananipajjāpananhāpanamaṇḍanakhādāpanabhuñjāpanādiparihāro",
  "atk-s0303a0:73_4": "bhāriyoti parihārabhāriyaṭṭhena bhāroti vuccati. Evaṁnāmoti tisso dattotiādināmo.",
  "atk-s0303a0:73_5": "Evaṁgottoti kaṇhāyano vacchāyanotiādigotto. Iti vohāramattasiddhaṁ puggalaṁ ‘‘bhārahāro’’ti",
  "atk-s0303a0:73_6": "katvā dasseti. Puggalo hi paṭisandhikkhaṇeyeva khandhabhāraṁ ukkhipitvā dasapi vassāni",
  "atk-s0303a0:73_7": "vīsatipi vassasatampīti yāvajīvaṁ imaṁ khandhabhāraṁ nhāpento bhojento mudusamphassamañcapīṭhesu",
  "atk-s0303a0:73_8": "nisīdāpento nipajjāpento pariharitvā cutikkhaṇe chaḍḍetvā puna paṭisandhikkhaṇe aparaṁ",
  "atk-s0303a0:73_9": "khandhabhāraṁ ādiyati, tasmā bhārahāroti jāto.",
  "atk-s0303a0:74_0": "Ponobhavikāti punabbhavanibbattikā. Nandīrāgasahagatāti nandirāgena saha ekattameva",
  "atk-s0303a0:74_1": "gatā. Tabbhāvasahagatañhi idha adhippetaṁ. Tatra tatrābhinandinīti upapattiṭṭhāne",
  "atk-s0303a0:74_2": "vā rūpādīsu vā ārammaṇesu tattha tattha abhinandanasīlāva. Kāmataṇhādīsu pañcakāmaguṇiko",
  "atk-s0303a0:74_3": "rāgo kāmataṇhā nāma, rūpārūpabhavarāgo jhānanikanti sassatadiṭṭhisahagato rāgoti",
  "atk-s0303a0:74_4": "ayaṁ bhavataṇhā nāma, ucchedadiṭṭhisahagato rāgo vibhavataṇhā nāma. Bhārādānanti",
  "atk-s0303a0:74_5": "bhāragahaṇaṁ. Taṇhāya hi esa bhāraṁ ādiyati. Asesavirāganirodhotiādi sabbaṁ nibbānasseva",
  "atk-s0303a0:74_6": "vevacanaṁ. Tañhi āgamma taṇhā asesato virajjati nirujjhati cajiyati paṭinissajjiyati",
  "atk-s0303a0:74_7": "vimuccati, natthi cettha kāmālayo vā diṭṭhālayo vāti nibbānaṁ etāni nāmāni labhati.",
  "atk-s0303a0:74_8": "Samūlaṁ taṇhanti taṇhāya avijjā mūlaṁ nāma. Abbuyhāti arahattamaggena taṁ samūlakaṁ",
  "atk-s0303a0:74_9": "uddharitvā. Nicchāto parinibbutoti nittaṇho parinibbuto nāmāti vattuṁ vaṭṭatīti. Paṭhamaṁ.",
  "atk-s0303a0:75": "2. Pariññasuttavaṇṇanā",
  "atk-s0303a0:76_0": "23. Dutiye pariññeyyeti parijānitabbe, samatikkamitabbeti attho. Pariññanti accantapariññaṁ,",
  "atk-s0303a0:76_1": "samatikkamanti attho. Rāgakkhayotiādi nibbānassa nāmaṁ. Tañhi accantapariññā nāma. Dutiyaṁ.",
  "atk-s0303a0:77": "3. Abhijānasuttavaṇṇanā",
  "atk-s0303a0:78": "24. Tatiye abhijānanti abhijānanto. Iminā ñātapariññā kathitā, dutiyapadena tīraṇapariññā, tatiyacatutthehi pahānapariññāti imasmiṁ sutte tisso pariññā kathitāti. Tatiyaṁ.",
  "atk-s0303a0:79": "4-9. Chandarāgasuttādivaṇṇanā",
  "atk-s0303a0:80": "25-30. Catutthādīni dhātusaṁyutte vuttanayeneva veditabbāni. Paṭipāṭiyā panettha pañcamachaṭṭhasattamesu cattāri saccāni kathitāni, aṭṭhamanavamesu vaṭṭavivaṭṭaṁ. Catutthādīni.",
  "atk-s0303a0:81": "10. Aghamūlasuttavaṇṇanā",
  "atk-s0303a0:82": "31. Dasame aghanti dukkhaṁ. Evamettha dukkhalakkhaṇameva kathitaṁ. Dasamaṁ.",
  "atk-s0303a0:83": "11. Pabhaṅgusuttavaṇṇanā",
  "atk-s0303a0:84": "32. Ekādasame pabhaṅgunti pabhijjanasabhāvaṁ. Evamidha aniccalakkhaṇameva kathitanti. Ekādasamaṁ.",
  "atk-s0303a0:85": "Bhāravaggo tatiyo.",
  "atk-s0303a0:86": "4. Natumhākavaggo",
  "atk-s0303a0:87": "1. Natumhākasuttavaṇṇanā",
  "atk-s0303a0:88_0": "33. Natumhākavaggassa paṭhame pajahathāti chandarāgappahānena pajahatha. Tiṇādīsu",
  "atk-s0303a0:88_1": "tiṇaṁ nāma antopheggu bahisāraṁ tālanāḷikerādi. Kaṭṭhaṁ nāma antosāraṁ bahipheggu",
  "atk-s0303a0:88_2": "khadirasālasākapanasādi. Sākhā nāma rukkhassa bāhā viya nikkhantā. Palāsaṁ nāma tālanāḷikerapaṇṇādi. Paṭhamaṁ.",
  "atk-s0303a0:89": "2. Dutiyanatumhākasuttavaṇṇanā",
  "atk-s0303a0:90": "34. Dutiyaṁ vinā upamāya bujjhanakānaṁ ajjhāsayena vuttaṁ. Dutiyaṁ.",
  "atk-s0303a0:91": "3. Aññatarabhikkhusuttavaṇṇanā",
  "atk-s0303a0:92_0": "35. Tatiye rūpañce, bhante, anusetīti yadi rūpaṁ anuseti. Tena saṅkhaṁ gacchatīti",
  "atk-s0303a0:92_1": "kāmarāgādīsu yena anusayena taṁ rūpaṁ anuseti, teneva anusayena ‘‘ratto duṭṭho mūḷho’’ti",
  "atk-s0303a0:92_2": "paṇṇattiṁ gacchati. Na tena saṅkhaṁ gacchatīti tena abhūtena anusayena ‘‘ratto duṭṭho",
  "atk-s0303a0:92_3": "mūḷho’’ti saṅkhaṁ na gacchatīti. Tatiyaṁ.",
  "atk-s0303a0:93": "4. Dutiyaaññatarabhikkhusuttavaṇṇanā",
  "atk-s0303a0:94_0": "36. Catutthe taṁ anumīyatīti taṁ anusayitaṁ rūpaṁ marantena anusayena anumarati.",
  "atk-s0303a0:94_1": "Na hi ārammaṇe bhijjamāne tadārammaṇā dhammā tiṭṭhanti. Yaṁ anumīyatīti yaṁ rūpaṁ",
  "atk-s0303a0:94_2": "yena anusayena anumarati. Tena saṅkhaṁ gacchatīti tena anusayena ‘‘ratto duṭṭho mūḷho’’ti",
  "atk-s0303a0:94_3": "saṅkhaṁ gacchati. Atha vā yanti karaṇavacanametaṁ, yena anusayena anumīyati, tena",
  "atk-s0303a0:94_4": "‘‘ratto duṭṭho mūḷho’’ti saṅkhaṁ gacchatīti attho. Catutthaṁ.",
  "atk-s0303a0:95": "5-6. Ānandasuttādivaṇṇanā",
  "atk-s0303a0:96": "37-38. Pañcame ṭhitassa aññathattaṁ paññāyatīti dharamānassa jīvamānassa jarā paññāyati. Ṭhitīti hi jīvitindriyasaṅkhātāya anupālanāya nāmaṁ. Aññathattanti jarāya. Tenāhu porāṇā –",
  "atk-s0303a0:97": "‘‘Uppādo jāti akkhāto, bhaṅgo vutto vayoti ca;",
  "atk-s0303a0:98": "Aññathattaṁ jarā vuttā, ṭhitī ca anupālanā’’ti.",
  "atk-s0303a0:99": "Evaṁ ekekassa khandhassa uppādajarābhaṅgasaṅkhātāni tīṇi lakkhaṇāni honti yāni sandhāya vuttaṁ ‘‘tīṇimāni, bhikkhave, saṅkhatassa saṅkhatalakkhaṇānī’’ti (a. ni. 3.47).",
  "atk-s0303a0:100_0": "Tattha saṅkhataṁ nāma paccayanibbatto yo koci saṅkhāro. Saṅkhāro ca na lakkhaṇaṁ,",
  "atk-s0303a0:100_1": "lakkhaṇaṁ na saṅkhāro, na ca saṅkhārena vinā lakkhaṇaṁ paññāpetuṁ sakkā, nāpi lakkhaṇaṁ",
  "atk-s0303a0:100_2": "vinā saṅkhāro, lakkhaṇena pana saṅkhāro pākaṭo hoti. Yathā hi na ca gāvīyeva lakkhaṇaṁ,",
  "atk-s0303a0:100_3": "lakkhaṇameva na gāvī, nāpi gāviṁ muñcitvā lakkhaṇaṁ paññāpetuṁ sakkā, nāpi lakkhaṇaṁ",
  "atk-s0303a0:100_4": "muñcitvā gāviṁ, lakkhaṇena pana gāvī pākaṭā hoti, evaṁsampadamidaṁ veditabbaṁ.",
  "atk-s0303a0:101_0": "Tattha saṅkhārānaṁ uppādakkhaṇe saṅkhāropi uppādalakkhaṇampi kālasaṅkhāto tassa khaṇopi",
  "atk-s0303a0:101_1": "paññāyati. ‘‘Uppādopī’’ti vutte saṅkhāropi jarālakkhaṇampi kālasaṅkhāto tassa khaṇopi",
  "atk-s0303a0:101_2": "paññāyati. Bhaṅgakkhaṇe saṅkhāropi taṁlakkhaṇampi kālasaṅkhāto tassa khaṇopi paññāyati.",
  "atk-s0303a0:101_3": "Apare pana vadanti ‘‘arūpadhammānaṁ jarākhaṇo nāma na sakkā paññāpetuṁ, sammāsambuddho",
  "atk-s0303a0:101_4": "ca ‘vedanāya uppādo paññāyati, vayo paññāyati, ṭhitāya aññathattaṁ paññāyatī’ti vadanto",
  "atk-s0303a0:101_5": "arūpadhammānampi tīṇi lakkhaṇāni paññāpeti, tāni atthikkhaṇaṁ upādāya labbhantī’’ti vatvā –",
  "atk-s0303a0:102": "‘‘Atthitā sabbadhammānaṁ, ṭhiti nāma pavuccati;",
  "atk-s0303a0:103": "Tasseva bhedo maraṇaṁ, sabbadā sabbapāṇina’’nti. –",
  "atk-s0303a0:104_0": "Imāya ācariyagāthāya tamatthaṁ sādhenti. Atha vā santativasena ṭhānaṁ ṭhitīti veditabbanti",
  "atk-s0303a0:104_1": "ca vadanti. Yasmā pana sutte ayaṁ viseso natthi, tasmā ācariyamatiyā suttaṁ apaṭibāhetvā",
  "atk-s0303a0:104_2": "suttameva pamāṇaṁ kattabbaṁ. Chaṭṭhaṁ uttānameva. Pañcamachaṭṭhāni.",
  "atk-s0303a0:105": "7-10. Anudhammasuttādivaṇṇanā",
  "atk-s0303a0:106_0": "39-42. Sattame dhammānudhammappaṭipannassāti navannaṁ lokuttaradhammānaṁ anulomadhammaṁ",
  "atk-s0303a0:106_1": "pubbabhāgapaṭipadaṁ paṭipannassa. Ayamanudhammoti ayaṁ anulomadhammo hoti. Nibbidābahuloti",
  "atk-s0303a0:106_2": "ukkaṇṭhanabahulo hutvā. Parijānātīti tīhi pariññāhi parijānāti. Parimuccatīti maggakkhaṇe",
  "atk-s0303a0:106_3": "uppannāya pahānapariññāya parimuccati. Evaṁ imasmiṁ sutte maggova kathito hoti, tathā",
  "atk-s0303a0:106_4": "ito paresu tīsu. Idha pana anupassanā aniyamitā, tesu niyamitā. Tasmā idhāpi sā tattha",
  "atk-s0303a0:106_5": "niyamitavaseneva niyametabbā. Na hi sakkā tīsu aññataraṁ anupassanaṁ vinā nibbindituṁ",
  "atk-s0303a0:106_6": "parijānituṁ vāti. Sattamādīni.",
  "atk-s0303a0:107": "Natumhākavaggo catuttho.",
  "atk-s0303a0:108": "5. Attadīpavaggo",
  "atk-s0303a0:109": "1. Attadīpasuttavaṇṇanā",
  "atk-s0303a0:110_0": "43. Attadīpavaggassa paṭhame attadīpāti attānaṁ dīpaṁ tāṇaṁ leṇaṁ gatiṁ parāyaṇaṁ",
  "atk-s0303a0:110_1": "patiṭṭhaṁ katvā viharathāti attho. Attasaraṇāti idaṁ tasseva vevacanaṁ. Anaññasaraṇāti",
  "atk-s0303a0:110_2": "idaṁ aññassa saraṇapaṭikkhepavacanaṁ. Na hi añño aññassa saraṇaṁ hoti aññassa vāyāmena",
  "atk-s0303a0:110_3": "aññassa asijjhanato, vuttampi cetaṁ –",
  "atk-s0303a0:111": "‘‘Attā hi attano nātho,",
  "atk-s0303a0:112": "Ko hi nātho paro siyā’’ti. (dha. pa. 160);",
  "atk-s0303a0:113_0": "Tenāha ‘‘anaññasaraṇā’’ti. Ko panettha attā nāma? Lokiyalokuttaro dhammo. Tenevāha",
  "atk-s0303a0:113_1": "– ‘‘dhammadīpā dhammasaraṇā anaññasaraṇā’’ti. Yonīti kāraṇaṁ – ‘‘yoni hesā, bhūmija,",
  "atk-s0303a0:113_2": "phalassa adhigamāyā’’tiādīsu (ma. ni. 3.227) viya. Kiṁpahotikāti kiṁpabhutikā, kuto",
  "atk-s0303a0:113_3": "pabhavantīti attho? Rūpassa tvevāti idaṁ tesaṁyeva sokādīnaṁ pahānadassanatthaṁ āraddhaṁ.",
  "atk-s0303a0:113_4": "Na paritassatīti na gaṇhāti na gahati. Tadaṅganibbutoti tena vipassanaṅgena kilesānaṁ",
  "atk-s0303a0:113_5": "nibbutattā tadaṅganibbuto. Imasmiṁ sutte vipassanāva kathitā. Paṭhamaṁ.",
  "atk-s0303a0:114": "2. Paṭipadāsuttavaṇṇanā",
  "atk-s0303a0:115_0": "44. Dutiye dukkhasamudayagāminī samanupassanāti yasmā sakkāyo dukkhaṁ, tassa ca samudayagāminī",
  "atk-s0303a0:115_1": "paṭipadā nāma ‘‘rūpaṁ attato samanupassatī’’ti evaṁ diṭṭhisamanupassanā vuttā, tasmā",
  "atk-s0303a0:115_2": "dukkhasamudayagāminī samanupassanāti ayamettha attho hoti. Dukkhanirodhagāminī samanupassanāti",
  "atk-s0303a0:115_3": "ettha saha vipassanāya catumaggañāṇaṁ ‘‘samanupassanā’’ti vuttaṁ. Iti imasmiṁ sutte",
  "atk-s0303a0:115_4": "vaṭṭavivaṭṭaṁ kathitaṁ. Dutiyaṁ.",
  "atk-s0303a0:116": "3. Aniccasuttavaṇṇanā",
  "atk-s0303a0:117_0": "45. Tatiye sammappaññāya daṭṭhabbanti saha vipassanāya maggapaññāya daṭṭhabbaṁ. Virajjati",
  "atk-s0303a0:117_1": "vimuccatīti maggakkhaṇe virajjati, phalakkhaṇe vimuccati. Anupādāya āsavehīti anuppādanirodhena",
  "atk-s0303a0:117_2": "niruddhehi āsavehi agahetvā iti vimuccati. Rūpadhātuyātiādi paccavekkhaṇadassanatthaṁ",
  "atk-s0303a0:117_3": "vuttaṁ. Saha phalena paccavekkhaṇadassanatthantipi vadantiyeva. Ṭhitanti upari kattabbakiccābhāvena",
  "atk-s0303a0:117_4": "ṭhitaṁ. Ṭhitattā santussitanti pattabbaṁ pattabhāvena santuṭṭhaṁ. Paccattaṁyeva parinibbāyatīti",
  "atk-s0303a0:117_5": "sayameva parinibbāyati. Tatiyaṁ.",
  "atk-s0303a0:118": "4. Dutiyaaniccasuttavaṇṇanā",
  "atk-s0303a0:119_0": "46. Catutthe pubbantānudiṭṭhiyoti pubbantaṁ anugatā aṭṭhārasa diṭṭhiyo na honti.",
  "atk-s0303a0:119_1": "Aparantānudiṭṭhiyoti aparantaṁ anugatā catucattālīsa diṭṭhiyo na honti. Thāmaso parāmāsoti",
  "atk-s0303a0:119_2": "diṭṭhithāmaso ceva diṭṭhiparāmāso ca na hoti. Ettāvatā paṭhamamaggo dassito. Idāni",
  "atk-s0303a0:119_3": "saha vipassanāya tayo magge ca phalāni ca dassetuṁ rūpasmintiādi āraddhaṁ. Atha vā",
  "atk-s0303a0:119_4": "diṭṭhiyo nāma vipassanāya eva pahīnā, idaṁ pana upari saha vipassanāya cattāro magge",
  "atk-s0303a0:119_5": "dassetuṁ āraddhaṁ. Catutthaṁ.",
  "atk-s0303a0:120": "5. Samanupassanāsuttavaṇṇanā",
  "atk-s0303a0:121_0": "47. Pañcame pañcupādānakkhandhe samanupassanti etesaṁ vā aññataranti paripuṇṇagāhavasena",
  "atk-s0303a0:121_1": "pañcakkhandhe samanupassanti, aparipuṇṇagāhavasena etesaṁ aññataraṁ. Iti ayañceva",
  "atk-s0303a0:121_2": "samanupassanāti iti ayañca diṭṭhisamanupassanā. Asmīti cassa avigataṁ hotīti yassa",
  "atk-s0303a0:121_3": "ayaṁ samanupassanā atthi, tasmiṁ asmīti taṇhāmānadiṭṭhisaṅkhātaṁ papañcattayaṁ avigatameva",
  "atk-s0303a0:121_4": "hoti. Pañcannaṁindriyānaṁ avakkanti hotīti tasmiṁ kilesajāte sati kammakilesapaccayānaṁ",
  "atk-s0303a0:121_5": "pañcannaṁ indriyānaṁ nibbatti hoti.",
  "atk-s0303a0:122_0": "Atthi, bhikkhave, manoti idaṁ kammamanaṁ sandhāya vuttaṁ. Dhammāti ārammaṇaṁ. Avijjādhātūti",
  "atk-s0303a0:122_1": "javanakkhaṇe avijjā. Avijjāsamphassajenāti avijjāsampayuttaphassato jātena. Apica",
  "atk-s0303a0:122_2": "manoti bhavaṅgakkhaṇe vipākamanodhātu, āvajjanakkhaṇe kiriyamanodhātu. Dhammādayo",
  "atk-s0303a0:122_3": "vuttappakārāva. Asmītipissa hotīti taṇhāmānadiṭṭhivasena asmīti evampissa hoti. Ito",
  "atk-s0303a0:122_4": "paresu ayamahamasmīti rūpādīsu kiñcideva dhammaṁ gahetvā ‘‘ayaṁ ahamasmī’’ti attadiṭṭhivasena",
  "atk-s0303a0:122_5": "vuttaṁ. Bhavissanti sassatadiṭṭhivasena. Na bhavissanti ucchedadiṭṭhivasena. Rūpī",
  "atk-s0303a0:122_6": "bhavissantiādīni sabbāni sassatameva bhajanti. Athetthāti atha tenevākārena ṭhitesu",
  "atk-s0303a0:122_7": "etesu indriyesu. Avijjā pahīyatīti catūsu saccesu aññāṇabhūtā avijjā pahīyati. Vijjā",
  "atk-s0303a0:122_8": "uppajjatīti arahattamaggavijjā uppajjati. Evamettha asmīti taṇhāmānadiṭṭhiyo. Kammassa",
  "atk-s0303a0:122_9": "pañcannañca indriyānaṁ antare eko sandhi, vipākamanaṁ pañcindriyapakkhikaṁ katvā",
  "atk-s0303a0:122_10": "pañcannañca indriyānaṁ kammassa ca antare eko sandhīti. Iti tayo papañcā atīto addhā,",
  "atk-s0303a0:122_11": "indriyādīni paccuppanno addhā, tattha kammamanaṁ ādiṁ katvā anāgatassa paccayo dassitoti. Pañcamaṁ.",
  "atk-s0303a0:123": "6. Khandhasuttavaṇṇanā",
  "atk-s0303a0:124_0": "48. Chaṭṭhe rūpakkhandho kāmāvacaro, cattāro khandhā catubhūmakā. Sāsavanti āsavānaṁ",
  "atk-s0303a0:124_1": "ārammaṇabhāvena paccayabhūtaṁ. Upādāniyanti tatheva ca upādānānaṁ paccayabhūtaṁ.",
  "atk-s0303a0:124_2": "Vacanattho panettha – ārammaṇaṁ katvā pavattehi saha āsavehīti sāsavaṁ. Upādātabbanti",
  "atk-s0303a0:124_3": "upādāniyaṁ. Idhāpi rūpakkhandho kāmāvacaro, avasesā tebhūmakā vipassanācāravasena",
  "atk-s0303a0:124_4": "vuttā. Evamettha rūpaṁ rāsaṭṭhena khandhesu paviṭṭhaṁ, sāsavarāsaṭṭhena upādānakkhandhesu.",
  "atk-s0303a0:124_5": "Vedanādayo sāsavāpi atthi, anāsavāpi atthi. Te rāsaṭṭhena sabbepi khandhesu paviṭṭhā,",
  "atk-s0303a0:124_6": "tebhūmakā panettha sāsavaṭṭhena upādānakkhandhesu paviṭṭhāti. Chaṭṭhaṁ.",
  "atk-s0303a0:125": "7-8. Soṇasuttādivaṇṇanā",
  "atk-s0303a0:126_0": "49-50. Sattame seyyohamasmīti visiṭṭho uttamo ahamasmi. Kimaññatra yathābhūtassa",
  "atk-s0303a0:126_1": "adassanāti yathābhūtassa adassanato aññaṁ kiṁ bhaveyya? Adassanaṁ aññāṇameva bhaveyyāti",
  "atk-s0303a0:126_2": "attho. Idānissa te parivaṭṭaṁ vajirabhedadesanaṁ ārabhanto taṁ kiṁ maññasi soṇotiādimāha.",
  "atk-s0303a0:126_3": "Aṭṭhamaṁ uttānameva. Sattamaaṭṭhamāni.",
  "atk-s0303a0:127": "9-10. Nandikkhayasuttādivaṇṇanā",
  "atk-s0303a0:128_0": "51-52. Navamadasamesu nandikkhayā rāgakkhayo, rāgakkhayā nandikkhayoti idaṁ nandīti",
  "atk-s0303a0:128_1": "vā rāgoti vā imesaṁ atthato ninnānākaraṇatāya vuttaṁ. Nibbidānupassanāya vā nibbindanto",
  "atk-s0303a0:128_2": "nandiṁ pajahati, virāgānupassanāya virajjanto rāgaṁ pajahati. Ettāvatā vipassanaṁ",
  "atk-s0303a0:128_3": "niṭṭhapetvā ‘‘rāgakkhayā nandikkhayo’’ti idha maggaṁ dassetvā ‘‘nandirāgakkhayā cittaṁ",
  "atk-s0303a0:128_4": "vimutta’’nti phalaṁ dassitanti. Navamadasamāni.",
  "atk-s0303a0:129": "Attadīpavaggo pañcamo.",
  "atk-s0303a0:130": "Mūlapaṇṇāsako samatto.",
  "atk-s0303a0:131": "6. Upayavaggo",
  "atk-s0303a0:132": "1. Upayasuttavaṇṇanā",
  "atk-s0303a0:133_0": "53. Upayavaggassa paṭhame upayoti taṇhāmānadiṭṭhivasena pañcakkhandhe upagato. Viññāṇanti",
  "atk-s0303a0:133_1": "kammaviññāṇaṁ. Āpajjeyyāti kammaṁ javāpetvā paṭisandhiākaḍḍhanasamatthatāya vuddhiādīni",
  "atk-s0303a0:133_2": "āpajjeyya. Viññāṇupayanti padassa aggahaṇe kāraṇaṁ vuttameva. Vocchijjatārammaṇanti",
  "atk-s0303a0:133_3": "paṭisandhiākaḍḍhanasamatthatāya abhāvena ārammaṇaṁ vocchijjati. Patiṭṭhā viññāṇassāti",
  "atk-s0303a0:133_4": "kammaviññāṇassa patiṭṭhā na hoti. Tadappatiṭṭhitanti taṁ appatiṭṭhitaṁ. Anabhisaṅkhacca",
  "atk-s0303a0:133_5": "vimuttanti paṭisandhiṁ anabhisaṅkharitvā vimuttaṁ. Paṭhamaṁ.",
  "atk-s0303a0:134": "2. Bījasuttavaṇṇanā",
  "atk-s0303a0:135_0": "54. Dutiye bījajātānīti bījāni. Mūlabījanti vacaṁ vacattaṁ haliddaṁ siṅgiveranti",
  "atk-s0303a0:135_1": "evamādi. Khandhabījanti assattho nigrodhoti evamādi. Phalubījanti ucchu veḷu naḷoti",
  "atk-s0303a0:135_2": "evamādi. Aggabījanti ajjukaṁ phaṇijjakanti evamādi. Bījabījanti sālivīhiādi pubbaṇṇañceva",
  "atk-s0303a0:135_3": "muggamāsādi aparaṇṇañca. Akhaṇḍānīti abhinnāni. Bhinnakālato paṭṭhāya bījaṁ bījatthāya",
  "atk-s0303a0:135_4": "na upakappati. Apūtikānīti udakatemanena apūtikāni. Pūtibījañhi bījatthāya na upakappati.",
  "atk-s0303a0:135_5": "Avātātapahatānīti vātena ca ātapena ca na hatāni, nirojataṁ na pāpitāni. Nirojañhi",
  "atk-s0303a0:135_6": "kasaṭaṁ bījaṁ bījatthāya na upakappati. Sārādānīti gahitasārāni patiṭṭhitasārāni.",
  "atk-s0303a0:135_7": "Nissārañhi bījaṁ bījatthāya na upakappati. Sukhasayitānīti cattāro māse koṭṭhe pakkhittaniyāmeneva",
  "atk-s0303a0:135_8": "sukhaṁ sayitāni. Pathavīti heṭṭhā patiṭṭhānapathavī. Āpoti uparisnehanaāpo. Catasso",
  "atk-s0303a0:135_9": "viññāṇaṭṭhitiyoti kammaviññāṇassa ārammaṇabhūtā rūpādayo cattāro khandhā. Te hi ārammaṇavasena",
  "atk-s0303a0:135_10": "patiṭṭhābhūtattā pathavīdhātusadisā. Nandirāgo sinehanaṭṭhena āpodhātusadiso. Viññāṇaṁ",
  "atk-s0303a0:135_11": "sāhāranti sappaccayaṁ kammaviññāṇaṁ. Tañhi bījaṁ viya pathaviyaṁ ārammaṇapathaviyaṁ viruhati. Dutiyaṁ.",
  "atk-s0303a0:136": "3. Udānasuttavaṇṇanā",
  "atk-s0303a0:137_0": "55. Tatiye udānaṁ udānesīti balavasomanassasamuṭṭhānaṁ udānaṁ udāhari. Kiṁ nissāya",
  "atk-s0303a0:137_1": "panesa bhagavato uppannoti. Sāsanassa niyyānikabhāvaṁ. Kathaṁ? Evaṁ kirassa ahosi,",
  "atk-s0303a0:137_2": "‘‘tayome upanissayā – dānūpanissayo sīlūpanissayo bhāvanūpanissayo cā’’ti. Tesu dānasīlūpanissayā",
  "atk-s0303a0:137_3": "dubbalā, bhāvanūpanissayo balavā. Dānasīlūpanissayā hi tayo magge ca phalāni ca pāpenti,",
  "atk-s0303a0:137_4": "bhāvanūpanissayo arahattaṁ pāpeti. Iti dubbalūpanissaye patiṭṭhito bhikkhu ghaṭento",
  "atk-s0303a0:137_5": "vāyamanto pañcorambhāgiyāni bandhanāni chetvā tīṇi maggaphalāni nibbatteti, ‘‘aho",
  "atk-s0303a0:137_6": "sāsanaṁ niyyānika’’nti āvajjentassa ayaṁ udapādi.",
  "atk-s0303a0:138_0": "Tattha ‘‘dubbalūpanissaye ṭhatvā ghaṭamāno tīṇi maggaphalāni pāpuṇātī’’ti imassatthassāvibhāvanatthaṁ",
  "atk-s0303a0:138_1": "milakattherassa vatthu veditabbaṁ – so kira gihikāle pāṇātipātakammena jīvikaṁ kappento",
  "atk-s0303a0:138_2": "araññe pāsasatañceva adūhalasatañca yojesi. Athekadivasaṁ aṅgārapakkamaṁsaṁ khāditvā",
  "atk-s0303a0:138_3": "pāsaṭṭhānesu vicaranto pipāsābhibhūto ekassa araññavāsittherassa vihāraṁ gantvā therassa",
  "atk-s0303a0:138_4": "caṅkamantassa avidūre ṭhitaṁ pānīyaghaṭaṁ vivari, hatthatemanamattampi udakaṁ nāddasa.",
  "atk-s0303a0:138_5": "So kujjhitvā āha – ‘‘bhikkhu, bhikkhu tumhe gahapatikehi dinnaṁ bhuñjitvā bhuñjitvā",
  "atk-s0303a0:138_6": "supatha, pānīyaghaṭe añjalimattampi udakaṁ na ṭhapetha, na yuttameta’’nti. Thero",
  "atk-s0303a0:138_7": "‘‘mayā pānīyaghaṭo pūretvā ṭhapito, kiṁ nu kho eta’’nti? Gantvā olokento paripuṇṇaghaṭaṁ",
  "atk-s0303a0:138_8": "disvā pānīyasaṅkhaṁ pūretvā adāsi. So dvattisaṅkhapūraṁ pivitvā cintesi – ‘‘evaṁ",
  "atk-s0303a0:138_9": "pūritaghaṭo nāma mama kammaṁ āgamma tattakapālo viya jāto. Kiṁ nu kho anāgate attabhāve",
  "atk-s0303a0:138_10": "bhavissatī’’ti? Saṁviggacitto dhanuṁ chaḍḍetvā, ‘‘pabbājetha maṁ, bhante’’ti āha.",
  "atk-s0303a0:138_11": "Thero tacapañcakakammaṭṭhānaṁ ācikkhitvā taṁ pabbājesi.",
  "atk-s0303a0:139_0": "Tassa samaṇadhammaṁ karontassa bahūnaṁ migasūkarānaṁ māritaṭṭhānaṁ pāsaadūhalānañca",
  "atk-s0303a0:139_1": "yojitaṭṭhānaṁ upaṭṭhāti. Taṁ anussarato sarīre dāho uppajjati, kūṭagoṇo viya kammaṭṭhānampi",
  "atk-s0303a0:139_2": "vīthiṁ na paṭipajjati. So ‘‘kiṁ karissāmi bhikkhubhāvenā’’ti ? Anabhiratiyā pīḷito",
  "atk-s0303a0:139_3": "therassa santikaṁ gantvā vanditvā āha – ‘‘na sakkomi, bhante, samaṇadhammaṁ kātu’’nti.",
  "atk-s0303a0:139_4": "Atha naṁ thero ‘‘hatthakammaṁ karohī’’ti āha. So ‘‘sādhu, bhante’’ti vatvā udumbarādayo",
  "atk-s0303a0:139_5": "allarukkhe chinditvā mahantaṁ rāsiṁ katvā, ‘‘idāni kiṁ karomī’’ti pucchi? Jhāpehi",
  "atk-s0303a0:139_6": "nanti. So catūsu disāsu aggiṁ datvā jhāpetuṁ asakkonto, ‘‘bhante, na sakkomī’’ti",
  "atk-s0303a0:139_7": "āha. Thero ‘‘tena hi apehī’’ti pathaviṁ dvidhā katvā avīcito khajjopanakamattaṁ aggiṁ",
  "atk-s0303a0:139_8": "nīharitvā tattha pakkhipi. So tāva mahantaṁ rāsiṁ sukkhapaṇṇaṁ viya khaṇena jhāpesi.",
  "atk-s0303a0:139_9": "Athassa thero avīciṁ dassetvā, ‘‘sace vibbhamissasi, ettha paccissasī’’ti saṁvegaṁ",
  "atk-s0303a0:139_10": "janesi. So avīcidassanato paṭṭhāya pavedhamāno ‘‘niyyānikaṁ, bhante, buddhasāsana’’nti",
  "atk-s0303a0:139_11": "pucchi, āmāvusoti. Bhante, buddhasāsanassa niyyānikatte sati milako attamokkhaṁ karissati,",
  "atk-s0303a0:139_12": "mā cintayitthāti. Tato paṭṭhāya samaṇadhammaṁ karoti ghaṭeti, tassa vattapaṭivattaṁ",
  "atk-s0303a0:139_13": "pūreti, niddāya bādhayamānāya tintaṁ palālaṁ sīse ṭhapetvā pāde soṇḍiyaṁ otāretvā",
  "atk-s0303a0:139_14": "nisīdati. So ekadivasaṁ pānīyaṁ parissāvetvā ghaṭaṁ ūrumhi ṭhapetvā udakamaṇikānaṁ",
  "atk-s0303a0:139_15": "pacchedaṁ āgamayamāno aṭṭhāsi. Atha kho thero sāmaṇerassa imaṁ uddesaṁ deti –",
  "atk-s0303a0:140": "‘‘Uṭṭhānavato satīmato,",
  "atk-s0303a0:141": "Sucikammassa nisammakārino;",
  "atk-s0303a0:142": "Saññatassa dhammajīvino,",
  "atk-s0303a0:143": "Appamattassa yasobhivaḍḍhatī’’ti. (dha. pa. 24);",
  "atk-s0303a0:144_0": "So catuppadikampi taṁ gāthaṁ attaniyeva upanesi – ‘‘uṭṭhānavatā nāma mādisena bhavitabbaṁ.",
  "atk-s0303a0:144_1": "Satimatāpi mādiseneva…pe… appamattenapi mādiseneva bhavitabba’’nti. Evaṁ taṁ gāthaṁ",
  "atk-s0303a0:144_2": "attani upanetvā tasmiṁyeva padavāre ṭhito pañcorambhāgiyāni saṁyojanāni chinditvā",
  "atk-s0303a0:144_3": "anāgāmiphale patiṭṭhāya haṭṭhatuṭṭho –",
  "atk-s0303a0:145": "‘‘Allaṁ palālapuñjāhaṁ, sīsenādāya caṅkamiṁ;",
  "atk-s0303a0:146": "Pattosmi tatiyaṁ ṭhānaṁ, ettha me natthi saṁsayo’’ti. –",
  "atk-s0303a0:147_0": "Imaṁ udānagāthaṁ āha. Evaṁ dubbalūpanissaye ṭhito ghaṭento vāyamanto pañcorambhāgiyāni",
  "atk-s0303a0:147_1": "saṁyojanāni chinditvā tīṇi maggaphalāni nibbatteti. Tenāha bhagavā – ‘‘no cassaṁ,",
  "atk-s0303a0:147_2": "no ca me siyā, nābhavissa, na me bhavissatīti evaṁ adhimuccamāno bhikkhu chindeyya",
  "atk-s0303a0:147_3": "orambhāgiyāni saṁyojanānī’’ti.",
  "atk-s0303a0:148_0": "Tattha no cassaṁ, no ca me siyāti sace ahaṁ na bhaveyyaṁ, mama parikkhāropi na bhaveyya.",
  "atk-s0303a0:148_1": "Sace vā pana me atīte kammābhisaṅkhāro nābhavissa, idaṁ me etarahi khandhapañcakaṁ",
  "atk-s0303a0:148_2": "na bhaveyya. Nābhavissa, na me bhavissatīti idāni pana tathā parakkamissāmi, yathā",
  "atk-s0303a0:148_3": "me āyatiṁ khandhābhinibbattako kammasaṅkhāro na bhavissati, tasmiṁ asati āyatiṁ paṭisandhi",
  "atk-s0303a0:148_4": "nāma na me bhavissati. Evaṁ adhimuccamānoti evaṁ adhimuccanto bhikkhu dubbalūpanissaye",
  "atk-s0303a0:148_5": "ṭhito pañcorambhāgiyāni saṁyojanāni chindeyya. Evaṁ vutteti evaṁ sāsanassa niyyānikabhāvaṁ",
  "atk-s0303a0:148_6": "āvajjentena bhagavatā imasmiṁ udāne vutte. Rūpaṁ vibhavissatīti rūpaṁ bhijjissati.",
  "atk-s0303a0:148_7": "Rūpassa vibhavāti vibhavadassanena sahavipassanena. Sahavipassanakā hi cattāro maggā",
  "atk-s0303a0:148_8": "rūpādīnaṁ vibhavadassanaṁ nāma. Taṁ sandhāyetaṁ vuttaṁ. Evaṁ adhimuccamāno, bhante,",
  "atk-s0303a0:148_9": "bhikkhu chindeyyāti, bhante, evaṁ adhimuccamāno bhikkhu chindeyyeva pañcorambhāgiyāni",
  "atk-s0303a0:148_10": "saṁyojanāni. Kasmā na chindissatīti?",
  "atk-s0303a0:149_0": "Idāni upari maggaphalaṁ pucchanto kathaṁ pana, bhantetiādimāha. Tattha anantarāti",
  "atk-s0303a0:149_1": "dve anantarāni āsannānantarañca dūrānantarañca. Vipassanā maggassa āsannānantaraṁ",
  "atk-s0303a0:149_2": "nāma, phalassa dūrānantaraṁ nāma. Taṁ sandhāya ‘‘kathaṁ pana, bhante, jānato kathaṁ",
  "atk-s0303a0:149_3": "passato vipassanānantarā ‘āsavānaṁ khayo’ti saṅkhaṁ gataṁ arahattaphalaṁ hotī’’ti",
  "atk-s0303a0:149_4": "pucchati. Atasitāyeti atasitabbe abhāyitabbe ṭhānamhi. Tāsaṁ āpajjatīti bhayaṁ āpajjati.",
  "atk-s0303a0:149_5": "Tāso hesoti yā esā ‘‘no cassaṁ, no ca me siyā’’ti evaṁ pavattā dubbalavipassanā,",
  "atk-s0303a0:149_6": "sā yasmā attasinehaṁ pariyādātuṁ na sakkoti, tasmā assutavato puthujjanassa tāso",
  "atk-s0303a0:149_7": "nāma hoti. So hi ‘‘idānāhaṁ ucchijjissāmi, na dāni kiñci bhavissāmī’’ti attānaṁ papāte",
  "atk-s0303a0:149_8": "patantaṁ viya passati aññataro brāhmaṇo viya. Lohapāsādassa kira heṭṭhā tipiṭakacūḷanāgatthero",
  "atk-s0303a0:149_9": "tilakkhaṇāhataṁ dhammaṁ parivatteti. Atha aññatarassa brāhmaṇassa ekamante ṭhatvā",
  "atk-s0303a0:149_10": "dhammaṁ suṇantassa saṅkhārā suññato upaṭṭhahiṁsu. So papāte patanto viya hutvā vivaṭadvārena",
  "atk-s0303a0:149_11": "tato palāyitvā gehaṁ pavisitvā, puttaṁ ure sayāpetvā, ‘‘tāta, sakyasamayaṁ āvajjento",
  "atk-s0303a0:149_12": "manamhi naṭṭho’’ti āha. Na heso bhikkhu tāsoti esā evaṁ pavattā balavavipassanā sutavato",
  "atk-s0303a0:149_13": "ariyasāvakassa na tāso nāma hoti. Na hi tassa evaṁ hoti ‘‘ahaṁ ucchijjissāmī’’ti",
  "atk-s0303a0:149_14": "vā ‘‘vinassissāmī’’ti vāti. Evaṁ pana hoti ‘‘saṅkhārāva uppajjanti, saṅkhārāva nirujjhantī’’ti. Tatiyaṁ.",
  "atk-s0303a0:150": "4. Upādānaparipavattasuttavaṇṇanā",
  "atk-s0303a0:151_0": "56. Catutthe catuparivaṭṭanti ekekasmiṁ khandhe catunnaṁ parivaṭṭanavasena. Rūpaṁ",
  "atk-s0303a0:151_1": "abbhaññāsinti rūpaṁ dukkhasaccanti abhiññāsiṁ. Evaṁ sabbapadesu catusaccavaseneva",
  "atk-s0303a0:151_2": "attho veditabbo. Āhārasamudayāti ettha sacchandarāgo kabaḷīkārāhāro āhāro nāma. Paṭipannāti",
  "atk-s0303a0:151_3": "sīlato paṭṭhāya yāva arahattamaggā paṭipannā honti. Gādhantīti patiṭṭhahanti. Ettāvatā",
  "atk-s0303a0:151_4": "sekkhabhūmiṁ kathetvā idāni asekkhabhūmiṁ kathento ye ca kho keci, bhikkhavetiādimāha.",
  "atk-s0303a0:151_5": "Suvimuttāti arahattaphalavimuttiyā suṭṭhu vimuttā. Kevalinoti sakalino katasabbakiccā.",
  "atk-s0303a0:151_6": "Vaṭṭaṁ tesaṁ natthi paññāpanāyāti yena te avasiṭṭhena vaṭṭena paññāpeyyuṁ, taṁ nesaṁ",
  "atk-s0303a0:151_7": "vaṭṭaṁ natthi paññāpanāya. Atha vā vaṭṭanti kāraṇaṁ, paññāpanāya kāraṇaṁ natthīti.",
  "atk-s0303a0:151_8": "Ettāvatā asekkhabhūmivāro kathito. Catutthaṁ.",
  "atk-s0303a0:152": "5. Sattaṭṭhānasuttavaṇṇanā",
  "atk-s0303a0:153_0": "57. Pañcame sattaṭṭhānakusaloti sattasu okāsesu cheko. Vusitavāti vusitavāso. Uttamapurisoti",
  "atk-s0303a0:153_1": "seṭṭhapuriso. Sesamettha vuttanayeneva veditabbaṁ. Idaṁ pana suttaṁ ussadanandiyañceva",
  "atk-s0303a0:153_2": "palobhanīyañcāti veditabbaṁ. Yathā hi rājā vijitasaṅgāmo saṅgāme vijayino yodhe uccaṭṭhāne",
  "atk-s0303a0:153_3": "ṭhapetvā tesaṁ sakkāraṁ karoti. Kiṁ kāraṇā? Etesaṁ sakkāraṁ disvā sesāpi sūrā bhavituṁ",
  "atk-s0303a0:153_4": "maññissantīti, evameva bhagavā appameyyaṁ kālaṁ pāramiyo pūretvā mahābodhimaṇḍe kilesamāravijayaṁ",
  "atk-s0303a0:153_5": "katvā sabbaññutaṁ patto sāvatthiyaṁ jetavanamahāvihāre nisīditvā imaṁ suttaṁ desento",
  "atk-s0303a0:153_6": "khīṇāsave ukkhipitvā thomesi vaṇṇesi. Kiṁ kāraṇā? Evaṁ avasesā sekkhapuggalā arahattaphalaṁ",
  "atk-s0303a0:153_7": "pattabbaṁ maññissantīti. Evametaṁ suttaṁ khīṇāsavānaṁ ukkhipitvā pasaṁsitattā ussadanandiyaṁ,",
  "atk-s0303a0:153_8": "sekkhānaṁ palobhitattā palobhanīyanti veditabbaṁ.",
  "atk-s0303a0:154_0": "Evaṁkho, bhikkhave, bhikkhu sattaṭṭhānakusalo hotīti ettāvatā cettha maggaphalapaccavekkhaṇavasena",
  "atk-s0303a0:154_1": "desanaṁ niṭṭhapetvāpi puna kathañca, bhikkhave, bhikkhu tividhūpaparikkhī hotīti",
  "atk-s0303a0:154_2": "idaṁ ‘‘khīṇāsavo yasmiṁ ārammaṇe satatavihārena viharati, taṁ satto vā puggalo vā",
  "atk-s0303a0:154_3": "na hoti, dhātuādimattameva pana hotī’’ti evaṁ khīṇāsavassa satatavihārañca, ‘‘imesu",
  "atk-s0303a0:154_4": "dhammesu kammaṁ katvā ayaṁ āgato’’ti āgamanīyapaṭipadañca dassetuṁ vuttaṁ. Tattha",
  "atk-s0303a0:154_5": "dhātuso upaparikkhatīti dhātusabhāvena passati oloketi. Sesapadadvayepi eseva nayo. Pañcamaṁ.",
  "atk-s0303a0:155": "6. Sammāsambuddhasuttavaṇṇanā",
  "atk-s0303a0:156_0": "58. Chaṭṭhe ko adhippayāsoti ko adhikapayogo. Anuppannassāti imañhi maggaṁ kassapasammāsambuddho",
  "atk-s0303a0:156_1": "uppādesi, antarā añño satthā uppādetuṁ nāsakkhi, iti bhagavā anuppannassa maggassa",
  "atk-s0303a0:156_2": "uppādetā nāma. Nagaropamasmiñhi avaḷañjanaṭṭhānesu purāṇamaggo jāto, idha avattamānaṭṭhena",
  "atk-s0303a0:156_3": "anuppannamaggo nāma. Asañjātassāti tasseva vevacanaṁ. Anakkhātassāti akathitassa.",
  "atk-s0303a0:156_4": "Maggaṁ jānātīti maggaññū. Maggaṁ viditaṁ pākaṭaṁ akāsīti maggavidū. Magge ca amagge",
  "atk-s0303a0:156_5": "ca kovidoti maggakovido. Maggānugāti maggaṁ anugacchantā. Pacchā samannāgatāti ahaṁ",
  "atk-s0303a0:156_6": "paṭhamaṁ gato, sāvakā pacchā samannāgatā. Chaṭṭhaṁ.",
  "atk-s0303a0:157": "7. Anattalakkhaṇasuttavaṇṇanā",
  "atk-s0303a0:158_0": "59. Sattame pañcavaggiyeti aññāsi koṇḍaññattherādike pañca jane purāṇupaṭṭhāke. Āmantesīti",
  "atk-s0303a0:158_1": "āsāḷhipuṇṇamadivase dhammacakkappavattanato paṭṭhāya anukkamena sotāpattiphale patiṭṭhite",
  "atk-s0303a0:158_2": "‘‘idāni nesaṁ āsavakkhayāya dhammaṁ desessāmī’’ti pañcamiyaṁ pakkhassa āmantesi.",
  "atk-s0303a0:158_3": "Etadavocāti etaṁ ‘‘rūpaṁ, bhikkhave, anattā’’tiādinayappavattaṁ anattalakkhaṇasuttaṁ",
  "atk-s0303a0:158_4": "avoca. Tattha anattāti pubbe vuttehi catūhi kāraṇehi anattā. Taṁ kiṁ maññatha, bhikkhaveti",
  "atk-s0303a0:158_5": "idaṁ kasmā āraddhaṁ? Ettakena ṭhānena anattalakkhaṇameva kathitaṁ, na aniccadukkhalakkhaṇāni,",
  "atk-s0303a0:158_6": "idāni tāni dassetvā samodhānetvā tīṇipi lakkhaṇāni dassetuṁ idamāraddhanti veditabbaṁ.",
  "atk-s0303a0:158_7": "Tasmāti yasmā ime pañcakkhandhā aniccā dukkhā anattā, tasmā. Yaṁkiñci rūpantiādīsu",
  "atk-s0303a0:158_8": "vitthārakathā visuddhimagge paññābhāvanādhikāre khandhaniddese vuttāva. Sesaṁ sabbattha",
  "atk-s0303a0:158_9": "vuttānusāreneva veditabbaṁ. Imasmiṁ pana sutte anattalakkhaṇameva kathitanti. Sattamaṁ.",
  "atk-s0303a0:159": "8. Mahālisuttavaṇṇanā",
  "atk-s0303a0:160": "60. Aṭṭhame ekantadukkhantiādīni dhātusaṁyutte vuttanayāneva. Aṭṭhamaṁ.",
  "atk-s0303a0:161": "9. Ādittasuttavaṇṇanā",
  "atk-s0303a0:162": "61. Navame ādittanti ekādasahi aggīhi ādittaṁ pajjalitaṁ. Iti dvīsupi imesu suttesu dukkhalakkhaṇameva kathitaṁ. Navamaṁ.",
  "atk-s0303a0:163": "10. Niruttipathasuttavaṇṇanā",
  "atk-s0303a0:164_0": "62.Dasame niruttiyova niruttipathā, atha vā niruttiyo ca tā niruttivasena viññātabbānaṁ",
  "atk-s0303a0:164_1": "atthānaṁ pathattā pathā cāti niruttipathā. Sesapadadvayepi eseva nayo. Tīṇipi cetāni",
  "atk-s0303a0:164_2": "aññamaññavevacanānevāti veditabbāni. Asaṁkiṇṇāti avijahitā, ‘‘ko imehi attho’’ti",
  "atk-s0303a0:164_3": "vatvā achaḍḍitā. Asaṁkiṇṇapubbāti atītepi na jahitapubbā. Na saṁkīyantīti etarahipi",
  "atk-s0303a0:164_4": "‘‘kimetehī’’ti na chaḍḍīyanti. Na saṁkīyissantīti anāgatepi na chaḍḍīyissanti. Appaṭikuṭṭhāti",
  "atk-s0303a0:164_5": "appaṭibāhitā. Atītanti attano sabhāvaṁ bhaṅgameva vā atikkantaṁ. Niruddhanti desantaraṁ",
  "atk-s0303a0:164_6": "asaṅkamitvā tattheva niruddhaṁ vūpasantaṁ. Vipariṇatanti vipariṇāmaṁ gataṁ naṭṭhaṁ.",
  "atk-s0303a0:164_7": "Ajātanti anuppannaṁ. Apātubhūtanti apākaṭībhūtaṁ.",
  "atk-s0303a0:165_0": "Ukkalāti ukkalajanapadavāsino. Vassabhaññāti vasso ca bhañño ca. Dvepi hi te mūladiṭṭhigatikā.",
  "atk-s0303a0:165_1": "Ahetukavādātiādīsu ‘‘natthi hetu natthi paccayo’’ti gahitattā ahetukavādā. ‘‘Karoto",
  "atk-s0303a0:165_2": "na karīyati pāpa’’nti gahitattā akiriyavādā. ‘‘Natthi dinna’’ntiādigahaṇato natthikavādā.",
  "atk-s0303a0:165_3": "Tattha ime dve janā, tisso diṭṭhiyo, kiṁ ekekassa diyaḍḍhā hotīti? Na tathā, yathā",
  "atk-s0303a0:165_4": "pana eko bhikkhu paṭipāṭiyā cattāripi jhānāni nibbatteti , evamettha ekeko tissopi",
  "atk-s0303a0:165_5": "diṭṭhiyo nibbattesīti veditabbo. ‘‘Natthi hetu natthi paccayo’’ti punappunaṁ āvajjentassa",
  "atk-s0303a0:165_6": "āharantassa abhinandantassa assādentassa maggadassanaṁ viya hoti. So micchattaniyāmaṁ",
  "atk-s0303a0:165_7": "okkamati, so ekantakāḷakoti vuccati. Yathā pana ahetukadiṭṭhiyaṁ, evaṁ ‘‘karoto na",
  "atk-s0303a0:165_8": "karīyati pāpaṁ, natthi dinna’’nti imesupi ṭhānesu micchattaniyāmaṁ okkamati.",
  "atk-s0303a0:166_0": "Na garahitabbaṁ nappaṭikkositabbaṁ amaññiṁsūti ettha ‘‘yadetaṁ atītaṁ nāma, nayidaṁ",
  "atk-s0303a0:166_1": "atītaṁ, idamassa anāgataṁ vā paccuppannaṁ vā’’ti vadanto garahati nāma. Tattha dosaṁ",
  "atk-s0303a0:166_2": "dassetvā ‘‘kiṁ iminā garahitenā’’ti? Vadanto paṭikkosati nāma. Ime pana niruttipathe",
  "atk-s0303a0:166_3": "tepi accantakāḷakā diṭṭhigatikā na garahitabbe na paṭikkositabbe maññiṁsu. Atītaṁ",
  "atk-s0303a0:166_4": "pana atītameva, anāgataṁ anāgatameva, paccuppannaṁ paccuppannameva kathayiṁsu. Nindāghaṭṭanabyārosaupārambhabhayāti",
  "atk-s0303a0:166_5": "viññūnaṁ santikā nindābhayena ca ghaṭṭanabhayena ca dosāropanabhayena ca upārambhabhayena",
  "atk-s0303a0:166_6": "ca. Iti imasmiṁ sutte catubhūmikakhandhānaṁ paṇṇatti kathitāti. Dasamaṁ.",
  "atk-s0303a0:167": "Upayavaggo chaṭṭho.",
  "atk-s0303a0:168": "7. Arahantavaggo",
  "atk-s0303a0:169": "1. Upādiyamānasuttavaṇṇanā",
  "atk-s0303a0:170": "63. Arahantavaggassa paṭhame upādiyamānoti taṇhāmānadiṭṭhivasena gaṇhamāno. Baddho mārassāti mārassa pāsena baddho nāma. Mutto pāpimatoti pāpimato pāsena mutto nāma hoti. Paṭhamaṁ.",
  "atk-s0303a0:171": "2. Maññamānasuttavaṇṇanā",
  "atk-s0303a0:172": "64. Dutiye maññamānoti taṇhāmānadiṭṭhimaññanāhi maññamāno. Dutiyaṁ.",
  "atk-s0303a0:173": "3. Abhinandamānasuttavaṇṇanā",
  "atk-s0303a0:174": "65. Tatiye abhinandamānoti taṇhāmānadiṭṭhiabhinandanāhiyeva abhinandamāno. Tatiyaṁ.",
  "atk-s0303a0:175": "4-5. Aniccasuttādivaṇṇanā",
  "atk-s0303a0:176": "66-68. Catutthe chandoti taṇhāchando. Pañcamachaṭṭhesupi eseva nayo. Catutthādīni.",
  "atk-s0303a0:177": "7. Anattaniyasuttavaṇṇanā",
  "atk-s0303a0:178": "69. Sattame anattaniyanti na attano santakaṁ, attano parikkhārabhāvena suññatanti attho. Sattamaṁ.",
  "atk-s0303a0:179": "8-10. Rajanīyasaṇṭhitasuttādivaṇṇanā",
  "atk-s0303a0:180": "70-72. Aṭṭhame rajanīyasaṇṭhitanti rajanīyena ākārena saṇṭhitaṁ, rāgassa paccayabhāvena ṭhitanti attho. Navamadasamāni rāhulasaṁyutte vuttanayeneva veditabbānīti. Aṭṭhamādīni.",
  "atk-s0303a0:181": "Arahantavaggo sattamo.",
  "atk-s0303a0:182": "8. Khajjanīyavaggo",
  "atk-s0303a0:183": "1-3. Assādasuttādivaṇṇanā",
  "atk-s0303a0:184": "73-75. Khajjanīyavaggassa ādito tīsu suttesu catusaccameva kathitaṁ. Paṭhamādīni.",
  "atk-s0303a0:185": "4. Arahantasuttavaṇṇanā",
  "atk-s0303a0:186_0": "76. Catutthe yāvatā, bhikkhave, sattāvāsāti, bhikkhave, yattakā sattāvāsā nāma atthi.",
  "atk-s0303a0:186_1": "Yāvatā bhavagganti yattakaṁ bhavaggaṁ nāma atthi. Ete aggā ete seṭṭhāti ete aggabhūtā",
  "atk-s0303a0:186_2": "ceva seṭṭhabhūtā ca. Yadidaṁ arahantoti ye ime arahanto nāma. Idampi suttaṁ purimanayeneva",
  "atk-s0303a0:186_3": "ussadanandiyañca palobhanīyañcāti veditabbaṁ.",
  "atk-s0303a0:187_0": "Athāparaṁ etadavocāti tadatthaparidīpanāhi ceva visesatthaparidīpanāhi ca gāthāhi",
  "atk-s0303a0:187_1": "etaṁ ‘‘sukhino vata arahanto’’tiādivacanaṁ avoca. Tattha sukhinoti jhānasukhena maggasukhena",
  "atk-s0303a0:187_2": "phalasukhena ca sukhitā. Taṇhā tesaṁ na vijjatīti tesaṁ apāyadukkhajanikā taṇhā na",
  "atk-s0303a0:187_3": "vajjati. Evaṁ te imassapi taṇhāmūlakassa abhāvena sukhitāva. Asmimāno samucchinnoti",
  "atk-s0303a0:187_4": "navavidho asmimāno arahattamaggena samucchinno. Mohajālaṁ padālitanti ñāṇena avijjājālaṁ phālitaṁ.",
  "atk-s0303a0:188_0": "Anejanti ejāsaṅkhātāya taṇhāya pahānabhūtaṁ arahattaṁ. Anupalittāti taṇhādiṭṭhilepehi",
  "atk-s0303a0:188_1": "alittā. Brahmabhūtāti seṭṭhabhūtā. Pariññāyāti tīhi pariññāhi parijānitvā. Sattasaddhammagocarāti",
  "atk-s0303a0:188_2": "saddhā hirī ottappaṁ bāhusaccaṁ āraddhavīriyatā upaṭṭhitassatitā paññāti ime satta",
  "atk-s0303a0:188_3": "saddhammā gocaro etesanti sattasaddhammagocarā.",
  "atk-s0303a0:189_0": "Sattaratanasampannāti sattahi bojjhaṅgaratanehi samannāgatā. Anuvicarantīti lokiyamahājanāpi",
  "atk-s0303a0:189_1": "anuvicarantiyeva. Idha pana khīṇāsavānaṁ nirāsaṅkacāro nāma gahito. Tenevāha ‘‘pahīnabhayabheravā’’ti.",
  "atk-s0303a0:189_2": "Tattha bhayaṁ bhayameva, bheravaṁ balavabhayaṁ. Dasahaṅgehi sampannāti asekkhehi",
  "atk-s0303a0:189_3": "dasahi aṅgehi samannāgatā. Mahānāgāti catūhi kāraṇehi mahānāgā. Samāhitāti upacārappanāhi",
  "atk-s0303a0:189_4": "samāhitā. Taṇhā tesaṁ na vijjatīti ‘‘ūno loko atitto taṇhādāsoti kho, mahārāja, tena",
  "atk-s0303a0:189_5": "bhagavatā’’ti (ma. ni. 2.305) evaṁ vuttā dāsakārikā taṇhāpi tesaṁ natthi. Iminā khīṇāsavānaṁ",
  "atk-s0303a0:189_6": "bhujissabhāvaṁ dasseti.",
  "atk-s0303a0:190_0": "Asekhañāṇanti arahattaphalañāṇaṁ. Antimoyaṁ samussayoti pacchimo ayaṁ attabhāvo.",
  "atk-s0303a0:190_1": "Yo sāro brahmacariyassāti sāro nāma phalaṁ. Tasmiṁ aparapaccayāti tasmiṁ ariyaphale,",
  "atk-s0303a0:190_2": "na aññaṁ pattiyāyanti, paccakkhatova paṭivijjhitvā ṭhitā. Vidhāsu na vikampantīti",
  "atk-s0303a0:190_3": "tīsu mānakoṭṭhāsesu na vikampanti. Dantabhūminti arahattaṁ. Vijitāvinoti rāgādayo vijetvā ṭhitā.",
  "atk-s0303a0:191_0": "Uddhantiādīsu uddhaṁ vuccati kesamatthako, apācīnaṁ pādatalaṁ, tiriyaṁ vemajjhaṁ.",
  "atk-s0303a0:191_1": "Uddhaṁ vā atītaṁ, apācīnaṁ anāgataṁ, tiriyaṁ paccuppannaṁ. Uddhaṁ vā vuccati devaloko,",
  "atk-s0303a0:191_2": "apācīnaṁ apāyaloko, tiriyaṁ manussaloko. Nandī tesaṁ na vijjatīti etesu ṭhānesu saṅkhepato",
  "atk-s0303a0:191_3": "vā atītānāgatapaccuppannesu khandhesu tesaṁ taṇhā natthi. Idha vaṭṭamūlakataṇhāya",
  "atk-s0303a0:191_4": "abhāvo dassito. Buddhāti catunnaṁ saccānaṁ buddhattā buddhā.",
  "atk-s0303a0:192_0": "Idaṁ panettha sīhanādasamodhānaṁ – ‘‘vimuttisukhenamhā sukhitā, dukkhajanikā no taṇhā",
  "atk-s0303a0:192_1": "pahīnā, pañcakkhandhā pariññātā, dāsakārikataṇhā ceva vaṭṭamūlikataṇhā ca pahīnā,",
  "atk-s0303a0:192_2": "anuttaramhā asadisā, catunnaṁ saccānaṁ buddhattā buddhā’’ti bhavapiṭṭhe ṭhatvā abhītanādasaṅkhātaṁ",
  "atk-s0303a0:192_3": "sīhanādaṁ nadanti khīṇāsavāti. Catutthaṁ.",
  "atk-s0303a0:193": "5. Dutiyaarahantasuttavaṇṇanā",
  "atk-s0303a0:194": "77. Pañcamaṁ vinā gāthāhi suddhikameva katvā kathiyamānaṁ bujjhanakānaṁ ajjhāsayena vuttaṁ. Pañcamaṁ.",
  "atk-s0303a0:195": "6. Sīhasuttavaṇṇanā",
  "atk-s0303a0:196_0": "78. Chaṭṭhe sīhoti cattāro sīhā – tiṇasīho, kāḷasīho, paṇḍusīho, kesarasīhoti. Tesu",
  "atk-s0303a0:196_1": "tiṇasīho kapotavaṇṇagāvisadiso tiṇabhakkho ca hoti. Kāḷasīho kāḷagāvisadiso tiṇabhakkhoyeva.",
  "atk-s0303a0:196_2": "Paṇḍusīho paṇḍupalāsavaṇṇagāvisadiso maṁsabhakkho. Kesarasīho lākhārasaparikammakateneva",
  "atk-s0303a0:196_3": "mukhena agganaṅguṭṭhena catūhi ca pādapariyantehi samannāgato, matthakatopissa paṭṭhāya",
  "atk-s0303a0:196_4": "lākhātūlikāya katvā viya tisso rājiyo piṭṭhimajjhena gantvā antarasatthimhi dakkhiṇāvattā",
  "atk-s0303a0:196_5": "hutvā ṭhitā, khandhe panassa satasahassagghanikakambalaparikkhepo viya kesarabhāro",
  "atk-s0303a0:196_6": "hoti, avasesaṭṭhānaṁ parisuddhaṁ sālipiṭṭhasaṅkhacuṇṇapicuvaṇṇaṁ hoti. Imesu catūsu",
  "atk-s0303a0:196_7": "sīhesu ayaṁ kesarasīho idha adhippeto.",
  "atk-s0303a0:197_0": "Migarājāti migagaṇassa rājā. Āsayāti vasanaṭṭhānato suvaṇṇaguhato vā rajatamaṇiphalikamanosilāguhato",
  "atk-s0303a0:197_1": "vā nikkhamatīti vuttaṁ hoti. Nikkhamamāno panesa catūhi kāraṇehi nikkhamati andhakārapīḷito",
  "atk-s0303a0:197_2": "vā ālokatthāya, uccārapassāvapīḷito vā tesaṁ vissajjanatthāya, jighacchāpīḷito vā",
  "atk-s0303a0:197_3": "gocaratthāya, sambhavapīḷito vā assaddhammapaṭisevanatthāya. Idha pana gocaratthāya",
  "atk-s0303a0:197_4": "nikkhantoti adhippeto.",
  "atk-s0303a0:198_0": "Vijambhatīti suvaṇṇatale vā rajatamaṇiphalikamanosilātalānaṁ vā aññatarasmiṁ dve",
  "atk-s0303a0:198_1": "pacchimapāde samaṁ patiṭṭhāpetvā purimapāde purato pasāretvā sarīrassa pacchābhāgaṁ",
  "atk-s0303a0:198_2": "ākaḍḍhitvā purimabhāgaṁ abhiharitvā piṭṭhiṁ nāmetvā gīvaṁ ukkhipitvā asanisaddaṁ",
  "atk-s0303a0:198_3": "karonto viya nāsapuṭāni pothetvā sarīralaggaṁ rajaṁ vidhunanto vijambhati. Vijambhanabhūmiyañca",
  "atk-s0303a0:198_4": "pana taruṇavacchako viya aparāparaṁ javati. Javato panassa sarīraṁ andhakāre paribbhamantaṁ",
  "atk-s0303a0:198_5": "alātaṁ viya khāyati.",
  "atk-s0303a0:199_0": "Anuviloketīti kasmā anuviloketi? Parānuddayatāya. Tasmiṁ kira sīhanādaṁ nadante papātāvāṭādīsu",
  "atk-s0303a0:199_1": "visamaṭṭhānesu carantā hatthigokaṇṇamahiṁsādayo pāṇā papātepi āvāṭepi patanti, tesaṁ",
  "atk-s0303a0:199_2": "anuddayāya anuviloketi. Kiṁ panassa luddakammassa paramaṁsakhādino anuddayā nāma",
  "atk-s0303a0:199_3": "atthīti? Āma atthi. Tathā hesa ‘‘kiṁ me bahūhi ghātitehī’’ti? Attano gocaratthāyapi",
  "atk-s0303a0:199_4": "khuddake pāṇe na gaṇhāti, evaṁ anuddayaṁ karoti. Vuttampicetaṁ – ‘‘māhaṁ kho khuddake",
  "atk-s0303a0:199_5": "pāṇe visamagate saṅghātaṁ āpādesi’’nti (a. ni. 10.21).",
  "atk-s0303a0:200_0": "Sīhanādaṁ nadatīti tikkhattuṁ tāva abhītanādaṁ nadati. Evañca panassa vijambhanabhūmiyaṁ",
  "atk-s0303a0:200_1": "ṭhatvā nadantassa saddo samantā tiyojanapadesaṁ ekaninnādaṁ karoti, tamassa ninnādaṁ",
  "atk-s0303a0:200_2": "sutvā tiyojanabbhantaragatā dvipadacatuppadagaṇā yathāṭhāne ṭhātuṁ na sakkonti. Gocarāya",
  "atk-s0303a0:200_3": "pakkamatīti āhāratthāya gacchati. Kathaṁ? So hi vijambhanabhūmiyaṁ ṭhatvā dakkhiṇato",
  "atk-s0303a0:200_4": "vā vāmato vā uppatanto usabhamattaṁ ṭhānaṁ gaṇhāti, uddhaṁ uppatanto cattāripi aṭṭhapi",
  "atk-s0303a0:200_5": "usabhāni uppatati, samaṭṭhāne ujukaṁ pakkhandanto soḷasausabhamattampi vīsatiusabhamattampi",
  "atk-s0303a0:200_6": "ṭhānaṁ pakkhandati, thalā vā pabbatā vā pakkhandanto saṭṭhiusabhamattampi asītiusabhamattampi",
  "atk-s0303a0:200_7": "ṭhānaṁ pakkhandati, antarāmagge rukkhaṁ vā pabbataṁ vā disvā taṁ pariharanto vāmato",
  "atk-s0303a0:200_8": "vā dakkhiṇato vā, usabhamattampi apakkamati. Tatiyaṁ pana sīhanādaṁ naditvā teneva",
  "atk-s0303a0:200_9": "saddhiṁ tiyojane ṭhāne paññāyati. Tiyojanaṁ gantvā nivattitvā ṭhito attanova nādassa",
  "atk-s0303a0:200_10": "anunādaṁ suṇāti. Evaṁ sīghena javena pakkamatīti.",
  "atk-s0303a0:201_0": "Yebhuyyenāti pāyena. Bhayaṁ saṁvegaṁ santāsanti sabbaṁ cittutrāsasseva nāmaṁ. Sīhassa",
  "atk-s0303a0:201_1": "hi saddaṁ sutvā bahū sattā bhāyanti, appakā na bhāyanti. Ke pana teti? Samasīho hatthājānīyo",
  "atk-s0303a0:201_2": "assājānīyo usabhājānīyo purisājānīyo khīṇāsavoti. Kasmā panete na bhāyantīti? Samasīho",
  "atk-s0303a0:201_3": "nāma ‘‘jātigottakulasūrabhāvehi samānosmī’’ti na bhāyati, hatthājānīyādayo attano",
  "atk-s0303a0:201_4": "sakkāyadiṭṭhibalavatāya na bhāyanti, khīṇāsavo sakkāyadiṭṭhipahīnattā na bhāyati.",
  "atk-s0303a0:202_0": "Bilāsayāti bile sayantā bilavāsino ahinakulagodhādayo. Dakāsayāti udakavāsino macchakacchapādayo.",
  "atk-s0303a0:202_1": "Vanāsayāti vanavāsino hatthiassagokaṇṇamigādayo. Pavisantīti ‘‘idāni āgantvā gaṇhissatī’’ti",
  "atk-s0303a0:202_2": "maggaṁ olokentāva pavisanti. Daḷhehīti thirehi. Varattehīti cammarajjūhi. Mahiddhikotiādīsu",
  "atk-s0303a0:202_3": "vijambhanabhūmiyaṁ ṭhatvā dakkhiṇapassādīhi usabhamattaṁ, ujukaṁ vīsatiusabhamattādilaṅghanavasena",
  "atk-s0303a0:202_4": "mahiddhikatā, sesamigānaṁ adhipatibhāvena mahesakkhatā, samantā tiyojane saddaṁ sutvā",
  "atk-s0303a0:202_5": "palāyantānaṁ vasena mahānubhāvatā veditabbā.",
  "atk-s0303a0:203_0": "Evamevakhoti bhagavā tesu tesu suttesu tathā tathā attānaṁ kathesi. ‘‘Sīhoti kho,",
  "atk-s0303a0:203_1": "bhikkhave, tathāgatassetaṁ adhivacanaṁ arahato sammāsambuddhassā’’ti (a. ni. 5.99;",
  "atk-s0303a0:203_2": "10.21) imasmiṁ tāva sutte sīhasadisaṁ attānaṁ kathesi. ‘‘Bhisakko sallakattoti kho,",
  "atk-s0303a0:203_3": "sunakkhatta, tathāgatassetaṁ adhivacana’’nti (ma. ni. 3.65) imasmiṁ vejjasadisaṁ.",
  "atk-s0303a0:203_4": "‘‘Brāhmaṇoti, bhikkhave, tathāgatassetaṁ adhivacana’’nti (a. ni. 8.85) imasmiṁ brāhmaṇasadisaṁ.",
  "atk-s0303a0:203_5": "‘‘Puriso maggakusaloti kho, tissa, tathāgatassetaṁ adhivacana’’nti (saṁ. ni. 3.84)",
  "atk-s0303a0:203_6": "imasmiṁ maggadesakapurisasadisaṁ. ‘‘Rājāhamasmi selā’’ti (su. ni. 559) imasmiṁ rājasadisaṁ.",
  "atk-s0303a0:203_7": "‘‘Sīhoti kho tathāgatassetaṁ adhivacana’’nti (a. ni. 5.99; 10.21) imasmiṁ pana sutte",
  "atk-s0303a0:203_8": "sīhasadisameva katvā attānaṁ kathento evamāha.",
  "atk-s0303a0:204_0": "Tatrāyaṁ sadisatā – sīhassa kañcanaguhādīsu vasanakālo viya hi tathāgatassa dīpaṅkarapādamūle",
  "atk-s0303a0:204_1": "katābhinīhārassa aparimitakālaṁ pāramiyo pūretvā pacchimabhave paṭisandhiggahaṇena",
  "atk-s0303a0:204_2": "ceva mātukucchito nikkhamanena ca dasasahassilokadhātuṁ kampetvā vuddhimanvāya dibbasampattisadisaṁ",
  "atk-s0303a0:204_3": "sampattiṁ anubhavamānassa tīsu pāsādesu nivāsakālo daṭṭhabbo. Sīhassa kañcanaguhādito",
  "atk-s0303a0:204_4": "nikkhantakālo viya tathāgatassa ekūnatiṁse saṁvacchare vivaṭena dvārena kaṇḍakaṁ",
  "atk-s0303a0:204_5": "āruyha channasahāyassa nikkhamitvā tīṇi rajjāni atikkamitvā anomānadītīre brahmunā",
  "atk-s0303a0:204_6": "dinnāni kāsāyāni paridahitvā pabbajitassa sattame divase rājagahaṁ gantvā tattha",
  "atk-s0303a0:204_7": "piṇḍāya caritvā paṇḍavagiripabbhāre katabhattakiccassa sammāsambodhiṁ patvā, paṭhamameva",
  "atk-s0303a0:204_8": "magadharaṭṭhaṁ āgamanatthāya yāva rañño paṭiññādānakālo.",
  "atk-s0303a0:205_0": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṁ",
  "atk-s0303a0:205_1": "ādiṁ katvā yāva sujātāya dinnapāyāsassa ekūnapaṇṇāsāya piṇḍehi paribhuttakālo veditabbo.",
  "atk-s0303a0:205_2": "Sīhassa kesaravidhunanaṁ viya sāyanhasamaye sottiyena dinnā aṭṭha tiṇamuṭṭhiyo gahetvā",
  "atk-s0303a0:205_3": "dasasahassacakkavāḷadevatāhi thomiyamānassa gandhādīhi pūjiyamānassa tikkhattuṁ bodhiṁ",
  "atk-s0303a0:205_4": "padakkhiṇaṁ katvā bodhimaṇḍaṁ āruyha cuddasahatthubbedhe ṭhāne tiṇasantharaṁ santharitvā",
  "atk-s0303a0:205_5": "caturaṅgavīriyaṁ adhiṭṭhāya nisinnassa taṁkhaṇaṁyeva mārabalaṁ vidhamitvā tīsu yāmesu",
  "atk-s0303a0:205_6": "tisso vijjā visodhetvā anulomapaṭilomaṁ paṭiccasamuppādamahāsamuddaṁ yamakañāṇamanthanena",
  "atk-s0303a0:205_7": "manthentassa sabbaññutaññāṇe paṭividdhe tadanubhāvena dasasahassilokadhātukampanaṁ veditabbaṁ.",
  "atk-s0303a0:206_0": "Sīhassa catuddisāvilokanaṁ viya paṭividdhasabbaññutaññāṇassa sattasattāhaṁ bodhimaṇḍe",
  "atk-s0303a0:206_1": "viharitvā paribhuttamadhupiṇḍikāhārassa ajapālanigrodhamūle mahābrahmuno dhammadesanāyācanaṁ",
  "atk-s0303a0:206_2": "paṭiggahetvā tattha viharantassa ekādasame divase ‘‘sve āsāḷhipuṇṇamā bhavissatī’’ti",
  "atk-s0303a0:206_3": "paccūsasamaye ‘‘kassa nu kho ahaṁ paṭhamaṁ dhammaṁ deseyya’’nti? Āḷārudakānaṁ kālaṅkatabhāvaṁ",
  "atk-s0303a0:206_4": "ñatvā dhammadesanatthāya pañcavaggiyānaṁ olokanaṁ daṭṭhabbaṁ. Sīhassa gocaratthāya",
  "atk-s0303a0:206_5": "tiyojanaṁ gamanakālo viya attano pattacīvaramādāya ‘‘pañcavaggiyānaṁ dhammacakkaṁ",
  "atk-s0303a0:206_6": "pavattessāmī’’ti pacchābhatte ajapālanigrodhato vuṭṭhitassa aṭṭhārasayojanamaggaṁ gamanakālo.",
  "atk-s0303a0:207_0": "Sīhanādakālo viya tathāgatassa aṭṭhārasayojanamaggaṁ gantvā pañcavaggiye saññāpetvā",
  "atk-s0303a0:207_1": "acalapallaṅke nisinnassa dasahi cakkavāḷasahassehi sannipatitena devagaṇena parivutassa",
  "atk-s0303a0:207_2": "‘‘dveme, bhikkhave, antā pabbajitena na sevitabbā’’tiādinā (saṁ. ni. 5.1081; mahāva.",
  "atk-s0303a0:207_3": "13) nayena dhammacakkappavattanakālo veditabbo. Imasmiñca pana pade desiyamāne tathāgatasīhassa",
  "atk-s0303a0:207_4": "dhammaghoso heṭṭhā avīciṁ upari bhavaggaṁ gahetvā dasasahassilokadhātuṁ paṭicchādesi.",
  "atk-s0303a0:207_5": "Sīhassa saddena khuddakapāṇānaṁ santāsaṁ āpajjanakālo viya tathāgatassa tīṇi lakkhaṇāni",
  "atk-s0303a0:207_6": "dīpetvā cattāri saccāni soḷasahākārehi saṭṭhiyā ca nayasahassehi vibhajitvā dhammaṁ",
  "atk-s0303a0:207_7": "kathentassa dīghāyukadevatānaṁ ñāṇasantāsassa uppattikālo veditabbo.",
  "atk-s0303a0:208_0": "Yadāti yasmiṁ kāle. Tathāgatoti aṭṭhahi kāraṇehi bhagavā tathāgato – tathā āgatoti",
  "atk-s0303a0:208_1": "tathāgato, tathā gatoti tathāgato, tathalakkhaṇaṁ āgatoti tathāgato, tathadhamme",
  "atk-s0303a0:208_2": "yāthāvato abhisambuddhoti tathāgato, tathadassitāya tathāgato, tathāvāditāya tathāgato,",
  "atk-s0303a0:208_3": "tathākāritāya tathāgato. Abhibhavanaṭṭhena tathāgatoti. Tesaṁ vitthāro brahmajālavaṇṇanāyampi",
  "atk-s0303a0:208_4": "(dī. ni. aṭṭha. 1.7) mūlapariyāyavaṇṇanāyampi (ma. ni. aṭṭha. 1.12) vuttoyeva. Loketi",
  "atk-s0303a0:208_5": "sattaloke. Uppajjatīti abhinīhārato paṭṭhāya yāva bodhipallaṅkā vā arahattamaggañāṇā",
  "atk-s0303a0:208_6": "vā uppajjati nāma , arahattaphale pana patte uppanno nāma. Arahaṁ sammāsambuddhotiādīni",
  "atk-s0303a0:208_7": "visuddhimagge buddhānussatiniddese vitthāritāni.",
  "atk-s0303a0:209_0": "Iti rūpanti idaṁ rūpaṁ ettakaṁ rūpaṁ, na ito bhiyyo rūpaṁ atthīti. Ettāvatā sabhāvato",
  "atk-s0303a0:209_1": "sarasato pariyantato paricchedato paricchindanato yāvatā cattāro ca mahābhūtā catunnañca",
  "atk-s0303a0:209_2": "mahābhūtānaṁ upādāyarūpaṁ, taṁ sabbaṁ dassitaṁ hoti. Iti rūpassa samudayoti ayaṁ",
  "atk-s0303a0:209_3": "rūpassa samudayo nāma. Ettāvatā hi ‘‘āhārasamudayo rūpasamudayo’’tiādi sabbaṁ dassitaṁ",
  "atk-s0303a0:209_4": "hoti. Iti rūpassa atthaṅgamoti ayaṁ rūpassa atthaṅgamo. Imināpi ‘‘āhāranirodhā rūpanirodho’’tiādi",
  "atk-s0303a0:209_5": "sabbaṁ dassitaṁ hoti. Iti vedanātiādīsupi eseva nayo.",
  "atk-s0303a0:210_0": "Vaṇṇavantoti sarīravaṇṇena vaṇṇavanto. Dhammadesanaṁ sutvāti imaṁ pañcasu khandhesu",
  "atk-s0303a0:210_1": "paṇṇāsalakkhaṇapaṭimaṇḍitaṁ tathāgatassa dhammadesanaṁ sutvā. Yebhuyyenāti idha ke",
  "atk-s0303a0:210_2": "ṭhapeti? Ariyasāvake deve. Tesañhi khīṇāsavattā cittutrāsabhayampi na uppajjati,",
  "atk-s0303a0:210_3": "saṁviggassa yoniso padhānena pattabbaṁ pattatāya ñāṇasaṁvegopi. Itaresaṁ pana devānaṁ",
  "atk-s0303a0:210_4": "‘‘tāso heso bhikkhū’’ti aniccataṁ manasikarontānaṁ cittutrāsabhayampi, balavavipassanākāle",
  "atk-s0303a0:210_5": "ñāṇabhayampi uppajjati. Bhoti dhammālapanamattametaṁ. Sakkāyapariyāpannāti pañcakkhandhapariyāpannā.",
  "atk-s0303a0:210_6": "Iti tesaṁ sammāsambuddhe vaṭṭadosaṁ dassetvā tilakkhaṇāhataṁ katvā dhammaṁ desente",
  "atk-s0303a0:210_7": "ñāṇabhayaṁ nāma okkamati.",
  "atk-s0303a0:211_0": "Abhiññāyāti jānitvā. Dhammacakkanti paṭivedhañāṇampi desanāñāṇampi. Paṭivedhañāṇaṁ",
  "atk-s0303a0:211_1": "nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca",
  "atk-s0303a0:211_2": "nayasahassehi paṭivijjhi. Desanāñāṇaṁ nāma yena ñāṇena tiparivaṭṭaṁ dvādasākāraṁ",
  "atk-s0303a0:211_3": "dhammacakkaṁ pavattesi. Ubhayampi taṁ dasabalassa ure jātañāṇameva. Tesu idha desanāñāṇaṁ",
  "atk-s0303a0:211_4": "gahetabbaṁ. Taṁ panesa yāva aṭṭhārasahi brahmakoṭīhi saddhiṁ aññāsikoṇḍaññattherassa",
  "atk-s0303a0:211_5": "sotāpattiphalaṁ uppajjati, tāva pavatteti nāma. Tasmiṁ uppanne pavattitaṁ nāma hotīti",
  "atk-s0303a0:211_6": "veditabbaṁ. Appaṭipuggaloti sadisapuggalarahito. Yasassinoti parivārasampannā. Tādinoti",
  "atk-s0303a0:211_7": "lābhālābhādīhi ekasadisassa. Chaṭṭhaṁ.",
  "atk-s0303a0:212": "7. Khajjanīyasuttavaṇṇanā",
  "atk-s0303a0:213_0": "79. Sattame pubbenivāsanti na idaṁ abhiññāvasena anussaraṇaṁ sandhāya vuttaṁ, vipassanāvasena",
  "atk-s0303a0:213_1": "pana pubbenivāsaṁ anussarante samaṇabrāhmaṇe sandhāyetaṁ vuttaṁ. Tenevāha – ‘‘sabbete",
  "atk-s0303a0:213_2": "pañcupādānakkhandhe anussaranti, etesaṁ vā aññatara’’nti. Abhiññāvasena hi samanussarantassa",
  "atk-s0303a0:213_3": "khandhāpi upādānakkhandhāpi khandhapaṭibaddhāpi paṇṇattipi ārammaṇaṁ hotiyeva. Rūpaṁyeva",
  "atk-s0303a0:213_4": "anussaratīti evañhi anussaranto na aññaṁ kiñci sattaṁ vā puggalaṁ vā anussarati,",
  "atk-s0303a0:213_5": "atīte pana niruddhaṁ rūpakkhandhameva anussarati. Vedanādīsupi eseva nayoti. Suññatāpabbaṁ niṭṭhitaṁ.",
  "atk-s0303a0:214_0": "Idāni suññatāya lakkhaṇaṁ dassetuṁ kiñca, bhikkhave, rūpaṁ vadethātiādimāha. Yathā",
  "atk-s0303a0:214_1": "hi naṭṭhaṁ goṇaṁ pariyesamāno puriso gogaṇe caramāne rattaṁ vā kāḷaṁ vā balībaddaṁ",
  "atk-s0303a0:214_2": "disvāpi na ettakeneva ‘‘ayaṁ mayhaṁ goṇo’’ti sanniṭṭhānaṁ kātuṁ sakkoti. Kasmā? Aññesampi",
  "atk-s0303a0:214_3": "tādisānaṁ atthitāya. Sarīrapadese panassa sattisūlādilakkhaṇaṁ disvā ‘‘ayaṁ mayhaṁ",
  "atk-s0303a0:214_4": "santako’’ti sanniṭṭhānaṁ hoti, evameva suññatāya kathitāyapi yāva suññatālakkhaṇaṁ",
  "atk-s0303a0:214_5": "na kathīyati, tāva sā akathitāva hoti, lakkhaṇe pana kathite kathitā nāma hoti. Goṇo",
  "atk-s0303a0:214_6": "viya hi suññatā, goṇalakkhaṇaṁ viya suññatālakkhaṇaṁ. Yathā goṇalakkhaṇe asallakkhite",
  "atk-s0303a0:214_7": "goṇo na suṭṭhu sallakkhito hoti, tasmiṁ pana sallakkhite so sallakkhito nāma hoti,",
  "atk-s0303a0:214_8": "evameva suññatālakkhaṇe akathite suññatā akathitāva hoti, tasmiṁ pana kathite sā",
  "atk-s0303a0:214_9": "kathitā nāma hotīti suññatālakkhaṇaṁ dassetuṁ kiñca, bhikkhave, rūpaṁ vadethātiādimāha.",
  "atk-s0303a0:215_0": "Tattha kiñcāti kāraṇapucchā, kena kāraṇena rūpaṁ vadetha, kena kāraṇenetaṁ rūpaṁ",
  "atk-s0303a0:215_1": "nāmāti attho. Ruppatīti khoti ettha itīti kāraṇuddeso, yasmā ruppati, tasmā rūpanti",
  "atk-s0303a0:215_2": "vuccatīti attho. Ruppatīti kuppati ghaṭṭīyati pīḷīyati, bhijjatīti attho. Sītenapi",
  "atk-s0303a0:215_3": "ruppatītiādīsu sītena tāva ruppanaṁ lokantarikaniraye pākaṭaṁ. Tiṇṇaṁ tiṇṇañhi cakkavāḷānaṁ",
  "atk-s0303a0:215_4": "antare ekeko lokantarikanirayo nāma hoti aṭṭhayojanasahassappamāṇo. Yassa neva heṭṭhā",
  "atk-s0303a0:215_5": "pathavī atthi, na upari candimasūriyadīpamaṇiāloko, niccandhakāro. Tattha nibbattasattānaṁ",
  "atk-s0303a0:215_6": "tigāvuto attabhāvo hoti, te vagguliyo viya pabbatapāde dīghaputhulehi nakhehi laggitvā",
  "atk-s0303a0:215_7": "avaṁsirā olambanti. Yadā saṁsappantā aññamaññassa hatthapāsāgatā honti, atha ‘‘bhakkho",
  "atk-s0303a0:215_8": "no laddho’’ti? Maññamānā tattha byāvaṭā viparivattitvā lokasandhārake udake patanti,",
  "atk-s0303a0:215_9": "vāte paharantepi madhukaphalāni viya chijjitvā udake patanti, patitamattāva accantakhāre",
  "atk-s0303a0:215_10": "udake tattatele patitapiṭṭhapiṇḍi viya paṭapaṭāyamānā vilīyanti. Evaṁ sītena ruppanaṁ",
  "atk-s0303a0:215_11": "lokantarikaniraye pākaṭaṁ. Mahiṁsakaraṭṭhādīsupi himapātasītalesu padesesu etaṁ pākaṭameva.",
  "atk-s0303a0:215_12": "Tattha hi sattā sītena bhinnasarīrā jīvitakkhayampi pāpuṇanti.",
  "atk-s0303a0:216_0": "Uṇhena ruppanaṁ avīcimahāniraye pākaṭaṁ hoti. Jighacchāya ruppanaṁ pettivisaye ceva",
  "atk-s0303a0:216_1": "dubbhikkhakāle ca pākaṭaṁ. Pipāsāya ruppanaṁ kālakañjikādīsu pākaṭaṁ. Eko kira kālakañjikaasuro",
  "atk-s0303a0:216_2": "pipāsaṁ adhivāsetuṁ asakkonto yojanagambhīravitthāraṁ mahāgaṅgaṁ otari, tassa gatagataṭṭhāne",
  "atk-s0303a0:216_3": "udakaṁ chijjati, dhūmo uggacchati, tatte piṭṭhipāsāṇe caṅkamanakālo viya hoti. Tassa",
  "atk-s0303a0:216_4": "udakasaddaṁ sutvā ito cito ca vicarantasseva ratti vibhāyi. Atha naṁ pātova bhikkhācāraṁ",
  "atk-s0303a0:216_5": "gacchantā tiṁsamattā piṇḍacārikabhikkhū disvā ‘‘ko nāma tvaṁ sappurisā’’ti? Pucchiṁsu.",
  "atk-s0303a0:216_6": "‘‘Petohamasmi, bhante’’ti. ‘‘Kiṁ pariyesasī’’ti? ‘‘Pānīyaṁ, bhante’’ti. ‘‘Ayaṁ gaṅgā",
  "atk-s0303a0:216_7": "paripuṇṇā, kiṁ tvaṁ na passasī’’ti? ‘‘Na upakappati, bhante’’ti. Tena hi gaṅgāpiṭṭhe",
  "atk-s0303a0:216_8": "nipajja, mukhe te pānīyaṁ āsiñcissāmā’’ti. So vālikāpuḷine uttāno nipajji. Bhikkhū",
  "atk-s0303a0:216_9": "tiṁsamatte patte nīharitvā udakaṁ āharitvā tassa mukhe āsiñciṁsu. Tesaṁ tathā karontānaṁyeva",
  "atk-s0303a0:216_10": "velā upakaṭṭhā jātā. Tato ‘‘bhikkhācārakālo amhākaṁ sappurisa, kacci te assādamattā",
  "atk-s0303a0:216_11": "laddhā’’ti āhaṁsu. Peto ‘‘sace me, bhante, tiṁsamattānaṁ ayyānaṁ tiṁsapattehi āsittaudakato",
  "atk-s0303a0:216_12": "aḍḍhapasatamattampi paragalaṁ gataṁ, petattabhāvato mokkho mā hotū’’ti āha. Evaṁ",
  "atk-s0303a0:216_13": "pipāsāya ruppanaṁ pettivisaye pākaṭaṁ.",
  "atk-s0303a0:217_0": "Ḍaṁsādīhi ruppanaṁ ḍaṁsamakkhikādibahulesu padesesu pākaṭaṁ. Ettha ca ḍaṁsāti piṅgalamakkhikā.",
  "atk-s0303a0:217_1": "Makasāti makasāva. Vātāti kucchivātapiṭṭhivātādivasena veditabbā. Sarīrasmiñhi vātarogo",
  "atk-s0303a0:217_2": "uppajjitvā hatthapādapiṭṭhiādīni bhindati, kāṇaṁ karoti, khujjaṁ karoti, pīṭhasappiṁ",
  "atk-s0303a0:217_3": "karoti. Ātapoti sūriyātapo. Tena ruppanaṁ marukantārādīsu pākaṭaṁ. Ekā kira itthī",
  "atk-s0303a0:217_4": "marukantāre rattiṁ satthato ohīnā divā sūriye uggacchante vālikāya tappamānāya pāde",
  "atk-s0303a0:217_5": "ṭhapetuṁ asakkontī sīsato pacchiṁ otāretvā akkami. Kamena pacchiyā uṇhābhitattāya",
  "atk-s0303a0:217_6": "ṭhātuṁ asakkontī tassā upari sāṭakaṁ ṭhapetvā akkami. Tasmimpi santatte attano aṅkena",
  "atk-s0303a0:217_7": "gahitaputtakaṁ adhomukhaṁ nipajjāpetvā kandantaṁyeva akkamitvā saddhiṁ tena tasmiṁyeva",
  "atk-s0303a0:217_8": "ṭhāne uṇhābhitattā kālamakāsi.",
  "atk-s0303a0:218_0": "Sarīsapāti ye keci dīghajātikā sarantā gacchanti. Tesaṁ samphassena ruppanaṁ āsīvisadaṭṭhakādīnaṁ",
  "atk-s0303a0:218_1": "vasena veditabbaṁ. Iti bhagavatā yāni imāni sāmaññapaccattavasena dhammānaṁ dve lakkhaṇāni,",
  "atk-s0303a0:218_2": "tesu rūpakkhandhassa tāva paccattalakkhaṇaṁ dassitaṁ. Rūpakkhandhasseva hi etaṁ,",
  "atk-s0303a0:218_3": "na vedanādīnaṁ , tasmā paccattalakkhaṇanti vuccati. Aniccadukkhānattalakkhaṇaṁ pana",
  "atk-s0303a0:218_4": "vedanādīnampi hoti, tasmā taṁ sāmaññalakkhaṇanti vuccati.",
  "atk-s0303a0:219_0": "Kiñca, bhikkhave, vedanaṁ vadethātiādīsu purimasadisaṁ vuttanayeneva veditabbaṁ.",
  "atk-s0303a0:219_1": "Yaṁ pana purimena asadisaṁ, tassāyaṁ vibhāvanā – sukhampi vedayatīti sukhaṁ ārammaṇaṁ",
  "atk-s0303a0:219_2": "vedeti anubhavati. Parato padadvayepi eseva nayo. Kathaṁ panetaṁ ārammaṇaṁ sukhaṁ",
  "atk-s0303a0:219_3": "dukkhaṁ adukkhamasukhaṁ nāma jātanti? Sukhādīnaṁ paccayato. Svāyamattho ‘‘yasmā ca",
  "atk-s0303a0:219_4": "kho, mahāli, rūpaṁ sukhaṁ sukhānupatitaṁ sukhāvakkanta’’nti imasmiṁ mahālisutte (saṁ.",
  "atk-s0303a0:219_5": "ni. 3.60) āgatoyeva. Vedayatīti ettha ca vedanāva vedayati, na añño satto vā puggalo",
  "atk-s0303a0:219_6": "vā. Vedanā hi vedayitalakkhaṇā, tasmā vatthārammaṇaṁ paṭicca vedanāva vedayatīti.",
  "atk-s0303a0:219_7": "Evamidha bhagavā vedanāyapi paccattalakkhaṇameva bhājetvā dassesi.",
  "atk-s0303a0:220_0": "Nīlampi sañjānātīti nīlapupphe vā vatthe vā parikammaṁ katvā upacāraṁ vā appanaṁ",
  "atk-s0303a0:220_1": "vā pāpento sañjānāti. Ayañhi saññā nāma parikammasaññāpi upacārasaññāpi appanāsaññāpi",
  "atk-s0303a0:220_2": "vaṭṭati, nīlaṁ nīlanti uppajjanasaññāpi vaṭṭatiyeva. Pītakādīsupi eseva nayo. Idhāpi",
  "atk-s0303a0:220_3": "bhagavā sañjānanalakkhaṇāya saññāya paccattalakkhaṇameva bhājetvā dassesi.",
  "atk-s0303a0:221_0": "Rūpaṁ rūpattāya saṅkhatamabhisaṅkharontīti yathā yāgumeva yāguttāya, pūvameva pūvattāya",
  "atk-s0303a0:221_1": "pacati nāma, evaṁ paccayehi samāgantvā katabhāvena saṅkhatanti laddhanāmaṁ rūpameva",
  "atk-s0303a0:221_2": "rūpattāya yathā abhisaṅkhataṁ rūpaṁ nāma hoti, tathattāya rūpabhāvāya abhisaṅkharoti",
  "atk-s0303a0:221_3": "āyūhati sampiṇḍeti, nipphādetīti attho. Vedanādīsupi eseva nayo. Ayaṁ panettha saṅkhepo",
  "atk-s0303a0:221_4": "– attanā saha jāyamānaṁ rūpaṁ sampayutte ca vedanādayo dhamme abhisaṅkharoti nibbattetīti.",
  "atk-s0303a0:221_5": "Idhāpi bhagavā cetayitalakkhaṇassa saṅkhārassa paccattalakkhaṇameva bhājetvā dassesi.",
  "atk-s0303a0:222_0": "Ambilampivijānātīti ambaambāṭakamātuluṅgādiambilaṁ ‘‘ambila’’nti vijānāti. Eseva",
  "atk-s0303a0:222_1": "nayo sabbapadesu. Api cettha tittakanti nimbapaṭolādinānappakāraṁ kaṭukanti pippalimaricādinānappakāraṁ.",
  "atk-s0303a0:222_2": "Madhuranti sappiphāṇitādinānappakāraṁ . Khārikanti vātiṅgaṇanāḷikera caturassavallivettaṅkurādinānappakāraṁ.",
  "atk-s0303a0:222_3": "Akhārikanti yaṁ vā taṁ vā phalajātaṁ kārapaṇṇādimissakapaṇṇaṁ. Loṇikanti loṇayāguloṇamacchaloṇabhattādinānappakāraṁ.",
  "atk-s0303a0:222_4": "Aloṇikantialoṇayāgualoṇamacchaaloṇabhattādinānappakāraṁ. Tasmā viññāṇanti vuccatīti",
  "atk-s0303a0:222_5": "yasmā imaṁ ambilādibhedaṁ aññamaññavisiṭṭhena ambilādibhāvena jānāti, tasmā viññāṇanti",
  "atk-s0303a0:222_6": "vuccatīti. Evamidhāpi bhagavā vijānanalakkhaṇassa viññāṇassa paccattalakkhaṇameva bhājetvā dassesi.",
  "atk-s0303a0:223_0": "Yasmā pana ārammaṇassa ākārasaṇṭhānagahaṇavasena saññā pākaṭā hoti, tasmā sā cakkhudvāre",
  "atk-s0303a0:223_1": "vibhattā. Yasmā vināpi ākārasaṇṭhānā ārammaṇassa paccattabhedagahaṇavasena viññāṇaṁ",
  "atk-s0303a0:223_2": "pākaṭaṁ hoti, tasmā taṁ jivhādvāre vibhattaṁ. Imesaṁ pana saññāviññāṇapaññānaṁ asammohato",
  "atk-s0303a0:223_3": "sabhāvasallakkhaṇatthaṁ sañjānāti, vijānāti, pajānātīti ettha visesā veditabbā. Tattha",
  "atk-s0303a0:223_4": "upasaggamattameva viseso, jānātīti padaṁ pana aviseso. Tassapi jānanaṭṭhena viseso",
  "atk-s0303a0:223_5": "veditabbo. Saññā hi nīlādivasena ārammaṇasañjānanamattameva, aniccaṁ dukkhamanattāti",
  "atk-s0303a0:223_6": "lakkhaṇapaṭivedhaṁ pāpetuṁ na sakkoti. Viññāṇaṁ nīlādivasena ārammaṇañceva jānāti,",
  "atk-s0303a0:223_7": "aniccādivasena lakkhaṇapaṭivedhañca pāpeti, ussakkitvā pana maggapātubhāvaṁ pāpetuṁ",
  "atk-s0303a0:223_8": "na sakkoti. Paññā nīlādivasena ārammaṇampi jānāti, aniccādivasena lakkhaṇapaṭivedhampi",
  "atk-s0303a0:223_9": "pāpeti, ussakkitvā maggapātubhāvampi pāpeti.",
  "atk-s0303a0:224_0": "Yathā hi heraññikaphalake kahāpaṇarāsimhi kate ajātabuddhidārako gāmikapuriso mahāheraññikoti",
  "atk-s0303a0:224_1": "tīsu janesu oloketvā ṭhitesu ajātabuddhidārako kahāpaṇānaṁ cittavicittacaturassamaṇḍalādibhāvameva",
  "atk-s0303a0:224_2": "jānāti, ‘‘idaṁ manussānaṁ upabhogaparibhogaṁ ratanasammata’’nti na jānāti. Gāmikapuriso",
  "atk-s0303a0:224_3": "cittādibhāvañca jānāti, manussānaṁ upabhogaparibhogaratanasammatabhāvañca, ‘‘ayaṁ",
  "atk-s0303a0:224_4": "kūṭo, ayaṁ cheko, ayaṁ karaṭo, ayaṁ saṇho’’ti na jānāti. Mahāheraññiko cittādibhāvampi",
  "atk-s0303a0:224_5": "ratanasammatabhāvampi kūṭādibhāvampi jānāti. Jānanto ca pana rūpaṁ disvāpi saddaṁ",
  "atk-s0303a0:224_6": "sutvāpi gandhaṁ ghāyitvāpi rasaṁ sāyitvāpi hatthena garulahubhāvaṁ upadhāretvāpi",
  "atk-s0303a0:224_7": "‘‘asukagāme kato’’tipi jānāti, ‘‘asukanigame asukanagare asukapabbatacchāyāya asukanadītīre",
  "atk-s0303a0:224_8": "kato’’tipi, ‘‘asukācariyena kato’’tipi jānāti. Evameva saññā ajātabuddhidārakassa",
  "atk-s0303a0:224_9": "kahāpaṇadassanaṁ viya nīlādivasena ārammaṇamattameva jānāti. Viññāṇaṁ gāmikapurisassa",
  "atk-s0303a0:224_10": "kahāpaṇadassanaṁ viya nīlādivasena ārammaṇampi jānāti, aniccādivasena lakkhaṇapaṭivedhampi",
  "atk-s0303a0:224_11": "pāpeti. Paññā mahāheraññikassa kahāpaṇadassanaṁ viya nīlādivasena ārammaṇampi jānāti,",
  "atk-s0303a0:224_12": "aniccādivasena lakkhaṇapaṭivedhampi pāpeti, ussakkitvā maggapātubhāvampi pāpeti.",
  "atk-s0303a0:225": "So pana nesaṁ viseso duppaṭivijjho. Tenāha āyasmā nāgaseno –",
  "atk-s0303a0:226_0": "‘‘Dukkaraṁ, mahārāja, bhagavatā katanti. Kiṁ, bhante nāgasena, bhagavatā dukkaraṁ",
  "atk-s0303a0:226_1": "katanti? Dukkaraṁ, mahārāja, bhagavatā kataṁ, imesaṁ arūpīnaṁ cittacetasikānaṁ dhammānaṁ",
  "atk-s0303a0:226_2": "ekārammaṇe vattamānānaṁ vavatthānaṁ akkhātaṁ ‘ayaṁ phasso, ayaṁ vedanā, ayaṁ saññā,",
  "atk-s0303a0:226_3": "ayaṁ cetanā, idaṁ citta’’’nti (mi. pa. 2.7.16).",
  "atk-s0303a0:227_0": "Yathā hi tilatelaṁ sāsapatelaṁ madhukatelaṁ eraṇḍakatelaṁ vasātelanti imāni pañca",
  "atk-s0303a0:227_1": "telāni ekacāṭiyaṁ pakkhipitvā divasaṁ yamakamanthe hi manthetvā tato ‘‘idaṁ tilatelaṁ,",
  "atk-s0303a0:227_2": "idaṁ sāsapatela’’nti ekekassa pāṭiyekkaṁ uddharaṇaṁ nāma dukkaraṁ, idaṁ tato dukkarataraṁ.",
  "atk-s0303a0:227_3": "Bhagavā pana sabbaññutaññāṇassa suppaṭividdhattā dhammissaro dhammarājā imesaṁ arūpīnaṁ",
  "atk-s0303a0:227_4": "dhammānaṁ ekārammaṇe vattamānānaṁ vavatthānaṁ akāsi. Pañcannaṁ mahānadīnaṁ samuddaṁ",
  "atk-s0303a0:227_5": "paviṭṭhaṭṭhāne ‘‘idaṁ gaṅgāya udakaṁ, idaṁ yamunāyā’’ti evaṁ pāṭiyekkaṁ udakuddharaṇenāpi",
  "atk-s0303a0:227_6": "ayamattho veditabbo.",
  "atk-s0303a0:228_0": "Iti paṭhamapabbena suññataṁ, dutiyena suññatālakkhaṇanti dvīhi pabbehi anattalakkhaṇaṁ",
  "atk-s0303a0:228_1": "kathetvā idāni dukkhalakkhaṇaṁ dassetuṁ tatra, bhikkhavetiādimāha. Tattha khajjāmīti",
  "atk-s0303a0:228_2": "na rūpaṁ sunakho viya maṁsaṁ luñcitvā luñcitvā khādati, yathā pana kiliṭṭhavatthanivattho",
  "atk-s0303a0:228_3": "tatonidānaṁ pīḷaṁ sandhāya ‘‘khādati maṁ vattha’’nti bhaṇati, evamidampi pīḷaṁ uppādentaṁ",
  "atk-s0303a0:228_4": "khādati nāmāti veditabbaṁ. Paṭipanno hotīti sīlaṁ ādiṁ katvā yāva arahattamaggā paṭipanno",
  "atk-s0303a0:228_5": "hoti. Yo panettha balavañāṇo tikkhabuddhi ñāṇuttaro yogāvacaro padhānabhūmiyaṁ vāyamanto",
  "atk-s0303a0:228_6": "khāṇunā vā kaṇṭakena vā viddho āvudhena vā pahaṭo byagghādīhi vā gahetvā khajjamāno",
  "atk-s0303a0:228_7": "taṁ vedanaṁ abbohārikaṁ katvā mūlakammaṭṭhānaṁ sammasanto arahattameva gaṇhāti, ayaṁ",
  "atk-s0303a0:228_8": "vedanāya nibbidāya virāgāya nirodhāya paṭipanno nāma vuccati pītamallatthero viya",
  "atk-s0303a0:228_9": "kuṭumbiyaputtamahātissatthero viya vattaniaṭaviyaṁ tiṁsamattānaṁ bhikkhūnaṁ aññataro",
  "atk-s0303a0:228_10": "byagghamukhe nipannabhikkhu viya kaṇṭakena viddhatthero viya ca.",
  "atk-s0303a0:229_0": "Dvādasasu kira bhikkhūsu ghaṇṭiṁ paharitvā araññe padhānamanuyuñjantesu eko sūriye",
  "atk-s0303a0:229_1": "atthaṅgatamatteyeva ghaṇṭiṁ paharitvā caṅkamaṁ oruyha caṅkamanto tiriyaṁ nimmathento",
  "atk-s0303a0:229_2": "tiṇapaṭicchannaṁ kaṇṭakaṁ akkami. Kaṇṭako piṭṭhipādena nikkhanto. Tattaphālena vinividdhakālo",
  "atk-s0303a0:229_3": "viya vedanā vattati. Thero cintesi – ‘‘kiṁ imaṁ kaṇṭakaṁ uddharāmi, udāhu pakatiyā",
  "atk-s0303a0:229_4": "vijjhitvā ṭhitakaṇṭaka’’nti? Tassa evamahosi – ‘‘iminā kaṇṭakena viddhattā nirayādīsu",
  "atk-s0303a0:229_5": "bhayaṁ nāma natthi, pakatiyā vijjhitvā ṭhitakaṇṭakaṁyevā’’ti. So taṁ vedanaṁ abbohārikaṁ",
  "atk-s0303a0:229_6": "katvā sabbarattiṁ caṅkamitvā vibhātāya rattiyā aññassa saññaṁ adāsi. So āgantvā ‘‘kiṁ,",
  "atk-s0303a0:229_7": "bhante’’ti pucchi? ‘‘Kaṇṭakenamhi, āvuso, viddho’’ti. ‘‘Kāya velāya, bhante’’ti?",
  "atk-s0303a0:229_8": "‘‘Sāyameva, āvuso’’ti. ‘‘Kasmā na amhe pakkosittha, kaṇṭakaṁ uddharitvā tattha telampi",
  "atk-s0303a0:229_9": "siñceyyāmā’’ti? ‘‘Pakatiyā vijjhitvā ṭhitakaṇṭakameva uddharituṁ vāyamimhā, āvuso’’ti.",
  "atk-s0303a0:229_10": "‘‘Sakkuṇittha, bhante, uddharitu’’nti. ‘‘Ekadesamattena me, āvuso, uddhaṭo’’ti. Sesavatthūni",
  "atk-s0303a0:229_11": "dīghamajjhimaṭṭhakathāsu (dī. ni. aṭṭha. 2.373; ma. ni. aṭṭha. 1.106) satipaṭṭhānasuttaniddese vitthāritāneva.",
  "atk-s0303a0:230_0": "Taṁ kiṁ maññatha, bhikkhaveti kasmā āraddhaṁ? Imasmiṁ pabbe dukkhalakkhaṇameva kathitaṁ,",
  "atk-s0303a0:230_1": "na aniccalakkhaṇaṁ. Taṁ dassetuṁ idamāraddhaṁ. Tīṇi lakkhaṇāni samodhānetvā dassetumpi",
  "atk-s0303a0:230_2": "āraddhameva. Apacināti no ācinātīti vaṭṭaṁ vināseti, neva cināti. Pajahati na upādiyatīti",
  "atk-s0303a0:230_3": "tadeva vissajjeti, na gaṇhāti. Visineti na ussinetīti vikirati na sampiṇḍeti. Vidhūpeti",
  "atk-s0303a0:230_4": "na sandhūpetīti nibbāpeti na jālāpeti.",
  "atk-s0303a0:231_0": "Evaṁ passaṁ, bhikkhaveti idaṁ kasmā āraddhaṁ? Vaṭṭaṁ vināsetvā ṭhitaṁ mahākhīṇāsavaṁ",
  "atk-s0303a0:231_1": "dassessāmīti āraddhaṁ. Ettakena vā ṭhānena vipassanā kathitā, idāni saha vipassanāya",
  "atk-s0303a0:231_2": "cattāro magge dassetuṁ idaṁ āraddhaṁ. Atha vā ettakena ṭhānena paṭhamamaggo kathito,",
  "atk-s0303a0:231_3": "idāni saha vipassanāya tayo magge dassetuṁ idamāraddhaṁ. Ettakena vā ṭhānena tīṇi",
  "atk-s0303a0:231_4": "maggāni kathitāni, idāni saha vipassanāya arahattamaggaṁ dassetumpi idaṁ āraddhameva.",
  "atk-s0303a0:232": "Sapajāpatikāti saddhiṁ pajāpatinā devarājena. Ārakāva namassantīti dūratova namassanti, dūrepi ṭhitaṁ namassantiyeva āyasmantaṁ nītattheraṁ viya.",
  "atk-s0303a0:233_0": "Thero kira pupphacchaḍḍakakulato nikkhamma pabbajito, khuraggeyeva arahattaṁ patvā",
  "atk-s0303a0:233_1": "cintesi – ‘‘ahaṁ ajjeva pabbajito ajjeva me pabbajitakiccaṁ matthakaṁ pattaṁ, catupaccayasantosabhāvanārāmamaṇḍitaṁ",
  "atk-s0303a0:233_2": "mahāariyavaṁsapaṭipadaṁ pūressāmī’’ti. So paṁsukūlatthāya sāvatthiṁ pavisitvā coḷakaṁ",
  "atk-s0303a0:233_3": "pariyesanto vicari. Atheko mahābrahmā samāpattito vuṭṭhāya manussapathaṁ olokento",
  "atk-s0303a0:233_4": "theraṁ disvā – ‘‘ajjeva pabbajitvā ajjeva khuragge arahattaṁ patvā mahāariyavaṁsapaṭipadaṁ",
  "atk-s0303a0:233_5": "pūretuṁ coḷakaṁ pariyesatī’’ti añjaliṁ paggayha namassamāno aṭṭhāsi. Tamañño mahābrahmā",
  "atk-s0303a0:233_6": "disvā ‘‘kaṁ namassasī’’ti? Pucchi. Nītattheraṁ namassāmīti. Kiṁ kāraṇāti? Ajjeva",
  "atk-s0303a0:233_7": "pabbajitvā ajjeva khuragge arahattaṁ patvā mahāariyavaṁsapaṭipadaṁ pūretuṁ coḷakaṁ",
  "atk-s0303a0:233_8": "pariyesatīti. Sopi naṁ namassamāno aṭṭhāsi. Athañño, athaññoti sattasatā mahābrahmāno",
  "atk-s0303a0:233_9": "namassamānā aṭṭhaṁsu. Tena vuttaṁ –",
  "atk-s0303a0:234": "‘‘Tā devatā sattasatā uḷārā,",
  "atk-s0303a0:235": "Brahmā vimānā abhinikkhamitvā;",
  "atk-s0303a0:236": "Nītaṁ namassanti pasannacittā,",
  "atk-s0303a0:237": "‘Khīṇāsavo gaṇhati paṁsukūlaṁ’’’.",
  "atk-s0303a0:238": "‘‘Tā devatā sattasatā uḷārā,",
  "atk-s0303a0:239": "Brahmā vimānā abhinikkhamitvā;",
  "atk-s0303a0:240": "Nītaṁ namassanti pasannacittā,",
  "atk-s0303a0:241": "‘Khīṇāsavo kayirati paṁsukūlaṁ’’’.",
  "atk-s0303a0:242": "‘‘‘Khīṇāsavo dhovati paṁsukūlaṁ’;",
  "atk-s0303a0:243": "‘Khīṇāsavo rajati paṁsukūlaṁ’;",
  "atk-s0303a0:244": "‘Khīṇāsavo pārupati paṁsakūla’’’nti.",
  "atk-s0303a0:245": "Iti bhagavā imasmiṁ sutte desanaṁ tīhi bhavehi vinivattetvā arahattassa kūṭaṁ gaṇhi. Desanāpariyosāne pañcasatā bhikkhū arahatte patiṭṭhahiṁsu. Sattamaṁ.",
  "atk-s0303a0:246": "8. Piṇḍolyasuttavaṇṇanā",
  "atk-s0303a0:247_0": "80. Aṭṭhame kismiñcideva pakaraṇeti kismiñcideva kāraṇe. Paṇāmetvāti nīharitvā. Kismiṁ",
  "atk-s0303a0:247_1": "pana kāraṇe ete bhagavatā paṇāmitāti? Ekasmiñhi antovasse bhagavā sāvatthiyaṁ vasitvā",
  "atk-s0303a0:247_2": "vutthavasso pavāretvā mahābhikkhusaṅghaparivāro sāvatthito nikkhamitvā janapadacārikaṁ",
  "atk-s0303a0:247_3": "caranto kapilavatthuṁ patvā nigrodhārāmaṁ pāvisi. Sakyarājāno ‘‘satthā āgato’’ti",
  "atk-s0303a0:247_4": "sutvā pacchābhatte kappiyāni telamadhuphāṇitādīni ceva pānakāni ca kājasatehi gāhāpetvā",
  "atk-s0303a0:247_5": "vihāraṁ gantvā saṅghassa niyyātetvā satthāraṁ vanditvā paṭisanthāraṁ karontā ekamante",
  "atk-s0303a0:247_6": "nisīdiṁsu. Satthā tesaṁ madhuradhammakathaṁ kathento nisīdi. Tasmiṁ khaṇe ekacce",
  "atk-s0303a0:247_7": "bhikkhū senāsanaṁ paṭijagganti, ekacce mañcapīṭhādīni paññāpenti, sāmaṇerā appaharitaṁ",
  "atk-s0303a0:247_8": "karonti. Bhājanīyaṭṭhāne sampattabhikkhūpi atthi, asampattabhikkhūpi atthi. Sampattā",
  "atk-s0303a0:247_9": "asampattānaṁ lābhaṁ gaṇhantā, ‘‘amhākaṁ detha, amhākaṁ ācariyassa detha upajjhāyassa",
  "atk-s0303a0:247_10": "dethā’’ti kathentā mahāsaddamakaṁsu. Satthā sutvā theraṁ pucchi ‘‘ke pana te, ānanda,",
  "atk-s0303a0:247_11": "uccāsaddā mahāsaddā kevaṭṭā maññe macchavilope’’ti? Thero etamatthaṁ ārocesi. Satthā",
  "atk-s0303a0:247_12": "sutvā ‘‘āmisahetu, ānanda, bhikkhū mahāsaddaṁ karontī’’ti āha. ‘‘Āma, bhante’’ti.",
  "atk-s0303a0:247_13": "‘‘Ananucchavikaṁ, ānanda, appatirūpaṁ. Na hi mayā kappasatasahassādhikāni cattāri",
  "atk-s0303a0:247_14": "asaṅkhyeyyāni cīvarādihetu pāramiyo pūritā, nāpi ime bhikkhū cīvarādihetu agārasmā",
  "atk-s0303a0:247_15": "anagāriyaṁ pabbajitā, arahattahetu pabbajitvā anatthaṁ atthasadisaṁ asāraṁ sārasadisaṁ",
  "atk-s0303a0:247_16": "karonti, gacchānanda, te bhikkhū paṇāmehī’’ti.",
  "atk-s0303a0:248_0": "Pubbaṇhasamayanti dutiyadivase pubbaṇhasamayaṁ. Beluvalaṭṭhikāya mūleti taruṇabeluvarukkhamūle.",
  "atk-s0303a0:248_1": "Pabāḷhoti pabāhito. Pavāḷhotipi pāṭho, pavāhitoti attho. Ubhayampi nīhaṭabhāvameva",
  "atk-s0303a0:248_2": "dīpeti. Siyā aññathattanti pasādaññathattaṁ vā bhāvaññathattaṁ vā bhaveyya. Kathaṁ?",
  "atk-s0303a0:248_3": "‘‘Sammāsambuddhena mayaṁ lahuke kāraṇe paṇāmitā’’ti pasādaṁ mandaṁ karontānaṁ pasādaññathattaṁ",
  "atk-s0303a0:248_4": "nāma hoti. Saliṅgeneva titthāyatanaṁ pakkamantānaṁ bhāvaññathattaṁ nāma. Siyā vipariṇāmoti",
  "atk-s0303a0:248_5": "ettha pana ‘‘mayaṁ satthu ajjhāsayaṁ gaṇhituṁ sakkhissāmāti pabbajitā, naṁ gahetuṁ",
  "atk-s0303a0:248_6": "asakkontānaṁ kiṁ amhākaṁ pabbajjāyā’’ti? Sikkhaṁ paccakkhāya hīnāyāvattanaṁ vipariṇāmoti",
  "atk-s0303a0:248_7": "veditabbo. Vacchassāti khīrūpakavacchassa. Aññathattanti milāyanaaññathattaṁ. Khīrūpako",
  "atk-s0303a0:248_8": "hi vaccho mātu adassanena khīraṁ alabhanto milāyati kampati pavedhati. Vipariṇāmoti",
  "atk-s0303a0:248_9": "maraṇaṁ. So hi khīraṁ alabhamāno khīrapipāsāya sussanto patitvā marati.",
  "atk-s0303a0:249_0": "Bījānaṁ taruṇānanti udakena anuggahetabbānaṁ virūḷhabījānaṁ. Aññathattanti milāyanaññathattameva.",
  "atk-s0303a0:249_1": "Tāni hi udakaṁ alabhantāni milāyanti. Vipariṇāmoti vināso. Tāni hi udakaṁ alabhantāni",
  "atk-s0303a0:249_2": "sukkhitvā vinassanti, palālameva honti. Anuggahitoti āmisānuggahena ceva dhammānuggahena",
  "atk-s0303a0:249_3": "ca anuggahito. Anuggaṇheyyanti dvīhipi etehi anuggahehi anuggaṇheyyaṁ. Acirapabbajitā",
  "atk-s0303a0:249_4": "hi sāmaṇerā ceva daharabhikkhū ca cīvarādipaccayavekalle vā sati gelaññe vā satthārā",
  "atk-s0303a0:249_5": "vā ācariyupajjhāyehi vā āmisānuggahena ananuggahitā kilamantā na sakkonti sajjhāyaṁ",
  "atk-s0303a0:249_6": "vā manasikāraṁ vā kātuṁ, dhammānuggahena ananuggahitā uddesena ceva ovādānusāsaniyā",
  "atk-s0303a0:249_7": "ca parihāyamānā na sakkonti akusalaṁ parivajjetvā kusalaṁ bhāvetuṁ. Imehi pana dvīhi",
  "atk-s0303a0:249_8": "anuggahehi anuggahitā kāyena akilamantā sajjhāyamanasikāre pavattitvā yathānusiṭṭhaṁ",
  "atk-s0303a0:249_9": "paṭipajjamānā aparabhāge taṁ anuggahaṁ alabhantāpi teneva purimānuggahena laddhabalā",
  "atk-s0303a0:249_10": "sāsane patiṭṭhahanti, tasmā bhagavato evaṁ parivitakko udapādi.",
  "atk-s0303a0:250_0": "Bhagavato purato pāturahosīti satthu cittaṁ ñatvā – ‘‘ime bhikkhū bhagavatā paṇāmitā,",
  "atk-s0303a0:250_1": "idāni nesaṁ anuggahaṁ kātukāmo evaṁ cintesi, kāraṇaṁ bhagavā cintesi, ahamettha ussāhaṁ",
  "atk-s0303a0:250_2": "janessāmī’’ti purato pākaṭo ahosi. Santettha bhikkhūti idaṁ so mahābrahmā yathā nāma",
  "atk-s0303a0:250_3": "byatto sūdo yadeva ambilaggādīsu rasajātaṁ rañño ruccati, taṁ abhisaṅkhārena sādutaraṁ",
  "atk-s0303a0:250_4": "katvā punadivase upanāmeti, evameva attano byattatāya bhagavatā āhaṭaupamaṁyeva evametaṁ",
  "atk-s0303a0:250_5": "bhagavātiādivacanehi abhisaṅkharitvā bhagavantaṁ yācanto bhikkhusaṅghassa anuggahakaraṇatthaṁ",
  "atk-s0303a0:250_6": "vadati . Tattha abhinandatūti ‘‘mama santikaṁ bhikkhusaṅgho āgacchatū’’ti. Evamassa",
  "atk-s0303a0:250_7": "āgamanaṁ sampiyāyamāno abhinandatu. Abhivadatūti āgatassa ca ovādānusāsaniṁ dadanto abhivadatu.",
  "atk-s0303a0:251_0": "Paṭisallānāti ekībhāvā. Iddhābhisaṅkhāraṁ abhisaṅkhāsīti iddhiṁ akāsi. Ekadvīhikāyāti",
  "atk-s0303a0:251_1": "ekeko ceva dve dve ca hutvā. Sārajjamānarūpāti ottappamānasabhāvā bhāyamānā. Kasmā",
  "atk-s0303a0:251_2": "pana bhagavā tesaṁ tathā upasaṅkamanāya iddhimakāsīti? Hitapatthanāya. Yadi hi te",
  "atk-s0303a0:251_3": "vaggavaggā hutvā āgaccheyyuṁ, ‘‘bhagavā bhikkhusaṅghaṁ paṇāmetvā araññaṁ paviṭṭho",
  "atk-s0303a0:251_4": "ekadivasampi tattha vasituṁ nāsakkhi, vegeneva āgato’’ti keḷimpi kareyyuṁ. Atha nesaṁ",
  "atk-s0303a0:251_5": "neva buddhagāravaṁ paccupaṭṭhaheyya, na dhammadesanaṁ sampaṭicchituṁ samatthā bhaveyyuṁ.",
  "atk-s0303a0:251_6": "Sabhayānaṁ pana sasārajjānaṁ ekadvīhikāya āgacchantānaṁ buddhagāravañceva paccupaṭṭhitaṁ",
  "atk-s0303a0:251_7": "bhavissati, dhammadesanañca sampaṭicchituṁ sakkhissantīti cintetvā tesaṁ hitapatthanāya",
  "atk-s0303a0:251_8": "tathārūpaṁ iddhiṁ akāsi.",
  "atk-s0303a0:252_0": "Nisīdiṁsūti tesu hi sārajjamānarūpesu āgacchantesu eko bhikkhu ‘‘mamaṁyeva satthā",
  "atk-s0303a0:252_1": "oloketi, maṁyeva maññe niggaṇhitukāmo’’ti saṇikaṁ āgantvā vanditvā nisīdi, athañño",
  "atk-s0303a0:252_2": "athaññoti evaṁ pañcabhikkhusatāni nisīdiṁsu. Evaṁ nisinnaṁ pana bhikkhusaṅghaṁ sīdantare",
  "atk-s0303a0:252_3": "sannisinnaṁ mahāsamuddaṁ viya nivāte padīpaṁ viya ca niccalaṁ disvā satthā cintesi",
  "atk-s0303a0:252_4": "– ‘‘imesaṁ bhikkhūnaṁ kīdisī dhammadesanā vaṭṭatī’’ti? Athassa etadahosi – ‘‘ime",
  "atk-s0303a0:252_5": "āhārahetu paṇāmitā, piṇḍiyālopadhammadesanāva nesaṁ sappāyā, taṁ dassetvā matthake",
  "atk-s0303a0:252_6": "tiparivaṭṭadesanaṁ desessāmi, desanāpariyosāne sabbe arahattaṁ pāpuṇissantī’’ti.",
  "atk-s0303a0:252_7": "Atha nesaṁ taṁ dhammadesanaṁ desento antamidaṁ, bhikkhavetiādimāha.",
  "atk-s0303a0:253_0": "Tattha antanti pacchimaṁ lāmakaṁ. Yadidaṁ piṇḍolyanti yaṁ evaṁ piṇḍapariyesanena",
  "atk-s0303a0:253_1": "jīvikaṁ kappentassa jīvitaṁ. Ayaṁ panettha padattho – piṇḍāya ulatīti piṇḍolo, piṇḍolassa",
  "atk-s0303a0:253_2": "kammaṁ piṇḍolyaṁ, piṇḍapariyesanena nipphāditajīvitanti attho. Abhisāpoti akkoso.",
  "atk-s0303a0:253_3": "Kupitā hi manussā attano paccatthikaṁ ‘‘cīvaraṁ nivāsetvā kapālaṁ gahetvā piṇḍaṁ",
  "atk-s0303a0:253_4": "pariyesamāno carissatī’’ti akkosanti. Atha vā pana ‘‘kiṁ tuyhaṁ akātabbaṁ atthi,",
  "atk-s0303a0:253_5": "yo tvaṁ evaṁ balavā vīriyasampannopi hirottappaṁ pahāya kapaṇo viya piṇḍolo vicarasi",
  "atk-s0303a0:253_6": "pattapāṇī’’ti? Evampi akkosantiyeva. Tañca kho etanti evaṁ taṁ abhisāpaṁ samānampi",
  "atk-s0303a0:253_7": "piṇḍolyaṁ. Kulaputtā upenti atthavasikāti mama sāsane jātikulaputtā ca ācārakulaputtā",
  "atk-s0303a0:253_8": "ca atthavasikā kāraṇavasikā hutvā kāraṇavasaṁ paṭicca upenti.",
  "atk-s0303a0:254_0": "Rājābhinītātiādīsu ye rañño santakaṁ khāditvā raññā bandhanāgāre bandhāpitā palāyitvā",
  "atk-s0303a0:254_1": "pabbajanti, te rājābhinītā nāma. Te hi raññā bandhanaṁ abhinītattā rājābhinītā nāma.",
  "atk-s0303a0:254_2": "Ye pana corehi aṭaviyaṁ gahetvā ekaccesu māriyamānesu ekacce ‘‘mayaṁ sāmi tumhehi",
  "atk-s0303a0:254_3": "vissaṭṭhā gehaṁ anajjhāvasitvā pabbajissāma, tattha yaṁ yaṁ buddhapūjādipuññaṁ karissāma,",
  "atk-s0303a0:254_4": "tato tumhākaṁ pattiṁ dassāmā’’ti tehi vissaṭṭhā pabbajanti, te corābhinītā nāma.",
  "atk-s0303a0:254_5": "Tepi hi corehi māretabbataṁ abhinītāti corābhinītā nāma. Ye pana iṇaṁ gahetvā paṭidātuṁ",
  "atk-s0303a0:254_6": "asakkontā palāyitvā pabbajanti, te iṇaṭṭā nāma, iṇapīḷitāti attho . Iṇaṭṭhātipi pāṭho,",
  "atk-s0303a0:254_7": "iṇe ṭhitāti attho. Ye rājacorachātakarogabhayānaṁ aññatarena abhibhūtā upaddutā pabbajanti,",
  "atk-s0303a0:254_8": "te bhayaṭṭā nāma, bhayapīḷitāti attho. Bhayaṭṭhātipi pāṭho, bhaye ṭhitāti attho.",
  "atk-s0303a0:254_9": "Ājīvikāpakatāti ājīvikāya upaddutā abhibhūtā, puttadāraṁ posetuṁ asakkontāti attho.",
  "atk-s0303a0:254_10": "Otiṇṇāmhāti anto anupaviṭṭhā.",
  "atk-s0303a0:255_0": "So ca hoti abhijjhālūti idaṁ so kulaputto ‘‘dukkhassa antaṁ karissāmī’’tiādivasena",
  "atk-s0303a0:255_1": "cittaṁ uppādetvā pabbajito, aparabhāge, taṁ pabbajjaṁ tathārūpaṁ kātuṁ na sakkoti,",
  "atk-s0303a0:255_2": "taṁ dassetuṁ vuttaṁ. Tattha abhijjhālūti parabhaṇḍānaṁ abhijjhāyitā. Tibbasārāgoti",
  "atk-s0303a0:255_3": "bahalarāgo. Byāpannacittoti pūtibhāvena vipannacitto. Paduṭṭhamanasaṅkappoti tikhiṇasiṅgo",
  "atk-s0303a0:255_4": "viya goṇo duṭṭhacitto. Muṭṭhassatīti bhattanikkhittakāko viya naṭṭhassati, idha kataṁ",
  "atk-s0303a0:255_5": "ettha nassati. Asampajānoti nippañño. Khandhādiparicchedarahito. Asamāhitoti caṇḍasote",
  "atk-s0303a0:255_6": "baddhanāvā viya upacārappanābhāvena asaṇṭhito. Vibbhantacittoti bandhāruḷhamago viya",
  "atk-s0303a0:255_7": "santamano. Pākatindriyoti yathā gihī puttadhītaro olokento asaṁvutindriyo hoti, evaṁ asaṁvutindriyo.",
  "atk-s0303a0:256_0": "Chavālātanti chavānaṁ daḍḍhaṭṭhāne alātaṁ. Ubhatopadittaṁ majjhe gūthagatanti pamāṇena",
  "atk-s0303a0:256_1": "aṭṭhaṅgulamattaṁ dvīsu ṭhānesu ādittaṁ majjhe gūthamakkhitaṁ. Neva gāmeti sace hi",
  "atk-s0303a0:256_2": "taṁ yuganaṅgalagopānasipakkhapāsakādīnaṁ atthāya upanetuṁ sakkā assa, gāme kaṭṭhatthaṁ",
  "atk-s0303a0:256_3": "phareyya. Sace khettakuṭiyaṁ kaṭṭhattharamañcakādīnaṁ atthāya upanetuṁ sakkā, araññe",
  "atk-s0303a0:256_4": "kaṭṭhatthaṁ phareyya. Yasmā pana ubhayathāpi na sakkā, tasmā evaṁ vuttaṁ. Gihibhogā",
  "atk-s0303a0:256_5": "ca parihīnoti yo agāre vasantehi gihīhi dāyajje bhājiyamāne bhogo laddhabbo assa,",
  "atk-s0303a0:256_6": "tato ca parihīno. Sāmaññatthañcāti ācariyupajjhāyānaṁ ovāde ṭhatvā pariyattipaṭivedhavasena",
  "atk-s0303a0:256_7": "pattabbaṁ sāmaññatthañca. Imañca pana upamaṁ satthā na dussīlassa vasena āhari, parisuddhasīlassa",
  "atk-s0303a0:256_8": "pana alasassa abhijjhādīhi dosehi upahatassa puggalassa imaṁ upamaṁ āhari.",
  "atk-s0303a0:257_0": "Tayome, bhikkhaveti kasmā āraddhaṁ? Imassa puggalassa chavālātasadisabhāvo neva mātāpitūhi",
  "atk-s0303a0:257_1": "kato, na ācariyupajjhāyehi, imehi pana pāpavitakkehi katoti dassanatthaṁ āraddhaṁ.",
  "atk-s0303a0:257_2": "Animittaṁ vā samādhinti vipassanāsamādhiṁ. So hi niccanimittādīnaṁ samugghātanena",
  "atk-s0303a0:257_3": "animittoti vuccati. Ettha ca cattāro satipaṭṭhānā missakā, animittasamādhi pubbabhāgo.",
  "atk-s0303a0:257_4": "Animittasamādhi vā missako, satipaṭṭhānā pubbabhāgāti veditabbā.",
  "atk-s0303a0:258_0": "Dvemā, bhikkhave, diṭṭhiyoti idaṁ pana na kevalaṁ animittasamādhibhāvanā imesaṁyeva",
  "atk-s0303a0:258_1": "tiṇṇaṁ mahāvitakkānaṁ pahānāya saṁvattati, sassatucchedadiṭṭhīnampi pana samugghātaṁ",
  "atk-s0303a0:258_2": "karotīti dassanatthaṁ vuttaṁ. Na vajjavā assanti niddoso bhaveyyaṁ. Sesamettha uttānameva.",
  "atk-s0303a0:258_3": "Iti bhagavā imasmimpi sutte desanaṁ tīhi bhavehi vinivattetvā arahattena kūṭaṁ gaṇhi.",
  "atk-s0303a0:258_4": "Desanāvasāne pañcasatā bhikkhū saha paṭisambhidāhi arahattaṁ pāpuṇiṁsūti. Aṭṭhamaṁ.",
  "atk-s0303a0:259": "9. Pālileyyasuttavaṇṇanā",
  "atk-s0303a0:260_0": "81. Navame cārikaṁ pakkāmīti kosambikānaṁ bhikkhūnaṁ kalahakāle satthā ekadivasaṁ",
  "atk-s0303a0:260_1": "dīghītissa kosalarañño vatthuṁ āharitvā ‘‘na hi verena verāni, sammantīdha kudācana’’ntiādīhi",
  "atk-s0303a0:260_2": "(dha. pa. 5) gāthāhi ovadati. Taṁdivasaṁ tesaṁ kalahaṁ karontānaṁyeva ratti vibhātā.",
  "atk-s0303a0:260_3": "Dutiyadivasepi bhagavā tameva vatthuṁ kathesi. Taṁdivasampi tesaṁ kalahaṁ karontānaṁyeva",
  "atk-s0303a0:260_4": "ratti vibhātā. Tatiyadivasepi bhagavā tameva vatthuṁ kathesi. Atha naṁ aññataro bhikkhu",
  "atk-s0303a0:260_5": "evamāha – ‘‘appossukko, bhante, bhagavā diṭṭhadhammasukhavihāraṁ anuyutto viharatu,",
  "atk-s0303a0:260_6": "mayametena bhaṇḍanena kalahena viggahena vivādena paññāyissāmā’’ti. Satthā ‘‘pariyādiṇṇarūpacittā",
  "atk-s0303a0:260_7": "kho ime moghapurisā, na ime sakkā saññāpetu’’nti cintetvā – ‘‘kiṁ mayhaṁ imehi, ekacāravāsaṁ",
  "atk-s0303a0:260_8": "vasissāmī’’ti? So pātova sarīrapaṭijagganaṁ katvā kosambiyaṁ piṇḍāya caritvā kañcipi",
  "atk-s0303a0:260_9": "anāmantetvā ekova adutiyo cārikaṁ pakkāmi.",
  "atk-s0303a0:261_0": "Yasmiṁ, āvuso, samayeti idaṁ thero yasmāssa ajja bhagavā ekena bhikkhunā saddhiṁ",
  "atk-s0303a0:261_1": "pakkamissati, ajja dvīhi, ajja satena, ajja sahassena, ajja ekakovāti sabbo bhagavato",
  "atk-s0303a0:261_2": "cāro vidito pākaṭo paccakkho, tasmā āha.",
  "atk-s0303a0:262_0": "Anupubbenāti gāmanigamapaṭipāṭiyā piṇḍāya caramāno ekacāravāsaṁ tāva vasamānaṁ bhikkhuṁ",
  "atk-s0303a0:262_1": "passitukāmo hutvā bālakaloṇakāragāmaṁ agamāsi. Tattha bhaguttherassa sakalapacchābhattañceva",
  "atk-s0303a0:262_2": "tiyāmarattiñca ekacāravāse ānisaṁsaṁ kathetvā punadivase tena pacchāsamaṇena piṇḍāya",
  "atk-s0303a0:262_3": "caritvā taṁ tattheva nivattetvā ‘‘samaggavāsaṁ vasamāne tayo kulaputte passissāmī’’ti",
  "atk-s0303a0:262_4": "pācīnavaṁsamigadāyaṁ agamāsi. Tesampi sakalapacchābhattañceva tiyāmarattiñca ekacāravāse",
  "atk-s0303a0:262_5": "ānisaṁsaṁ kathetvā te tattheva nivattetvā ekakova pālileyya nagarābhimukho pakkamitvā",
  "atk-s0303a0:262_6": "anupubbena pālileyyanagaraṁ sampatto. Tena vuttaṁ – ‘‘anupubbena cārikaṁ caramāno",
  "atk-s0303a0:262_7": "yena pālileyyakaṁ, tadavasarī’’ti.",
  "atk-s0303a0:263_0": "Bhaddasālamūleti pālileyyavāsino bhagavato dānaṁ datvā pālileyyato avidūre rakkhitavanasaṇḍo",
  "atk-s0303a0:263_1": "nāma atthi, tattha bhagavato paṇṇasālaṁ katvā ‘‘ettha vasathā’’ti paṭiññaṁ kāretvā",
  "atk-s0303a0:263_2": "vāsayiṁsu. Bhaddasālo pana tattheko manāpo laddhako sālarukkho. Bhagavā taṁ nagaraṁ",
  "atk-s0303a0:263_3": "upanissāya tasmiṁ vanasaṇḍe paṇṇasālasamīpe tasmiṁ rukkhamūle viharati. Tena vuttaṁ",
  "atk-s0303a0:263_4": "‘‘bhaddasālamūle’’ti.",
  "atk-s0303a0:264_0": "Evaṁ viharante panettha tathāgate aññataro hatthināgo hatthinīhi hatthipotakādīhi",
  "atk-s0303a0:264_1": "gocarabhūmititthogāhanādīsu ubbāḷho yūthe ukkaṇṭhito ‘‘kiṁ me imehi hatthīhī’’ti?",
  "atk-s0303a0:264_2": "Yūthaṁ pahāya manussapathaṁ gacchanto pālileyyakavanasaṇḍe bhagavantaṁ disvā ghaṭasahassena",
  "atk-s0303a0:264_3": "nibbāpitasantāpo viya nibbuto hutvā satthu santike aṭṭhāsi. So tato paṭṭhāya satthu",
  "atk-s0303a0:264_4": "vattapaṭivattaṁ karonto mukhadhovanaṁ deti, nhānodakaṁ āharati, dantakaṭṭhaṁ deti,",
  "atk-s0303a0:264_5": "pariveṇaṁ sammajjati, araññato madhurāni phalāphalāni āharitvā satthuno deti. Satthā paribhogaṁ karoti.",
  "atk-s0303a0:265_0": "Ekadivasaṁ satthā rattibhāgasamanantare caṅkamitvā pāsāṇaphalake nisīdi. Hatthīpi",
  "atk-s0303a0:265_1": "avidūre ṭhāne aṭṭhāsi. Satthā pacchato oloketvā na kiñci addasa, evaṁ purato ca ubhayapassesu",
  "atk-s0303a0:265_2": "ca. Athassa ‘‘sukhaṁ vatāhaṁ aññatra tehi bhaṇḍanakārakehi vasāmī’’ti cittaṁ uppajji.",
  "atk-s0303a0:265_3": "Hatthinopi ‘‘mayā nāmitasākhaṁ aññe khādantā natthī’’tiādīni cintetvā – ‘‘sukhaṁ",
  "atk-s0303a0:265_4": "vata ekakova vasāmi, satthu vattaṁ kātuṁ labhāmī’’ti cittaṁ uppajji. Satthā attano",
  "atk-s0303a0:265_5": "cittaṁ oloketvā – ‘‘mama tāva īdisaṁ cittaṁ, kīdisaṁ nu kho hatthissā’’ti tassāpi",
  "atk-s0303a0:265_6": "tādisameva disvā ‘‘sameti no citta’’nti imaṁ udānaṁ udānesi –",
  "atk-s0303a0:266": "‘‘Etaṁ nāgassa nāgena, īsādantassa hatthino;",
  "atk-s0303a0:267": "Sameti cittaṁ cittena, yadeko ramatī vane’’ti. (mahāva. 467);",
  "atk-s0303a0:268_0": "Atha kho sambahulā bhikkhūti atha evaṁ tathāgate tattha viharante pañcasatā disāsu",
  "atk-s0303a0:268_1": "vassaṁvutthā bhikkhū. Yenāyasmā ānandoti ‘‘satthā kira bhikkhusaṅghaṁ paṇāmetvā araññaṁ",
  "atk-s0303a0:268_2": "paviṭṭho’’ti attano dhammatāya satthu santikaṁ gantuṁ asakkontā yenāyasmā ānando, tenupasaṅkamiṁsu.",
  "atk-s0303a0:269_0": "Anantarāāsavānaṁ khayoti maggānantaraṁ arahattaphalaṁ. Vicayasoti vicayena, tesaṁ",
  "atk-s0303a0:269_1": "tesaṁ dhammānaṁ sabhāvavicinanasamatthena ñāṇena paricchinditvāti attho. Dhammoti",
  "atk-s0303a0:269_2": "sāsanadhammo. Cattāro satipaṭṭhānātiādi ye ye koṭṭhāse paricchinditvā dhammo desito,",
  "atk-s0303a0:269_3": "tesaṁ pakāsanatthāya vuttaṁ. Samanupassanāti diṭṭhisamanupassanā. Saṅkhāro soti diṭṭhisaṅkhāro",
  "atk-s0303a0:269_4": "so. Tatojo so saṅkhāroti tato taṇhāto so saṅkhāro jāto. Taṇhāsampayuttesu cittesupi",
  "atk-s0303a0:269_5": "catūsu cittesu esa jāyati. Sāpi taṇhāti sā diṭṭhisaṅkhārassa paccayabhūtā taṇhā.",
  "atk-s0303a0:269_6": "Sāpi vedanāti sā taṇhāya paccayabhūtā vedanā. Sopi phassoti so vedanāya paccayo avijjāsamphasso.",
  "atk-s0303a0:269_7": "Sāpi avijjāti sā phassasampayuttā avijjā.",
  "atk-s0303a0:270_0": "No cassaṁ, no ca me siyāti sace ahaṁ na bhaveyyaṁ, mama parikkhāropi na bhaveyya.",
  "atk-s0303a0:270_1": "Nābhavissaṁ, na me bhavissatīti sace pana āyatimpi ahaṁ na bhavissāmi, evaṁ mama",
  "atk-s0303a0:270_2": "parikkhāropi na bhavissati. Ettake ṭhāne bhagavā tena bhikkhunā gahitagahitadiṭṭhiṁ",
  "atk-s0303a0:270_3": "vissajjāpento āgato puggalajjhāsayenapi desanāvilāsenapi. Tatojo so saṅkhāroti taṇhāsampayuttacitte",
  "atk-s0303a0:270_4": "vicikicchāva natthi, kathaṁ vicikicchāsaṅkhāro taṇhāto jāyatīti? Appahīnattā. Yassa",
  "atk-s0303a0:270_5": "hi taṇhāya appahīnāya so uppajjati, taṁ sandhāyetaṁ vuttaṁ. Diṭṭhiyāpi eseva nayo",
  "atk-s0303a0:270_6": "labbhatiyeva catūsu hi cittuppādesu sampayuttadiṭṭhi nāma natthi. Yasmā pana taṇhāya",
  "atk-s0303a0:270_7": "appahīnattā sā uppajjati, tasmā taṁ sandhāya tatrāpi ayamattho yujjati. Iti imasmiṁ",
  "atk-s0303a0:270_8": "sutte tevīsatiyā ṭhānesu arahattaṁ pāpetvā vipassanā kathitā. Navamaṁ.",
  "atk-s0303a0:271": "10. Puṇṇamasuttavaṇṇanā",
  "atk-s0303a0:272_0": "82. Dasame tadahuposathetiādi pavāraṇasutte vitthāritameva. Kiñcideva desanti kiñci",
  "atk-s0303a0:272_1": "kāraṇaṁ. Sake āsane nisīditvā puccha yadākaṅkhasīti kasmā evamāha? So kira bhikkhu",
  "atk-s0303a0:272_2": "pañcasatabhikkhuparivāro. Ācariye pana ṭhitake pucchante sace te bhikkhū nisīdanti,",
  "atk-s0303a0:272_3": "satthari gāravaṁ kataṁ hoti, ācariye agāravaṁ. Sace uṭṭhahanti, ācariye gāravaṁ kataṁ",
  "atk-s0303a0:272_4": "hoti, satthari agāravaṁ. Iti nesaṁ cittaṁ anekaggaṁ bhavissati, desanaṁ sampaṭicchituṁ",
  "atk-s0303a0:272_5": "na sakkhissanti. Tasmiṁ pana nisīditvā pucchante tesaṁ cittaṁ ekaggaṁ bhavissati,",
  "atk-s0303a0:272_6": "desanaṁ sampaṭicchituṁ sakkhissantīti ñatvā bhagavā evamāha. Ime nu kho, bhanteti",
  "atk-s0303a0:272_7": "ayaṁ thero pañcannaṁ bhikkhusatānaṁ ācariyo, pañcakkhandhamattampi nappajānātīti",
  "atk-s0303a0:272_8": "na vattabbo. Pañhaṁ pucchantena pana ‘‘ime pañcupādānakkhandhā, na aññe’’ti evaṁ",
  "atk-s0303a0:272_9": "jānantena viya hutvā pucchituṁ na vaṭṭati, tasmā ajānanto viya pucchati. Tepi cassa",
  "atk-s0303a0:272_10": "antevāsikā ‘‘amhākaṁ ācariyo ‘ahaṁ jānāmī’ti na katheti, sabbaññutaññāṇena pana saddhiṁ",
  "atk-s0303a0:272_11": "saṁsanditvāva kathetī’’ti sotabbaṁ saddhātabbaṁ maññissantītipi ajānanto viya pucchati.",
  "atk-s0303a0:273_0": "Chandamūlakāti taṇhāchandamūlakā. Na kho bhikkhu taññeva upādānaṁ te pañcupādānakkhandhāti",
  "atk-s0303a0:273_1": "yasmā chandarāgamattaṁ pañcakkhandhā na hoti, tasmā idaṁ vuttaṁ. Yasmā pana sahajātato",
  "atk-s0303a0:273_2": "vā ārammaṇato vā khandhe muñcitvā upādānaṁ natthi, tasmā nāpi aññatra pañcahiupādānakkhandhehi",
  "atk-s0303a0:273_3": "upādānanti vuttaṁ. Taṇhāsampayuttasmiñhi citte vattamāne taṁcittasamuṭṭhānarūpaṁ",
  "atk-s0303a0:273_4": "rūpakkhandho, ṭhapetvā taṁ taṇhaṁ sesā arūpadhammā cattāro khandhāti sahajātatopi",
  "atk-s0303a0:273_5": "khandhe muñcitvā upādānaṁ natthi. Upādānassa pana rūpādīsu aññataraṁ ārammaṇaṁ katvā",
  "atk-s0303a0:273_6": "uppajjanato ārammaṇatopi pañcakkhandhe muñcitvā upādānaṁ natthi. Chandarāgavemattatāti",
  "atk-s0303a0:273_7": "chandarāganānattaṁ. Evaṁ kho bhikkhūti evaṁ rūpārammaṇassa chandarāgassa vedanādīsu",
  "atk-s0303a0:273_8": "aññataraṁ ārammaṇaṁ akaraṇato siyā chandarāgavemattatā. Khandhādhivacananti khandhāti",
  "atk-s0303a0:273_9": "ayaṁ paññatti. Ayaṁ pana anusandhi na ghaṭiyati, kiñcāpi na ghaṭiyati, sānusandhikāva",
  "atk-s0303a0:273_10": "pucchā, sānusandhikaṁ vissajjanaṁ. Ayañhi thero tesaṁ tesaṁ bhikkhūnaṁ ajjhāsayena",
  "atk-s0303a0:273_11": "pucchati, satthāpi tesaṁ tesaṁ ajjhāsayeneva vissajjeti. Sesaṁ sabbattha uttānameva. Dasamaṁ.",
  "atk-s0303a0:274": "Imassa ca pana vaggassa ekekasmiṁ sutte pañcasatā pañcasatā bhikkhū arahattaṁ pattāti.",
  "atk-s0303a0:275": "Khajjanīyavaggo aṭṭhamo.",
  "atk-s0303a0:276": "9. Theravaggo",
  "atk-s0303a0:277": "1. Ānandasuttavaṇṇanā",
  "atk-s0303a0:278_0": "83. Theravaggassa paṭhame mantāṇiputtoti, mantāṇiyā nāma brāhmaṇiyā putto. Upādāyāti",
  "atk-s0303a0:278_1": "āgamma ārabbha sandhāya paṭicca. Asmīti hotīti asmīti evaṁ pavattaṁ taṇhāmānadiṭṭhipapañcattayaṁ",
  "atk-s0303a0:278_2": "hoti. Daharoti taruṇo. Yuvāti yobbanena samannāgato. Maṇḍanakajātikoti maṇḍanakasabhāvo",
  "atk-s0303a0:278_3": "maṇḍanakasīlo. Mukhanimittanti mukhapaṭibimbaṁ. Tañhi parisuddhaṁ ādāsamaṇḍalaṁ paṭicca",
  "atk-s0303a0:278_4": "paññāyati. Kiṁ pana taṁ olokayato sakamukhaṁ paññāyati, paramukhanti? Yadi sakaṁ",
  "atk-s0303a0:278_5": "bhaveyya, parammukhaṁ hutvā paññāyeyya, atha parassa bhaveyya, vaṇṇādīhi asadisaṁ",
  "atk-s0303a0:278_6": "hutvā paññāyeyya. Tasmā na taṁ attano, na parassa, ādāsaṁ pana nissāya nibhāsarūpaṁ",
  "atk-s0303a0:278_7": "nāma taṁ paññāyatīti vadanti. Atha yaṁ udake paññāyati, taṁ kena kāraṇenāti ? Mahābhūtānaṁ",
  "atk-s0303a0:278_8": "visuddhatāya. Dhammo me abhisamitoti mayā ñāṇena catusaccadhammo abhisamāgato, sotāpannosmi",
  "atk-s0303a0:278_9": "jātoti kathesi. Paṭhamaṁ.",
  "atk-s0303a0:279": "2. Tissasuttavaṇṇanā",
  "atk-s0303a0:280_0": "84. Dutiye madhurakajāto viyāti sañjātagarubhāvo viya akammañño. Disāpi meti ayaṁ",
  "atk-s0303a0:280_1": "puratthimā ayaṁ dakkhiṇāti evaṁ disāpi mayhaṁ na pakkhāyanti, na pākaṭā hontīti vadati.",
  "atk-s0303a0:280_2": "Dhammāpi maṁ na paṭibhantīti pariyattidhammāpi mayhaṁ na upaṭṭhahanti, uggahitaṁ",
  "atk-s0303a0:280_3": "sajjhāyitaṁ na dissatīti vadati. Vicikicchāti no mahāvicikicchā. Na hi tassa ‘‘sāsanaṁ",
  "atk-s0303a0:280_4": "niyyānikaṁ nu kho, na nu kho’’ti vimati uppajjati. Evaṁ panassa hoti ‘‘sakkhissāmi",
  "atk-s0303a0:280_5": "nu kho samaṇadhammaṁ kātuṁ, udāhu pattacīvaradhāraṇamattameva karissāmī’’ti.",
  "atk-s0303a0:281_0": "Kāmānametaṁ adhivacananti yathā hi ninnaṁ pallalaṁ olokentassa dassanarāmaṇeyyakamattaṁ",
  "atk-s0303a0:281_1": "atthi, yo panettha otarati, taṁ caṇḍamīnākulatāya ākaḍḍhitvā anayabyasanaṁ pāpeti,",
  "atk-s0303a0:281_2": "evamevaṁ pañcasu kāmaguṇesu cakkhudvārādīnaṁ ārammaṇe rāmaṇeyyakamattaṁ atthi, yo",
  "atk-s0303a0:281_3": "panettha gedhaṁ āpajjati, taṁ ākaḍḍhitvā nirayādīsu eva pakkhipanti. Appassādā hi",
  "atk-s0303a0:281_4": "kāmā bahudukkhā bahupāyāsā, ādīnavo ettha bhiyyoti imaṁ atthavasaṁ paṭicca ‘‘kāmānametaṁ",
  "atk-s0303a0:281_5": "adhivacana’’nti vuttaṁ. Ahamanuggahenāti ahaṁ dhammāmisānuggahehi anuggaṇhāmi. Abhinandīti",
  "atk-s0303a0:281_6": "sampaṭicchi. Na kevalañca abhinandi, imaṁ pana satthu santikā assāsaṁ labhitvā ghaṭento",
  "atk-s0303a0:281_7": "vāyamanto katipāhena arahatte patiṭṭhāsi. Dutiyaṁ.",
  "atk-s0303a0:282": "3. Yamakasuttavaṇṇanā",
  "atk-s0303a0:283_0": "85. Tatiye diṭṭhigatanti sace hissa evaṁ bhaveyya ‘‘saṅkhārā uppajjanti ceva nirujjhanti",
  "atk-s0303a0:283_1": "ca, saṅkhārappavattameva appavattaṁ hotī’’ti, diṭṭhigataṁ nāma na bhaveyya, sāsanāvacarikaṁ",
  "atk-s0303a0:283_2": "ñāṇaṁ bhaveyya. Yasmā panassa ‘‘satto ucchijjati vinassatī’’ti ahosi, tasmā diṭṭhigataṁ",
  "atk-s0303a0:283_3": "nāma jātaṁ. Thāmasā parāmāsāti diṭṭhithāmena ceva diṭṭhiparāmāsena ca.",
  "atk-s0303a0:284_0": "Yenāyasmāsāriputtoti yathā nāma paccante kupite taṁ vūpasametuṁ asakkontā rājapurisā",
  "atk-s0303a0:284_1": "senāpatissa vā rañño vā santikaṁ gacchanti, evaṁ diṭṭhigatavasena tasmiṁ there kupite",
  "atk-s0303a0:284_2": "taṁ vūpasametuṁ asakkontā te bhikkhū yena dhammarājassa dhammasenāpati āyasmā sāriputto",
  "atk-s0303a0:284_3": ", tenupasaṅkamiṁsu. Evaṁbyākhoti tesaṁ bhikkhūnaṁ santike viya therassa sammukhā",
  "atk-s0303a0:284_4": "paggayha vattuṁ asakkonto olambantena hadayena ‘‘evaṁbyākho’’ti āha. Taṁ kiṁ maññasi,",
  "atk-s0303a0:284_5": "āvusoti? Idaṁ thero tassa vacanaṁ sutvā, ‘‘nāyaṁ attano laddhiyaṁ dosaṁ passati,",
  "atk-s0303a0:284_6": "dhammadesanāya assa taṁ pākaṭaṁ karissāmī’’ti cintetvā tiparivaṭṭaṁ desanaṁ desetuṁ ārabhi.",
  "atk-s0303a0:285_0": "Taṁ kiṁ maññasi, āvuso yamaka, rūpaṁ tathāgatoti idaṁ kasmā āraddhaṁ? Anuyogavattaṁ",
  "atk-s0303a0:285_1": "dāpanatthaṁ. Tiparivaṭṭadesanāvasānasmiñhi thero sotāpanno jāto. Atha naṁ anuyogavattaṁ",
  "atk-s0303a0:285_2": "dāpetuṁ ‘‘taṁ kiṁ maññasī’’tiādimāha? Tathāgatoti satto. Rūpaṁ vedanā saññā saṅkhārā",
  "atk-s0303a0:285_3": "viññāṇanti ime pañcakkhandhe sampiṇḍetvā ‘‘tathāgato’’ti samanupassasīti pucchati.",
  "atk-s0303a0:285_4": "Ettha ca te, āvusoti idaṁ therassa anuyoge bhummaṁ. Idaṁ vuttaṁ hoti – ettha ca te",
  "atk-s0303a0:285_5": "ettake ṭhāne diṭṭheva dhamme saccato thirato satte anupalabbhiyamāneti. Sace taṁ,",
  "atk-s0303a0:285_6": "āvusoti idametaṁ aññaṁ byākarāpetukāmo pucchati. Yaṁ dukkhaṁ taṁ niruddhanti yaṁ",
  "atk-s0303a0:285_7": "dukkhaṁ, tadeva niruddhaṁ, añño satto nirujjhanako nāma natthi, evaṁ byākareyyanti attho.",
  "atk-s0303a0:286_0": "Etasseva atthassāti etassa paṭhamamaggassa. Bhiyyosomattāya ñāṇāyāti atirekappamāṇassa",
  "atk-s0303a0:286_1": "ñāṇassa atthāya, sahavipassanakānaṁ upari ca tiṇṇaṁ maggānaṁ āvibhāvatthāyāti attho.",
  "atk-s0303a0:286_2": "Ārakkhasampannoti antoārakkhena ceva bahiārakkhena ca samannāgato. Ayogakkhemakāmoti",
  "atk-s0303a0:286_3": "catūhi yogehi khemabhāvaṁ anicchanto. Pasayhāti pasayhitvā abhibhavitvā. Anupakhajjāti anupavisitvā.",
  "atk-s0303a0:287_0": "Pubbuṭṭhāyītiādīsu dūratova āgacchantaṁ disvā āsanato paṭhamataraṁ vuṭṭhātīti pubbuṭṭhāyī.",
  "atk-s0303a0:287_1": "Tassa āsanaṁ datvā tasmiṁ nisinne pacchā nipatati nisīdatīti, pacchānipātī. Pātova",
  "atk-s0303a0:287_2": "vuṭṭhāya ‘‘ettakā kasituṁ gacchatha, ettakā vapitu’’nti vā sabbapaṭhamaṁ vuṭṭhātīti",
  "atk-s0303a0:287_3": "pubbuṭṭhāyī. Sāyaṁ sabbesu attano attano vasanaṭṭhānaṁ gatesu gehassa samantato ārakkhaṁ",
  "atk-s0303a0:287_4": "saṁvidhāya dvārāni thaketvā sabbapacchā nipajjanatopi pacchānipātī. ‘‘Kiṁ karomi",
  "atk-s0303a0:287_5": ", ayyaputta ? Kiṁ karomi ayyaputtā’’ti? Mukhaṁ olokento kiṁkāraṁ paṭisāvetīti kiṁkārapaṭissāvī.",
  "atk-s0303a0:287_6": "Manāpaṁ caratīti manāpacārī. Piyaṁ vadatīti piyavādī. Mittatopi naṁ saddaheyyāti",
  "atk-s0303a0:287_7": "mitto me ayanti saddaheyya. Vissāsaṁ āpajjeyyāti ekato pānabhojanādiṁ karonto vissāsiko",
  "atk-s0303a0:287_8": "bhaveyya. Saṁvissatthoti suṭṭhu vissattho.",
  "atk-s0303a0:288_0": "Evameva khoti ettha idaṁ opammasaṁsandanaṁ – bālagahapatiputto viya hi vaṭṭasannissitakāle",
  "atk-s0303a0:288_1": "assutavā puthujjano , vadhakapaccāmitto viya abaladubbalā pañcakkhandhā, vadhakapaccāmittassa",
  "atk-s0303a0:288_2": "‘‘bālagahapatiputtaṁ upaṭṭhahissāmī’’ti upagatakālo viya paṭisandhikkhaṇe upagatā",
  "atk-s0303a0:288_3": "pañcakkhandhā, tassa hi ‘‘na me ayaṁ sahāyo, vadhakapaccatthiko aya’’nti ajānanakālo",
  "atk-s0303a0:288_4": "viya vaṭṭanissitaputhujjanassa pañcakkhandhe ‘‘na ime mayha’’nti agahetvā ‘‘mama",
  "atk-s0303a0:288_5": "rūpaṁ, mama vedanā, mama saññā, mama saṅkhārā, mama viññāṇa’’nti gahitakālo, vadhakapaccatthikassa",
  "atk-s0303a0:288_6": "‘‘mitto me aya’’nti gahetvā sakkārakaraṇakālo viya ‘‘mama ime’’ti gahetvā pañcannaṁ",
  "atk-s0303a0:288_7": "khandhānaṁ nhāpanabhojanādīhi sakkārakaraṇakālo, ‘‘ativissattho me aya’’nti ñatvā",
  "atk-s0303a0:288_8": "sakkāraṁ karontasseva asinā sīsacchindanaṁ viya vissatthassa bālaputhujjanassa tikhiṇehi",
  "atk-s0303a0:288_9": "bhijjamānehi khandhehi jīvitapariyādānaṁ veditabbaṁ.",
  "atk-s0303a0:289_0": "Upetīti upagacchati. Upādiyatīti gaṇhāti. Adhiṭṭhātīti adhitiṭṭhati. Attā meti ayaṁ",
  "atk-s0303a0:289_1": "me attāti. Sutavā ca kho, āvuso, ariyasāvakoti yathā pana paṇḍito gahapatiputto evaṁ",
  "atk-s0303a0:289_2": "upagataṁ paccatthikaṁ ‘‘paccatthiko me aya’’nti ñatvā appamatto tāni tāni kammāni",
  "atk-s0303a0:289_3": "kāretvā anatthaṁ pariharati, atthaṁ pāpuṇāti, evaṁ sutavā ariyasāvakopi ‘‘na rūpaṁ",
  "atk-s0303a0:289_4": "attato samanupassatī’’tiādinā nayena pañcakkhandhe ahanti vā mamanti vā agahetvā,",
  "atk-s0303a0:289_5": "‘‘paccatthikā me ete’’ti ñatvā rūpasattakaarūpasattakādivasena vipassanāya yojetvāva",
  "atk-s0303a0:289_6": "tatonidānaṁ dukkhaṁ parivajjetvā aggaphalaṁ arahattaṁ pāpuṇāti. Sesamettha uttānameva. Tatiyaṁ.",
  "atk-s0303a0:290": "4. Anurādhasuttavaṇṇanā",
  "atk-s0303a0:291_0": "86. Catutthe araññakuṭikāyanti tasseva vihārassa paccante paṇṇasālāyaṁ. Taṁ tathāgatoti",
  "atk-s0303a0:291_1": "tumhākaṁ satthā tathāgato taṁ sattaṁ tathāgataṁ. Aññatra imehīti tassa kira evaṁ",
  "atk-s0303a0:291_2": "ahosi ‘‘ime sāsanassa paṭipakkhā paṭivilomā, yathā ime bhaṇanti, na evaṁ satthā paññāpessati,",
  "atk-s0303a0:291_3": "aññathā paññāpessatī’’ti. Tasmā evamāha. Evaṁ vutte te aññatitthiyāti evaṁ therena",
  "atk-s0303a0:291_4": "attano ca paresañca samayaṁ ajānitvā vutte ekadesena sāsanasamayaṁ jānantā therassa",
  "atk-s0303a0:291_5": "vāde dosaṁ dātukāmā te aññatitthiyā paribbājakā āyasmantaṁ anurādhaṁ etadavocuṁ.",
  "atk-s0303a0:292_0": "Taṁ kiṁ maññasi anurādhāti satthā tassa kathaṁ sutvā cintesi – ‘‘ayaṁ bhikkhu attano",
  "atk-s0303a0:292_1": "laddhiyaṁ dosaṁ na jānāti, kārako panesa yuttayogo, dhammadesanāya eva naṁ jānāpessāmī’’ti",
  "atk-s0303a0:292_2": "tiparivaṭṭaṁ desanaṁ desetukāmo ‘‘taṁ kiṁ maññasi, anurādhā’’tiādimāha. Athassa tāya",
  "atk-s0303a0:292_3": "desanāya arahattappattassa anuyogavattaṁ āropento taṁ kiṁ maññasi, anurādha? Rūpaṁ",
  "atk-s0303a0:292_4": "tathāgatotiādimāha. Dukkhañceva paññapemi, dukkhassa ca nirodhanti vaṭṭadukkhañceva",
  "atk-s0303a0:292_5": "vaṭṭadukkhassa ca nirodhaṁ nibbānaṁ paññapemi. Dukkhanti vā vacanena dukkhasaccaṁ",
  "atk-s0303a0:292_6": "gahitaṁ. Tasmiṁ gahite samudayasaccaṁ gahitameva hoti, tassa mūlattā. Nirodhanti",
  "atk-s0303a0:292_7": "vacanena nirodhasaccaṁ gahitaṁ. Tasmiṁ gahite maggasaccaṁ gahitameva hoti tassa upāyattā.",
  "atk-s0303a0:292_8": "Iti pubbe cāhaṁ, anurādha, etarahi ca catusaccameva paññapemīti dasseti. Evaṁ imasmiṁ",
  "atk-s0303a0:292_9": "sutte vaṭṭavivaṭṭameva kathitaṁ. Catutthaṁ.",
  "atk-s0303a0:293": "5. Vakkalisuttavaṇṇanā",
  "atk-s0303a0:294_0": "87. Pañcame kumbhakāranivesaneti kumbhakārasālāyaṁ. Thero kira vutthavasso pavāretvā",
  "atk-s0303a0:294_1": "bhagavantaṁ dassanāya āgacchati. Tassa nagaramajjhe mahāābādho uppajji, pādā na vahanti.",
  "atk-s0303a0:294_2": "Atha naṁ mañcakasivikāya kumbhakārasālaṁ āhariṁsu. Sā ca sālā tesaṁ kammasālā, na",
  "atk-s0303a0:294_3": "nivesanasālā. Taṁ sandhāya vuttaṁ ‘‘kumbhakāranivesane viharatī’’ti. Bāḷhagilānoti",
  "atk-s0303a0:294_4": "adhimattagilāno. Samadhosīti samantato adhosi, calanākārena apacitiṁ dassesi. Vattaṁ",
  "atk-s0303a0:294_5": "kiretaṁ bāḷhagilānenapi buḍḍhataraṁ disvā uṭṭhānākārena apaciti dassetabbā. Tena",
  "atk-s0303a0:294_6": "pana ‘‘mā cali mā calī’’ti vattabbo. Santimāni āsanānīti buddhakālasmiñhi ekassapi",
  "atk-s0303a0:294_7": "bhikkhuno vasanaṭṭhāne ‘‘sace satthā āgacchissati, idha nisīdissatī’’ti āsanaṁ paññattameva",
  "atk-s0303a0:294_8": "hoti antamaso phalakamattampi paṇṇasanthāramattampi. Khamanīyaṁ yāpanīyanti kacci",
  "atk-s0303a0:294_9": "dukkhaṁ khamituṁ iriyāpathaṁ vā yāpetuṁ sakkāti pucchati. Paṭikkamantīti nivattanti.",
  "atk-s0303a0:294_10": "Abhikkamantīti adhigacchanti . Paṭikkamosānanti paṭikkamo etāsaṁ. Sīlato na upavadatīti",
  "atk-s0303a0:294_11": "sīlaṁ ārabbha sīlabhāvena na upavadati. Cirapaṭikāhanti cirapaṭiko ahaṁ, cirato paṭṭhāya",
  "atk-s0303a0:294_12": "ahanti attho. Pūtikāyenāti attano suvaṇṇavaṇṇampi kāyaṁ bhagavā dhuvapaggharaṇaṭṭhena",
  "atk-s0303a0:294_13": "evamāha. Yo kho, vakkali, dhammanti idha bhagavā ‘‘dhammakāyo kho, mahārāja, tathāgato’’ti",
  "atk-s0303a0:294_14": "vuttaṁ dhammakāyataṁ dasseti. Navavidho hi lokuttaradhammo tathāgatassa kāyo nāma.",
  "atk-s0303a0:295_0": "Idāni therassa tiparivaṭṭadhammadesanaṁ ārabhanto taṁ kiṁ maññasītiādimāha. Kāḷasilāti",
  "atk-s0303a0:295_1": "kāḷasilāvihāro. Vimokkhāyāti maggavimokkhatthāya. Suvimutto vimuccissatīti arahattaphalavimuttiyā",
  "atk-s0303a0:295_2": "vimutto hutvā vimuccissati. Tā kira devatā ‘‘yena nīhārena iminā vipassanā āraddhā,",
  "atk-s0303a0:295_3": "anantarāyena arahattaṁ pāpuṇissatī’’ti ñatvā evamāhaṁsu. Apāpakanti alāmakaṁ. Satthaṁ",
  "atk-s0303a0:295_4": "āharesīti thero kira adhimāniko ahosi. So samādhivipassanāhi vikkhambhitānaṁ kilesānaṁ",
  "atk-s0303a0:295_5": "samudācāraṁ apassanto ‘‘khīṇāsavomhī’’ti saññī hutvā ‘‘kiṁ me iminā dukkhena jīvitena?",
  "atk-s0303a0:295_6": "Satthaṁ āharitvā marissāmī’’ti tikhiṇena satthena kaṇṭhanāḷaṁ chindi. Athassa dukkhā",
  "atk-s0303a0:295_7": "vedanā uppajji. So tasmiṁ khaṇe attano puthujjanabhāvaṁ ñatvā avissaṭṭhakammaṭṭhānattā",
  "atk-s0303a0:295_8": "sīghaṁ mūlakammaṭṭhānaṁ ādāya sammasanto arahattaṁ pāpuṇitvāva kālamakāsi. Paccavekkhaṇā",
  "atk-s0303a0:295_9": "panassa ca kathaṁ ahosīti? Khīṇāsavassa ekūnavīsati paccavekkhaṇā na sabbāva avassaṁ",
  "atk-s0303a0:295_10": "laddhabbā, tikhiṇenāpi pana asinā sīse chijjante ekaṁ dve ñāṇāni avassaṁ uppajjanti.",
  "atk-s0303a0:296_0": "Vivattakkhandhanti parivattakkhandhaṁ. Semānanti sayamānaṁ. Thero kira uttānako nipanno",
  "atk-s0303a0:296_1": "satthaṁ āhari. Tassa sarīraṁ yathāṭhitameva ahosi. Sīsaṁ pana dakkhiṇapassena parivattitvā",
  "atk-s0303a0:296_2": "aṭṭhāsi. Ariyasāvakā hi yebhuyyena dakkhiṇapasseneva kālaṁ karonti. Tenassa sarīraṁ",
  "atk-s0303a0:296_3": "yathāṭhitaṁyeva ahosi. Sīsaṁ pana dakkhiṇapassena parivattitvā ṭhitaṁ. Taṁ sandhāya",
  "atk-s0303a0:296_4": "vivattakkhandho nāma jātotipi vadanti. Dhūmāyitattanti dhūmāyanabhāvaṁ . Timirāyitattanti",
  "atk-s0303a0:296_5": "timirāyanabhāvaṁ. Dhūmavalāhakaṁ viya timiravalāhakaṁ viya cāti attho. Pañcamaṁ.",
  "atk-s0303a0:297": "6. Assajisuttavaṇṇanā",
  "atk-s0303a0:298_0": "88. Chaṭṭhe kassapakārāmeti kassapaseṭṭhinā kārite ārāme. Kāyasaṅkhāreti assāsapassāse",
  "atk-s0303a0:298_1": ". So hi te catutthajjhānena passambhitvā passambhitvā vihāsi. Evaṁ hotīti idāni taṁ",
  "atk-s0303a0:298_2": "samādhiṁ appaṭilabhantassa evaṁ hoti. No cassāhaṁ parihāyāmīti kacci nu kho ahaṁ",
  "atk-s0303a0:298_3": "sāsanato na parihāyāmi? Tassa kira ābādhadosena appitappitā samāpatti parihāyi, tasmā",
  "atk-s0303a0:298_4": "evaṁ cintesi. Samādhisārakā samādhisāmaññāti samādhiṁyeva sārañca sāmaññañca maññanti.",
  "atk-s0303a0:298_5": "Mayhaṁ pana sāsane na etaṁ sāraṁ, vipassanāmaggaphalāni sāraṁ. So tvaṁ samādhito",
  "atk-s0303a0:298_6": "parihāyanto kasmā cintesi ‘‘sāsanato parihāyāmī’’ti. Evaṁ theraṁ assāsetvā idānissa",
  "atk-s0303a0:298_7": "tiparivaṭṭaṁ dhammadesanaṁ ārabhanto taṁ kiṁ maññasītiādimāha. Athassa tiparivaṭṭadesanāvasāne",
  "atk-s0303a0:298_8": "arahattaṁ pattassa satatavihāraṁ dassento so sukhaṁ ce vedanaṁ vedayatītiādimāha",
  "atk-s0303a0:298_9": ". Tattha anabhinanditāti pajānātīti sukhavedanāya tāva abhinandanā hotu, dukkhavedanāya",
  "atk-s0303a0:298_10": "kathaṁ hotīti? Dukkhaṁ patvā sukhaṁ pattheti, yadaggena sukhaṁ pattheti, tadaggena",
  "atk-s0303a0:298_11": "dukkhaṁ patthetiyeva. Sukhavipariṇāmena hi dukkhaṁ āgatameva hotīti evaṁ dukkhe abhinandanā",
  "atk-s0303a0:298_12": "veditabbā. Sesaṁ pubbe vuttanayamevāti. Chaṭṭhaṁ.",
  "atk-s0303a0:299": "7. Khemakasuttavaṇṇanā",
  "atk-s0303a0:300_0": "89. Sattame attaniyanti attano parikkhārajātaṁ. Asmīti adhigatanti asmīti evaṁ pavattā",
  "atk-s0303a0:300_1": "taṇhāmānā adhigatā. Sandhāvanikāyāti punappunaṁ gamanāgamanena. Upasaṅkamīti badarikārāmato",
  "atk-s0303a0:300_2": "gāvutamattaṁ ghositārāmaṁ agamāsi. Dāsakatthero pana catukkhattuṁ gamanāgamanena",
  "atk-s0303a0:300_3": "taṁdivasaṁ dviyojanaṁ addhānaṁ āhiṇḍi. Kasmā pana taṁ therā pahiṇiṁsu? Vissutassa",
  "atk-s0303a0:300_4": "dhammakathikassa santikā dhammaṁ suṇissāmāti. Sayaṁ kasmā na gatāti? Therassa vasanaṭṭhānaṁ",
  "atk-s0303a0:300_5": "araññaṁ sambādhaṁ, tattha saṭṭhimattānaṁ therānaṁ ṭhātuṁ vā nisīdituṁ vā okāso natthīti",
  "atk-s0303a0:300_6": "na gatā. ‘‘Idhāgantvā amhākaṁ dhammaṁ kathetū’’tipi kasmā pana na pahiṇiṁsūti? Therassa",
  "atk-s0303a0:300_7": "ābādhikattā. Atha kasmā punappunaṁ pahiṇiṁsūti? Sayameva ñatvā amhākaṁ kathetuṁ āgamissatīti.",
  "atk-s0303a0:300_8": "Theropi tesaṁ ajjhāsayaṁ ñatvāva agamāsīti.",
  "atk-s0303a0:301_0": "Na khvāhaṁ, āvuso, rūpanti yo hi rūpameva asmīti vadati, tena itare cattāro khandhā",
  "atk-s0303a0:301_1": "paccakkhātā honti. Yo aññatra rūpā vadati, tena rūpaṁ paccakkhātaṁ hoti. Vedanādīsupi",
  "atk-s0303a0:301_2": "eseva nayo. Therassa pana samūhato pañcasupi khandhesu asmīti adhigato, tasmā evamāha.",
  "atk-s0303a0:301_3": "Hotevāti hotiyeva. Anusahagatoti sukhumo. Ūseti chārikākhāre. Khāreti ūsakhāre. Sammadditvāti temetvā khādetvā.",
  "atk-s0303a0:302_0": "Evamevakhoti ettha idaṁ opammasaṁsandanaṁ – kiliṭṭhavatthaṁ viya hi puthujjanassa",
  "atk-s0303a0:302_1": "cittācāro, tayo khārā viya tisso anupassanā, tīhi khārehi dhotavatthaṁ viya desanāya",
  "atk-s0303a0:302_2": "madditvā ṭhito anāgāmino cittācāro, anusahagato ūsādigandho viya arahattamaggavajjhā",
  "atk-s0303a0:302_3": "kilesā, gandhakaraṇḍako viya arahattamaggañāṇaṁ gandhakaraṇḍakaṁ āgamma anusahagatānaṁ",
  "atk-s0303a0:302_4": "ūsagandhādīnaṁ samugghāto viya arahattamaggena sabbakilesakkhayo, gandhaparibhāvitavatthaṁ",
  "atk-s0303a0:302_5": "nivāsetvā chaṇadivase antaravīthiyaṁ sugandhagandhino vicaraṇaṁ viya khīṇāsavassa",
  "atk-s0303a0:302_6": "sīlagandhādīhi dasa disā upavāyantassa yathākāmacāro.",
  "atk-s0303a0:303_0": "Ācikkhitunti kathetuṁ. Desetunti pakāsetuṁ. Paññāpetunti jānāpetuṁ. Paṭṭhapetunti",
  "atk-s0303a0:303_1": "patiṭṭhāpetuṁ. Vivaritunti vivaṭaṁ kātuṁ. Vibhajitunti suvibhattaṁ kātuṁ. Uttānīkātunti",
  "atk-s0303a0:303_2": "uttānakaṁ kātuṁ. Saṭṭhimattānaṁ therānanti te kira therena kathitakathitaṭṭhāne vipassanaṁ",
  "atk-s0303a0:303_3": "paṭṭhapetvā uparūpari sammasantā desanāpariyosāne arahattaṁ pāpuṇiṁsu. Theropi aññena",
  "atk-s0303a0:303_4": "nīhārena akathetvā vipassanāsahagatacitteneva kathesi. Tasmā sopi arahattaṁ pāpuṇi.",
  "atk-s0303a0:303_5": "Tena vuttaṁ – ‘‘saṭṭhimattānaṁ therānaṁ bhikkhūnaṁ anupādāya āsavehi cittāni vimucciṁsu",
  "atk-s0303a0:303_6": "āyasmato khemakassa cā’’ti. Sattamaṁ.",
  "atk-s0303a0:304": "8. Channasuttavaṇṇanā",
  "atk-s0303a0:305_0": "90. Aṭṭhame āyasmā channoti tathāgatena saddhiṁ ekadivase jāto mahābhinikkhamanadivase",
  "atk-s0303a0:305_1": "saddhiṁ nikkhamitvā puna aparabhāge satthu santike pabbajitvā ‘‘amhākaṁ buddho amhākaṁ",
  "atk-s0303a0:305_2": "dhammo’’ti evaṁ makkhī ceva paḷāsī ca hutvā sabrahmacārīnaṁ pharusavācāya saṅghaṭṭanaṁ",
  "atk-s0303a0:305_3": "karonto thero. Avāpuraṇaṁ ādāyāti kuñcikaṁ gahetvā. Vihārena vihāraṁ upasaṅkamitvāti",
  "atk-s0303a0:305_4": "ekaṁ vihāraṁ pavisitvā tato aññaṁ, tato aññanti evaṁ tena tena vihārena taṁ taṁ vihāraṁ",
  "atk-s0303a0:305_5": "upasaṅkamitvā. Etadavoca ovadantu manti kasmā evaṁ mahantena ussāhena tattha tattha",
  "atk-s0303a0:305_6": "gantvā etaṁ avocāti? Uppannasaṁvegatāya. Tassa hi parinibbute satthari dhammasaṅgāhakattherehi",
  "atk-s0303a0:305_7": "pesito āyasmā ānando kosambiṁ gantvā brahmadaṇḍaṁ adāsi. So dinne brahmadaṇḍe sañjātapariḷāho",
  "atk-s0303a0:305_8": "visaññībhūto patitvā puna saññaṁ labhitvā vuṭṭhāya ekassa bhikkhuno santikaṁ gato,",
  "atk-s0303a0:305_9": "so tena saddhiṁ kiñci na kathesi. Aññassa santikaṁ agamāsi, sopi na kathesīti evaṁ",
  "atk-s0303a0:305_10": "sakalavihāraṁ vicaritvā nibbinno pattacīvaraṁ ādāya bārāṇasiṁ gantvā uppannasaṁvego",
  "atk-s0303a0:305_11": "tattha tattha gantvā evaṁ avoca.",
  "atk-s0303a0:306_0": "Sabbe saṅkhārā aniccāti sabbe tebhūmakasaṅkhārā aniccā. Sabbe dhammā anattāti sabbe",
  "atk-s0303a0:306_1": "catubhūmakadhammā anattā. Iti sabbepi te bhikkhū theraṁ ovadantā aniccalakkhaṇaṁ",
  "atk-s0303a0:306_2": "anattalakkhaṇanti dveva lakkhaṇāni kathetvā dukkhalakkhaṇaṁ na kathayiṁsu. Kasmā?",
  "atk-s0303a0:306_3": "Evaṁ kira nesaṁ ahosi – ‘‘ayaṁ bhikkhu vādī dukkhalakkhaṇe paññāpiyamāne rūpaṁ dukkhaṁ…pe…",
  "atk-s0303a0:306_4": "viññāṇaṁ dukkhaṁ, maggo dukkho, phalaṁ dukkhanti ‘tumhe dukkhappattā bhikkhū nāmā’ti",
  "atk-s0303a0:306_5": "gahaṇaṁ gaṇheyya, yathā gahaṇaṁ gahetuṁ na sakkoti, evaṁ niddosamevassa katvā kathessāmā’’ti",
  "atk-s0303a0:306_6": "dveva lakkhaṇāni kathayiṁsu.",
  "atk-s0303a0:307_0": "Paritassanā upādānaṁ uppajjatīti paritassanā ca upādānañca uppajjati. Paccudāvattati",
  "atk-s0303a0:307_1": "mānasaṁ, atha ko carahi me attāti yadi rūpādīsu ekopi anattā, atha ko nāma me attāti",
  "atk-s0303a0:307_2": "evaṁ paṭinivattati ‘‘mayhaṁ mānasa’’nti. Ayaṁ kira thero paccaye apariggahetvā vipassanaṁ",
  "atk-s0303a0:307_3": "paṭṭhapesi, sāssa dubbalavipassanā attagāhaṁ pariyādātuṁ asakkuṇantī saṅkhāresu suññato",
  "atk-s0303a0:307_4": "upaṭṭhahantesu ‘‘ucchijjissāmi vinassissāmī’’ti ucchedadiṭṭhiyā ceva paritassanāya",
  "atk-s0303a0:307_5": "ca paccayo ahosi. So ca attānaṁ pāpate papatantaṁ viya disvā, ‘‘paritassanā upādānaṁ",
  "atk-s0303a0:307_6": "uppajjati, paccudāvattati mānasaṁ, atha ko carahi me attā’’ti āha. Na kho panevaṁ",
  "atk-s0303a0:307_7": "dhammaṁ passato hotīti catusaccadhammaṁ passantassa evaṁ na hoti. Tāvatikā vissaṭṭhīti",
  "atk-s0303a0:307_8": "tattako vissāso. Sammukhā metanti thero tassa vacanaṁ sutvā, ‘‘kīdisā nu kho imassa",
  "atk-s0303a0:307_9": "dhammadesanā sappāyā’’ti? Cintento tepiṭakaṁ buddhavacanaṁ vicinitvā kaccānasuttaṁ",
  "atk-s0303a0:307_10": "(saṁ. ni. 2.15) addasa ‘‘idaṁ āditova diṭṭhiviniveṭhanaṁ katvā majjhe buddhabalaṁ",
  "atk-s0303a0:307_11": "dīpetvā saṇhasukhumapaccayākāraṁ pakāsayamānaṁ gataṁ, idamassa desessāmī’’ti dassento",
  "atk-s0303a0:307_12": "‘‘sammukhā meta’’ntiādimāha. Aṭṭhamaṁ.",
  "atk-s0303a0:308": "9-10. Rāhulasuttādivaṇṇanā",
  "atk-s0303a0:309": "91-92. Navamadasamāni rāhulasaṁyutte (saṁ. ni. 2.188) vuttatthāneva. Kevalaṁ hetāni ayaṁ theravaggoti katvā idhāgatānīti. Navamadasamāni.",
  "atk-s0303a0:310": "Theravaggo navamo.",
  "atk-s0303a0:311": "10. Pupphavaggo",
  "atk-s0303a0:312": "1. Nadīsuttavaṇṇanā",
  "atk-s0303a0:313_0": "93. Pupphavaggassa paṭhame pabbateyyāti pabbate pavattā. Ohārinīti sote patitapatitāni",
  "atk-s0303a0:313_1": "tiṇapaṇṇakaṭṭhādīni heṭṭhāhārinī. Dūraṅgamāti nikkhantaṭṭhānato paṭṭhāya catupañcayojanasatagāminī.",
  "atk-s0303a0:313_2": "Sīghasotāti caṇḍasotā. Kāsātiādīni sabbāni tiṇajātāni. Rukkhāti eraṇḍādayo dubbalarukkhā.",
  "atk-s0303a0:313_3": "Te naṁ ajjholambeyyunti te tīre jātāpi onamitvā aggehi udakaṁ phusantehi adhiolambeyyuṁ,",
  "atk-s0303a0:313_4": "upari lambeyyunti attho. Palujjeyyunti samūlamattikāya saddhiṁ sīse pateyyuṁ. So",
  "atk-s0303a0:313_5": "tehi ajjhotthaṭo vālukamattikodakehi mukhaṁ pavisantehi mahāvināsaṁ pāpuṇeyya.",
  "atk-s0303a0:314_0": "Evamevakhoti ettha sote patitapuriso viya vaṭṭasannissito bālaputhujjano daṭṭhabbo,",
  "atk-s0303a0:314_1": "ubhatotīre kāsādayo viya dubbalapañcakkhandhā, ‘‘ime gahitāpi maṁ tāretuṁ na sakkhissantī’’ti",
  "atk-s0303a0:314_2": "tassa purisassa ajānitvā gahaṇaṁ viya ime khandhā ‘‘na mayhaṁ sahāyā’’ti bālaputhujjanassa",
  "atk-s0303a0:314_3": "ajānitvā catūhi gāhehi gahaṇaṁ, gahitagahitānaṁ palujjanattā purisassa byasanappatti",
  "atk-s0303a0:314_4": "viya catūhi gāhehi gahitānaṁ khandhānaṁ vipariṇāme bālaputhujjanassa sokādibyasanappatti",
  "atk-s0303a0:314_5": "veditabbā. Paṭhamaṁ.",
  "atk-s0303a0:315": "2. Pupphasuttavaṇṇanā",
  "atk-s0303a0:316_0": "94. Dutiye vivadatīti ‘‘aniccaṁ dukkhaṁ anattā asubha’’nti yathāsabhāvena vadantena",
  "atk-s0303a0:316_1": "saddhiṁ ‘‘niccaṁ sukhaṁ attā subha’’nti vadanto vivadati. Lokadhammoti khandhapañcakaṁ.",
  "atk-s0303a0:316_2": "Tañhi lujjanasabhāvattā lokadhammoti vuccati. Kinti karomīti kathaṁ karomi? Mayhañhi",
  "atk-s0303a0:316_3": "paṭipattikathanameva bhāro, paṭipattipūraṇaṁ pana kulaputtānaṁ bhāroti dasseti. Imasmiṁ",
  "atk-s0303a0:316_4": "sutte tayo lokā kathitā. ‘‘Nāhaṁ, bhikkhave, lokenā’’ti ettha hi sattaloko kathito,",
  "atk-s0303a0:316_5": "‘‘atthi, bhikkhave, loke lokadhammo’’ti ettha saṅkhāraloko, ‘‘tathāgato loke jāto",
  "atk-s0303a0:316_6": "loke saṁvaḍḍho’’ti ettha okāsaloko kathito. Dutiyaṁ.",
  "atk-s0303a0:317": "3. Pheṇapiṇḍūpamasuttavaṇṇanā",
  "atk-s0303a0:318_0": "95. Tatiye gaṅgāya nadiyā tīreti ayujjhapuravāsino aparimāṇabhikkhuparivāraṁ cārikaṁ",
  "atk-s0303a0:318_1": "caramānaṁ tathāgataṁ attano nagaraṁ sampattaṁ disvā ekasmiṁ gaṅgāya nivattanaṭṭhāne",
  "atk-s0303a0:318_2": "mahāvanasaṇḍamaṇḍitappadese satthu vihāraṁ katvā adaṁsu. Bhagavā tattha viharati.",
  "atk-s0303a0:318_3": "Taṁ sandhāya vuttaṁ ‘‘gaṅgāya nadiyā tīre’’ti. Tatra kho bhagavā bhikkhū āmantesīti",
  "atk-s0303a0:318_4": "tasmiṁ vihāre vasanto bhagavā sāyanhasamayaṁ gandhakuṭito nikkhamitvā gaṅgātīre paññattavarabuddhāsane",
  "atk-s0303a0:318_5": "nisinno gaṅgāya nadiyā āgacchantaṁ mahantaṁ pheṇapiṇḍaṁ disvā, ‘‘mama sāsane pañcakkhandhanissitaṁ",
  "atk-s0303a0:318_6": "ekaṁ dhammaṁ kathessāmī’’ti cintetvā parivāretvā nisinne bhikkhū āmantesi.",
  "atk-s0303a0:319_0": "Mahantaṁpheṇapiṇḍanti uṭṭhānuṭṭhāne badarapakkappamāṇato paṭṭhāya anusotāgamanena",
  "atk-s0303a0:319_1": "anupubbena pavaḍḍhitvā pabbatakūṭamattaṁ jātaṁ, yattha udakasappādayo anekapāṇayo",
  "atk-s0303a0:319_2": "nivasanti, evarūpaṁ mahantaṁ pheṇapiṇḍaṁ. Āvaheyyāti āhareyya. So panāyaṁ pheṇapiṇḍo",
  "atk-s0303a0:319_3": "uṭṭhitaṭṭhānepi bhijjati , thokaṁ gantvāpi, ekadviyojanādivasena dūraṁ gantvāpi,",
  "atk-s0303a0:319_4": "antarā pana abhijjantopi mahāsamuddaṁ patvā avassameva bhijjati. Nijjhāyeyyāti olokeyya.",
  "atk-s0303a0:319_5": "Yoniso upaparikkheyyāti kāraṇena upaparikkheyya. Kiñhi siyā, bhikkhave, pheṇapiṇḍe",
  "atk-s0303a0:319_6": "sāroti, bhikkhave, pheṇapiṇḍamhi sāro nāma kiṁ bhaveyya? Vilīyitvā viddhaṁseyyeva.",
  "atk-s0303a0:320_0": "Evamevakhoti yathā pheṇapiṇḍo nissāro, evaṁ rūpampi niccasāradhuvasāraattasāravirahena",
  "atk-s0303a0:320_1": "nissārameva. Yathā ca so ‘‘iminā pattaṁ vā thālakaṁ vā karissāmī’’ti gahetuṁ na sakkā,",
  "atk-s0303a0:320_2": "gahitopi tamatthaṁ na sādheti, bhijjati eva, evaṁ rūpampi niccanti vā dhuvanti vā",
  "atk-s0303a0:320_3": "ahanti vā mamanti vā gahetuṁ na sakkā, gahitampi na tathā tiṭṭhati, aniccaṁ dukkhaṁ",
  "atk-s0303a0:320_4": "anattā asubhaññeva hotīti evaṁ pheṇapiṇḍasadisameva hoti. Yathā vā pana pheṇapiṇḍo",
  "atk-s0303a0:320_5": "chiddāvachiddo anekasandhighaṭito bahūnaṁ udakasappādīnaṁ pāṇānaṁ āvāso, evaṁ rūpampi",
  "atk-s0303a0:320_6": "chiddāvachiddaṁ anekasandhighaṭitaṁ, kulavasenevettha asīti kimikulāni vasanti, tadeva",
  "atk-s0303a0:320_7": "tesaṁ sūtigharampi vaccakuṭipi gilānasālāpi susānampi, na te aññattha gantvā gabbhavuṭṭhānādīni",
  "atk-s0303a0:320_8": "karonti, evampi pheṇapiṇḍasadisaṁ.",
  "atk-s0303a0:321_0": "Yathā ca pheṇapiṇḍo ādito badarapakkamatto hutvā anupubbena pabbatakūṭamattopi hoti,",
  "atk-s0303a0:321_1": "evaṁ rūpampi ādito kalalamattaṁ hutvā anupubbena byāmamattampi gomahiṁsahatthiādīnaṁ",
  "atk-s0303a0:321_2": "vasena pabbatakūṭādimattaṁ hoti macchakacchapādīnaṁ vasena anekayojanasatapamāṇampi,",
  "atk-s0303a0:321_3": "evampi pheṇapiṇḍasadisaṁ. Yathā ca pheṇapiṇḍo uṭṭhitamattopi bhijjati, thokaṁ gantvāpi,",
  "atk-s0303a0:321_4": "dūraṁ gantvāpi, samuddaṁ patvā pana avassameva bhijjati, evamevaṁ rūpampi kalalabhāvepi",
  "atk-s0303a0:321_5": "bhijjati abbudādibhāvepi, antarā pana abhijjamānampi vassasatāyukānaṁ vassasataṁ",
  "atk-s0303a0:321_6": "patvā avassameva bhijjati, maraṇamukhe cuṇṇavicuṇṇaṁ hoti, evampi pheṇapiṇḍasadisaṁ.",
  "atk-s0303a0:322_0": "Kiñhisiyā, bhikkhave, vedanāya sārotiādīsu vedanādīnaṁ pubbuḷādīhi evaṁ sadisatā",
  "atk-s0303a0:322_1": "veditabbā. Yathā hi pubbuḷo asāro evaṁ vedanāpi. Yathā ca so abalo agayhūpago, na",
  "atk-s0303a0:322_2": "sakkā taṁ gahetvā phalakaṁ vā āsanaṁ vā kātuṁ, gahitopi bhijjateva, evaṁ vedanāpi",
  "atk-s0303a0:322_3": "abalā agayhūpagā, na sakkā niccāti vā dhuvāti vā gahetuṁ, gahitāpi na tathā tiṭṭhati,",
  "atk-s0303a0:322_4": "evaṁ agayhūpagatāyapi vedanā pubbuḷasadisā. Yathā pana tasmiṁ tasmiṁ udakabindumhi",
  "atk-s0303a0:322_5": "pubbuḷo uppajjati ceva bhijjati ca, na ciraṭṭhitiko hoti, evaṁ vedanāpi uppajjati",
  "atk-s0303a0:322_6": "ceva bhijjati ca, na ciraṭṭhitikā hoti. Ekaccharakkhaṇe koṭisatasahassasaṅkhā uppajjitvā",
  "atk-s0303a0:322_7": "nirujjhati. Yathā ca pubbuḷo udakatalaṁ, udakabinduṁ, udakajallaṁ, saṅkaḍḍhitvā puṭaṁ",
  "atk-s0303a0:322_8": "katvā gahaṇavātañcāti cattāri kāraṇāni paṭicca uppajjati, evaṁ vedanāpi vatthuṁ ārammaṇaṁ",
  "atk-s0303a0:322_9": "kilesajallaṁ phassasaṅghaṭṭanañcāti cattāri kāraṇāni paṭicca uppajjati. Evampi vedanā pubbuḷasadisā.",
  "atk-s0303a0:323_0": "Saññāpi asārakaṭṭhena marīcisadisā. Tathā agayhūpagaṭṭhena. Na hi sakkā taṁ gahetvā",
  "atk-s0303a0:323_1": "pivituṁ vā nhāyituṁ vā bhājanaṁ vā pūretuṁ. Apica yathā marīci vipphandati, sañjātūmivegā",
  "atk-s0303a0:323_2": "viya khāyati, evaṁ nīlasaññādibhedā saññāpi nīlādianubhavanatthāya phandati vipphandati.",
  "atk-s0303a0:323_3": "Yathā ca marīci mahājanaṁ vippalambheti ‘‘puṇṇavāpi viya puṇṇanadī viya dissatī’’ti",
  "atk-s0303a0:323_4": "vadāpeti, evaṁ saññāpi vippalambheti, ‘‘idaṁ nīlakaṁ subhaṁ sukhaṁ nicca’’nti vadāpeti.",
  "atk-s0303a0:323_5": "Pītakādīsupi eseva nayo. Evaṁ saññā vippalambhanenāpi marīcisadisā.",
  "atk-s0303a0:324_0": "Akukkukajātanti anto asañjātaghanadaṇḍakaṁ. Saṅkhārāpi asārakaṭṭhena kadalikkhandhasadisā,",
  "atk-s0303a0:324_1": "tathā agayhūpagaṭṭhena . Yatheva hi kadalikkhandhato kiñci gahetvā na sakkā gopānasiādīnaṁ",
  "atk-s0303a0:324_2": "atthāya upanetuṁ, upanītampi na tathā hoti, evaṁ saṅkhārāpi na sakkā niccādivasena",
  "atk-s0303a0:324_3": "gahetuṁ, gahitāpi na tathā honti. Yathā ca kadalikkhandho bahupattavaṭṭisamodhāno",
  "atk-s0303a0:324_4": "hoti, evaṁ saṅkhārakkhandho bahudhammasamodhāno. Yathā ca kadalikkhandho nānālakkhaṇo.",
  "atk-s0303a0:324_5": "Aññoyeva hi bāhirāya pattavaṭṭiyā vaṇṇo, añño tato abbhantaraabbhantarānaṁ, evameva",
  "atk-s0303a0:324_6": "saṅkhārakkhandhepi aññadeva phassassa lakkhaṇaṁ, aññā cetanādīnaṁ, samodhānetvā pana",
  "atk-s0303a0:324_7": "saṅkhārakkhandhova vuccatīti evampi saṅkhārakkhandho kadalikkhandhasadiso.",
  "atk-s0303a0:325_0": "Cakkhumā purisoti maṁsacakkhunā ceva paññācakkhunā cāti dvīhi cakkhūhi cakkhumā.",
  "atk-s0303a0:325_1": "Maṁsacakkhumpi hissa parisuddhaṁ vaṭṭati apagatapaṭalapiḷakaṁ, paññācakkhumpi asārabhāvadassanasamatthaṁ.",
  "atk-s0303a0:325_2": "Viññāṇampi asārakaṭṭhena māyāsadisaṁ, tathā agayhūpagaṭṭhena. Yathā ca māyā ittarā",
  "atk-s0303a0:325_3": "lahupaccupaṭṭhānā, evaṁ viññāṇaṁ. Tañhi tatopi ittaratarañceva lahupaccupaṭṭhānatarañca.",
  "atk-s0303a0:325_4": "Teneva hi cittena puriso āgato viya gato viya ṭhito viya nisinno viya hoti. Aññadeva",
  "atk-s0303a0:325_5": "ca āgamanakāle cittaṁ, aññaṁ gamanakālādīsu. Evampi viññāṇaṁ māyāsadisaṁ. Māyā ca",
  "atk-s0303a0:325_6": "mahājanaṁ vañceti, yaṁkiñcideva ‘‘idaṁ suvaṇṇaṁ rajataṁ muttā’’ti gāhāpeti, viññāṇampi",
  "atk-s0303a0:325_7": "mahājanaṁ vañceti. Teneva hi cittena āgacchantaṁ viya gacchantaṁ viya ṭhitaṁ viya",
  "atk-s0303a0:325_8": "nisinnaṁ viya katvā gāhāpeti. Aññadeva ca āgamane cittaṁ, aññaṁ gamanādīsu. Evampi",
  "atk-s0303a0:325_9": "viññāṇaṁ māyāsadisaṁ.",
  "atk-s0303a0:326_0": "Bhūripaññenāti saṇhapaññena ceva vipulavitthatapaññena ca. Āyūti jīvitindriyaṁ. Usmāti",
  "atk-s0303a0:326_1": "kammajatejodhātu. Parabhattanti nānāvidhānaṁ kimigaṇādīnaṁ bhattaṁ hutvā. Etādisāyaṁ",
  "atk-s0303a0:326_2": "santānoti etādisī ayaṁ paveṇī matakassa yāva susānā ghaṭṭīyatīti. Māyāyaṁ bālalāpinīti",
  "atk-s0303a0:326_3": "yvāyaṁ viññāṇakkhandho nāma, ayaṁ bālamahājanalapāpanikamāyā nāma. Vadhakoti dvīhi",
  "atk-s0303a0:326_4": "kāraṇehi ayaṁ khandhasaṅkhāto vadhako aññamaññaghātanenapi, khandhesu sati vadho",
  "atk-s0303a0:326_5": "paññāyatītipi. Ekā hi pathavīdhātu bhijjamānā sesadhātuyo gahetvāva bhijjati, tathā",
  "atk-s0303a0:326_6": "āpodhātuādayo. Rūpakkhandho ca bhijjamāno arūpakkhandhe gahetvāva bhijjati, tathā",
  "atk-s0303a0:326_7": "arūpakkhandhesu vedanādayo saññādike. Cattāropi cete vatthurūpanti evaṁ aññamaññavadhanenettha",
  "atk-s0303a0:326_8": "vadhakatā veditabbā. Khandhesu pana sati vadhabandhanacchedādīni sambhavanti, evaṁ",
  "atk-s0303a0:326_9": "etesu sati vadhabhāvatopi vadhakatā veditabbā. Sabbasaṁyoganti sabbaṁ dasavidhampi",
  "atk-s0303a0:326_10": "saṁyojanaṁ. Accutaṁ padanti nibbānaṁ. Tatiyaṁ.",
  "atk-s0303a0:327": "4-6. Gomayapiṇḍasuttādivaṇṇanā",
  "atk-s0303a0:328_0": "96-98. Catutthe sassatisamanti sinerumahāpathavīcandimasūriyādīhi sassatīhi samaṁ.",
  "atk-s0303a0:328_1": "Parittaṁ gomayapiṇḍanti appamattakaṁ madhukapupphappamāṇaṁ gomayakhaṇḍaṁ. Kuto panānenetaṁ",
  "atk-s0303a0:328_2": "laddhanti. Paribhaṇḍakaraṇatthāya ābhatato gahitanti eke. Atthassa pana viññāpanatthaṁ",
  "atk-s0303a0:328_3": "iddhiyā abhisaṅkharitvā hatthāruḷhaṁ katanti veditabbanti. Attabhāvapaṭilābhoti paṭiladdhaattabhāvo.",
  "atk-s0303a0:328_4": "Na yidaṁ brahmacariyavāso paññāyethāti ayaṁ maggabrahmacariyavāso nāma na paññāyeyya.",
  "atk-s0303a0:328_5": "Maggo hi tebhūmakasaṅkhāre vivaṭṭento uppajjati. Yadi ca ettako attabhāvo nicco bhaveyya,",
  "atk-s0303a0:328_6": "maggo uppajjitvāpi saṅkhāravaṭṭaṁ vivaṭṭetuṁ na sakkuṇeyyāti brahmacariyavāso na paññāyetha.",
  "atk-s0303a0:329_0": "Idāni sace koci saṅkhāro nicco bhaveyya, mayā mahāsudassanarājakāle anubhūtā sampatti",
  "atk-s0303a0:329_1": "niccā bhaveyya, sāpi ca aniccāti taṁ dassetuṁ bhūtapubbāhaṁ bhikkhu rājā ahosintiādimāha.",
  "atk-s0303a0:329_2": "Tattha kusāvatīrājadhānippamukhānīti kusāvatīrājadhānī tesaṁ nagarānaṁ pamukhā, sabbaseṭṭhāti",
  "atk-s0303a0:329_3": "attho. Sāramayānīti rattacandanasāramayāni. Upadhānaṁ pana sabbesaṁ suttamayameva.",
  "atk-s0303a0:329_4": "Goṇakatthatānīti caturaṅgulādhikalomena kāḷakojavena atthatāni, yaṁ mahāpiṭṭhiyakojavoti",
  "atk-s0303a0:329_5": "vadanti. Paṭakatthatānīti ubhatolomena uṇṇāmayena setakambalena atthatāni. Paṭalikatthatānīti",
  "atk-s0303a0:329_6": "ghanapupphena uṇṇāmayaattharaṇena atthatāni. Kadalimigapavarapaccattharaṇānīti kadalimigacammamayena",
  "atk-s0303a0:329_7": "uttamapaccattharaṇena atthatāni. Taṁ kira paccattharaṇaṁ setavatthassa upari kadalimigacammaṁ",
  "atk-s0303a0:329_8": "attharitvā sibbetvā karonti. Sauttaracchadānīti saha uttaracchadena, upari baddhena",
  "atk-s0303a0:329_9": "rattavitānena saddhinti attho. Ubhatolohitakūpadhānīti sīsūpadhānañca pādūpadhānañcāti",
  "atk-s0303a0:329_10": "pallaṅkānaṁ ubhatolohitakūpadhānāni. Vejayantarathappamukhānīti ettha vejayanto nāma",
  "atk-s0303a0:329_11": "tassa rañño ratho, yassa cakkānaṁ indanīlamaṇimayā nābhi, sattaratanamayā arā, pavāḷamayā",
  "atk-s0303a0:329_12": "nemi, rajatamayo akkho, indanīlamaṇimayaṁ upakkharaṁ, rajatamayaṁ kubbaraṁ. So tesaṁ",
  "atk-s0303a0:329_13": "rathānaṁ pamukho aggo. Dukūlasandānānīti dukūlasantharāni. Kaṁsūpadhāraṇānīti rajatamayadohabhājanāni.",
  "atk-s0303a0:329_14": "Vatthakoṭisahassānīti yathārucitaṁ paribhuñjissatīti nhatvā ṭhitakāle upanītavatthāneva",
  "atk-s0303a0:329_15": "sandhāyetaṁ vuttaṁ. Bhattābhihāroti abhiharitabbabhattaṁ.",
  "atk-s0303a0:330_0": "Yamahaṁ tena samayena ajjhāvasāmīti yattha vasāmi, taṁ ekaññeva nagaraṁ hoti, avasesesu",
  "atk-s0303a0:330_1": "puttadhītādayo ceva dāsamanussā ca vasiṁsu. Pāsādakūṭāgārādīsupi eseva nayo. Pallaṅkādīsu",
  "atk-s0303a0:330_2": "ekaṁyeva sayaṁ paribhuñjati, sesā puttādīnaṁ paribhogā honti. Itthīsu ekāva paccupaṭṭhāti,",
  "atk-s0303a0:330_3": "sesā parivāramattā honti. Velāmikāti khattiyassa vā brāhmaṇiyā, brāhmaṇassa vā khattiyāniyā",
  "atk-s0303a0:330_4": "kucchismiṁ jātā. Paridahāmīti ekaṁyeva dussayugaṁ nivāsemi, sesāni parivāretvā vicarantānaṁ",
  "atk-s0303a0:330_5": "asītisahassādhikānaṁ soḷasannaṁ purisasatasahassānaṁ hontīti dasseti. Bhuñjāmīti",
  "atk-s0303a0:330_6": "paramappamāṇena nāḷikodanamattaṁ bhuñjāmi, sesaṁ parivāretvā vicarantānaṁ cattālīsasahassādhikānaṁ",
  "atk-s0303a0:330_7": "aṭṭhannaṁ purisasatasahassānaṁ hotīti dasseti. Ekathālipāko hi dasannaṁ janānaṁ pahoti.",
  "atk-s0303a0:331_0": "Iti imaṁ mahāsudassanakāle sampattiṁ dassetvā idāni tassā aniccataṁ dassento iti",
  "atk-s0303a0:331_1": "kho bhikkhūtiādimāha. Tattha vipariṇatāti pakatijahanena nibbutapadīpo viya apaṇṇattikabhāvaṁ",
  "atk-s0303a0:331_2": "gatā. Evaṁ aniccā kho bhikkhu saṅkhārāti evaṁ hutvāabhāvaṭṭhena aniccā. Ettāvatā",
  "atk-s0303a0:331_3": "bhagavā yathā nāma puriso satahatthubbedhe campakarukkhe nisseṇiṁ bandhitvā abhiruhitvā",
  "atk-s0303a0:331_4": "campakapupphaṁ ādāya nisseṇiṁ muñcanto otareyya, evamevaṁ nisseṇiṁ bandhanto viya",
  "atk-s0303a0:331_5": "anekavassakoṭisatasahassubbedhaṁ mahāsudassanasampattiṁ āruyha sampattimatthake ṭhitaṁ",
  "atk-s0303a0:331_6": "aniccalakkhaṇaṁ ādāya nisseṇiṁ muñcanto viya otiṇṇo. Evaṁ addhuvāti evaṁ udakapubbuḷādayo",
  "atk-s0303a0:331_7": "viya dhuvabhāvarahitā. Evaṁ anassāsikāti evaṁ supinake pītapānīyaṁ viya anulittacandanaṁ",
  "atk-s0303a0:331_8": "viya ca assāsavirahitā. Iti imasmiṁ sutte aniccalakkhaṇaṁ kathitaṁ. Pañcame sabbaṁ",
  "atk-s0303a0:331_9": "vuttanayameva. Chaṭṭhaṁ tathā bujjhanakassa ajjhāsayena vuttaṁ. Catutthādīni.",
  "atk-s0303a0:332": "7. Gaddulabaddhasuttavaṇṇanā",
  "atk-s0303a0:333_0": "99. Sattame yaṁ mahāsamuddoti yasmiṁ samaye pañcame sūriye uṭṭhite mahāsamuddo ussussati.",
  "atk-s0303a0:333_1": "Dukkhassa antakiriyanti cattāri saccāni appaṭivijjhitvā avijjāya nivutānaṁyeva sataṁ",
  "atk-s0303a0:333_2": "vaṭṭadukkhassa antakiriyaṁ paricchedaṁ na vadāmi. Sā gaddulabaddhoti gaddulena baddhasunakho.",
  "atk-s0303a0:333_3": "Khīleti pathaviyaṁ ākoṭite mahākhīle. Thambheti nikhaṇitvā ṭhapite thambhe. Evameva",
  "atk-s0303a0:333_4": "khoti ettha sunakho viya vaṭṭanissito bālo, gaddulo viya diṭṭhi, thambho viya sakkāyo,",
  "atk-s0303a0:333_5": "gaddularajjuyā thambhe upanibaddhasunakhassa thambhānuparivattanaṁ viya diṭṭhitaṇhāya",
  "atk-s0303a0:333_6": "sakkāye baddhassa puthujjanassa sakkāyānuparivattanaṁ veditabbaṁ. Sattamaṁ.",
  "atk-s0303a0:334": "8. Dutiyagaddulabaddhasuttavaṇṇanā",
  "atk-s0303a0:335_0": "100. Aṭṭhame tasmāti yasmā diṭṭhigaddulanissitāya taṇhārajjuyā sakkāyathambhe upanibaddho",
  "atk-s0303a0:335_1": "vaṭṭanissito bālaputhujjano sabbiriyāpathesu khandhapañcakaṁ nissāyeva pavattati,",
  "atk-s0303a0:335_2": "yasmā vā dīgharattamidaṁ cittaṁ saṁkiliṭṭhaṁ rāgena dosena mohena, tasmā. Cittasaṁkilesāti",
  "atk-s0303a0:335_3": "sunhātāpi hi sattā cittasaṁkileseneva saṁkilissanti, malaggahitasarīrāpi cittassa",
  "atk-s0303a0:335_4": "vodānattā visujjhanti. Tenāhu porāṇā –",
  "atk-s0303a0:336": "‘‘Rūpamhi saṁkiliṭṭhamhi, saṁkilissanti māṇavā;",
  "atk-s0303a0:337": "Rūpe suddhe visujjhanti, anakkhātaṁ mahesinā.",
  "atk-s0303a0:338": "‘‘Cittamhi saṁkiliṭṭhamhi, saṁkilissanti māṇavā;",
  "atk-s0303a0:339": "Citte suddhe visujjhanti, iti vuttaṁ mahesinā’’ti.",
  "atk-s0303a0:340_0": "Caraṇaṁ nāma cittanti vicaraṇacittaṁ. Saṅkhā nāma brāhmaṇapāsaṇḍikā honti, te paṭakoṭṭhakaṁ",
  "atk-s0303a0:340_1": "katvā tattha nānappakārā sugatiduggativasena sampattivipattiyo lekhāpetvā, ‘‘imaṁ",
  "atk-s0303a0:340_2": "kammaṁ katvā idaṁ paṭilabhati, idaṁ katvā ida’’nti dassentā taṁ cittaṁ gahetvā vicaranti.",
  "atk-s0303a0:340_3": "Citteneva cittitanti cittakārena cintetvā katattā cittena cintitaṁ nāma. Cittaññeva",
  "atk-s0303a0:340_4": "cittataranti tassa cittassa upāyapariyesanacittaṁ tatopi cittataraṁ. Tiracchānagatā",
  "atk-s0303a0:340_5": "pāṇā citteneva cittitāti kammacitteneva cittitā. Taṁ pana kammacittaṁ ime vaṭṭakatittirādayo",
  "atk-s0303a0:340_6": "‘‘evaṁ cittā bhavissāmā’’ti āyūhantā nāma natthi. Kammaṁ pana yoniṁ upaneti, yonimūlako",
  "atk-s0303a0:340_7": "tesaṁ cittabhāvo. Yoniupagatā hi sattā taṁtaṁyonikehi sadisacittāva honti. Iti yonisiddho",
  "atk-s0303a0:340_8": "cittabhāvo, kammasiddhā yonīti veditabbā.",
  "atk-s0303a0:341_0": "Apica cittaṁ nāmetaṁ sahajātaṁ sahajātadhammacittatāya bhūmicittatāya vatthucittatāya",
  "atk-s0303a0:341_1": "dvāracittatāya ārammaṇacittatāya kammanānattamūlakānaṁ liṅganānattasaññānānattavohāranānattādīnaṁ",
  "atk-s0303a0:341_2": "anekavidhānaṁ cittānaṁ nipphādanatāyapi tiracchānagatacittato cittatarameva veditabbaṁ.",
  "atk-s0303a0:342_0": "Rajakoti vatthesu raṅgena rūpasamuṭṭhāpanako. So pana acheko amanāpaṁ rūpaṁ karoti,",
  "atk-s0303a0:342_1": "cheko manāpaṁ dassanīyaṁ, evameva puthujjano akusalacittena vā ñāṇavippayuttakusalena",
  "atk-s0303a0:342_2": "vā cakkhusampadādivirahitaṁ virūpaṁ samuṭṭhāpeti, ñāṇasampayuttakusalena cakkhusampadādisampannaṁ",
  "atk-s0303a0:342_3": "abhirūpaṁ. Aṭṭhamaṁ.",
  "atk-s0303a0:343": "9. Vāsijaṭasuttavaṇṇanā",
  "atk-s0303a0:344_0": "101. Navame seyyathāpi, bhikkhave, kukkuṭiyā aṇḍānīti imā kaṇhapakkhasukkapakkhavasena",
  "atk-s0303a0:344_1": "dve upamā vuttā. Tāsu kaṇhapakkhaupamā atthassa asādhikā, itarā sādhikāti. Sukkapakkhaupamāya",
  "atk-s0303a0:344_2": "evaṁ attho veditabbo – seyyathāti opammatthe nipāto, apīti sambhāvanatthe. Ubhayenāpi",
  "atk-s0303a0:344_3": "seyyathā nāma, bhikkhaveti dasseti. Kukkuṭiyā aṇḍāni aṭṭha vā dasa vā dasa vā dvādasa",
  "atk-s0303a0:344_4": "vāti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya",
  "atk-s0303a0:344_5": "pana evaṁ vuttaṁ. Evañhi loke siliṭṭhavacanaṁ hoti. Tānassūti tāni assu, tāni bhaveyyunti",
  "atk-s0303a0:344_6": "attho. Kukkuṭiyā sammā adhisayitānīti tāya ca janettiyā kukkuṭiyā pakkhe pasāretvā",
  "atk-s0303a0:344_7": "tesaṁ upari sayantiyā sammā adhisayitāni. Sammā pariseditānīti kālena kālaṁ utuṁ",
  "atk-s0303a0:344_8": "gaṇhāpentiyā suṭṭhu samantato seditāni usmīkatāni. Sammā paribhāvitānīti kālena kālaṁ",
  "atk-s0303a0:344_9": "suṭṭhu samantato bhāvitāni, kukkuṭagandhaṁ gāhāpitānīti attho. Kiñcāpi tassā kukkuṭiyāti",
  "atk-s0303a0:344_10": "tassā kukkuṭiyā iminā tividhakiriyākaraṇena appamādaṁ katvā kiñcāpi na evaṁ icchā",
  "atk-s0303a0:344_11": "upajjeyya. Athakho bhabbāva teti atha kho te kukkuṭapotakā vuttanayena sotthinā abhinibbhijjituṁ",
  "atk-s0303a0:344_12": "bhabbāva. Te hi yasmā tāya kukkuṭiyā evaṁ tīhākārehi tāni aṇḍāni paripāliyamānāni",
  "atk-s0303a0:344_13": "na pūtīni honti, yo nesaṁ allasineho, sopi pariyādānaṁ gacchati, kapālaṁ tanukaṁ",
  "atk-s0303a0:344_14": "hoti, pādanakhasikhā ca mukhatuṇḍakañca kharaṁ hoti, sayampi pariṇāmaṁ gacchanti,",
  "atk-s0303a0:344_15": "kapālassa tanuttā bahi āloko anto paññāyati, tasmā ‘‘ciraṁ vata mayaṁ saṅkuṭitahatthapādā",
  "atk-s0303a0:344_16": "sambādhe sayimhā, ayañca bahi āloko dissati, ettha dāni no sukhavihāro bhavissatī’’ti",
  "atk-s0303a0:344_17": "nikkhamitukāmā hutvā kapālaṁ pādena paharanti, gīvaṁ pasārenti, tato taṁ kapālaṁ",
  "atk-s0303a0:344_18": "dvedhā bhijjati. Atha te pakkhe vidhunantā taṁkhaṇānurūpaṁ viravantā nikkhamantiyeva,",
  "atk-s0303a0:344_19": "nikkhamitvā ca gāmakkhettaṁ upasobhayamānā vicaranti.",
  "atk-s0303a0:345_0": "Evameva khoti idaṁ opammasampaṭipādanaṁ. Taṁ evaṁ atthena saṁsanditvā veditabbaṁ",
  "atk-s0303a0:345_1": "– tassā kukkuṭiyā aṇḍesu tividhakiriyākaraṇaṁ viya hi imassa bhikkhuno bhāvānuyogaṁ",
  "atk-s0303a0:345_2": "anuyuttakālo, kukkuṭiyā tividhakiriyāsampādanena aṇḍānaṁ apūtibhāvo viya bhāvanānuyogamanuyuttassa",
  "atk-s0303a0:345_3": "bhikkhuno tividhānupassanāsampādanena vipassanāñāṇassa aparihāni, tassā tividhakiriyākaraṇena",
  "atk-s0303a0:345_4": "allasinehapariyādānaṁ viya tassa bhikkhuno tividhānupassanāsampādanena bhavattayānugatanikantisinehapariyādānaṁ,",
  "atk-s0303a0:345_5": "aṇḍakapālānaṁ tanubhāvo viya tassa bhikkhuno avijjaṇḍakosassa tanubhāvo, kukkuṭapotakānaṁ",
  "atk-s0303a0:345_6": "pādanakhasikhamukhatuṇḍakānaṁ thaddhakharabhāvo viya bhikkhuno vipassanāñāṇassa tikkhakharavippasanna",
  "atk-s0303a0:345_7": "sūrabhāvo, kukkuṭapotakānaṁ pariṇāmakālo viya bhikkhuno vipassanāñāṇassa pariṇāmakālo",
  "atk-s0303a0:345_8": "vaḍḍhitakālo gabbhaggahaṇakālo, kukkuṭapotakānaṁ pādanakhasikhāya vā mukhatuṇḍakena",
  "atk-s0303a0:345_9": "vā aṇḍakosaṁ padāletvā pakkhe papphoṭetvā sotthinā abhinibbhidākālo viya tassa bhikkhuno",
  "atk-s0303a0:345_10": "vipassanāñāṇagabbhaṁ gaṇhāpetvā vicarantassa tajjātikaṁ utusappāyaṁ vā bhojanasappāyaṁ",
  "atk-s0303a0:345_11": "vā puggalasappāyaṁ vā dhammassavanasappāyaṁ vā labhitvā ekāsane nisinnasseva vipassanaṁ",
  "atk-s0303a0:345_12": "vaḍḍhentassa anupubbādhigatena arahattamaggena avijjaṇḍakosaṁ padāletvā abhiññāpakkhe",
  "atk-s0303a0:345_13": "papphoṭetvā sotthinā arahattapattakālo veditabbo. Yathā pana kukkuṭapotakānaṁ pariṇatabhāvaṁ",
  "atk-s0303a0:345_14": "ñatvā mātāpi aṇḍakosaṁ bhindati, evaṁ tathārūpassa bhikkhuno ñāṇaparipākaṁ ñatvā satthāpi –",
  "atk-s0303a0:346": "‘‘Ucchinda sinehamattano, kumudaṁ sāradikaṁva pāṇinā;",
  "atk-s0303a0:347": "Santimaggameva brūhaya, nibbānaṁ sugatena desita’’nti. (dha. pa. 285) –",
  "atk-s0303a0:348_0": "Ādinā nayena obhāsaṁ pharitvā gāthāya avijjaṇḍakosaṁ paharati. So gāthāpariyosāne",
  "atk-s0303a0:348_1": "avijjaṇḍakosaṁ bhinditvā arahattaṁ pāpuṇāti. Tato paṭṭhāya yathā te kukkuṭapotakā",
  "atk-s0303a0:348_2": "gāmakkhettaṁ upasobhayamānā tattha vicaranti, evaṁ ayampi mahākhīṇāsavo nibbānārammaṇaṁ",
  "atk-s0303a0:348_3": "phalasamāpattiṁ appetvā saṅghārāmaṁ upasobhayamāno vicarati.",
  "atk-s0303a0:349_0": "Palagaṇḍassāti vaḍḍhakissa. So hi olambakasaṅkhātaṁ palaṁ dhāretvā dārūnaṁ gaṇḍaṁ",
  "atk-s0303a0:349_1": "haratīti palagaṇḍoti vuccati. Vāsijaṭeti vāsidaṇḍakassa gahaṇaṭṭhāne. Ettakaṁ vata",
  "atk-s0303a0:349_2": "me ajja āsavānaṁ khīṇanti pabbajitassa hi pabbajjāsaṅkhepena uddesena paripucchāya",
  "atk-s0303a0:349_3": "yoniso manasikārena vattapaṭipattiyā ca niccakālaṁ āsavā khīyanti. Evaṁ khīyamānānaṁ",
  "atk-s0303a0:349_4": "pana tesaṁ ‘‘ettakaṁ ajja khīṇaṁ, ettakaṁ hiyyo’’ti evamassa ñāṇaṁ na hotīti attho.",
  "atk-s0303a0:349_5": "Imāya upamāya vipassanāyānisaṁso dīpito. Hemantikenāti hemantasamayena. Paṭippassambhantīti",
  "atk-s0303a0:349_6": "thirabhāvena parihāyanti.",
  "atk-s0303a0:350_0": "Evameva khoti ettha mahāsamuddo viya sāsanaṁ daṭṭhabbaṁ, nāvā viya yogāvacaro, nāvāya",
  "atk-s0303a0:350_1": "mahāsamudde pariyādānaṁ viya imassa bhikkhuno ūnapañcavassakāle ācariyupajjhāyānaṁ",
  "atk-s0303a0:350_2": "santike vicaraṇaṁ, nāvāya mahāsamuddodakena khajjamānānaṁ bandhanānaṁ tanubhāvo viya",
  "atk-s0303a0:350_3": "bhikkhuno pabbajjāsaṅkhepena uddesaparipucchādīhi ceva saṁyojanānaṁ tanubhāvo, nāvāya",
  "atk-s0303a0:350_4": "thale ukkhittakālo viya bhikkhuno nissayamuccakassa kammaṭṭhānaṁ gahetvā araññe vasanakālo,",
  "atk-s0303a0:350_5": "divā vātātapena saṁsussanaṁ viya vipassanāñāṇena taṇhāsnehasaṁsussanaṁ, rattiṁ himodakena",
  "atk-s0303a0:350_6": "temanaṁ viya kammaṭṭhānaṁ nissāya uppannena pītipāmojjena cittatemanaṁ, rattindivaṁ",
  "atk-s0303a0:350_7": "vātātapena ceva himodakena ca parisukkhaparitintānaṁ bandhanānaṁ dubbalabhāvo viya",
  "atk-s0303a0:350_8": "ekadivasaṁ utusappāyādīni laddhā vipassanāñāṇapītipāmojjehi saṁyojanānaṁ bhiyyosomattāya",
  "atk-s0303a0:350_9": "dubbalabhāvo, pāvussakamegho viya arahattamaggañāṇaṁ , meghavuṭṭhiudakena nāvāya",
  "atk-s0303a0:350_10": "bandhe pūtibhāvo viya āraddhavipassakassa rūpasattakādivasena vipassanaṁ vaḍḍhentassa",
  "atk-s0303a0:350_11": "okkhāyamāne pakkhāyamāne kammaṭṭhāne ekadivasaṁ utusappāyādīni laddhā ekapallaṅkena",
  "atk-s0303a0:350_12": "nisinnassa arahattaphalādhigamo, pūtibandhanāvāya kañci kālaṁ ṭhānaṁ viya khīṇasaṁyojanassa",
  "atk-s0303a0:350_13": "arahato mahājanaṁ anuggaṇhantassa yāvatāyukaṁ ṭhānaṁ, pūtibandhanāvāya anupubbena",
  "atk-s0303a0:350_14": "bhijjitvā apaṇṇattikabhāvūpagamo viya khīṇāsavassa upādiṇṇakkhandhabhedena anupādisesāya",
  "atk-s0303a0:350_15": "nibbānadhātuyā parinibbutassa apaṇṇattikabhāvūpagamoti imāya upamāya saṁyojanānaṁ",
  "atk-s0303a0:350_16": "dubbalatā dīpitā. Navamaṁ.",
  "atk-s0303a0:351": "10. Aniccasaññāsuttavaṇṇanā",
  "atk-s0303a0:352_0": "102. Dasame aniccasaññāti aniccaṁ aniccanti bhāventassa uppannasaññā. Pariyādiyatīti",
  "atk-s0303a0:352_1": "khepayati. Sabbaṁ asmimānanti navavidhaṁ asmimānaṁ. Mūlasantānakānīti santānetvā",
  "atk-s0303a0:352_2": "ṭhitamūlāni. Mahānaṅgalaṁ viya hi aniccasaññā, khuddānukhuddakāni mūlasantānakāni",
  "atk-s0303a0:352_3": "viya kilesā, yathā kassako kasanto naṅgalena tāni padāleti, evaṁ yogī aniccasaññaṁ",
  "atk-s0303a0:352_4": "bhāvento aniccasaññāñāṇena kilese padāletīti idamettha opammasaṁsandanaṁ.",
  "atk-s0303a0:353_0": "Odhunātīti heṭṭhā dhunāti. Niddhunātīti papphoṭeti. Nicchoṭetīti papphoṭetvā chaḍḍeti.",
  "atk-s0303a0:353_1": "Idhāpi pabbajāni viya kilesā, lāyanaṁ nicchoṭanaṁ viya aniccasaññāñāṇanti iminā atthena",
  "atk-s0303a0:353_2": "upamā saṁsandetabbā.",
  "atk-s0303a0:354_0": "Vaṇṭacchinnāyāti tiṇhena khurappena vaṇṭacchinnāya. Tadanvayāni bhavantīti taṁ ambapiṇḍiṁ",
  "atk-s0303a0:354_1": "anugacchanti, tassā patamānāya ambāni bhūmiyaṁ patanti. Idhāpi ambapiṇḍi viya kilesā,",
  "atk-s0303a0:354_2": "tiṇhakhurappo viya aniccasaññā, yathā khurappena chinnāya ambapiṇḍiyā sabbāni ambāni",
  "atk-s0303a0:354_3": "bhūmiyaṁ patanti, evaṁ aniccasaññāñāṇena kilesānaṁ mūlabhūtāya avijjāya chinnāya",
  "atk-s0303a0:354_4": "sabbakilesā samugghātaṁ gacchantīti, idaṁ opammasaṁsandanaṁ.",
  "atk-s0303a0:355_0": "Kūṭaṅgamāti kūṭaṁ gacchanti. Kūṭaninnāti kūṭaṁ pavisanabhāvena kūṭe ninnā. Kūṭasamosaraṇāti",
  "atk-s0303a0:355_1": "kūṭe samosaritvā ṭhitā. Idhāpi kūṭaṁ viya aniccasaññā, gopānasiyo viya catubhūmakakusaladhammā,",
  "atk-s0303a0:355_2": "yathā sabbagopānasīnaṁ kūṭaṁ aggaṁ, evaṁ kusaladhammānaṁ aniccasaññā aggā. Nanu ca",
  "atk-s0303a0:355_3": "aniccasaññā lokiyā, sā lokiyakusalānaṁ tāva aggaṁ hotu, lokuttarānaṁ kathaṁ agganti?",
  "atk-s0303a0:355_4": "Tesampi paṭilābhakaraṇatthena agganti veditabbā. Iminā upāyena sabbāsu upamāsu opammasaṁsandanaṁ",
  "atk-s0303a0:355_5": "veditabbaṁ. Purimāhi panettha tīhi aniccasaññāya kiccaṁ, pacchimāhi balanti. Dasamaṁ.",
  "atk-s0303a0:356": "Pupphavaggo dasamo.",
  "atk-s0303a0:357": "Majjhimapaṇṇāsako samatto.",
  "atk-s0303a0:358": "11. Antavaggo",
  "atk-s0303a0:359": "1. Antasuttavaṇṇanā",
  "atk-s0303a0:360": "103. Antavaggassa paṭhame antāti koṭṭhāsā. Idaṁ suttaṁ catusaccavasena pañcakkhandhe yojetvā antoti vacanena bujjhanakānaṁ ajjhāsayavasena vuttaṁ. Paṭhamaṁ.",
  "atk-s0303a0:361": "2-3. Dukkhasuttādivaṇṇanā",
  "atk-s0303a0:362_0": "104-105. Dutiyampi pañcakkhandhe catusaccavasena yojetvā dukkhanti bujjhanakānaṁ",
  "atk-s0303a0:362_1": "ajjhāsayena kathitaṁ. Tatiyampi tatheva sakkāyoti bujjhanakānaṁ ajjhāsayena kathitaṁ. Dutiyatatiyāni.",
  "atk-s0303a0:363": "4. Pariññeyyasuttavaṇṇanā",
  "atk-s0303a0:364_0": "106. Catutthe pariññeyyeti parijānitabbe samatikkamitabbe. Pariññanti samatikkamaṁ.",
  "atk-s0303a0:364_1": "Pariññātāvinti tāya pariññāya parijānitvā samatikkamitvā ṭhitaṁ. Rāgakkhayotiādīhi",
  "atk-s0303a0:364_2": "nibbānaṁ dassitaṁ. Catutthaṁ.",
  "atk-s0303a0:365": "5-10. Samaṇasuttādivaṇṇanā",
  "atk-s0303a0:366": "107-112. Pañcamādīsu catūsu cattāri saccāni kathitāni. Navamadasamesu kilesappahānanti. Pañcamādīni.",
  "atk-s0303a0:367": "Antavaggo ekādasamo.",
  "atk-s0303a0:368": "12. Dhammakathikavaggo",
  "atk-s0303a0:369": "1-2. Avijjāsuttādivaṇṇanā",
  "atk-s0303a0:370_0": "113-114. Dhammakathikavaggassa paṭhame ettāvatā ca avijjāgato hotīti yāvatā imāya",
  "atk-s0303a0:370_1": "catūsu saccesu aññāṇabhūtāya avijjāya samannāgato, ettāvatā avijjāgato hotīti attho.",
  "atk-s0303a0:370_2": "Dutiyepi eseva nayo. Paṭhamadutiyāni.",
  "atk-s0303a0:371": "3. Dhammakathikasuttavaṇṇanā",
  "atk-s0303a0:372": "115. Tatiye paṭhamena dhammakathiko, dutiyena sekhabhūmi, tatiyena asekhabhūmīti evaṁ dhammakathikaṁ pucchitena visesetvā dve bhūmiyo kathitā. Tatiyaṁ.",
  "atk-s0303a0:373": "4. Dutiyadhammakathikasuttavaṇṇanā",
  "atk-s0303a0:374": "116. Catutthe tissannampi pucchānaṁ tīṇi vissajjanāni kathitāni. Catutthaṁ.",
  "atk-s0303a0:375": "5-9. Bandhanasuttādivaṇṇanā",
  "atk-s0303a0:376_0": "117-121. Pañcame atīradassīti tīraṁ vuccati vaṭṭaṁ, taṁ na passati. Apāradassīti",
  "atk-s0303a0:376_1": "pāraṁ vuccati nibbānaṁ, taṁ na passati. Baddhoti kilesabandhanena baddho hutvā jīyati",
  "atk-s0303a0:376_2": "ca mīyati ca asmā lokā paraṁ lokaṁ gacchatīti. Imasmiṁ sutte vaṭṭadukkhaṁ kathitanti.",
  "atk-s0303a0:376_3": "Chaṭṭhādīni uttānatthāneva. Pañcamādīni.",
  "atk-s0303a0:377": "10. Sīlavantasuttavaṇṇanā",
  "atk-s0303a0:378_0": "122. Dasame aniccatotiādīsu hutvā abhāvākārena aniccato, paṭipīḷanākārena dukkhato,",
  "atk-s0303a0:378_1": "ābādhaṭṭhena rogato, antodosaṭṭhena gaṇḍato, tesaṁ tesaṁ gaṇḍānaṁ paccayabhāvena",
  "atk-s0303a0:378_2": "vā khaṇanaṭṭhena vā sallato dukkhaṭṭhena aghato, visabhāgamahābhūtasamuṭṭhānaābādhapaccayaṭṭhena",
  "atk-s0303a0:378_3": "ābādhato, asakaṭṭhena parato, palujjanaṭṭhena palokato, sattasuññataṭṭhena suññato,",
  "atk-s0303a0:378_4": "attābhāvena anattato. Evamettha ‘‘aniccato palokato’’ti dvīhi padehi aniccamanasikāro,",
  "atk-s0303a0:378_5": "‘‘suññato anattato’’ti dvīhi anattamanasikāro, sesehi dukkhamanasikāro vuttoti veditabbo.",
  "atk-s0303a0:378_6": "Sesamettha uttānameva. Dasamaṁ.",
  "atk-s0303a0:379": "11. Sutavantasuttavaṇṇanā",
  "atk-s0303a0:380": "123. Tathā ekādasame. Dasamasmiñhi ‘‘sīlavatā’’ti catupārisuddhisīlaṁ vuttaṁ, idha sutavatāti kammaṭṭhānasutaṁ idameva nānākaraṇaṁ. Ekādasamaṁ.",
  "atk-s0303a0:381": "12-13. Kappasuttādivaṇṇanā",
  "atk-s0303a0:382": "124-125. Dvādasamaterasamāni rāhulovādasadisānevāti. Dvādasamaterasamāni.",
  "atk-s0303a0:383": "Dhammakathikavaggo dvādasamo.",
  "atk-s0303a0:384": "13. Avijjāvaggo",
  "atk-s0303a0:385": "1-10. Samudayadhammasuttādivaṇṇanā",
  "atk-s0303a0:386": "126-135. Avijjāvaggo uttānatthova. Imasmiñhi vagge sabbasuttesu catusaccameva kathitaṁ.",
  "atk-s0303a0:387": "Avijjāvaggo terasamo.",
  "atk-s0303a0:388": "14. Kukkuḷavaggo",
  "atk-s0303a0:389": "1-13. Kukkuḷasuttādivaṇṇanā",
  "atk-s0303a0:390_0": "136-149. Kukkuḷavaggassa paṭhame kukkuḷanti santattaṁ ādittaṁ chārikarāsiṁ viya mahāpariḷāhaṁ.",
  "atk-s0303a0:390_1": "Imasmiṁ sutte dukkhalakkhaṇaṁ kathitaṁ, sesesu aniccalakkhaṇādīni. Sabbāni cetāni",
  "atk-s0303a0:390_2": "pāṭiyekkaṁ puggalajjhāsayena kathitānīti.",
  "atk-s0303a0:391": "Kukkuḷavaggo cuddasamo.",
  "atk-s0303a0:392": "15. Diṭṭhivaggo",
  "atk-s0303a0:393": "1-9. Ajjhattasuttādivaṇṇanā",
  "atk-s0303a0:394_0": "150-158. Diṭṭhivaggassa paṭhame kiṁ upādāyāti kiṁ paṭicca. Dutiye kiṁ abhinivissāti",
  "atk-s0303a0:394_1": "kiṁ abhinivisitvā, paccayaṁ katvāti attho. Tatiyādīsu diṭṭhītiādīni puggalajjhāsayena",
  "atk-s0303a0:394_2": "vuttāni. Paṭhamādīni.",
  "atk-s0303a0:395": "10. Ānandasuttavaṇṇanā",
  "atk-s0303a0:396_0": "159. Dasame upasaṅkamīti aññe bhikkhū pañcakkhandhakammaṭṭhānaṁ kathāpetvā yuñjitvā",
  "atk-s0303a0:396_1": "ghaṭetvā arahattaṁ patvā satthu santike aññaṁ byākaronte disvā ‘‘ahampi pañcakkhandhakammaṭṭhānaṁ",
  "atk-s0303a0:396_2": "kathāpetvā yuñjanto ghaṭento, arahattaṁ patvā aññaṁ byākarissāmī’’ti cintetvā upasaṅkami.",
  "atk-s0303a0:396_3": "Satthā pana attano dharamānakāle therassa uparimaggattayavajjhānaṁ kilesānaṁ pahānaṁ",
  "atk-s0303a0:396_4": "apassantopi ‘‘imassa cittaṁ gaṇhissāmī’’ti kathesi. Tassāpi ekaṁ dve vāre manasi",
  "atk-s0303a0:396_5": "katvāva buddhupaṭṭhānavelā jātāti gantabbaṁ hoti. Itissa cittaṁ sampahaṁsamāno vimuttiparipācanīyadhammova",
  "atk-s0303a0:396_6": "so kammaṭṭhānānuyogo jātoti. Dasamaṁ.",
  "atk-s0303a0:397": "Diṭṭhivaggo pannarasamo.",
  "atk-s0303a0:398": "Uparipaṇṇāsako samatto.",
  "atk-s0303a0:399": "Khandhasaṁyuttavaṇṇanā niṭṭhitā."
}