{
  "anya-e0703n62:0": "Tisaṭṭhima pariccheda",
  "anya-e0703n62:1": "Senāpativadho",
  "anya-e0703n62:2": "1.",
  "anya-e0703n62:3": "Nijāyudhadutiyassa, nikkhamantassa tassa hi;",
  "anya-e0703n62:4": "Taṁ khaṇaṁ purato ko’pi, saṅkhasaddo samuggato.",
  "anya-e0703n62:5": "2.",
  "anya-e0703n62:6": "Tato nekanimittaññū, kumāro taṁ suṇi tva so;",
  "anya-e0703n62:7": "Nipphajjissati saṅkappo, khippaṁ yeveti modavā.",
  "anya-e0703n62:8": "3.",
  "anya-e0703n62:9": "Tattha tattha niyuttānaṁ, rakkhakānamajānataṁ;",
  "anya-e0703n62:10": "Nikkhamitvā purāvīta-bhayo sīhaparakkamo.",
  "anya-e0703n62:11": "4.",
  "anya-e0703n62:12": "Vegena maggaṁ gantvāna, pañcagāvutamattakaṁ;",
  "anya-e0703n62:13": "Badalatthalagāmassa, padesenāti dūrake.",
  "anya-e0703n62:14": "5.",
  "anya-e0703n62:15": "Gāma mekamupāgañci, piliṁ vatthūti saññitaṁ;",
  "anya-e0703n62:16": "Janānaṁ sannipātāya, nijānaṁ so katāvadhi.",
  "anya-e0703n62:17": "6.",
  "anya-e0703n62:18": "Nijāgamanato pubbaṁ, paṭimagge nisīdituṁ;",
  "anya-e0703n62:19": "Paṭiladdhaniyogānaṁ, yeci devāgate tadā.",
  "anya-e0703n62:20": "7.",
  "anya-e0703n62:21": "Tahiṁ ṭhite so passitvā, ettakā kinnu āgatā;",
  "anya-e0703n62:22": "Iti pucchi kumārotha, tepi taṁ ida mabravuṁ.",
  "anya-e0703n62:23": "8.",
  "anya-e0703n62:24": "Lokappavattiṁ sakalaṁ, jānantenāpi sāminā;",
  "anya-e0703n62:25": "Kimeva muccate maccu-bhayaṁ kesaṁ na vijjati.",
  "anya-e0703n62:26": "9.",
  "anya-e0703n62:27": "Bālātānugato sāmi, ṭhito vayasi īdise;",
  "anya-e0703n62:28": "Ajjāpi hi mukhe tuyhaṁ, khīragandho pavāyati.",
  "anya-e0703n62:29": "10.",
  "anya-e0703n62:30": "Na hevatthi visuṁ vitta-jātaṁ saṅgahitaṁ tava;",
  "anya-e0703n62:31": "Tadaññā copakaraṇa-sāmaggī neva vijjate.",
  "anya-e0703n62:32": "11.",
  "anya-e0703n62:33": "Ciramparicitattehi, daḷhaṁ sāruḷabhattihi;",
  "anya-e0703n62:34": "Vinā’mhehi visuṁ kevā’nugantāro janātuvaṁ.",
  "anya-e0703n62:35": "12.",
  "anya-e0703n62:36": "Kiñcāgatānamamhākaṁ, pitā tuyhaṁ narissaro;",
  "anya-e0703n62:37": "Kāressati idaṁ nāma, sabbathā neva ñāyate.",
  "anya-e0703n62:38": "13.",
  "anya-e0703n62:39": "Amhākamantarāmagge, saṅkho nāma camūpati;",
  "anya-e0703n62:40": "Mahabbalo mahāvīro, rajjasīmaṁ tamāvasaṁ.",
  "anya-e0703n62:41": "14.",
  "anya-e0703n62:42": "Paccatthite ṭhapetvaññe, ete katipayā mayaṁ;",
  "anya-e0703n62:43": "Aññamaññamhi niyata-māsaṅkī hadayā bhusaṁ.",
  "anya-e0703n62:44": "15.",
  "anya-e0703n62:45": "Aruṇuggamavelā ca, samāsannatarādhunā;",
  "anya-e0703n62:46": "Iti bhītiṁ pakāsesuṁ, paccekaṁ hadayassitaṁ.",
  "anya-e0703n62:47": "16.",
  "anya-e0703n62:48": "Nisamma tesaṁ vacanaṁ, vidhāya madhuraṁ sitaṁ;",
  "anya-e0703n62:49": "Vītasaṅko kumāro so, mukhāne’saṁ vilokiya.",
  "anya-e0703n62:50": "17.",
  "anya-e0703n62:51": "Caritvāpi mayā saddhi-mete’ho kālamettakaṁ;",
  "anya-e0703n62:52": "Na jāniṁsu mamaṁ sabbe, yesañhi bhayamidisaṁ.",
  "anya-e0703n62:53": "18.",
  "anya-e0703n62:54": "Iti vatvā bhayaṁ tesaṁ, vinodetu mupaṭṭhitaṁ;",
  "anya-e0703n62:55": "Sīhanādaṁ tadā’kāsi, mahantaṁ sīhavikkamo.",
  "anya-e0703n62:56": "19.",
  "anya-e0703n62:57": "Tiṭṭhantu mānusā sabbe, mayi hatthagatāyudhe;",
  "anya-e0703n62:58": "Sakko devānamindopi, kupito kiṁ karissati.",
  "anya-e0703n62:59": "20.",
  "anya-e0703n62:60": "Bāloti maṁ cintaya taṁ, jātā vo kumatīdisī;",
  "anya-e0703n62:61": "Parikkhīyati te jāṇā, navayo’ti na kiṁ sutaṁ.",
  "anya-e0703n62:62": "21.",
  "anya-e0703n62:63": "Ajjeva kātumekena, kammunā cintitena me;",
  "anya-e0703n62:64": "Sadesapara desaṭṭhā, bhayabhattī yathāmayi.",
  "anya-e0703n62:65": "22.",
  "anya-e0703n62:66": "Karissanti yathā vedaṁ, bhayaṁ tumhe jahissatha;",
  "anya-e0703n62:67": "Tathā rattiyametāya, vibhātāmaya khaṇena me.",
  "anya-e0703n62:68": "23.",
  "anya-e0703n62:69": "Unnate dassayissāmi, buddhi sāhasavikkame;",
  "anya-e0703n62:70": "Anudhāvati maṁ tāta, setehi yadi vo bhayaṁ.",
  "anya-e0703n62:71": "24.",
  "anya-e0703n62:72": "Purato hotha tumhehi, vatvā te gahitāyudho;",
  "anya-e0703n62:73": "Sāhasekaraso vīro, tamhā nikkhamma gāmato.",
  "anya-e0703n62:74": "25.",
  "anya-e0703n62:75": "Udayā’calasīsaṭṭhaṁ, jetumādiccamaṇḍalaṁ;",
  "anya-e0703n62:76": "Aparaṁ ravi bimbaṁva, pacchimā sā mukhoditaṁ.",
  "anya-e0703n62:77": "26.",
  "anya-e0703n62:78": "Tejasā pasarantena, janānaṁ pavikāsayaṁ;",
  "anya-e0703n62:79": "Netambujavanaṁ pāto, badalatthalimāgami.",
  "anya-e0703n62:80": "27.",
  "anya-e0703n62:81": "Jaghasaṅkhassarenā’tha, senā nātho pabujjhiya;",
  "anya-e0703n62:82": "Sañjātasambhamo ñatvā, rājaputtamupāgataṁ.",
  "anya-e0703n62:83": "28.",
  "anya-e0703n62:84": "Saddhiṁ balena mahatā, padhuggammakatādaro;",
  "anya-e0703n62:85": "Paṇāmamucitaṁ kattu-mānato vasudhātale.",
  "anya-e0703n62:86": "29.",
  "anya-e0703n62:87": "Amhākamesajīvanto, kiṁ nāmatthaṁ karissati;",
  "anya-e0703n62:88": "Māretabbo’dhuneveti, passante samukhaṁ bhaṭe.",
  "anya-e0703n62:89": "30.",
  "anya-e0703n62:90": "Nevā’diṭṭhāparādhassa, maraṇaṁ puriso citaṁ;",
  "anya-e0703n62:91": "Vadho virodhe sakkā’ti, iṅgitena nivāriya.",
  "anya-e0703n62:92": "31.",
  "anya-e0703n62:93": "Senāpatissa so hatthaṁ, gahetvā sīhasannibho;",
  "anya-e0703n62:94": "Bhāsanto madhuraṁ vācaṁ, tassevā’gañchi mandiraṁ.",
  "anya-e0703n62:95": "32.",
  "anya-e0703n62:96": "Athassa gamanaṁ rañño, bhavitabbamajānatā;",
  "anya-e0703n62:97": "Sarūpaṁ yāva jānāmi, tāvassete sahāgatā.",
  "anya-e0703n62:98": "33.",
  "anya-e0703n62:99": "Yathā na sahitā honti, ṭhapetabbā visuṁ visuṁ;",
  "anya-e0703n62:100": "Kumāro’va mamāgāre, vasatū’ti vicintiya.",
  "anya-e0703n62:101": "34.",
  "anya-e0703n62:102": "Tathā senāpati katvā, vañcetuṁ taṁ mahāmatiṁ;",
  "anya-e0703n62:103": "Dassetvā’ti thīsakkāraṁ, rañño dūte sa pesayi.",
  "anya-e0703n62:104": "35.",
  "anya-e0703n62:105": "Kumāro’tha viditvāna, tena taṁ vañcanaṁ kataṁ;",
  "anya-e0703n62:106": "Kattabbametthā’katvāha, mudāsīno bhave yadi.",
  "anya-e0703n62:107": "36.",
  "anya-e0703n62:108": "Icchitatthassa nipphatti, na me jātu bhavissati;",
  "anya-e0703n62:109": "Ayaṁ tāvā’dhunāvassaṁ, māretabboti cintiya.",
  "anya-e0703n62:110": "37.",
  "anya-e0703n62:111": "Sahāgataṁ payojetvā, ghātāpayi camūpatiṁ;",
  "anya-e0703n62:112": "Hato senādhinātho’ti, mahantaṁ khubhitaṁ ahu.",
  "anya-e0703n62:113": "38.",
  "anya-e0703n62:114": "Senānāthabhaṭo eko, sutvā senāpatiṁ hataṁ;",
  "anya-e0703n62:115": "Māraṇaṁ sāmino mayhaṁ, kiṁ nimittamīti bravi.",
  "anya-e0703n62:116": "39.",
  "anya-e0703n62:117": "Nettiṁ sapāṇī sahasā, kumāraṁ ṭhitamekakaṁ;",
  "anya-e0703n62:118": "Abhidāvi sasāmissa, paricattattajīvino.",
  "anya-e0703n62:119": "40.",
  "anya-e0703n62:120": "Kumārassa mukhaṁ disvā, vedhamāno bhayena so;",
  "anya-e0703n62:121": "Pure ṭhātumasakkonto, pādamūle tato sayi.",
  "anya-e0703n62:122": "41.",
  "anya-e0703n62:123": "Gaṇhathe’tantivacanā-kumārassa puretaraṁ;",
  "anya-e0703n62:124": "Tasseveko sahacaro, bhaṭametaṁ vighātayi.",
  "anya-e0703n62:125": "42.",
  "anya-e0703n62:126": "Niyogaṁ me vinā tena, kataṁ kammaṁ na yujjati;",
  "anya-e0703n62:127": "Iti daṇḍanametassa, kārāpesiyathocitaṁ.",
  "anya-e0703n62:128": "43.",
  "anya-e0703n62:129": "Atha taṁ kālayambhūta-saṅkhobhamatibhiṁsanaṁ;",
  "anya-e0703n62:130": "Bhamukkhipanamattena, rājaputto samaṁ nayi.",
  "anya-e0703n62:131": "44.",
  "anya-e0703n62:132": "Vīro yasodharadhano dhitimā kumāro;",
  "anya-e0703n62:133": "Vīropakāracaturo varakittisāro;",
  "anya-e0703n62:134": "Senindasañcitamanappadhanaṁ bhaṭānaṁ;",
  "anya-e0703n62:135": "Sabbaṁ visajjayi yathāruciyā gahetuṁ.",
  "anya-e0703n62:136": "Sujanappasādasaṁvegatthāya kate mahāvaṁse",
  "anya-e0703n62:137": "Senāpativadho nāma",
  "anya-e0703n62:138": "Tisaṭṭhimo paricchedo."
}