{
  "tika-vin11t8:0": "Sekhiyakathāvaṇṇanā",
  "tika-vin11t8:1_0": "1870. Evaṁ pāṭidesanīyavinicchayaṁ dassetvā tadanantaraṁ uddiṭṭhānaṁ sekhiyānaṁ vinicchayaṁ",
  "tika-vin11t8:1_1": "dassetumāha ‘‘yo anādariyenevā’’tiādi. Yoti thero vā navo vā majjhimo vā. Ettha anādariyaṁ",
  "tika-vin11t8:1_2": "nāma sañcicca āpattiāpajjanaṁ, nivāsanādivatthassa uggahaṇe nirussāhañca. Pacchatopi",
  "tika-vin11t8:1_3": "vāti ettha vā-saddena ‘‘passatopi vā’’ti idaṁ saṅgaṇhāti. Tassa cāti ettha ca-saddo",
  "tika-vin11t8:1_4": "vakkhamānasamuccayo.",
  "tika-vin11t8:2_0": "1871. Na kevalaṁ vuttanayena nivāsentasseva hoti, khandhakāgatahatthisoṇḍādiākārenāpi",
  "tika-vin11t8:2_1": "nivāsentassa dukkaṭaṁ hotīti āha ‘‘hatthisoṇḍādī’’tiādi. Hatthisoṇḍādinivāsanaṁ parato",
  "tika-vin11t8:2_2": "khuddakavatthukkhandhake (cūḷava. 280) āvi bhavissati. Parimaṇḍalanti samantato maṇḍalaṁ",
  "tika-vin11t8:2_3": "katvā. Vatthabbanti nivatthabbaṁ nivāsetabbanti attho.",
  "tika-vin11t8:3_0": "1872.Jāṇumaṇḍalatoheṭṭhāti ettha ‘‘jaṅghaṭṭhisīsato paṭṭhāyā’’ti seso. Aṭṭhaṅgulappamāṇakanti",
  "tika-vin11t8:3_1": "vaḍḍhakiaṅgulena aṭṭhaṅgulamattanti ācariyā. ‘‘Yo pana sukkhajaṅgho vā mahāpiṇḍikamaṁso",
  "tika-vin11t8:3_2": "vā hoti, tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṁ",
  "tika-vin11t8:3_3": "vaṭṭatī’’ti (pāci. aṭṭha. 576) aṭṭhakathaṁ saṅgaṇhitumāha ‘‘tato ūnaṁ na vaṭṭatī’’ti.",
  "tika-vin11t8:4_0": "1873. Asañcicca aparimaṇḍalaṁ nivāsentassa anāpattīti yojanā. Evamuparipi. Asañciccāti",
  "tika-vin11t8:4_1": "‘‘aparimaṇḍalaṁ nivāsessāmī’’ti evaṁ asañcicca, atha kho ‘‘parimaṇḍalaṁyeva nivāsessāmī’’ti",
  "tika-vin11t8:4_2": "virajjhitvā aparimaṇḍalaṁ nivāsentassa anāpatti. Asatissāpīti aññavihitassāpi tathā",
  "tika-vin11t8:4_3": "nivāsentassa anāpatti. Ajānantassāti kevalaṁ parimaṇḍalaṁ nivāsetuṁ ajānantassa anāpatti.",
  "tika-vin11t8:4_4": "Apica nivāsanavattaṁ uggahetabbaṁ. Uggahitavattopi sace ‘‘āruḷha’’nti vā ‘‘oruḷha’’nti",
  "tika-vin11t8:4_5": "vā na jānāti, tassāpi anāpattiyeva. Gilānassāti yassa jaṅghāya vā pāde vā vaṇo hoti,",
  "tika-vin11t8:4_6": "tassa ukkhipitvā vā otāretvā vā nivāsentassa anāpatti. Pādoti cettha pādasamīpaṁ",
  "tika-vin11t8:4_7": "adhippetaṁ. Āpadāsūti vāḷā vā corā vā anubandhanti, evarūpāsu āpadāsu anāpatti.",
  "tika-vin11t8:5": "Parimaṇḍalakathāvaṇṇanā.",
  "tika-vin11t8:6_0": "1874.Ubho koṇe samaṁ katvāti pārupanassa ekaṁse katassa piṭṭhipasse, udarapasse ca",
  "tika-vin11t8:6_1": "olambamāne ubho kaṇṇe hatthipiṭṭhe gaṇḍā viya samaṁ katvā. Parimaṇḍalaṁ katvāti etasseva",
  "tika-vin11t8:6_2": "atthapadaṁ. Sādaranti bhāvanapuṁsakaniddeso. Sādaraṁ vā pārupitabbanti yojanā, sādaraṁ",
  "tika-vin11t8:6_3": "pārupanaṁ kattabbanti attho. Evaṁ akarontassāti pārupanavatte ādaraṁ janetvā evaṁ apārupantassa.",
  "tika-vin11t8:7_0": "1875. ‘‘Parimaṇḍalaṁ nivāsessāmīti sikkhā karaṇīyā’’ti (pāci. 576) vā ‘‘parimaṇḍalaṁ",
  "tika-vin11t8:7_1": "pārupissāmīti sikkhā karaṇīyā’’ti (pāci. 577) vā ‘‘antaraghare’’ti avisesetvā vuttattā",
  "tika-vin11t8:7_2": "āha ‘‘avisesena vutta’’nti. Idaṁ sikkhāpadadvayaṁ yasmā avisesena vuttaṁ, tasmā ghare,",
  "tika-vin11t8:7_3": "vihāre vā kātabbaṁ parimaṇḍalanti yojanā. Ghareti antaraghare. Vihāre vāti buddhupaṭṭhānādikālaṁ",
  "tika-vin11t8:7_4": "sandhāya vuttaṁ. Parimaṇḍalaṁ kattabbanti parimaṇḍalameva nivāsetabbaṁ pārupitabbanti attho.",
  "tika-vin11t8:8": "Dutiyaṁ.",
  "tika-vin11t8:9": "1876. Ubho koṇe samaṁ katvāti sambandho. Gīvameva ca anuvātena chādetvāti yojanā.",
  "tika-vin11t8:10_0": "1877.Tathā akatvāti yathāvuttavidhānaṁ akatvā. Jattūnipīti ubho aṁsakūṭānipi. Urampi",
  "tika-vin11t8:10_1": "cāti hadayampi. Vivaritvāti appaṭicchādetvā. Yathākāmanti icchānurūpaṁ. Gacchatoti",
  "tika-vin11t8:10_2": "ettha ‘‘antaraghare’’ti seso. Antaragharaṁ nāma gāme vā hotu vihāre vā, pacitvā bhuñjitvā",
  "tika-vin11t8:10_3": "gihīnaṁ vasanaṭṭhānaṁ.",
  "tika-vin11t8:11": "Tatiyaṁ.",
  "tika-vin11t8:12_0": "1878-9.‘‘Maṇibandhato’’ti imināpi ‘‘heṭṭhā’’ti yojetabbaṁ. Vāsūpagassāti ettha ‘‘kāyaṁ",
  "tika-vin11t8:12_1": "vivaritvā nisīdato’’ti seso. Vāsūpago nāma rattivāsatthāya upagato, etena vāsatthāya",
  "tika-vin11t8:12_2": "antaragharaṁ upagacchantena suppaṭicchanneneva upagantabbanti dīpitaṁ hoti, eteneva",
  "tika-vin11t8:12_3": "vāsūpagatassa santikaṁ upagatassa yathākāmaṁ gamane na dosoti ca vuttameva hoti.",
  "tika-vin11t8:12_4": "Tenāha gaṇṭhipade ‘‘ekadivasampi vāsūpagatassa santikaṁ yathāsukhaṁ gantuṁ vaṭṭati,",
  "tika-vin11t8:12_5": "ko pana vādo catupañcāhaṁ vāsamadhiṭṭhāya vasitabhikkhūnaṁ santika’’nti.",
  "tika-vin11t8:13": "Catutthaṁ.",
  "tika-vin11t8:14": "1880.Suvinītenāti hatthapādānaṁ akīḷāpaneneva suṭṭhu vinītena.",
  "tika-vin11t8:15": "Pañcamaṁ.",
  "tika-vin11t8:16_0": "1881. Gāthābandhavasena ‘‘satīmatā’’ti dīgho kato. Avikārenāti taṁtadavalokāsahitena",
  "tika-vin11t8:16_1": ". Yugaṁ mattā pamāṇaṁ etassāti yugamattaṁ, rathayugaṁ catuhatthappamāṇaṁ, tattakaṁ",
  "tika-vin11t8:16_2": "padesaṁ. Pekkhināti olokentena. ‘‘Bhikkhunā okkhittacakkhunā’’ti padacchedo.",
  "tika-vin11t8:17_0": "1882. Antaraghare yattha katthacipi ekasmimpi ṭhāne ṭhatvāti yojanā. Evaṁ vuttepi",
  "tika-vin11t8:17_1": "tathārūpe antarāye sati gacchatopi oloketuṁ labbhati. Ekasmiṁ pana ṭhāne ṭhatvāti",
  "tika-vin11t8:17_2": "ettha gacchantopi parissayābhāvaṁ oloketuṁ labbhatiyeva. ‘‘Tathā gāme pūja’’nti gaṇṭhipadesu",
  "tika-vin11t8:17_3": "vuttaṁ. Pi-saddo pana-saddattho, oloketuṁ pana vaṭṭatīti vuttaṁ hoti.",
  "tika-vin11t8:18": "1883.Olokento tahaṁ tahanti yo anādariyaṁ paṭicca taṁ taṁ disābhāgaṁ pāsādaṁ kūṭāgāraṁ vīthiṁ olokento.",
  "tika-vin11t8:19": "Sattamaṁ.",
  "tika-vin11t8:20": "1884.Ekatovāpīti ekaaṁsakūṭato vā. Ubhato vāpīti ubhayaṁsakūṭato vā. Indakhīlakato antoti gāmadvārindakhīlato anto, ghareti vuttaṁ hoti.",
  "tika-vin11t8:21": "Navamaṁ.",
  "tika-vin11t8:22_0": "1885.Tathā nisinnakālepīti indakhīlassa anto nisinnakālepi. Kuṇḍikaṁ nīharantena",
  "tika-vin11t8:22_1": "ca cīvaraṁ anukkhipitvā dātabbā kuṇḍikāti yojanā. Kuṇḍikanti ca upalakkhaṇamattaṁ.",
  "tika-vin11t8:22_2": "Dhammakaraṇādīsupi eseva nayo.",
  "tika-vin11t8:23": "Dasamaṁ.",
  "tika-vin11t8:24": "Paṭhamo vaggo.",
  "tika-vin11t8:25": "1886. Gantuñceva nisīdituñca na vaṭṭatīti yojanā. Ca-saddo kiriyāsamuccayo. Hasanīyasmiṁ vatthusminti hāsajanake kāraṇe. Sitamattanti mandahāsaṁ.",
  "tika-vin11t8:26": "Paṭhamadutiyāni.",
  "tika-vin11t8:27_0": "1887.Appasaddenāti ‘‘kittāvatā appasaddo hoti? Dvādasahatthe gehe ādimhi saṅghatthero,",
  "tika-vin11t8:27_1": "majjhe dutiyatthero, ante tatiyattheroti evaṁ nisinnesuyaṁ saṅghatthero dutiyattherena",
  "tika-vin11t8:27_2": "saddhiṁ manteti, dutiyatthero tassa saddañceva suṇāti, kathañca vavatthapeti. Tatiyatthero",
  "tika-vin11t8:27_3": "pana saddameva suṇāti, kathaṁ na vavatthapeti. Ettāvatā appasaddo hotī’’ti (pāci.",
  "tika-vin11t8:27_4": "588) vuttaappasaddayuttena. Sace pana tatiyatthero kathañca vavatthapeti, mahāsaddo nāma hotīti.",
  "tika-vin11t8:28": "Tatiyaṁ.",
  "tika-vin11t8:29": "1888.Kāyappacālakaṁ katvāti kāyaṁ cāletvā cāletvā. Uparipi eseva nayo. Hatthassa vuttalakkhaṇattā ‘‘bāhū’’ti maṇibandhato yāva aṁsakūṭā gahetabbā.",
  "tika-vin11t8:30": "1889.Ujuṁ paggahetvāti ujuṁ ṭhapetvā. Āsitabbanti nisīditabbaṁ. ‘‘Samena iriyāpathena tū’’ti padacchedo.",
  "tika-vin11t8:31": "1890. Itthambhūte karaṇavacanaṁ. Gamanapaṭisaṁyuttesu sikkhāpadesu gamanassa asambhavoti āha ‘‘nisīdanena yuttesū’’ti.",
  "tika-vin11t8:32": "Pañcamachaṭṭhasattamaṭṭhamanavamāni.",
  "tika-vin11t8:33": "Dutiyo vaggo.",
  "tika-vin11t8:34_0": "1891.Khambhaṁ katvāti kaṭiyā ekapasse vā dvīsu vā passesu kapparasandhito ābhujitvā",
  "tika-vin11t8:34_1": "hatthaṁ ṭhapetvā. Yathāha – ‘‘khambhakato nāma kaṭiyaṁ hatthaṁ ṭhapetvā katakhambho’’ti",
  "tika-vin11t8:34_2": "(pāci. aṭṭha. 596). Ukkuṭikāya vā gacchatoti yojanā. Ukkuṭikā vuccati paṇhiyo ukkhipitvā",
  "tika-vin11t8:34_3": "aggapādehi vā aggapāde ukkhipitvā paṇhīhi eva vā bhūmiṁ phusantassa gamanaṁ.",
  "tika-vin11t8:35": "1892.Dussapallatthikāyāti āyogapallatthikāya. Antaraghare nisīdantassa tassa dukkaṭaṁ hotīti yojanā.",
  "tika-vin11t8:36_0": "1893.Dutiyecāti ‘‘na khambhakato antaraghare nisīdissāmī’’ti (pāci. 597) sikkhāpade",
  "tika-vin11t8:36_1": "ca. Catutthe cāti ‘‘na oguṇṭhito antaraghare nisīdissāmī’’ti (pāci. 599) sikkhāpade",
  "tika-vin11t8:36_2": "ca. Chaṭṭheti ‘‘na pallatthikāya antaraghare’’iccādi (pāci. 601) sikkhāpade ca. Iti",
  "tika-vin11t8:36_3": "evaṁ sāruppā samaṇācārānucchavikā chabbīsati sikkhāpadāni pakāsitāni.",
  "tika-vin11t8:37": "Paṭhamadutiyatatiyacatutthapañcamachaṭṭhāni.",
  "tika-vin11t8:38_0": "1894. Viññunā bhikkhunā sakkaccaṁ satiyuttena, pattasaññinā ca hutvā samasūpova piṇḍapāto",
  "tika-vin11t8:38_1": "gahetabboti yojanā. Evaṁ etāya gāthāya sikkhāpadattayaṁ saṅgahitaṁ. Sakkaccanti satiṁ",
  "tika-vin11t8:38_2": "upaṭṭhapetvā. ‘‘Satiyuttenā’’ti idaṁ ‘‘sakkacca’’nti etassa atthapadaṁ. ‘‘Satiṁ upaṭṭhapetvā’’ti",
  "tika-vin11t8:38_3": "(pāci. aṭṭha. 602) hi aṭṭhakathāyaṁ vuttaṁ. Patte saññā pattasaññā, sā assa atthīti",
  "tika-vin11t8:38_4": "pattasaññī, anaññavihitena attano bhājaneyeva upanibaddhasaññināti attho.",
  "tika-vin11t8:39": "1895.Bhattacatubbhāgoti bhattassa catubbhāgappamāṇo. Tato adhikaṁ gaṇhato dukkaṭaṁ.",
  "tika-vin11t8:40_0": "1896. ‘‘Rasarase’’ti vattabbe ‘‘raserase’’ti gāthābandhavasena vuttaṁ. Dve sūpe ṭhapetvā",
  "tika-vin11t8:40_1": "avasesāni oloṇisākasūpeyyamaccharasamaṁsarasādīni rasarasāti veditabbāni. Ettha ca",
  "tika-vin11t8:40_2": "‘‘oloṇīti dadhikataṁ gorasa’’nti keci. ‘‘Ekā byañjanavikatī’’ti apare. ‘‘Yo koci",
  "tika-vin11t8:40_3": "suddho kañjikatakkādiraso’’ti aññe. Sākasūpeyyaggahaṇena yā kāci sūpeyyasākehi katā",
  "tika-vin11t8:40_4": "byañjanavikati vuttā. Maṁsarasādīnīti ādi-saddena avasesā sabbāpi byañjanavikati",
  "tika-vin11t8:40_5": "saṅgahitāti daṭṭhabbaṁ. Ñātakādīnanti ettha ‘‘santakaṁ gaṇhantassā’’ti seso. Aññatthāyāti",
  "tika-vin11t8:40_6": "ettha ‘‘kataṁ gaṇhantassā’’ti seso. Dhanenāti ettha ‘‘attano’’ti ca ‘‘kīta’’nti ca",
  "tika-vin11t8:40_7": "‘‘gaṇhantassā’’ti ca seso. Ñātakādīnaṁ santakaṁ gaṇhantassa, aññatthāya kataṁ gaṇhantassa,",
  "tika-vin11t8:40_8": "attano dhanena kītaṁ gaṇhantassa anāpattīti attho.",
  "tika-vin11t8:41": "Sattamaṭṭhamanavamāni.",
  "tika-vin11t8:42": "1897. Adhiṭṭhānūpagassa pattassa mukhavaṭṭiyā antolekhāpamāṇena pūritova gahetabboti yojanā.",
  "tika-vin11t8:43_0": "1898. Anāpattivisayaṁ dassetvā āpattivisayaṁ dassetumāha ‘‘tatthā’’tiādi. Tatthāti",
  "tika-vin11t8:43_1": "adhiṭṭhānūpage patte. Thūpīkataṁ katvāti ettha ‘‘diyyamāna’’nti seso. Yathāvuttalekhātikkamo",
  "tika-vin11t8:43_2": "yathā hoti, evaṁ thūpīkataṁ diyyamānaṁ gaṇhato āpatti dukkaṭanti sambandho. Iminā",
  "tika-vin11t8:43_3": "paṭhamaṁ thūpīkatassa adhiṭṭhānūpagapattassa pacchā paṭiggahaṇañca paṭhamapaṭiggahitapatte",
  "tika-vin11t8:43_4": "pacchā bhojanassa thūpīkatassa paṭiggahaṇañca nivāritanti veditabbaṁ.",
  "tika-vin11t8:44": "1899. Kālikattayameva ca thūpīkataṁ vaṭṭatevāti yojanā. Seseti anadhiṭṭhānūpage patte. Sabbanti catubbidhaṁ kālikaṁ thūpīkataṁ vaṭṭatīti yojanā.",
  "tika-vin11t8:45_0": "1900.Pesetīti ettha ‘‘bhikkhū’’ti seso. Bhikkhu bhikkhūnaṁ yadi pesetīti yojanā.",
  "tika-vin11t8:45_1": "‘‘Vihāraṁ pesetuṁ vaṭṭatī’’ti (pāci. aṭṭha. 605) aṭṭhakathāya adhippāyaṁ dassetuṁ",
  "tika-vin11t8:45_2": "‘‘bhikkhūna’’nti vacanena paṭiggahaṇaṁ avijahitvā bhikkhunā eva pesitaṁ gaṇhantānaṁ",
  "tika-vin11t8:45_3": "bhikkhūnaṁ anāpattīti dīpitaṁ hoti. Aññathā ‘‘pūretuṁ vaṭṭatī’’ti ettakameva vattabbanti viññāyati.",
  "tika-vin11t8:46_0": "1901.Pakkhippamānanti mukhavaṭṭito uccaṁ katvā majjhe pakkhipiyamānaṁ. Phalādikanti",
  "tika-vin11t8:46_1": "ādi-saddena odanādimpi saṅgaṇhāti. Heṭṭhāorohatīti samantā okāsasambhavato cāliyamānaṁ",
  "tika-vin11t8:46_2": "mukhavaṭṭippamāṇato heṭṭhā bhassati.",
  "tika-vin11t8:47": "1902.Takkolakādīnanti ettha ādi-saddena pūgaphalādīnaṁ saṅgaho. Ṭhapetvāti bhattamatthake nikkhipitvā. Vaṭaṁsakanti avaṭaṁsakaṁ.",
  "tika-vin11t8:48": "1903.Pūvassāti vikārasambandhe sāmivacanaṁ, pūvavaṭaṁsakanti vuttaṁ hoti. Pūvassa yāvakālikattā āha ‘‘idaṁ thūpīkataṁ siyā’’ti.",
  "tika-vin11t8:49": "1904. Paṇṇānaṁ visuṁ bhājanattā āha ‘‘vaṭṭatī’’ti.",
  "tika-vin11t8:50": "1905.Assāti bhikkhussa. Taṁ tu sabbanti ‘‘thūpīkatattā na vaṭṭatī’’ti vuttaṁ taṁ pana sabbaṁ. Gahitaṁ sugahitanti virādhetvā paṭiggahitaṁ ce, suppaṭiggahitaṁ.",
  "tika-vin11t8:51": "Dasamaṁ.",
  "tika-vin11t8:52": "Tatiyo vaggo.",
  "tika-vin11t8:53": "1906. ‘‘Upari odhi’’nti padacchedo. Uparīti bhattassa upari. Odhinti paricchedaṁ. Paṭipāṭiyāti attano disāya pariyantato paṭṭhāya anukkamena.",
  "tika-vin11t8:54_0": "1907.Aññesanti ettha ‘‘dento’’ti seso. Attano bhattaṁ aññesaṁ dento aññassa bhājane",
  "tika-vin11t8:54_1": "ākiraṁ ākiranto pana paṭipāṭiṁ vināpi tahiṁ tahiṁ omasati ce, natthi dosoti yojanā.",
  "tika-vin11t8:54_2": "Uttaribhaṅgakaṁ tathā ākiranto tattha tattha omasati, natthi dosoti yojanā . Bhuñjanatthāya",
  "tika-vin11t8:54_3": "gaṇhantopi cettha vattabbo. Uttaribhaṅgaṁ nāma byañjanaṁ.",
  "tika-vin11t8:55": "Tatiyaṁ.",
  "tika-vin11t8:56_0": "1908. Matthakaṁ omadditvā paribhuñjato dosoti yojanā. ‘‘Thūpakatoti matthakato, vemajjhato’’ti",
  "tika-vin11t8:56_1": "(pāci. aṭṭha. 610) aṭṭhakathāvacanato matthakanti ettha bhattamatthakamāha. Omadditvāti",
  "tika-vin11t8:56_2": "hatthena bhattaṁ avamadditvā.",
  "tika-vin11t8:57": "1909.Sesake parittepi cāti avasiṭṭhe appakepi ca. Saṁkaḍḍhitvānāti tasmiṁ tasmiṁ ṭhāne ṭhitaṁ saṁharitvā. Ekato pana madditvā bhuñjato anāpattīti yojanā.",
  "tika-vin11t8:58": "Pañcamaṁ.",
  "tika-vin11t8:59": "1910.Bhiyyokamyatāhetūti puna gaṇhitukāmatāhetu. Sūpaṁ vāti muggādisūpaṁ vā. Byañjanaṁ vāti uttaribhaṅgaṁ vā.",
  "tika-vin11t8:60": "Chaṭṭhaṁ.",
  "tika-vin11t8:61_0": "1911.Viññattiyanti sūpodanaviññattiyaṁ. ‘‘Ñātakānaṁ vā pavāritānaṁ vā aññassa atthāya",
  "tika-vin11t8:61_1": "vā attano dhanena vā’’ti idaṁ anāpattiyaṁ adhikaṁ. Gilānopi hutvā paresaṁ pattaṁ",
  "tika-vin11t8:61_2": "ujjhānasaññāya olokentassa āpatti hotīti āha ‘‘ujjhāne gilānopi na muccatī’’ti. Ujjhāneti",
  "tika-vin11t8:61_3": "nimittatthe bhummaṁ.",
  "tika-vin11t8:62_0": "1912.Dassāmīti imassa bhattaṁ oloketvā ‘‘yaṁ tattha natthi, taṁ dassāmī’’ti vā ‘‘dāpessāmī’’ti",
  "tika-vin11t8:62_1": "vā. Avamaññitvā ujjhāyanacittaṁ ujjhānaṁ, ujjhāne saññā ujjhānasaññā, sā assa atthīti",
  "tika-vin11t8:62_2": "viggaho. Naujjhānasaññino ca anāpattīti ñātabbanti yojanā.",
  "tika-vin11t8:63": "Sattamaṭṭhamāni.",
  "tika-vin11t8:64_0": "1913.‘‘Tesaṁ majjhappamāṇenā’’ti iminā asāruppavasena khuddakapaṭikkhepo katoti veditabbo.",
  "tika-vin11t8:64_1": "‘‘Nātimahanta’’nti ca atimahantasseva paṭikkhittattā khuddake āpatti na dissatīti. Kabaḷoti ālopo.",
  "tika-vin11t8:65": "1914. Mūlakhādanīyādike sabbattha khajjake panāti yojanā. Phalāphaleti khuddake, mahante ca phale.",
  "tika-vin11t8:66": "Navamaṁ.",
  "tika-vin11t8:67": "1915. Dasame natthi kiñci vattabbaṁ.",
  "tika-vin11t8:68": "Dasamaṁ.",
  "tika-vin11t8:69": "Catuttho vaggo.",
  "tika-vin11t8:70_0": "1916.‘‘Anāhaṭe’’ti etassa atthapadaṁ ‘‘mukhadvāraṁ appatte’’ti. Yathāha ‘‘anāhaṭeti",
  "tika-vin11t8:70_1": "anāharite, mukhadvāraṁ asampāpiteti attho’’ti (pāci. aṭṭha. 617). ‘‘Mukhadvāraṁ vivarantassā’’ti",
  "tika-vin11t8:70_2": "ettake vutte mukhadvāra-saddassa sambandhisaddattā kassāti apekkhāya ‘‘mukhadvāraṁ",
  "tika-vin11t8:70_3": "vivarissāmī’’ti attanopadekavacanena byañjitamevatthaṁ pakāsetuṁ attano-gahaṇaṁ katanti",
  "tika-vin11t8:70_4": "veditabbaṁ. Ca-saddo evakārattho, appatte vāti yojetabbo, asampatteyevāti attho.",
  "tika-vin11t8:71": "Paṭhamaṁ.",
  "tika-vin11t8:72_0": "1917.Sakalaṁhatthanti ettha hattha-saddo tadekadesesu aṅgulīsu daṭṭhabbo. ‘‘Hatthamuddā’’tiādīsu",
  "tika-vin11t8:72_1": "viya samudāye pavattavohārassa avayavepi pavattanato ekaṅgulimpi mukhe pakkhipituṁ na vaṭṭati.",
  "tika-vin11t8:73": "1918.Assāti bhikkhuno. Byāharantassāti kathentassa.",
  "tika-vin11t8:74": "Dutiyatatiyāni.",
  "tika-vin11t8:75_0": "1920.Piṇḍukkhepakanti piṇḍaṁ ukkhipitvā ukkhipitvā. Idhāpi khajjakaphalāphalesu anāpatti.",
  "tika-vin11t8:75_1": "Kabaḷacchedakampi vāti kabaḷaṁ chinditvā. Idha khajjakaphalāphalehi saddhiṁ uttaribhaṅgepi",
  "tika-vin11t8:75_2": "anāpatti. Gaṇḍe katvāti ettha phalāphalamatteyeva anāpatti.",
  "tika-vin11t8:76": "Catutthapañcamachaṭṭhāni.",
  "tika-vin11t8:77_0": "1921-2.Hatthaṁ niddhunitvānāti hatthaṁ niddhunitvā bhattaṁ bhuñjatoti ca sambandho.",
  "tika-vin11t8:77_1": "Sitthāvakārakanti sitthāni avakiritvā avakiritvā. Jivhānicchārakaṁ vāpīti jivhaṁ",
  "tika-vin11t8:77_2": "nicchāretvā nicchāretvā. Capu capūti vāti ‘‘capu capū’’ti evaṁ saddaṁ katvā. Sattameti",
  "tika-vin11t8:77_3": "‘‘na hatthaniddhunaka’’nti sikkhāpade. Aṭṭhameti ‘‘na sitthāvakāraka’’nti sikkhāpade.",
  "tika-vin11t8:77_4": "Kacavarujjhaneti kacavarāpanayane.",
  "tika-vin11t8:78": "Sattamaṭṭhamanavamadasamāni.",
  "tika-vin11t8:79": "Pañcamo vaggo.",
  "tika-vin11t8:80": "1923. ‘‘Suru surū’’ti evaṁ saddaṁ katvā na bhottabbanti yojanā. Hatthanillehakaṁ vāpīti hatthaṁ nillehitvā nillehitvā.",
  "tika-vin11t8:81": "1924. Phāṇitaṁ , ghanayāguṁ vā aṅgulīhi gahetvā aṅguliyo mukhe pavesetvāpi taṁ bhottuṁ vaṭṭatīti yojanā.",
  "tika-vin11t8:82_0": "1925. Ekāya aṅgulikāyapi patto na lehitabbova. Jivhāya ekaoṭṭhopi na nillehitabbakoti",
  "tika-vin11t8:82_1": "yojanā. Bahi oṭṭhañca jivhāya na lehitabbaṁ. Oṭṭhe laggaṁ sitthādiṁ yaṁ kiñci ubhohi",
  "tika-vin11t8:82_2": "oṭṭhamaṁsehiyeva gahetvā anto kātuṁ vaṭṭati.",
  "tika-vin11t8:83": "Paṭhamadutiyatatiyacatutthāni.",
  "tika-vin11t8:84_0": "1926-8.Na ca gahetabbaṁ, paṭikkūlavasena paṭikkhittanti yojanā. Hi-iti ‘‘yasmā’’ti",
  "tika-vin11t8:84_1": "etassa atthe, teneva vakkhati ‘‘tasmā’’ti. ‘‘Pānīyathālaka’’nti idaṁ upalakkhaṇamattaṁ",
  "tika-vin11t8:84_2": "saṅkhādīnampi tathā nagahetabbattā. Sarāvaṁ vāti taṭṭakaṁ vā.",
  "tika-vin11t8:85": "Anāmisena hatthenāti āmisarahitena hatthekadesena. Yathāha ‘‘sace pana hatthassa",
  "tika-vin11t8:86": "Ekadeso āmisamakkhito na hoti, tena padesena gahetuṁ vaṭṭatī’’ti (pāci. aṭṭha. 631). Āmisamakkhiteneva hatthena ‘‘dhovissāmī’’ti vā ‘‘dhovāpessāmī’’ti vā gaṇhantassa pana anāpatti.",
  "tika-vin11t8:87": "Pañcamaṁ.",
  "tika-vin11t8:88_0": "1929.Uddharitvāti sasitthakā pattadhovanā sitthakāni uddharitvā taṁ pattadhovanodakaṁ",
  "tika-vin11t8:88_1": "gharā bahi antaraghare chaḍḍentassa anāpatti. Bhinditvāti sasitthake pattadhovane",
  "tika-vin11t8:88_2": "sitthakāni madditvā udakena sambhinditvā udakagatikāneva katvā taṁ udakaṁ gharā bahi",
  "tika-vin11t8:88_3": "antaraghare chaḍḍentassa anāpatti. Gahetvāti sasitthakaṁ pattadhovanodakaṁ gahetvā",
  "tika-vin11t8:88_4": "paṭiggahe chaḍḍentassa anāpatti. Sasitthakaṁ pattadhovanodakaṁ gharā bahi nīharitvā",
  "tika-vin11t8:88_5": "antaraghare chaḍḍentassa anāpattīti ajjhāhārayojanā veditabbā. Ettha paṭiggaho nāma",
  "tika-vin11t8:88_6": "kheḷamallādiko ucchiṭṭhahatthadhovanabhājanaviseso.",
  "tika-vin11t8:89": "Chaṭṭhaṁ.",
  "tika-vin11t8:90_0": "1930.Chattaṁ yaṁ kiñcīti ‘‘chattaṁ nāma tīṇi chattāni setacchattaṁ kilañjacchattaṁ",
  "tika-vin11t8:90_1": "paṇṇacchattaṁ maṇḍalabaddhaṁ salākabaddha’’nti (pāci. 634) vuttesu tīsu chattesu",
  "tika-vin11t8:90_2": "aññataraṁ. Ettha ca setacchattanti vatthapaliguṇṭhitaṁ paṇḍaracchattaṁ. Kilañjacchattanti",
  "tika-vin11t8:90_3": "vilīvacchattaṁ. Paṇṇacchattanti tālapaṇṇādīhi yehi kehici kataṁ. ‘‘Maṇḍalabaddhaṁ",
  "tika-vin11t8:90_4": "salākabaddha’’nti idaṁ pana tiṇṇampi chattānaṁ pañjaradassanatthaṁ vuttaṁ. Tāni hi",
  "tika-vin11t8:90_5": "maṇḍalabaddhāni ceva honti salākabaddhāni ca. ‘‘Yaṁ kiñcī’’ti anavasesapariggahavacanena",
  "tika-vin11t8:90_6": "‘‘yampi ca tatthajātadaṇḍena kataṁ ekapaṇṇacchattaṁ hoti, tampi chattamevā’’ti (pāci.",
  "tika-vin11t8:90_7": "aṭṭha. 634) aṭṭhakathāya vuttaṁ chattavisesaṁ gaṇhāti. Hatthenāti ettha ‘‘amuñcitvā’’ti",
  "tika-vin11t8:90_8": "seso. Sarīrāvayavenāti ettha ‘‘gahetvā’’ti seso. Vā-saddo api-saddattho. Aṁsakūṭādisarīrāvayavena",
  "tika-vin11t8:90_9": "gahetvāpi hatthena amuñcitvā dhārentassāti attho.",
  "tika-vin11t8:91": "Sace panassa añño chattaṁ dhāreti, chattapādukāya vā ṭhitaṁ hoti, passe vā ṭhitaṁ hoti,",
  "tika-vin11t8:92_0": "Hatthato apagatamatte chattapāṇi nāma na hoti, tassa dhammaṁ desetuṁ vaṭṭati. ‘‘Na",
  "tika-vin11t8:92_1": "chattapāṇissa agilānassā’’ti vacanato, idha ‘‘sabbattha agilānassā’’ti vakkhamānattā",
  "tika-vin11t8:92_2": "ca ettha ‘‘agilānassā’’ti labbhati. Dhammaparicchedo cettha padasodhamme vuttanayeneva",
  "tika-vin11t8:92_3": "veditabbo. Evamuparipi.",
  "tika-vin11t8:93": "Sattamaṁ.",
  "tika-vin11t8:94_0": "1931.Daṇḍapāṇimhīti ettha daṇḍo pāṇimhi assāti viggaho. Kittakappamāṇo daṇḍoti āha",
  "tika-vin11t8:94_1": "‘‘catuhatthappamāṇo’’tiādi. Majjhimahatthatoti pamāṇamajjhimassa purisassa hatthato,",
  "tika-vin11t8:94_2": "yo ‘‘vaḍḍhakihattho’’ti vuccati.",
  "tika-vin11t8:95": "Aṭṭhamaṁ.",
  "tika-vin11t8:96_0": "1932.Satthapāṇissāti etthāpi viggaho vuttanayova. Vakkhamānaṁ sakalaṁ dhanuvikatiṁ,",
  "tika-vin11t8:96_1": "saravikatiñca ṭhapetvā avasesaṁ khaggādi satthaṁ nāma. Khaggaṁ sannahitvā ṭhitopi",
  "tika-vin11t8:96_2": "satthapāṇi nu khoti āsaṅkāya nivattanatthamāha ‘‘satthapāṇī’’tiādi. ‘‘Na hoti asi’’nti padacchedo.",
  "tika-vin11t8:97": "Navamaṁ.",
  "tika-vin11t8:98_0": "1933-5. Sarena saddhiṁ dhanuṁ vā suddhadhanuṁ vā suddhasaraṁ vā sajiyaṁ dhanudaṇḍaṁ",
  "tika-vin11t8:98_1": "vā nijiyaṁ dhanudaṇḍaṁ vā gahetvā ṭhitassāpi vā nisinnassāpi vā nipannassāpi vā sace",
  "tika-vin11t8:98_2": "yo tathā padasodhamme vuttalakkhaṇaṁ saddhammaṁ deseti, tassa āpatti dukkaṭaṁ hotīti",
  "tika-vin11t8:98_3": "yojanā. Sace panassa dhanu khandhe paṭimukkaṁ hoti, yāva na gaṇhāti, tāva vaṭṭati.",
  "tika-vin11t8:98_4": "Jiyāya saha vattatīti sajiyaṁ.",
  "tika-vin11t8:99": "Dasamaṁ.",
  "tika-vin11t8:100": "Chaṭṭho vaggo.",
  "tika-vin11t8:101_0": "1936.Pādukāruḷhakassāti pādukaṁ āruḷho pādukāruḷho, soyeva pādukāruḷhako, tassa.",
  "tika-vin11t8:101_1": "Kathaṁ āruḷhassāti āha ‘‘akkamitvā’’tiādi. Akkamitvā ṭhitassāti chattadaṇḍake aṅgulantaraṁ",
  "tika-vin11t8:101_2": "appavesetvā kevalaṁ pādukaṁ akkamitvā ṭhitassa. Paṭimukkassa vāti paṭimuñcitvā ṭhitassa.",
  "tika-vin11t8:101_3": "Etaṁ dvayampi ‘‘pādukāruḷhakassā’’ti etassa atthapadaṁ. Yathāha ‘‘na pādukāruḷhassa",
  "tika-vin11t8:101_4": "agilānassa dhammo desetabbo. Yo anādariyaṁ paṭicca akkantassa vā paṭimukkassa vā",
  "tika-vin11t8:101_5": "omukkassa vā agilānassa dhammaṁ deseti, āpatti dukkaṭassā’’ti (pāci. 638).",
  "tika-vin11t8:102": "Paṭhamaṁ.",
  "tika-vin11t8:103_0": "1937-40.Upāhanagatassāpīti akkantādiākārena upāhanāruḷhassa ca. Yathāha ‘‘akkantassa",
  "tika-vin11t8:103_1": "vā paṭimukkassa vā’’ti. Sabbatthāti chattapāṇiādīsu sabbasikkhāpadesu. Agilānassāti",
  "tika-vin11t8:103_2": "idaṁ yojetabbanti seso. Yāne vā gatassa agilānassa dhammaṁ deseti, dukkaṭanti yojanā.",
  "tika-vin11t8:103_3": "Tattha yāne vā gatassāti sace dvīhi janehi hatthasaṅghātena gahito, sāṭake vā ṭhapetvā",
  "tika-vin11t8:103_4": "vaṁsena vayhati, ayutte vā vayhādike yāne, visaṅkharitvā vā ṭhapite cakkamattepi",
  "tika-vin11t8:103_5": "nisinno hoti, yānagatotveva saṅkhyaṁ gacchati.",
  "tika-vin11t8:104_0": "Sayanepi vā antamaso kaṭasārake vā chamāya vā nipannassāpi agilānassāti yojanā. Yathāha",
  "tika-vin11t8:104_1": "‘‘sayanagatassāti antamaso kaṭasārakepi pakatibhūmiyampi nipannassā’’ti (pāci. aṭṭha.",
  "tika-vin11t8:104_2": "641). Ucce pīṭhe vā ucce mañcepi vā nisinnena, ṭhitena vā nipannassa desetuṁ na vaṭṭatīti",
  "tika-vin11t8:104_3": "yojanā. ‘‘Ṭhatvā’’ti iminā ‘‘nisīditvā’’ti idañca saṅgahitameva. Sayanesu gatassa",
  "tika-vin11t8:104_4": "ca desentena sayanesu gatenāpi samāne vāpi ucce vā nipanneneva vaṭṭatīti yojanā.",
  "tika-vin11t8:105": "1941.‘‘Tathevacā’’ti iminā ‘‘vaṭṭatī’’ti idaṁ gahitaṁ.",
  "tika-vin11t8:106": "Dutiyatatiyacatutthāni.",
  "tika-vin11t8:107_0": "1942. ‘‘Pallatthikāya nisinnassā’’ti vattabbe gāthābandhavasena yakārassa lopaṁ katvā",
  "tika-vin11t8:107_1": "‘‘pallatthikā nisinnassā’’ti vuttaṁ, āyogapallatthikāya vā hatthapallatthikāya vā",
  "tika-vin11t8:107_2": "dussapallatthikāya vā yāya kāyaci pallatthikāya nisinnassāti attho. Veṭhitasīsassāti",
  "tika-vin11t8:107_3": "dussaveṭhanena vā moliādīhi vā yathā kesanto na dissati, evaṁ veṭhitasīsassa.",
  "tika-vin11t8:108": "1943. Yadi kesantaṁ vivarāpetvā deseti, vaṭṭatīti yojanā. ‘‘Ayameva vinicchayo’’ti iminā ‘‘sīsaṁ vivarāpetvā deseti, vaṭṭatī’’ti anāpattivāropi vutto hoti.",
  "tika-vin11t8:109": "Pañcamachaṭṭhasattamāni.",
  "tika-vin11t8:110_0": "1944-5. Aṭṭhame ‘‘āsane nisinnassāti antamaso vatthampi tiṇānipi santharitvā nisinnassā’’ti",
  "tika-vin11t8:110_1": "(pāci. aṭṭha. 645) idañca navame ‘‘ucce āsaneti antamaso bhūmippadesepi unnate ṭhāne",
  "tika-vin11t8:110_2": "nisinnassa desetuṁ na vaṭṭatī’’ti (pāci. aṭṭha. 647) idañca dasame ‘‘sacepī’’tiādinā",
  "tika-vin11t8:110_3": "vakkhamānavinicchayañca ṭhapetvā vattabbavisesābhāvā āha ‘‘aṭṭhame navamevāpi, dasame",
  "tika-vin11t8:110_4": "natthi kiñcipī’’ti. Ettha ‘‘vattabba’’nti seso. Therupaṭṭhānaṁ gantvāna ṭhitaṁ daharaṁ",
  "tika-vin11t8:110_5": "āsane nisinno thero ce pañhaṁ pucchatīti ajjhāhārayojanā. Kathetabbamupāyaṁ dassetumāha",
  "tika-vin11t8:110_6": "‘‘tassa passe panaññassa, kathetabbaṁ vijānatā’’ti. Ettha ‘‘ṭhitassā’’ti seso . Tassa",
  "tika-vin11t8:110_7": "samīpavattino kassaci abhāve sajjhāyaṁ adhiṭṭhahitvāpi vattuṁ vaṭṭati.",
  "tika-vin11t8:111": "Aṭṭhamanavamadasamāni.",
  "tika-vin11t8:112": "Sattamo vaggo.",
  "tika-vin11t8:113_0": "1946.Gacchato puratoti ettha ‘‘pacchato gacchantenā’’ti seso. Pacchato gacchantena",
  "tika-vin11t8:113_1": "purato gacchato pañhaṁ na vattabbanti yojanā. Sace purato gacchanto pañhaṁ pucchati,",
  "tika-vin11t8:113_2": "kiṁ kātabbanti āha ‘‘pacchimassā’’tiādi.",
  "tika-vin11t8:114_0": "1947. Uggahitaṁ dhammaṁ purato gacchantena saddhiṁ pacchato gacchanto sajjhāyati,",
  "tika-vin11t8:114_1": "vaṭṭatīti yojanā. Samameva gacchato yugaggāhaṁ kathetuṁ vaṭṭatīti yojanā. Yugaggāhanti",
  "tika-vin11t8:114_2": "aññamaññaṁ. Aññamañña-saddapariyāyo hi yugaggāha-saddo.",
  "tika-vin11t8:115": "Paṭhamaṁ.",
  "tika-vin11t8:116_0": "1948. Sakaṭamagge ekekassa cakkassa pathena gacchanto ekekassa cakkassa pathena samaṁ",
  "tika-vin11t8:116_1": "gacchato dhammaṁ desetuṁ vaṭṭati. Uppathenāpi gacchanto uppathena samaṁ gacchantassa",
  "tika-vin11t8:116_2": "dhammaṁ desetuṁ vaṭṭatīti ajjhāhārayojanā. Uppathenāti amaggena. Evaṁ anāpattivisaye",
  "tika-vin11t8:116_3": "dassite tabbipariyāyato āpattivisayo dassitoyevāti veditabbo.",
  "tika-vin11t8:117": "Dutiyaṁ.",
  "tika-vin11t8:118_0": "1949.Tatiye natthi vattabbanti ‘‘na ṭhito agilāno uccāraṁ vā passāvaṁ vā karissāmī’’ti",
  "tika-vin11t8:118_1": "(pāci. 651) etassa vinicchayo yathārutavasena suviññeyyoti katvā vuttaṁ. Sace paṭicchannaṁ",
  "tika-vin11t8:118_2": "ṭhānaṁ gacchantassa sahasā uccāro vā passāvo vā nikkhamati, asañcicca kato nāma,",
  "tika-vin11t8:118_3": "anāpatti. Ayamettha viseso daṭṭhabbo. Siṅghāṇikāya kheḷeneva saṅgahitattepi bāttiṁsakoṭṭhāsesu",
  "tika-vin11t8:118_4": "visuṁyeva dassito eko koṭṭhāsoti sikkhāpadesu avuttampi saṅgahetvā āha ‘‘uccārādicatukka’’nti.",
  "tika-vin11t8:119_0": "1950. Ettha haritaṁ nāma idanti dassetumāha ‘‘jīvarukkhassā’’tiādi. Rukkhassāti upalakkhaṇaṁ",
  "tika-vin11t8:119_1": "jīvamānakatiṇalatādīnampi hariteyeva saṅgahitattā. ‘‘Dissamānaṁ gacchatī’’ti vacaneneva",
  "tika-vin11t8:119_2": "adissamānagataṁ aharitanti byatirekato viññāyati. Sākhā vā bhūmilaggā dissamānā gacchati,",
  "tika-vin11t8:119_3": "taṁ sabbaṁ haritamevāti yojanā.",
  "tika-vin11t8:120": "1951. Sahasā vaccaṁ nikkhamatevāti sambandho. Assa bhikkhuno. Vaccanti upalakkhaṇaṁ passāvādīnampi dassitattā. Vaṭṭatīti ettha ‘‘gilānaṭṭhāne ṭhitattā’’ti seso.",
  "tika-vin11t8:121": "1952.Palālaṇḍupake vāpīti palālacumbaṭakepi. Ettha ‘‘appaharitaṁ alabhantenā’’ti seso. Kismiñcīti sukkhatiṇādimhi kismiñci. Taṁ vaccaṁ pacchā haritaṁ ottharati, vaṭṭatīti yojanā.",
  "tika-vin11t8:122": "1953.Etīti pavisati. Etthāti imasmiṁ sikkhāpade. ‘‘Kheḷena eva cā’’ti padacchedo.",
  "tika-vin11t8:123": "Tatiyacatutthāni.",
  "tika-vin11t8:124": "1954.Vaccakuṭisamuddādiudakesūti ettha ādi-saddena sabbaṁ aparibhogajalaṁ saṅgaṇhāti. Teneva ‘‘tesaṁ aparibhogattā’’ti aparibhogattameva kāraṇamāha.",
  "tika-vin11t8:125": "1955.Udakogheti ettha ‘‘jāte’’ti seso. Ajalanti ajalaṭṭhānaṁ. Jaleti paribhogārahajale. Idhāpi thalakato udakaṁ ottharati, anāpatti.",
  "tika-vin11t8:126": "Pañcamaṁ.",
  "tika-vin11t8:127": "Aṭṭhamo vaggo.",
  "tika-vin11t8:128_0": "1956-7. Pakiṇṇakavinicchayaṁ dassetumāha ‘‘samuṭṭhānādayo’’tiādi. Ñeyyāti vakkhamānanayena",
  "tika-vin11t8:128_1": "veditabbā. Etthāti etesu sekhiyesu. Ujjagghikā ādi yesanti viggaho, tagguṇasaṁviññāṇoyaṁ",
  "tika-vin11t8:128_2": "bāhiratthasamāso, ujjagghikāappasaddapaṭisaṁyuttāni cattāri sikkhāpadānīti attho.",
  "tika-vin11t8:128_3": "Chamā ca nīcāsanañca ṭhānañca pacchā ca uppatho ca chamānīcāsanaṭṭhānapacchāuppathā,",
  "tika-vin11t8:128_4": "te saddā etesaṁ sikkhāpadānaṁ atthīti tappaṭisaṁyuttāni sikkhāpadāni chamā…pe… uppathavā,",
  "tika-vin11t8:128_5": "chamādipadavantāni pañca sikkhāpadānīti attho. Ettha ṭhāna-saddena ṭhā-dhātusseva",
  "tika-vin11t8:128_6": "rūpattā sikkhāpadāgato ṭhita-saddo gahito. ‘‘Dasasū’’ti vattabbe vaṇṇalopena, vibhattivipallāsena",
  "tika-vin11t8:128_7": "vā ‘‘dasā’’ti vuttaṁ. Samanubhāsane samuṭṭhānādīhi etesu dasasu sikkhāpadesu samuṭṭhānādayo",
  "tika-vin11t8:128_8": "tulyā vuttāti yojanā.",
  "tika-vin11t8:129_0": "Kiṁ vuttaṁ hoti? Imāni dasa sikkhāpadāni samanubhāsanasamuṭṭhānāni, ekekamettha kiriyaṁ,",
  "tika-vin11t8:129_1": "saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti vuttaṁ hoti.",
  "tika-vin11t8:130_0": "1958-9.‘‘Chatta’’ntiādīni sikkhāpadānaṁ upalakkhaṇapadāni. Etāni ekādasa sikkhāpadāni",
  "tika-vin11t8:130_1": "samuṭṭhānādinā pana dhammadesanena tulyāva sadisā evāti yojanā. Idaṁ vuttaṁ hoti",
  "tika-vin11t8:130_2": "– imāni ekādasa sikkhāpadāni dhammadesanāsamuṭṭhānāni, kiriyākiriyāni, saññāvimokkhāni,",
  "tika-vin11t8:130_3": "sacittakāni, lokavajjāni, vacīkammāni, akusalacittāni, dukkhavedanānīti.",
  "tika-vin11t8:131_0": "Sūpodanena viññattīti sūpodana-saddena lakkhitaṁ viññattisikkhāpadaṁ. Viññattisikkhāpadānaṁ",
  "tika-vin11t8:131_1": "bahuttā idameva visesitaṁ. Theyyasatthasamaṁ matanti samuṭṭhānādīhi theyyasatthasikkhāpadena",
  "tika-vin11t8:131_2": "samānaṁ matanti attho. Idaṁ vuttaṁ hoti – sūpodanaviññattisikkhāpadaṁ theyyasatthasamuṭṭhānaṁ,",
  "tika-vin11t8:131_3": "kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "tika-vin11t8:132_0": "1960.Avasesā tipaññāsāti avasesāni tepaññāsasikkhāpadāni. Samānā paṭhamena tūti paṭhamena",
  "tika-vin11t8:132_1": "pārājikena samuṭṭhānādito samānānīti attho, paṭhamapārājikasadisasamuṭṭhānānīti vuttaṁ",
  "tika-vin11t8:132_2": "hoti. ‘‘Anāpatti āpadāsū’’ti padacchedo. Parimaṇḍalaṁ nivāsetvā, pārupitvā carantānaṁ",
  "tika-vin11t8:132_3": "corupaddavādi āpadā nāma. Api-saddena nadisantaraṇādiṁ saṅgaṇhāti. Sekhiyesu sabbesūti",
  "tika-vin11t8:132_4": "yebhuyyavasena vuttaṁ.",
  "tika-vin11t8:133_0": "1961. ‘‘Na ujjhānasaññī paresaṁ pattaṁ olokessāmī’’tiādīnaṁ (pāci. 614) imassa anāpattivārassa",
  "tika-vin11t8:133_1": "asambhavato na panāgatoti pāḷiyaṁ na vutto. Tassāpi yathāvatthukāva āpattiyo daṭṭhabbā.",
  "tika-vin11t8:134": "Iti vinayatthasārasandīpaniyā",
  "tika-vin11t8:135": "Vinayavinicchayavaṇṇanāya",
  "tika-vin11t8:136": "Sekhiyakathāvaṇṇanā niṭṭhitā.",
  "tika-vin11t8:137_0": "1962. Yo imaṁ vinicchayaṁ viditvā ṭhito, so hi yasmā vinaye visārado hoti, vinītamānaso",
  "tika-vin11t8:137_1": "ca hoti, parehi duppadhaṁsiyo ca hoti, tato tasmā kāraṇā samāhito satataṁ imaṁ vinayavinicchayaṁ sikkheyyāti yojanā.",
  "tika-vin11t8:138_0": "Tattha imaṁ vinicchayaṁ viditvāti sabbalokiyalokuttaraguṇasampattinidānaṁ imaṁ vinayavinicchayaṁ",
  "tika-vin11t8:138_1": "atthato, ganthato, vinicchayato ca sakkaccaṁ ñatvā. Visāradoti sārajjanaṁ sārado,",
  "tika-vin11t8:138_2": "vigato sārado assāti visārado, vinayapariyattiyā, āpattādivibhāge ca nibbhayo nirāsaṅkoti",
  "tika-vin11t8:138_3": "vuttaṁ hoti. Na kevalaṁ imassa jānane esova ānisaṁso, atha kho vinītamānaso ca hoti,",
  "tika-vin11t8:138_4": "saṁyatacitto hotīti attho. Soti imaṁ vinicchayaṁ sakkaccaṁ viditvā ṭhito bhikkhu.",
  "tika-vin11t8:138_5": "Parehīti imaṁ ajānantehi aññehi. Duppadhaṁsiyo ca hotīti anabhibhavanīyo ca hoti.",
  "tika-vin11t8:139_0": "Tatoti tasmā vinaye visāradatādisabbaguṇasampannahetuttā. Hīti yasmāti attho. Sikkheti",
  "tika-vin11t8:139_1": "sajjhāyanasavanādivasena sikkheyya, uggaṇheyyāti attho. ‘‘Satata’’nti iminā sabbatthakakammaṭṭhāne",
  "tika-vin11t8:139_2": "viya etthāpi satatābhiyogo kātabboti dasseti. Vikkhittassa yathābhūtapaṭivedhābhāvato",
  "tika-vin11t8:139_3": "tappaṭipakkhāya ekaggatāya niyojento āha ‘‘samāhito’’ti, sammā vinayavinicchaye āhito",
  "tika-vin11t8:139_4": "patiṭṭhito ekaggacittoti vuttaṁ hoti. Yathāha ‘‘avikkhittassāyaṁ dhammo, nāyaṁ dhammo vikkhittassā’’ti.",
  "tika-vin11t8:140_0": "1963. Evaṁ imāya gāthāya vuttamevatthaṁ pakārantarenāpi dassetumāha ‘‘ima’’ntiādi.",
  "tika-vin11t8:140_1": "Teti apekkhitvā ‘‘ye’’ti labbhati. Ye therā vā navā vā majjhimā vā. Paramanti amatamahānibbānappattiyā",
  "tika-vin11t8:140_2": "mūlakāraṇassa sīlassa pakāsanato uttamaṁ. Asaṁkaranti nikāyantaraladdhīhi asammissaṁ.",
  "tika-vin11t8:140_3": "Saṁkaranti vuttappakāraguṇopetattā kāyacittasukhakāraṇaṁ sammukhaṁ karotīti saṁkaraṁ.",
  "tika-vin11t8:140_4": "Savanāmatanti saddarasādiyogena kaṇṇarasāyanaṁ. Amatanti tatoyeva amataṁ sumadhuraṁ.",
  "tika-vin11t8:140_5": "Amatamahānibbānāvahattā vā phalūpacārena amataṁ. Imaṁ vinayavinicchayaṁ. Aveccāti",
  "tika-vin11t8:140_6": "sakkaccaṁ viditvā. Adhiketi adhisīlādisikkhattayappakāsanena ukkaṭṭhe. Hiteti lokiyalokuttarasukhahetuttena",
  "tika-vin11t8:140_7": "hite. Hinoti attano phalanti ‘‘hita’’nti sukhahetu vuccati. Kalisāsaneti lobhādikilesaviddhaṁsane.",
  "tika-vin11t8:140_8": "Sāsaneti vinayapariyattisaṅkhātasāsanekadese. Paṭuttanti byattabhāvaṁ. Na yanti na",
  "tika-vin11t8:140_9": "gacchanti. Ke teti katame te. ‘‘Na keci santi cā’’ti nissandehe imissā gāthāya attho likhito.",
  "tika-vin11t8:141_0": "Evaṁ ettha atthayojanā veditabbā – paramaṁ uttamaṁ asaṁkaraṁ nikāyantaraladdhīhi",
  "tika-vin11t8:141_1": "asammissaṁ saṁkaraṁ sakalalokiyalokuttarasukhābhinipphādakaṁ savanāmataṁ sotarasāyanaṁ",
  "tika-vin11t8:141_2": "imaṁ vinicchayappakaraṇaṁ avecca sakkaccaṁ viditvā adhike adhisīlādisikkhattayappakāsanena",
  "tika-vin11t8:141_3": "ukkaṭṭhe hite lokiyalokuttarasukhahetubhūte kalisāsane sakalasaṁkilesaviddhaṁsake",
  "tika-vin11t8:141_4": "sāsane vinayapiṭakasaṅkhāte pariyattisāsane ye paṭuttaṁ na yanti, te ke nāmāti yojanā,",
  "tika-vin11t8:141_5": "ye imaṁ pakaraṇaṁ avecca viditvā ṭhitā, te ekaṁsato vinayapiṭake paṭuttaṁ pāpuṇanti yevāti adhippāyo.",
  "tika-vin11t8:142": "Iti vinayatthasārasandīpaniyā",
  "tika-vin11t8:143": "Vinayavinicchayavaṇṇanāya",
  "tika-vin11t8:144": "Bhikkhuvibhaṅgakathāvaṇṇanā niṭṭhitā."
}