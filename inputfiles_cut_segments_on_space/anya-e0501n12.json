{
  "anya-e0501n12:0": "13. Kammapaccayo",
  "anya-e0501n12:1": "Duvidho kammapaccayo sahajātakammapaccayo nānākkhaṇika kammapaccayo.",
  "anya-e0501n12:2_0": "Tattha khaṇattayasamaṅgi bhūtā sabbāpi kusalākusalā byākatacetanā sahajātakamma paccayo.",
  "anya-e0501n12:2_1": "Cetanāsampayuttā sabbepi cittacetasikā dhammāca paṭisandhicittena sahuppannā kammajarūpadhammā",
  "anya-e0501n12:2_2": "ca pavattikāle sabbepi cittajarūpadhammā ca tassa paccayassa paccayuppannā.",
  "anya-e0501n12:3": "Atītā kusalākusalacetanā nānākkhaṇikakamma paccayo. Bāttiṁsavidhā lokiyavipāka cittacetasikā dhammā ca sabbe kammajarūpadhammā ca tassa paccayassa paccayuppannā.",
  "anya-e0501n12:4_0": "Kenaṭṭhena kammanti. Kiriyāvisesaṭṭhena kammaṁ. Cetanā hi kiriyā viseso hoti sabbakammesu",
  "anya-e0501n12:4_1": "jeṭṭhakattā. Tā hi sabbesu kāyavacīmanokammesu paccupaṭṭhitesu tassa tassa kammassa",
  "anya-e0501n12:4_2": "nipphattatthāya sampayuttadhamme ceteti kappeti saṁvidahati, ekato uṭṭhāpeti, tasmā",
  "anya-e0501n12:4_3": "sabbakammesu jeṭṭhakā hoti. Iti kiriyāvisesaṭṭhena kammaṁ nāma. Karonti etenāti vā",
  "anya-e0501n12:4_4": "kammaṁ. Kiṁ karonti. Kāyikakiriyaṁpi karonti, vācasikakiriyaṁpi karonti, mānasikakiriyaṁpi",
  "anya-e0501n12:4_5": "karonti. Tattha kāyikakiriyā nāma gamanaṭhāna nisajjādayo abhikkamanapaṭikkamanādayo",
  "anya-e0501n12:4_6": "antamaso akkhidalānaṁ ukkhipananikkhipanānipi. Vācasikakiriyā nāma vācāpavattanakiriyā.",
  "anya-e0501n12:4_7": "Mānasikakiriyā nāma sucintita ducintitakiriyā, antamaso pañca viññāṇānaṁ dassanakiccasavanakiccādīnipi.",
  "anya-e0501n12:4_8": "Sabbāpi imā kiriyāyo etāya cetanāya sattā karonti, saṁvidahanti, tasmā sā cetanā kammaṁ nāma.",
  "anya-e0501n12:5_0": "Attano paccayuppannena saha jāyatīti sahajātaṁ. Sahajātañca taṁ kammañcāti sahajātakammaṁ.",
  "anya-e0501n12:5_1": "Sahajātakammaṁ hutvā paccayo sahajātakamma paccayo. Sahajātakammabhāvena paccayoti vuttaṁ hoti.",
  "anya-e0501n12:6_0": "Añño kammassa uppattikkhaṇo añño vipākassa uppattikkhaṇoti evaṁ visuṁ visuṁ uppattikkhaṇo",
  "anya-e0501n12:6_1": "etassāti nānākkhaṇikaṁ. Nānākkhaṇikañca taṁ kammañcāti nānākkhaṇikakammaṁ. Nānākkhaṇikakammaṁ",
  "anya-e0501n12:6_2": "hutvā paccayo nānākkhaṇikakammapaccayo. Nānākkhaṇikakammapaccayabhāvena paccayoti",
  "anya-e0501n12:6_3": "vuttaṁ hoti. Ariyamaggasampayuttā cetanā attano niruddhānantare eva ariyaphalavipākaṁ",
  "anya-e0501n12:6_4": "janeti, sāpi nānākkhaṇikā eva hoti.",
  "anya-e0501n12:7_0": "Ettha ca ekā dānakusalacetanā attanā sahajātānaṁ cittacetasikānañca kāyikavācasikakiriyābhūtānaṁ",
  "anya-e0501n12:7_1": "cittajarūpānañca sahajātakammapaccayo. Tāya cetanāya āyatiṁ kālantare uppajjamānassa",
  "anya-e0501n12:7_2": "vipākakkhandhassa ca kammajarūpakkhandhassa ca nānākkhaṇika kammapaccayo. Evaṁ ekā",
  "anya-e0501n12:7_3": "kammapathapattā sucaritaduccaritacetanā dvīsu kālesudvinnaṁ paccayuppannānaṁ dvīhi",
  "anya-e0501n12:7_4": "paccayasattīhi paccayo hotīti.",
  "anya-e0501n12:8_0": "Ettha ca nānākkhaṇikakammapaccaye kammanti kiriyāviseso. So pana cetanāya niruddhāyapi",
  "anya-e0501n12:8_1": "anirujjhitvā taṁ cittasantānaṁ anugacchatiyeva. Yadā vipaccituṁ okāsaṁ labhati, tadā",
  "anya-e0501n12:8_2": "so kiriyā viseso cutinantare eko attabhāvo hutvā vipaccati pātubhavati. Okāsaṁ pana",
  "anya-e0501n12:8_3": "alabhamānā bhavasataṁpi bhavasahassaṁpi bhavasatasahassaṁpi taṁ santānaṁ anugacchatiyeva.",
  "anya-e0501n12:8_4": "Mahaggatakammaṁ pana laddhokāse sati dutiyabhave brahmaloke eko brahmattabhāvo hutvā",
  "anya-e0501n12:8_5": "vipaccati pātubhavati. Suparipakkakammattā pana dutiyabhaveyeva khīyati, tato paraṁ",
  "anya-e0501n12:8_6": "nānugacchatīti. Kammapaccayadīpanā niṭṭhitā."
}