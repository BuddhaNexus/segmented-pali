{
  "thi-ap14:0.1": "Therīapadāna ",
  "thi-ap14:0.2": "Ekūposathikavagga ",
  "thi-ap14:0.3": "4. Ekāsanadāyikātherīapadāna ",
  "thi-ap14:1.1": "“Nagare haṁsavatiyā, ",
  "thi-ap14:1.2": "ahosiṁ bālikā tadā; ",
  "thi-ap14:1.3": "Mātā ca me pitā ceva, ",
  "thi-ap14:1.4": "kammantaṁ agamaṁsu te. ",
  "thi-ap14:2.1": "Majjhanhikamhi sūriye, ",
  "thi-ap14:2.2": "addasaṁ samaṇaṁ ahaṁ; ",
  "thi-ap14:2.3": "Vīthiyā anugacchantaṁ, ",
  "thi-ap14:2.4": "āsanaṁ paññapesahaṁ. ",
  "thi-ap14:3.1": "Gonakāvikatikāhi, ",
  "thi-ap14:3.2": "paññapetvā mamāsanaṁ; ",
  "thi-ap14:3.3": "Pasannacittā sumanā, ",
  "thi-ap14:3.4": "idaṁ vacanamabraviṁ. ",
  "thi-ap14:4.1": "‘Santattā kuthitā bhūmi, ",
  "thi-ap14:4.2": "sūro majjhanhike ṭhito; ",
  "thi-ap14:4.3": "Mālutā ca na vāyanti, ",
  "thi-ap14:4.4": "kālo cevettha mehiti. ",
  "thi-ap14:5.1": "Paññattamāsanamidaṁ, ",
  "thi-ap14:5.2": "tavatthāya mahāmuni; ",
  "thi-ap14:5.3": "Anukampaṁ upādāya, ",
  "thi-ap14:5.4": "nisīda mama āsane’. ",
  "thi-ap14:6.1": "Nisīdi tattha samaṇo, ",
  "thi-ap14:6.2": "sudanto suddhamānaso; ",
  "thi-ap14:6.3": "Tassa pattaṁ gahetvāna, ",
  "thi-ap14:6.4": "yathārandhaṁ adāsahaṁ. ",
  "thi-ap14:7.1": "Tena kammena sukatena, ",
  "thi-ap14:7.2": "cetanāpaṇidhīhi ca; ",
  "thi-ap14:7.3": "Jahitvā mānusaṁ dehaṁ, ",
  "thi-ap14:7.4": "tāvatiṁsamagacchahaṁ. ",
  "thi-ap14:8.1": "Tattha me sukataṁ byamhaṁ, ",
  "thi-ap14:8.2": "āsanena sunimmitaṁ; ",
  "thi-ap14:8.3": "Saṭṭhiyojanamubbedhaṁ, ",
  "thi-ap14:8.4": "tiṁsayojanavitthataṁ. ",
  "thi-ap14:9.1": "Soṇṇamayā maṇimayā, ",
  "thi-ap14:9.2": "athopi phalikāmayā; ",
  "thi-ap14:9.3": "Lohitaṅgamayā ceva, ",
  "thi-ap14:9.4": "pallaṅkā vividhā mama. ",
  "thi-ap14:10.1": "Tūlikāvikatikāhi, ",
  "thi-ap14:10.2": "kaṭṭissacittakāhi ca; ",
  "thi-ap14:10.3": "Uddaekantalomī ca, ",
  "thi-ap14:10.4": "pallaṅkā me susaṇṭhitā. ",
  "thi-ap14:11.1": "Yadā icchāmi gamanaṁ, ",
  "thi-ap14:11.2": "hāsakhiḍḍasamappitā; ",
  "thi-ap14:11.3": "Saha pallaṅkaseṭṭhena, ",
  "thi-ap14:11.4": "gacchāmi mama patthitaṁ. ",
  "thi-ap14:12.1": "Asīti devarājūnaṁ, ",
  "thi-ap14:12.2": "mahesittamakārayiṁ; ",
  "thi-ap14:12.3": "Sattati cakkavattīnaṁ, ",
  "thi-ap14:12.4": "mahesittamakārayiṁ. ",
  "thi-ap14:13.1": "Bhavābhave saṁsarantī, ",
  "thi-ap14:13.2": "mahābhogaṁ labhāmahaṁ; ",
  "thi-ap14:13.3": "Bhoge me ūnatā natthi, ",
  "thi-ap14:13.4": "ekāsanassidaṁ phalaṁ. ",
  "thi-ap14:14.1": "Duve bhave saṁsarāmi, ",
  "thi-ap14:14.2": "devatte atha mānuse; ",
  "thi-ap14:14.3": "Aññe bhave na jānāmi, ",
  "thi-ap14:14.4": "ekāsanassidaṁ phalaṁ. ",
  "thi-ap14:15.1": "Duve kule pajāyāmi, ",
  "thi-ap14:15.2": "khattiye cāpi brāhmaṇe; ",
  "thi-ap14:15.3": "Uccākulīnā sabbattha, ",
  "thi-ap14:15.4": "ekāsanassidaṁ phalaṁ. ",
  "thi-ap14:16.1": "Domanassaṁ na jānāmi, ",
  "thi-ap14:16.2": "cittasantāpanaṁ mama; ",
  "thi-ap14:16.3": "Vevaṇṇiyaṁ na jānāmi, ",
  "thi-ap14:16.4": "ekāsanassidaṁ phalaṁ. ",
  "thi-ap14:17.1": "Dhātiyo maṁ upaṭṭhanti, ",
  "thi-ap14:17.2": "khujjā celāpikā bahū; ",
  "thi-ap14:17.3": "Aṅkena aṅkaṁ gacchāmi, ",
  "thi-ap14:17.4": "ekāsanassidaṁ phalaṁ. ",
  "thi-ap14:18.1": "Aññā nhāpenti bhojenti, ",
  "thi-ap14:18.2": "aññā ramenti maṁ sadā; ",
  "thi-ap14:18.3": "Aññā gandhaṁ vilimpanti, ",
  "thi-ap14:18.4": "ekāsanassidaṁ phalaṁ. ",
  "thi-ap14:19.1": "Maṇḍape rukkhamūle vā, ",
  "thi-ap14:19.2": "suññāgāre vasantiyā; ",
  "thi-ap14:19.3": "Mama saṅkappamaññāya, ",
  "thi-ap14:19.4": "pallaṅko upatiṭṭhati. ",
  "thi-ap14:20.1": "Ayaṁ pacchimako mayhaṁ, ",
  "thi-ap14:20.2": "carimo vattate bhavo; ",
  "thi-ap14:20.3": "Ajjāpi rajjaṁ chaḍḍetvā, ",
  "thi-ap14:20.4": "pabbajiṁ anagāriyaṁ. ",
  "thi-ap14:21.1": "Satasahassito kappe, ",
  "thi-ap14:21.2": "yaṁ dānamadadiṁ tadā; ",
  "thi-ap14:21.3": "Duggatiṁ nābhijānāmi, ",
  "thi-ap14:21.4": "ekāsanassidaṁ phalaṁ. ",
  "thi-ap14:22.1": "Kilesā jhāpitā mayhaṁ, ",
  "thi-ap14:22.2": "…pe… ",
  "thi-ap14:22.3": "viharāmi anāsavā. ",
  "thi-ap14:23.1": "Svāgataṁ vata me āsi, ",
  "thi-ap14:23.2": "…pe… ",
  "thi-ap14:23.3": "kataṁ buddhassa sāsanaṁ. ",
  "thi-ap14:24.1": "Paṭisambhidā catasso, ",
  "thi-ap14:24.2": "…pe… ",
  "thi-ap14:24.3": "kataṁ buddhassa sāsanaṁ”. ",
  "thi-ap14:25.1": "Itthaṁ sudaṁ ekāsanadāyikā bhikkhunī imā gāthāyo abhāsitthāti. ",
  "thi-ap14:26.1": "Ekāsanadāyikātheriyāpadānaṁ catutthaṁ. "
}