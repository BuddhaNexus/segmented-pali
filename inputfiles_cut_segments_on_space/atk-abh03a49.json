{
  "atk-abh03a49:0": "10. Indriyayamakaṁ",
  "atk-abh03a49:1_0": "Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ",
  "atk-abh03a49:1_1": "saṁgaṇhitvā dhammayamakānantaraṁ desitassa indriyayamakassa vaṇṇanā hoti. Tattha",
  "atk-abh03a49:1_2": "khandhayamakādīsu vuttanayeneva pāḷivavatthānaṁ veditabbaṁ. Idhāpi hi paṇṇattivārādayo",
  "atk-abh03a49:1_3": "tayo mahāvārā avasesā antaravārā ca saddhiṁ kālappabhedādīhi khandhayamakādīsu āgatasadisāva.",
  "atk-abh03a49:1_4": "Indriyānaṁ pana bahutāya dhātuyamakatopi bahutarāni yamakāni honti. Yathā pana heṭṭhā",
  "atk-abh03a49:1_5": "puggalavārādīsu cakkhāyatanacakkhudhātumūlake naye cakkhāyatanacakkhudhātūhi saddhiṁ",
  "atk-abh03a49:1_6": "jivhāyatanakāyāyatanāni na yojitāni. Jivhāyatanakāyāyatanamūlakāni ca yamakāneva",
  "atk-abh03a49:1_7": "na gahitāni, tathā idhāpi cakkhundriyamūlake naye jivhindriyakāyindriyāni na yojitāni,",
  "atk-abh03a49:1_8": "jivhindriyakāyindriyamūlakāni ca yamakāneva na gahitāni. Tesaṁ aggahaṇe kāraṇaṁ tattha",
  "atk-abh03a49:1_9": "vuttanayeneva veditabbaṁ. Manindriyaṁ pana yathā cakkhundriyādimūlakehi tatheva itthindriyādimūlakehipi",
  "atk-abh03a49:1_10": "saddhiṁ yasmā yojanaṁ gacchati, tasmā nikkhittapaṭipāṭiyā ayojetvā sabbehipi cakkhundriyamūlakādīhi",
  "atk-abh03a49:1_11": "saddhiṁ pariyosāne yojitanti veditabbaṁ. Cakkhundriyena saddhiṁ itthindriyapurisindriyajīvitindriyāni",
  "atk-abh03a49:1_12": "yojitāni sukhindriyadukkhindriyadomanassindriyāni paṭisandhiyaṁ natthīti na gahitāni.",
  "atk-abh03a49:1_13": "Somanassindriyaupekkhindriyāni paṭisandhiyaṁ uppattisabbhāvato gahitāni. Tathā saddhindriyādīni",
  "atk-abh03a49:1_14": "pañca. Lokuttarāni tīṇi paṭisandhiyaṁ abhāveneva na gahitāni. Iti yāni gahitāni,",
  "atk-abh03a49:1_15": "tesaṁ vasenettha cakkhundriyamūlake naye yamakagaṇanā veditabbā. Yathā cettha, evaṁ",
  "atk-abh03a49:1_16": "sabbattha. Yāni pana na gahitāni, tesaṁ vasena yamakāni na gaṇetabbāni. Gaṇentena",
  "atk-abh03a49:1_17": "vā moghapucchāvasena gaṇetabbānīti evaṁ tāva sabbavāresu pāḷivavatthānameva veditabbaṁ.",
  "atk-abh03a49:2": "Pavattivāravaṇṇanā",
  "atk-abh03a49:3_0": "1-86. Atthavinicchaye panettha idaṁ nayamukhaṁ – sacakkhukānaṁ na itthīnanti brahmapārisajjādīnañceva",
  "atk-abh03a49:3_1": "rūpīnaṁ purisanapuṁsakānañca vasena vuttaṁ. Tesañhi itthindriyaṁ nuppajjati. Sacakkhukānaṁ",
  "atk-abh03a49:3_2": "na purisānanti rūpībrahmānañceva itthinapuṁsakānañca vasena vuttaṁ. Tesañhi purisindriyaṁ",
  "atk-abh03a49:3_3": "nuppajjati. Acakkhukānaṁ upapajjantānaṁ tesaṁ jīvitindriyaṁ uppajjatīti ekavokāracatuvokārakāmadhātusatte",
  "atk-abh03a49:3_4": "sandhāya vuttaṁ. Sacakkhukānaṁ vinā somanassenāti upekkhāsahagatānaṁ catunnaṁ mahāvipākapaṭisandhīnaṁ",
  "atk-abh03a49:3_5": "vasena vuttaṁ. Sacakkhukānaṁ vinā upekkhāyāti somanassasahagatapaṭisandhikānaṁ vasena",
  "atk-abh03a49:3_6": "vuttaṁ. Upekkhāya acakkhukānanti ahetukapaṭisandhivasena vuttaṁ. Ahetukānanti ahetukapaṭisandhicittena",
  "atk-abh03a49:3_7": "saddhiṁ saddhindriyādīnaṁ abhāvato vuttaṁ. Tattha hi ekanteneva saddhāsatipaññāyo",
  "atk-abh03a49:3_8": "natthi. Samādhivīriyāni pana indriyappattāni na honti. Sahetukānaṁ acakkhukānanti",
  "atk-abh03a49:3_9": "gabbhaseyyakavasena ceva arūpīvasena ca vuttaṁ. Añño hi sahetuko acakkhuko nāma natthi.",
  "atk-abh03a49:3_10": "Sacakkhukānaṁ ahetukānanti apāye opapātikavasena vuttaṁ. Sacakkhukānaṁ ñāṇavippayuttānanti",
  "atk-abh03a49:3_11": "kāmadhātuyaṁ duhetukapaṭisandhikānaṁ vasena vuttaṁ. Sacakkhukānaṁ ñāṇasampayuttānanti",
  "atk-abh03a49:3_12": "rūpībrahmāno ceva kāmāvacaradevamanusse ca sandhāya vuttaṁ. Ñāṇasampayuttānaṁ acakkhukānanti",
  "atk-abh03a49:3_13": "arūpino ca tihetukagabbhaseyyake ca sandhāya vuttaṁ.",
  "atk-abh03a49:4_0": "190. Jīvitindriyamūlake vinā somanassena upapajjantānanti dvepi jīvitindriyāni sandhāya",
  "atk-abh03a49:4_1": "vuttaṁ. Pavattesomanassavippayuttacittassa uppādakkhaṇeti arūpajīvitindriyaṁ sandhāya",
  "atk-abh03a49:4_2": "vuttaṁ. Iminā nayena sabbatthāpi paṭisandhipavattivasena jīvitindriyayojanā veditabbā.",
  "atk-abh03a49:4_3": "Somanassindriyādimūlakesupi paṭisandhipavattivasenevattho gahetabbo. Paṭilomanaye",
  "atk-abh03a49:4_4": "pana nirodhavāre ca etesañceva aññesañca dhammānaṁ yathālābhavasena cutipaṭisandhipavattesu",
  "atk-abh03a49:4_5": "tīsupi anuppādanirodhā veditabbā.",
  "atk-abh03a49:5_0": "281. Anāgatavāre eteneva bhāvenāti etena purisabhāveneva, antarā itthibhāvaṁ anāpajjitvā",
  "atk-abh03a49:5_1": "purisapaṭisandhiggahaṇenevāti attho. Katici bhave dassetvā parinibbāyissantīti katici",
  "atk-abh03a49:5_2": "paṭisandhiyo gahetvā itthibhāvaṁ appatvāva parinibbāyissantīti attho. Dutiyapucchāyapi eseva nayo.",
  "atk-abh03a49:6_0": "361. Paccuppannena atītavāre suddhāvāsānaṁ upapatticittassa bhaṅgakkhaṇe manindriyañca",
  "atk-abh03a49:6_1": "nuppajjitthāti cittayamake viya uppādakkhaṇātikkamavasena atthaṁ aggahetvā tasmiṁ",
  "atk-abh03a49:6_2": "bhave anuppannapubbavasena gahetabboti. Iminā nayamukhena sabbasmimpi pavattivāre",
  "atk-abh03a49:6_3": "atthavinicchayo veditabbo.",
  "atk-abh03a49:7": "Pavattivāravaṇṇanā.",
  "atk-abh03a49:8": "Pariññāvāravaṇṇanā",
  "atk-abh03a49:9_0": "435-482. Pariññāvāre pana cakkhumūlakādīsu ekameva cakkhusotayamakaṁ dassitaṁ. Yasmā",
  "atk-abh03a49:9_1": "pana sesānipi lokiyaabyākatāni ceva lokiyaabyākatamissakāni ca pariññeyyāneva, tasmā",
  "atk-abh03a49:9_2": "tāni anupadiṭṭhānipi imināva dassitāni honti. Yasmā pana akusalaṁ ekantato pahātabbameva,",
  "atk-abh03a49:9_3": "ekantaṁ kusalaṁ bhāvetabbameva, lokuttarābyākataṁ sacchikātabbaṁ, tasmā “domanassindriyaṁ",
  "atk-abh03a49:9_4": "pajahatī”ti “anaññātaññassāmītindriyaṁ bhāvetī”ti “aññātāvindriyaṁ sacchikarotī”ti",
  "atk-abh03a49:9_5": "vuttaṁ. Aññindriyaṁ pana bhāvetabbampi atthi sacchikātabbampi, taṁ bhāvanāvaseneva",
  "atk-abh03a49:9_6": "gahitaṁ. Tattha dve puggalāti sakadāgāmimaggasamaṅgī ca, arahattamaggasamaṅgī ca.",
  "atk-abh03a49:9_7": "Tesu eko samucchindituṁ asamatthattā domanassindriyaṁ na pajahati nāma. Eko pahīnadosattā",
  "atk-abh03a49:9_8": "cakkhundriyaṁ na parijānātīti anuppādaṁ āpādetuṁ asamatthatāya na parijānāti. Iminā",
  "atk-abh03a49:9_9": "nayena sabbavissajjanesu attho veditabboti.",
  "atk-abh03a49:10": "Pariññāvāravaṇṇanā.",
  "atk-abh03a49:11": "Indriyayamakavaṇṇanā niṭṭhitā.",
  "atk-abh03a49:12": "Nigamanakathā",
  "atk-abh03a49:13": "Ettāvatā ca –",
  "atk-abh03a49:14": "Yassovāde ṭhatvā, niṭṭhitakiccassa kiccasampanno;",
  "atk-abh03a49:15": "Yuvatijanopi atīto, suvihitaniyamo yamassāṇaṁ.",
  "atk-abh03a49:16": "Devaparisāya majjhe, devapure sabbadevadevena;",
  "atk-abh03a49:17": "Yamakaṁ nāma pakāsitaṁ, yamāmalalomena yaṁ tena.",
  "atk-abh03a49:18": "Pāḷivavatthānavidhiṁ, pucchāvissajjane ca atthanayaṁ;",
  "atk-abh03a49:19": "Dassetuṁ āraddhā, yamakaaṭṭhakathā mayā tassa.",
  "atk-abh03a49:20": "Sā subahuantarāye, lokamhi yathā anantarāyena;",
  "atk-abh03a49:21": "Ayamajja pañcamattehi, tantiyā bhāṇavārehi.",
  "atk-abh03a49:22": "Niṭṭhaṁ pattā evaṁ, niṭṭhānaṁ pāpuṇantu sabbepi;",
  "atk-abh03a49:23": "Hitasukhanibbattikarā, manorathā sabbasattānanti.",
  "atk-abh03a49:24": "Yamakappakaraṇa-aṭṭhakathā niṭṭhitā.",
  "atk-abh03a49:25": "Namo tassa bhagavato arahato sammāsambuddhassa",
  "atk-abh03a49:26": "Abhidhammapiṭake"
}