{
  "tika-s0402t38:0": "5. Rohitassavaggo",
  "tika-s0402t38:1": "1. Samādhibhāvanāsuttavaṇṇanā",
  "tika-s0402t38:2_0": "41. Pañcamassa paṭhame diṭṭhadhammasukhavihārāyāti imasmiṁyeva attabhāve sukhavihāratthāya,",
  "tika-s0402t38:2_1": "nikkilesatāya nirāmisena sukhena viharaṇatthāyāti attho. Iminā cattāri phalasamāpattijjhānāni",
  "tika-s0402t38:2_2": "khīṇāsavassa āsavakkhayādhigamato aparabhāge adhigatarūpārūpajjhānāni ca kathitāni.",
  "tika-s0402t38:2_3": "Dibbacakkhuñāṇadassanappaṭilābhāyāti dibbacakkhuñāṇappaṭilābhatthāya. Dibbacakkhuñāṇañhi",
  "tika-s0402t38:2_4": "rūpagatassa dibbassa itarassa ca dassanaṭṭhena idha “ñāṇadassana”nti adhippetaṁ.",
  "tika-s0402t38:2_5": "Ālokasaññaṁ manasi karotīti divā vā rattiṁ vā sūriyadīpacandamaṇiukkāvijjulatādīnaṁ",
  "tika-s0402t38:2_6": "āloko divā rattiñca upaladdho, yathāladdhavaseneva ālokaṁ manasi karoti citte ṭhapeti,",
  "tika-s0402t38:2_7": "tathā ca naṁ manasi karoti, yathāssa subhāvitālokakasiṇassa viya kasiṇāloko yathicchakaṁ",
  "tika-s0402t38:2_8": "yāvadicchakañca so āloko rattiyaṁ upatiṭṭhati, yena tattha divāsaññaṁ ṭhapeti, divā",
  "tika-s0402t38:2_9": "viya vigatathinamiddho hoti. Tenāha “yathā divā tathā ratti”nti.",
  "tika-s0402t38:3_0": "Yathā divā ālokasaññā manasi katā, tatheva naṁ rattimpi manasi karotīti yathā divā",
  "tika-s0402t38:3_1": "diṭṭho āloko, tatheva taṁ rattiṁ manasi karoti. Dutiyapadeti “yathā rattiṁ tathā",
  "tika-s0402t38:3_2": "divā”ti imasmiṁ vākye. Esa nayoti iminā yathā rattiyaṁ candālokādi āloko diṭṭho,",
  "tika-s0402t38:3_3": "evameva rattiṁ diṭṭhākāreneva divā taṁ ālokaṁ manasi karoti citte ṭhapetīti imamatthaṁ",
  "tika-s0402t38:3_4": "atidisati. Iti vivaṭena cetasāti evaṁ apihitena cittena, thinamiddhāpidhānena apihitacittenāti",
  "tika-s0402t38:3_5": "vuttaṁ hoti. Apariyonaddhenāti samantato anaddhena asañchāditena. Kiñcāpītiādinā",
  "tika-s0402t38:3_6": "attanā vuttamevatthaṁ samattheti. Ālokasadisaṁ kataṁ “yathā divā tathā ratti”ntiādinā.",
  "tika-s0402t38:4_0": "Sattaṭṭhānikassāti “abhikkante paṭikkante sampajānakārī hotī”tiādinā vuttassa sattaṭṭhānikassa",
  "tika-s0402t38:4_1": "satisampajaññassa atthāya. Pariggahitavatthārammaṇatāyāti vatthuno ārammaṇassa ca",
  "tika-s0402t38:4_2": "yāthāvato viditabhāvena. Yathā hi sappaṁ pariyesantena tassa āsaye vidite sopi vidito",
  "tika-s0402t38:4_3": "gahito eva ca hoti mantāgadabalena tassa gahaṇassa sukarattā, evaṁ vedanāya āsayabhūte",
  "tika-s0402t38:4_4": "vatthumhi ārammaṇe ca vidite ādikammikassapi vedanā viditā gahitā eva hoti salakkhaṇato",
  "tika-s0402t38:4_5": "sāmaññalakkhaṇato ca tassā gahaṇassa sukarattā. Pageva pariññātavatthukassa khīṇāsavassa.",
  "tika-s0402t38:4_6": "Tassa hi uppādakkhaṇepi ṭhitikkhaṇepi bhaṅgakkhaṇepi vedanā viditā pākaṭā honti “tā",
  "tika-s0402t38:4_7": "vedanā evaṁ uppajjitvā”tiādinā. Na kevalañca vedanā eva, idha vuttā saññādayopi avuttā",
  "tika-s0402t38:4_8": "cetanādayopi viditāva uppajjanti ceva tiṭṭhanti ca nirujjhanti ca. Nidassanamattañhetaṁ,",
  "tika-s0402t38:4_9": "yadidaṁ pāḷiyaṁ vedanāsaññāvitakkaggahaṇaṁ. Tena anavasesato sabbadhammānampi uppādādito",
  "tika-s0402t38:4_10": "viditabhāvaṁ dasseti.",
  "tika-s0402t38:5_0": "Apica vedanāya uppādo vidito hoti, upaṭṭhānaṁ viditaṁ hoti, atthaṅgamo vidito hoti.",
  "tika-s0402t38:5_1": "Kathaṁ vedanāya uppādo vidito hoti ? Avijjāsamudayā vedanāsamudayo, taṇhāsamudayā",
  "tika-s0402t38:5_2": "kammasamudayo, phassasamudayā vedanāsamudayoti nibbattilakkhaṇaṁ passantopi vedanākkhandhassa",
  "tika-s0402t38:5_3": "samudayaṁ passati. Evaṁ vedanāya uppādo vidito hoti. Kathaṁ vedanāya upaṭṭhānaṁ viditaṁ",
  "tika-s0402t38:5_4": "hoti? Aniccato manasikaroto khayatupaṭṭhānaṁ viditaṁ hoti, dukkhato manasikaroto",
  "tika-s0402t38:5_5": "bhayatupaṭṭhānaṁ viditaṁ hoti, anattato manasikaroto suññatupaṭṭhānaṁ viditaṁ hoti.",
  "tika-s0402t38:5_6": "Evaṁ vedanāya upaṭṭhānaṁ viditaṁ hoti. Iti khayato bhayato suññato jānāti. Kathaṁ",
  "tika-s0402t38:5_7": "vedanāya atthaṅgamo vidito hoti? Avijjānirodhā vedanānirodho…pe… evaṁ vedanāya atthaṅgamo",
  "tika-s0402t38:5_8": "vidito hoti. Imināpi nayenettha attho veditabbo.",
  "tika-s0402t38:6_0": "Iti rūpanti ettha itisaddo anavasesato rūpassa sarūpanidassanatthoti tassa idaṁ rūpanti",
  "tika-s0402t38:6_1": "etena sādhāraṇato sarūpanidassanamāha, ettakaṁ rūpanti etena anavasesato, na ito",
  "tika-s0402t38:6_2": "paraṁ rūpaṁ atthīti tabbinimuttassa aññassa abhāvaṁ. Iti vedanātiādīsupi ayaṁ vedanā,",
  "tika-s0402t38:6_3": "ettakā vedanā, ito paraṁ vedanā natthi. Ayaṁ saññā…pe… ime saṅkhārā…pe… idaṁ viññāṇaṁ,",
  "tika-s0402t38:6_4": "ettakaṁ viññāṇaṁ, ito paraṁ viññāṇaṁ natthīti evamattho daṭṭhabboti āha “vedanādīsupi eseva nayo”ti.",
  "tika-s0402t38:7_0": "Ñāṇena jānitvā paroparāni. Paroparānīti parāni ca oparāni ca. Uttamādhamānīti parattabhāvasakattabhāvādīni",
  "tika-s0402t38:7_1": "uttamādhamāni. Calitanti taṇhādiṭṭhivipphanditaṁ. Anīghoti rāgādiīgharahito. Atāri",
  "tika-s0402t38:7_2": "soti so evarūpo arahā jātijaraṁ atari.",
  "tika-s0402t38:8": "Samādhibhāvanāsuttavaṇṇanā niṭṭhitā.",
  "tika-s0402t38:9": "2-4. Pañhabyākaraṇasuttādivaṇṇanā",
  "tika-s0402t38:10_0": "42-44. Dutiye etesaṁ pañhānanti ekaṁsabyākaraṇādīnaṁ catunnaṁ pañhānaṁ. Tasmiṁ tasmiṁ",
  "tika-s0402t38:10_1": "ṭhāne byākaraṇaṁ jānātīti “cakkhuṁ anicca”nti puṭṭhe “anicca”nti ekaṁseneva byākātabbaṁ.",
  "tika-s0402t38:10_2": "“Aniccā nāma cakkhu”nti puṭṭhe pana “na kevalaṁ cakkhumeva, sotampi anicca”nti evaṁ",
  "tika-s0402t38:10_3": "vibhajitvā byākātabbaṁ. “Yathā cakkhuṁ tathā sotaṁ, yathā sotaṁ tathā cakkhu”nti",
  "tika-s0402t38:10_4": "puṭṭhe “kenaṭṭhena pucchasī”ti paṭipucchitvā “dassanaṭṭhena pucchāmī”ti vutte “na",
  "tika-s0402t38:10_5": "hī”ti byākātabbaṁ. “Aniccaṭṭhena pucchāmī”ti vutte “āmā”ti byākātabbaṁ. “Taṁ jīvaṁ",
  "tika-s0402t38:10_6": "taṁ sarīra”ntiādīni puṭṭhena pana “abyākatametaṁ bhagavatā”ti ṭhapetabbo, esa pañho",
  "tika-s0402t38:10_7": "na byākātabboti evaṁ jānātīti attho. Atthasamāgamenāti atthassa paṭilābhena laddhabbena.",
  "tika-s0402t38:10_8": "Samiti saṅgati samodhānanti samayo, paṭilābho. Samayo eva abhisamayo, abhimukhabhāvena",
  "tika-s0402t38:10_9": "vā samayo abhisamayoti evamettha padattho veditabbo. Sesaṁ suviññeyyameva. Tatiyacatutthāni uttānatthāneva.",
  "tika-s0402t38:11": "Pañhabyākaraṇasuttādivaṇṇanā niṭṭhitā.",
  "tika-s0402t38:12": "5-6. Rohitassasuttādivaṇṇanā",
  "tika-s0402t38:13_0": "45-46. Pañcame ekokāseti cakkavāḷassa pariyantasaññite ekasmiṁ okāse. Bhummanti “yatthā”ti",
  "tika-s0402t38:13_1": "idaṁ bhummavacanaṁ. Sāmaññato vuttampi “so lokassa anto”ti vacanato visiṭṭhavisayameva",
  "tika-s0402t38:13_2": "hoti. “Na jāyati, na mīyatī”ti vatvā puna “na cavati, na upapajjatī”ti kasmā vuttanti",
  "tika-s0402t38:13_3": "āha “idaṁ aparāparaṁ…pe… gahita”nti. Padagamanenāti padasā gamanena. Satthā saṅkhāralokassa",
  "tika-s0402t38:13_4": "antaṁ sandhāya vadati upari sabbāni pakāsetukāmo. Saṅkhāralokassa hi anto nibbānaṁ.",
  "tika-s0402t38:14_0": "Daḷhaṁ thiraṁ dhanu etassāti daḷhadhanvā, so eva “daḷhadhammā”ti vutto. Tenāha “daḷhadhanū”ti.",
  "tika-s0402t38:14_1": "Uttamappamāṇaṁ nāma sahassathāmadhanu. Dhanuggaṇhanasippacittakatāya dhanuggaho,",
  "tika-s0402t38:14_2": "na dhanuggahaṇamattenāti āha “dhanuggahoti dhanuācariyo”ti. “Dhanuggaho”ti vatvā",
  "tika-s0402t38:14_3": "“sikkhito”ti vutte dhanusikkhāya sikkhitoti viññāyati. Sikkhā ca ettakena kālena",
  "tika-s0402t38:14_4": "sikkhantassa ukkaṁsagatā hotīti āha “dvādasa vassāni dhanusippaṁ sikkhito”ti. Usabhappamāṇeti",
  "tika-s0402t38:14_5": "vīsati yaṭṭhiyo usabhaṁ, tasmiṁ usabhappamāṇe padese. Vālagganti vālakoṭiṁ. Katahatthoti",
  "tika-s0402t38:14_6": "paricitahattho. Katasarakkhepoti thiralakkhe ca calalakkhe ca paresaṁ dassanavasena",
  "tika-s0402t38:14_7": "sarakkhepassa katāpī. Tenāha “dassitasippo”ti, “katayoggo”ti keci. Asanti etenāti",
  "tika-s0402t38:14_8": "asanaṁ, kaṇḍo. Tālacchādinti tālacchāyaṁ. Sā pana ratanamattā vidatthicaturaṅgulā.",
  "tika-s0402t38:15_0": "Puratthimā samuddāti ekasmiṁ cakkavāḷe puratthimā samuddā. Samuddasīsena puratthimacakkavāḷamukhavaṭṭiṁ",
  "tika-s0402t38:15_1": "vadati. Pacchimasamuddoti etthāpi eseva nayo. Nippapañcatanti adantakāritaṁ. Sampatteti",
  "tika-s0402t38:15_2": "tādisena javena gacchantena sampatte. Anotatteti etthāpi “sampatte”ti padaṁ ānetvā",
  "tika-s0402t38:15_3": "sambandho, tathā “nāgalatādantakaṭṭha”nti etthāpi. Tadāti yadā so lokantagavesako",
  "tika-s0402t38:15_4": "ahosi, tadā. Dīghāyukakāloti anekavassasahassāyukakālo. Cakkavāḷalokassāti sāmaññavasena",
  "tika-s0402t38:15_5": "ekavacanaṁ, cakkavāḷalokānanti attho. Imasmiṁyeva cakkavāḷe nibbattipubbaparicayasiddhāya nikantiyā.",
  "tika-s0402t38:16": "Sasaññimhi samanaketi na rūpadhammamattake, atha kho pañcakkhandhasamudāyeti dasseti. Samitapāpoti samucchinnasaṁkilesadhammo. Chaṭṭhaṁ uttānameva.",
  "tika-s0402t38:17": "Rohitassasuttādivaṇṇanā niṭṭhitā.",
  "tika-s0402t38:18": "7. Suvidūrasuttavaṇṇanā",
  "tika-s0402t38:19_0": "47. Sattame suvidūravidūra-saddānaṁ samānatthānaṁyeva ekattha gahaṇaṁ idha niddeso",
  "tika-s0402t38:19_1": "dūrāsannabhāvassa apekkhāsiddhattā idhādhippetassa dūrabhāvassa kenaci pariyāyena",
  "tika-s0402t38:19_2": "anāsannabhāvadassanatthaṁ katanti āha “kenaci pariyāyena anāsannāni hutvā”tiādi.",
  "tika-s0402t38:19_3": "Sesamettha uttānameva.",
  "tika-s0402t38:20": "Suvidūrasuttavaṇṇanā niṭṭhitā.",
  "tika-s0402t38:21": "8. Visākhasuttavaṇṇanā",
  "tika-s0402t38:22_0": "48. Aṭṭhame vākkaraṇacāturiyato vacanaguṇahetūnaṁ pūriyā porī, poriyaṁ bhavāti porī,",
  "tika-s0402t38:22_1": "tāya poriyā. Tenāha “paripuṇṇavācāyā”ti, akkharapadaparipuṇṇāya vācāyāti attho. Apalibuddhāyāti",
  "tika-s0402t38:22_2": "pittādīhi na vibaddhāya ananubundhitāya. Anelagalāyāti anelāya agalāya niddosāya",
  "tika-s0402t38:22_3": "agaḷitapadabyañjanāya ca. Therassa hi kathayato padaṁ vā byañjanaṁ vā na parihāyati.",
  "tika-s0402t38:22_4": "Tenāha “anelagalāyāti niddosāya ceva agaḷitāya cā”tiādi. Tattha niddosāyāti atthato",
  "tika-s0402t38:22_5": "ca byañjanato ca vigatadosāya. Apatitapadabyañjanāyāti avirahitapadabyañjanāya. Atha",
  "tika-s0402t38:22_6": "vā anelagalāyāti na elaṁ dosaṁ galatīti anelagalā. Avicchinnavācāya anelagalāya yathā",
  "tika-s0402t38:22_7": "dandhamanussā mukhena kheḷaṁ gaḷantena vācaṁ bhāsanti, na evarūpāya. Atha kho niddosāya",
  "tika-s0402t38:22_8": "visadavācāyāti attho. Vivaṭṭappakāsinī vācā na kadāci vivaṭṭamuttāti katvā āha “vivaṭṭapariyāpannāyā”ti,",
  "tika-s0402t38:22_9": "vivaṭṭaṁ amuñcitvā pavattāyāti attho. Vivaṭṭappakāsinī hi vācā vivaṭṭaṁ paricchijja",
  "tika-s0402t38:22_10": "āpādentī pavattati. Navalokuttaradhammo sabbadhammehi samussitaṭṭhena abbhuggataṭṭhena",
  "tika-s0402t38:22_11": "ca dhajo nāmāti āha “abbhuggataṭṭhenā”tiādi. Sesamettha suviññeyyameva.",
  "tika-s0402t38:23": "Visākhasuttavaṇṇanā niṭṭhitā.",
  "tika-s0402t38:24": "9. Vipallāsasuttavaṇṇanā",
  "tika-s0402t38:25_0": "49. Navame aniccādīni vatthūni niccantiādinā viparītato asantīti vipallāsā, saññāya",
  "tika-s0402t38:25_1": "vipallāso saññāvipallāso. Itaresupi tīsu eseva nayo. Evamete catunnaṁ vatthūnaṁ vasena",
  "tika-s0402t38:25_2": "cattāro, tesu vatthūsu saññādīnaṁ vasena dvādasa honti. Tesu aṭṭha sotāpattimaggena",
  "tika-s0402t38:25_3": "pahīyanti. Asubhe subhanti saññācittavipallāsā sakadāgāmimaggena tanukā honti, anāgāmimaggena",
  "tika-s0402t38:25_4": "pahīyanti. Dukkhe sukhanti saññācittavipallāsā arahattamaggena pahīyantīti veditabbā.",
  "tika-s0402t38:25_5": "Sesamettha uttānameva.",
  "tika-s0402t38:26": "Vipallāsasuttavaṇṇanā niṭṭhitā.",
  "tika-s0402t38:27": "10. Upakkilesasuttavaṇṇanā",
  "tika-s0402t38:28_0": "50. Dasame upakkiliṭṭhabhāvakaraṇenāti malīnabhāvakaraṇena. Pañcavidhāya surāya catubbidhassa",
  "tika-s0402t38:28_1": "ca merayassāti ettha pūvasurā, piṭṭhasurā, odanasurā, kiṇṇapakkhittā, sambhārasaṁyuttāti",
  "tika-s0402t38:28_2": "pañca surā. Pupphāsavo, phalāsavo, madhvāsavo, guḷāsavoti cattāro āsavā, catubbidhaṁ",
  "tika-s0402t38:28_3": "merayaṁ nāma. Tattha pūve bhājane pakkhipitvā tajjaṁ udakaṁ datvā madditvā katā pūvasurā.",
  "tika-s0402t38:28_4": "Evaṁ sesasurāpi. Kiṇṇāti pana tassā surāya bījaṁ vuccati. Ye surā “modakā”tipi vuccanti,",
  "tika-s0402t38:28_5": "te pakkhipitvā katā kiṇṇapakkhittā. Dhātakiāsavādinānāsambhārehi saṁyojitā sambhārasaṁyuttā.Madhukatālanāḷikerādipuppharaso",
  "tika-s0402t38:28_6": "ciraparivāsito pupphāsavo. Panasādiphalaraso phalāsavo. Muddikāraso madhvāsavo. Ucchuraso guḷāsavo.",
  "tika-s0402t38:29": "Upakkilesasuttavaṇṇanā niṭṭhitā.",
  "tika-s0402t38:30": "Rohitassavaggavaṇṇanā niṭṭhitā.",
  "tika-s0402t38:31": "Paṭhamapaṇṇāsakaṁ niṭṭhitaṁ.",
  "tika-s0402t38:32": "2. Dutiyapaṇṇāsakaṁ"
}