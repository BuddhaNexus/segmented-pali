{
  "tika-s0402t38:0": "5. Rohitassavaggo",
  "tika-s0402t38:1": "1. Samādhibhāvanāsuttavaṇṇanā",
  "tika-s0402t38:2_0": "41. Pañcamassa paṭhame diṭṭhadhammasukhavihārāyāti imasmiṁyeva attabhāve sukhavihāratthāya,",
  "tika-s0402t38:2_1": "nikkilesatāya nirāmisena sukhena viharaṇatthāyāti attho. Iminā cattāri phalasamāpattijjhānāni",
  "tika-s0402t38:2_2": "khīṇāsavassa āsavakkhayādhigamato aparabhāge adhigatarūpārūpajjhānāni ca kathitāni.",
  "tika-s0402t38:2_3": "Dibbacakkhuñāṇadassanappaṭilābhāyāti dibbacakkhuñāṇappaṭilābhatthāya. Dibbacakkhuñāṇañhi",
  "tika-s0402t38:2_4": "rūpagatassa dibbassa itarassa ca dassanaṭṭhena idha ‘‘ñāṇadassana’’nti adhippetaṁ.",
  "tika-s0402t38:2_5": "Ālokasaññaṁ manasi karotīti divā vā rattiṁ vā sūriyadīpacandamaṇiukkāvijjulatādīnaṁ",
  "tika-s0402t38:2_6": "āloko divā rattiñca upaladdho, yathāladdhavaseneva ālokaṁ manasi karoti citte ṭhapeti,",
  "tika-s0402t38:2_7": "tathā ca naṁ manasi karoti, yathāssa subhāvitālokakasiṇassa viya kasiṇāloko yathicchakaṁ",
  "tika-s0402t38:2_8": "yāvadicchakañca so āloko rattiyaṁ upatiṭṭhati , yena tattha divāsaññaṁ ṭhapeti, divā",
  "tika-s0402t38:2_9": "viya vigatathinamiddho hoti. Tenāha ‘‘yathā divā tathā ratti’’nti.",
  "tika-s0402t38:3_0": "Yathā divā ālokasaññā manasi katā, tatheva naṁ rattimpi manasi karotīti yathā divā",
  "tika-s0402t38:3_1": "diṭṭho āloko, tatheva taṁ rattiṁ manasi karoti. Dutiyapadeti ‘‘yathā rattiṁ tathā",
  "tika-s0402t38:3_2": "divā’’ti imasmiṁ vākye. Esa nayoti iminā yathā rattiyaṁ candālokādi āloko diṭṭho,",
  "tika-s0402t38:3_3": "evameva rattiṁ diṭṭhākāreneva divā taṁ ālokaṁ manasi karoti citte ṭhapetīti imamatthaṁ",
  "tika-s0402t38:3_4": "atidisati. Iti vivaṭena cetasāti evaṁ apihitena cittena, thinamiddhāpidhānena apihitacittenāti",
  "tika-s0402t38:3_5": "vuttaṁ hoti. Apariyonaddhenāti samantato anaddhena asañchāditena. Kiñcāpītiādinā",
  "tika-s0402t38:3_6": "attanā vuttamevatthaṁ samattheti. Ālokasadisaṁ kataṁ ‘‘yathā divā tathā ratti’’ntiādinā.",
  "tika-s0402t38:4_0": "Sattaṭṭhānikassāti ‘‘abhikkante paṭikkante sampajānakārī hotī’’tiādinā (dī. ni. 1.214;",
  "tika-s0402t38:4_1": "2.376; ma. ni. 1.109) vuttassa sattaṭṭhānikassa satisampajaññassa atthāya. Pariggahitavatthārammaṇatāyāti",
  "tika-s0402t38:4_2": "vatthuno ārammaṇassa ca yāthāvato viditabhāvena. Yathā hi sappaṁ pariyesantena tassa",
  "tika-s0402t38:4_3": "āsaye vidite sopi vidito gahito eva ca hoti mantāgadabalena tassa gahaṇassa sukarattā,",
  "tika-s0402t38:4_4": "evaṁ vedanāya āsayabhūte vatthumhi ārammaṇe ca vidite ādikammikassapi vedanā viditā",
  "tika-s0402t38:4_5": "gahitā eva hoti salakkhaṇato sāmaññalakkhaṇato ca tassā gahaṇassa sukarattā. Pageva",
  "tika-s0402t38:4_6": "pariññātavatthukassa khīṇāsavassa. Tassa hi uppādakkhaṇepi ṭhitikkhaṇepi bhaṅgakkhaṇepi",
  "tika-s0402t38:4_7": "vedanā viditā pākaṭā honti ‘‘tā vedanā evaṁ uppajjitvā’’tiādinā. Na kevalañca vedanā",
  "tika-s0402t38:4_8": "eva, idha vuttā saññādayopi avuttā cetanādayopi viditāva uppajjanti ceva tiṭṭhanti",
  "tika-s0402t38:4_9": "ca nirujjhanti ca. Nidassanamattañhetaṁ, yadidaṁ pāḷiyaṁ vedanāsaññāvitakkaggahaṇaṁ.",
  "tika-s0402t38:4_10": "Tena anavasesato sabbadhammānampi uppādādito viditabhāvaṁ dasseti.",
  "tika-s0402t38:5_0": "Apica vedanāya uppādo vidito hoti, upaṭṭhānaṁ viditaṁ hoti, atthaṅgamo vidito hoti.",
  "tika-s0402t38:5_1": "Kathaṁ vedanāya uppādo vidito hoti ? Avijjāsamudayā vedanāsamudayo, taṇhāsamudayā",
  "tika-s0402t38:5_2": "kammasamudayo, phassasamudayā vedanāsamudayoti nibbattilakkhaṇaṁ passantopi vedanākkhandhassa",
  "tika-s0402t38:5_3": "samudayaṁ passati. Evaṁ vedanāya uppādo vidito hoti. Kathaṁ vedanāya upaṭṭhānaṁ viditaṁ",
  "tika-s0402t38:5_4": "hoti? Aniccato manasikaroto khayatupaṭṭhānaṁ viditaṁ hoti, dukkhato manasikaroto",
  "tika-s0402t38:5_5": "bhayatupaṭṭhānaṁ viditaṁ hoti, anattato manasikaroto suññatupaṭṭhānaṁ viditaṁ hoti.",
  "tika-s0402t38:5_6": "Evaṁ vedanāya upaṭṭhānaṁ viditaṁ hoti. Iti khayato bhayato suññato jānāti. Kathaṁ",
  "tika-s0402t38:5_7": "vedanāya atthaṅgamo vidito hoti? Avijjānirodhā vedanānirodho…pe… evaṁ vedanāya atthaṅgamo",
  "tika-s0402t38:5_8": "vidito hoti. Imināpi nayenettha attho veditabbo.",
  "tika-s0402t38:6_0": "Iti rūpanti ettha itisaddo anavasesato rūpassa sarūpanidassanatthoti tassa idaṁ rūpanti",
  "tika-s0402t38:6_1": "etena sādhāraṇato sarūpanidassanamāha, ettakaṁ rūpanti etena anavasesato, na ito",
  "tika-s0402t38:6_2": "paraṁ rūpaṁ atthīti tabbinimuttassa aññassa abhāvaṁ. Iti vedanātiādīsupi ayaṁ vedanā,",
  "tika-s0402t38:6_3": "ettakā vedanā, ito paraṁ vedanā natthi. Ayaṁ saññā…pe… ime saṅkhārā…pe… idaṁ viññāṇaṁ,",
  "tika-s0402t38:6_4": "ettakaṁ viññāṇaṁ, ito paraṁ viññāṇaṁ natthīti evamattho daṭṭhabboti āha ‘‘vedanādīsupi eseva nayo’’ti.",
  "tika-s0402t38:7_0": "Ñāṇena jānitvā paroparāni. Paroparānīti parāni ca oparāni ca. Uttamādhamānīti parattabhāvasakattabhāvādīni",
  "tika-s0402t38:7_1": "uttamādhamāni. Calitanti taṇhādiṭṭhivipphanditaṁ. Anīghoti rāgādiīgharahito. Atāri",
  "tika-s0402t38:7_2": "soti so evarūpo arahā jātijaraṁ atari.",
  "tika-s0402t38:8": "Samādhibhāvanāsuttavaṇṇanā niṭṭhitā.",
  "tika-s0402t38:9": "2-4. Pañhabyākaraṇasuttādivaṇṇanā",
  "tika-s0402t38:10_0": "42-44. Dutiye etesaṁ pañhānanti ekaṁsabyākaraṇādīnaṁ catunnaṁ pañhānaṁ. Tasmiṁ tasmiṁ",
  "tika-s0402t38:10_1": "ṭhāne byākaraṇaṁ jānātīti ‘‘cakkhuṁ anicca’’nti puṭṭhe ‘‘anicca’’nti ekaṁseneva byākātabbaṁ.",
  "tika-s0402t38:10_2": "‘‘Aniccā nāma cakkhu’’nti puṭṭhe pana ‘‘na kevalaṁ cakkhumeva, sotampi anicca’’nti",
  "tika-s0402t38:10_3": "evaṁ vibhajitvā byākātabbaṁ. ‘‘Yathā cakkhuṁ tathā sotaṁ, yathā sotaṁ tathā cakkhu’’nti",
  "tika-s0402t38:10_4": "puṭṭhe ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte",
  "tika-s0402t38:10_5": "‘‘na hī’’ti byākātabbaṁ. ‘‘Aniccaṭṭhena pucchāmī’’ti vutte ‘‘āmā’’ti byākātabbaṁ.",
  "tika-s0402t38:10_6": "‘‘Taṁ jīvaṁ taṁ sarīra’’ntiādīni puṭṭhena pana ‘‘abyākatametaṁ bhagavatā’’ti ṭhapetabbo,",
  "tika-s0402t38:10_7": "esa pañho na byākātabboti evaṁ jānātīti attho. Atthasamāgamenāti atthassa paṭilābhena",
  "tika-s0402t38:10_8": "laddhabbena. Samiti saṅgati samodhānanti samayo, paṭilābho. Samayo eva abhisamayo,",
  "tika-s0402t38:10_9": "abhimukhabhāvena vā samayo abhisamayoti evamettha padattho veditabbo. Sesaṁ suviññeyyameva.",
  "tika-s0402t38:10_10": "Tatiyacatutthāni uttānatthāneva.",
  "tika-s0402t38:11": "Pañhabyākaraṇasuttādivaṇṇanā niṭṭhitā.",
  "tika-s0402t38:12": "5-6. Rohitassasuttādivaṇṇanā",
  "tika-s0402t38:13_0": "45-46. Pañcame (saṁ. ni. ṭī. 1.1.107) ekokāseti cakkavāḷassa pariyantasaññite ekasmiṁ",
  "tika-s0402t38:13_1": "okāse. Bhummanti ‘‘yatthā’’ti idaṁ bhummavacanaṁ. Sāmaññato vuttampi ‘‘so lokassa",
  "tika-s0402t38:13_2": "anto’’ti vacanato visiṭṭhavisayameva hoti. ‘‘Na jāyati, na mīyatī’’ti vatvā puna",
  "tika-s0402t38:13_3": "‘‘na cavati, na upapajjatī’’ti kasmā vuttanti āha ‘‘idaṁ aparāparaṁ…pe… gahita’’nti.",
  "tika-s0402t38:13_4": "Padagamanenāti padasā gamanena. Satthā saṅkhāralokassa antaṁ sandhāya vadati upari",
  "tika-s0402t38:13_5": "sabbāni pakāsetukāmo. Saṅkhāralokassa hi anto nibbānaṁ.",
  "tika-s0402t38:14_0": "Daḷhaṁ thiraṁ dhanu etassāti daḷhadhanvā, so eva ‘‘daḷhadhammā’’ti vutto. Tenāha",
  "tika-s0402t38:14_1": "‘‘daḷhadhanū’’ti. Uttamappamāṇaṁ nāma sahassathāmadhanu. Dhanuggaṇhanasippacittakatāya",
  "tika-s0402t38:14_2": "dhanuggaho, na dhanuggahaṇamattenāti āha ‘‘dhanuggahoti dhanuācariyo’’ti. ‘‘Dhanuggaho’’ti",
  "tika-s0402t38:14_3": "vatvā ‘‘sikkhito’’ti vutte dhanusikkhāya sikkhitoti viññāyati. Sikkhā ca ettakena",
  "tika-s0402t38:14_4": "kālena sikkhantassa ukkaṁsagatā hotīti āha ‘‘dvādasa vassāni dhanusippaṁ sikkhito’’ti.",
  "tika-s0402t38:14_5": "Usabhappamāṇeti vīsati yaṭṭhiyo usabhaṁ, tasmiṁ usabhappamāṇe padese. Vālagganti",
  "tika-s0402t38:14_6": "vālakoṭiṁ. Katahatthoti paricitahattho. Katasarakkhepoti thiralakkhe ca calalakkhe",
  "tika-s0402t38:14_7": "ca paresaṁ dassanavasena sarakkhepassa katāpī. Tenāha ‘‘dassitasippo’’ti, ‘‘katayoggo’’ti",
  "tika-s0402t38:14_8": "keci. Asanti etenāti asanaṁ, kaṇḍo. Tālacchādinti tālacchāyaṁ. Sā pana ratanamattā",
  "tika-s0402t38:14_9": "vidatthicaturaṅgulā.",
  "tika-s0402t38:15_0": "Puratthimā samuddāti ekasmiṁ cakkavāḷe puratthimā samuddā. Samuddasīsena puratthimacakkavāḷamukhavaṭṭiṁ",
  "tika-s0402t38:15_1": "vadati. Pacchimasamuddoti etthāpi eseva nayo. Nippapañcatanti adantakāritaṁ. Sampatteti",
  "tika-s0402t38:15_2": "tādisena javena gacchantena sampatte. Anotatteti etthāpi ‘‘sampatte’’ti padaṁ ānetvā",
  "tika-s0402t38:15_3": "sambandho, tathā ‘‘nāgalatādantakaṭṭha’’nti etthāpi. Tadāti yadā so lokantagavesako",
  "tika-s0402t38:15_4": "ahosi, tadā. Dīghāyukakāloti anekavassasahassāyukakālo. Cakkavāḷalokassāti sāmaññavasena",
  "tika-s0402t38:15_5": "ekavacanaṁ, cakkavāḷalokānanti attho. Imasmiṁyeva cakkavāḷe nibbattipubbaparicayasiddhāya nikantiyā.",
  "tika-s0402t38:16": "Sasaññimhi samanaketi na rūpadhammamattake, atha kho pañcakkhandhasamudāyeti dasseti. Samitapāpoti samucchinnasaṁkilesadhammo. Chaṭṭhaṁ uttānameva.",
  "tika-s0402t38:17": "Rohitassasuttādivaṇṇanā niṭṭhitā.",
  "tika-s0402t38:18": "7. Suvidūrasuttavaṇṇanā",
  "tika-s0402t38:19_0": "47. Sattame suvidūravidūra-saddānaṁ samānatthānaṁyeva ekattha gahaṇaṁ idha niddeso",
  "tika-s0402t38:19_1": "dūrāsannabhāvassa apekkhāsiddhattā idhādhippetassa dūrabhāvassa kenaci pariyāyena",
  "tika-s0402t38:19_2": "anāsannabhāvadassanatthaṁ katanti āha ‘‘kenaci pariyāyena anāsannāni hutvā’’tiādi.",
  "tika-s0402t38:19_3": "Sesamettha uttānameva.",
  "tika-s0402t38:20": "Suvidūrasuttavaṇṇanā niṭṭhitā.",
  "tika-s0402t38:21": "8. Visākhasuttavaṇṇanā",
  "tika-s0402t38:22_0": "48. Aṭṭhame vākkaraṇacāturiyato vacanaguṇahetūnaṁ pūriyā porī, poriyaṁ bhavāti porī,",
  "tika-s0402t38:22_1": "tāya poriyā. Tenāha ‘‘paripuṇṇavācāyā’’ti, akkharapadaparipuṇṇāya vācāyāti attho.",
  "tika-s0402t38:22_2": "Apalibuddhāyāti pittādīhi na vibaddhāya ananubundhitāya. Anelagalāyāti anelāya agalāya",
  "tika-s0402t38:22_3": "niddosāya agaḷitapadabyañjanāya ca. Therassa hi kathayato padaṁ vā byañjanaṁ vā na",
  "tika-s0402t38:22_4": "parihāyati. Tenāha ‘‘anelagalāyāti niddosāya ceva agaḷitāya cā’’tiādi. Tattha niddosāyāti",
  "tika-s0402t38:22_5": "atthato ca byañjanato ca vigatadosāya. Apatitapadabyañjanāyāti avirahitapadabyañjanāya.",
  "tika-s0402t38:22_6": "Atha vā anelagalāyāti na elaṁ dosaṁ galatīti anelagalā. Avicchinnavācāya anelagalāya",
  "tika-s0402t38:22_7": "yathā dandhamanussā mukhena kheḷaṁ gaḷantena vācaṁ bhāsanti, na evarūpāya. Atha kho",
  "tika-s0402t38:22_8": "niddosāya visadavācāyāti attho. Vivaṭṭappakāsinī vācā na kadāci vivaṭṭamuttāti katvā",
  "tika-s0402t38:22_9": "āha ‘‘vivaṭṭapariyāpannāyā’’ti, vivaṭṭaṁ amuñcitvā pavattāyāti attho. Vivaṭṭappakāsinī",
  "tika-s0402t38:22_10": "hi vācā vivaṭṭaṁ paricchijja āpādentī pavattati. Navalokuttaradhammo sabbadhammehi",
  "tika-s0402t38:22_11": "samussitaṭṭhena abbhuggataṭṭhena ca dhajo nāmāti āha ‘‘abbhuggataṭṭhenā’’tiādi. Sesamettha suviññeyyameva.",
  "tika-s0402t38:23": "Visākhasuttavaṇṇanā niṭṭhitā.",
  "tika-s0402t38:24": "9. Vipallāsasuttavaṇṇanā",
  "tika-s0402t38:25_0": "49. Navame aniccādīni vatthūni niccantiādinā viparītato asantīti vipallāsā , saññāya",
  "tika-s0402t38:25_1": "vipallāso saññāvipallāso. Itaresupi tīsu eseva nayo. Evamete catunnaṁ vatthūnaṁ vasena",
  "tika-s0402t38:25_2": "cattāro, tesu vatthūsu saññādīnaṁ vasena dvādasa honti. Tesu aṭṭha sotāpattimaggena",
  "tika-s0402t38:25_3": "pahīyanti. Asubhe subhanti saññācittavipallāsā sakadāgāmimaggena tanukā honti, anāgāmimaggena",
  "tika-s0402t38:25_4": "pahīyanti. Dukkhe sukhanti saññācittavipallāsā arahattamaggena pahīyantīti veditabbā.",
  "tika-s0402t38:25_5": "Sesamettha uttānameva.",
  "tika-s0402t38:26": "Vipallāsasuttavaṇṇanā niṭṭhitā.",
  "tika-s0402t38:27": "10. Upakkilesasuttavaṇṇanā",
  "tika-s0402t38:28_0": "50. Dasame upakkiliṭṭhabhāvakaraṇenāti malīnabhāvakaraṇena. Pañcavidhāya surāya catubbidhassa",
  "tika-s0402t38:28_1": "ca merayassāti ettha pūvasurā, piṭṭhasurā, odanasurā, kiṇṇapakkhittā, sambhārasaṁyuttāti",
  "tika-s0402t38:28_2": "pañca surā. Pupphāsavo, phalāsavo, madhvāsavo, guḷāsavoti cattāro āsavā, catubbidhaṁ",
  "tika-s0402t38:28_3": "merayaṁ nāma. Tattha pūve bhājane pakkhipitvā tajjaṁ udakaṁ datvā madditvā katā pūvasurā.",
  "tika-s0402t38:28_4": "Evaṁ sesasurāpi. Kiṇṇāti pana tassā surāya bījaṁ vuccati. Ye surā ‘‘modakā’’tipi",
  "tika-s0402t38:28_5": "vuccanti, te pakkhipitvā katā kiṇṇapakkhittā. Dhātakiāsavādinānāsambhārehi saṁyojitā",
  "tika-s0402t38:28_6": "sambhārasaṁyuttā.Madhukatālanāḷikerādipuppharaso ciraparivāsito pupphāsavo. Panasādiphalaraso",
  "tika-s0402t38:28_7": "phalāsavo. Muddikāraso madhvāsavo. Ucchuraso guḷāsavo.",
  "tika-s0402t38:29": "Upakkilesasuttavaṇṇanā niṭṭhitā.",
  "tika-s0402t38:30": "Rohitassavaggavaṇṇanā niṭṭhitā.",
  "tika-s0402t38:31": "Paṭhamapaṇṇāsakaṁ niṭṭhitaṁ.",
  "tika-s0402t38:32": "2. Dutiyapaṇṇāsakaṁ"
}