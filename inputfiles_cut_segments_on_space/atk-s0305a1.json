{
  "atk-s0305a1:0": "2. Bojjhaṅgasaṁyuttaṁ",
  "atk-s0305a1:1": "1. Pabbatavaggo",
  "atk-s0305a1:2": "1. Himavantasuttavaṇṇanā",
  "atk-s0305a1:3_0": "182. Bojjhaṅgasaṁyuttassa paṭhame nāgāti imepi mahāsamuddapiṭṭhe ūmiantaravāsinova,",
  "atk-s0305a1:3_1": "na vimānaṭṭhakanāgā. Tesaṁ himavantaṁ nissāya kāyavaḍḍhanādisabbaṁ heṭṭhā vuttanayeneva",
  "atk-s0305a1:3_2": "veditabbaṁ. Bojjhaṅgeti ettha bodhiyā, bodhissa vā aṅgāti bojjhaṅgā. Kiṁ vuttaṁ hoti?",
  "atk-s0305a1:3_3": "Yā hi ayaṁ dhammasāmaggī, yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana",
  "atk-s0305a1:3_4": "kāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya",
  "atk-s0305a1:3_5": "satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako",
  "atk-s0305a1:3_6": "bujjhatīti katvā bodhīti vuccati. Bujjhatīti kilesasantānaniddāya uṭṭhahati, cattāri",
  "atk-s0305a1:3_7": "vā ariyasaccāni paṭivijjhati, nibbānameva vā sacchikarotīti vuttaṁ hoti. Yathāha",
  "atk-s0305a1:3_8": "‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti (saṁ. ni. 5.378;",
  "atk-s0305a1:3_9": "dī. ni. 3.143). Tassā dhammasāmaggisaṅkhātāya bodhiyā aṅgāti bojjhaṅgā jhānaṅgamaggaṅgādayo",
  "atk-s0305a1:3_10": "viya. Yopesa yathāvuttappakārāya etāya dhammasāmaggiyā bujjhatīti katvā ariyasāvako",
  "atk-s0305a1:3_11": "bodhīti vuccati, tassa bodhissa aṅgātipi bojjhaṅgā senaṅgarathaṅgādayo viya. Tenāhu",
  "atk-s0305a1:3_12": "aṭṭhakathācariyā – ‘‘bujjhanakassa puggalassa aṅgāti vā bojjhaṅgā’’ti.",
  "atk-s0305a1:4_0": "Apica ‘‘bojjhaṅgāti kenaṭṭhena bojjhaṅgā? Bodhāya saṁvattantīti bojjhaṅgā, bujjhantīti",
  "atk-s0305a1:4_1": "bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’iccādinā",
  "atk-s0305a1:4_2": "(paṭi. ma. 2.17) paṭisambhidānayenāpi bojjhaṅgattho veditabbo.",
  "atk-s0305a1:5_0": "Satisambojjhaṅgantiādīsu pana pasattho sundaro ca bojjhaṅgoti sambojjhaṅgo. Satiyeva",
  "atk-s0305a1:5_1": "sambojjhaṅgoti satisambojjhaṅgo, taṁ satisambojjhaṅganti evaṁ sabbattha attho veditabbo.",
  "atk-s0305a1:5_2": "Bhāvetīti vaḍḍheti, attano cittasantāne punappunaṁ janeti, abhinibbattetīti attho.",
  "atk-s0305a1:5_3": "Vivekanissitantiādīni kosalasaṁyutte ‘‘sammādiṭṭhiṁ bhāveti vivekanissita’’nti ettha",
  "atk-s0305a1:5_4": "vuttanayeneva veditabbāni.",
  "atk-s0305a1:6_0": "Ayaṁ pana viseso – tattha tadaṅgavivekanissitaṁ, samucchedavivekanissitaṁ, nissaraṇavivekanissitanti,",
  "atk-s0305a1:6_1": "vivekattayameva vuttaṁ, bojjhaṅgabhāvanaṁ patvā pana pañcavidhavivekanissitampi eke",
  "atk-s0305a1:6_2": "vaṇṇayanti. Te hi na kevalaṁ balavavipassanāmaggaphalakkhaṇesu eva bojjhaṅge uddharanti",
  "atk-s0305a1:6_3": "vipassanāpādaka-kasiṇajjhāna-ānāpānāsubha-brahmavihārajjhānesupi uddharanti, na ca",
  "atk-s0305a1:6_4": "paṭisiddhā aṭṭhakathācariyehi. Tasmā tesaṁ matena etesaṁ jhānānaṁ pavattikkhaṇe kiccato",
  "atk-s0305a1:6_5": "eva vikkhambhanavivekanissitaṁ. Yathā ca vipassanākkhaṇe ‘‘ajjhāsayato nissaraṇavivekanissita’’nti",
  "atk-s0305a1:6_6": "vuttaṁ, evaṁ paṭipassaddhivivekanissitampi bhāvetīti vattuṁ vaṭṭati. Sesamettha heṭṭhā vuttanayameva.",
  "atk-s0305a1:7": "2. Kāyasuttavaṇṇanā",
  "atk-s0305a1:8_0": "183. Dutiye āhāraṭṭhitikoti paccayaṭṭhitiko. Āhāraṁ paṭiccāti paccayaṁ paṭicca. Subhanimittanti",
  "atk-s0305a1:8_1": "subhampi subhanimittaṁ, subhassa ārammaṇampi subhanimittaṁ. Ayonisomanasikāroti anupāyamanasikāro",
  "atk-s0305a1:8_2": "uppathamanasikāro anicce ‘‘nicca’’nti vā, dukkhe ‘‘sukha’’nti, anattani ‘‘attā’’ti",
  "atk-s0305a1:8_3": "vā, asubhe ‘‘subha’’nti vā, manasikāro. Taṁ tasmiṁ subhārammaṇe bahulaṁ pavattayato",
  "atk-s0305a1:8_4": "kāmacchando uppajjati. Tena vuttaṁ ‘‘atthi, bhikkhave, subhanimitta’’ntiādi. Evaṁ",
  "atk-s0305a1:8_5": "sabbanīvaraṇesu yojanā veditabbā.",
  "atk-s0305a1:9_0": "Paṭighanimittantiādīsu pana paṭighopi paṭighanimittaṁ paṭighārammaṇampi. Aratīti",
  "atk-s0305a1:9_1": "ukkaṇṭhitā. Yaṁ sandhāya vuttaṁ – ‘‘tattha katamā arati? Pantesu vā senāsanesu aññataraññataresu",
  "atk-s0305a1:9_2": "vā adhikusalesu dhammesu arati aratitā anabhirati anabhiramanā ukkaṇṭhitā paritassitā,",
  "atk-s0305a1:9_3": "ayaṁ vuccati aratī’’ti (vibha. 856).",
  "atk-s0305a1:10_0": "Tandīti atisītādipaccayā uppannaṁ āgantukakāyālasiyaṁ. Yasmiṁ uppanne ‘‘atisītaṁ",
  "atk-s0305a1:10_1": "atiuṇhaṁ aticchātosmi atidhātosmi atidūramaggaṁ gatosmī’’ti vadati, yaṁ sandhāya",
  "atk-s0305a1:10_2": "vuttaṁ ‘‘tattha katamā tandi , yā tandī tandiyanā tandimanakatā ālasyaṁ ālasyāyanā",
  "atk-s0305a1:10_3": "ālasyāyitattaṁ, ayaṁ vuccati tandī’’ti (vibha. 857).",
  "atk-s0305a1:11_0": "Vijambhitāti kilesavasena kāyavinamanā. Yaṁ sandhāya vuttaṁ – ‘‘tattha katamā vijambhitā?",
  "atk-s0305a1:11_1": "Yā kāyassa jambhanā vijambhanā ānamanā vinamanā sannamanā paṇamanā byādhiyakaṁ, ayaṁ",
  "atk-s0305a1:11_2": "vuccati vijambhitā’’ti (vibha. 858).",
  "atk-s0305a1:12_0": "Bhattasammadoti bhattapariḷāho. Yaṁ sandhāya vuttaṁ – ‘‘tattha katamo bhattasammado?",
  "atk-s0305a1:12_1": "Yā bhuttāvissa bhattamucchā bhattakilamatho bhattapariḷāho kāyaduṭṭhullaṁ, ayaṁ vuccati",
  "atk-s0305a1:12_2": "bhattasammado’’ti (vibha. 859).",
  "atk-s0305a1:13_0": "Cetaso ca līnattanti cittassa līyanākāro, yaṁ sandhāya vuttaṁ – ‘‘tattha katamaṁ",
  "atk-s0305a1:13_1": "cetaso līnattaṁ? Yā cittassa akalyatā akammaññatā olīyanā sallīyanā līnaṁ līyanā",
  "atk-s0305a1:13_2": "līyitattaṁ thinaṁ thiyanā thiyitattaṁ cittassa, idaṁ vuccati cetaso līnatta’’nti (vibha. 860).",
  "atk-s0305a1:14_0": "Cetaso avūpasamoti yathā nāma vītaccikopi aṅgāro neva tāva sannisīdati patāpaṁ karotiyeva,",
  "atk-s0305a1:14_1": "yathā ca pattapacanaṭṭhāne neva tāva sannisīdati patāpaṁ karotiyeva, evaṁ cittassa",
  "atk-s0305a1:14_2": "avūpasantākāro, atthato panetaṁ uddhaccakukkuccameva hoti.",
  "atk-s0305a1:15_0": "Vicikicchaṭṭhānīyā dhammāti vicikicchāya ārammaṇadhammā. Ayonisomanasikāro sabbattha",
  "atk-s0305a1:15_1": "vuttanayova. Evamettha kāmacchando vicikicchāti ime dve dhammā ārammaṇena kathitā,",
  "atk-s0305a1:15_2": "byāpādo ārammaṇena ca upanissayena ca, sesā sahajātena ca upanissayena cāti.",
  "atk-s0305a1:16_0": "Satisambojjhaṅgaṭṭhānīyā dhammāti satiyā ārammaṇadhammā sattatiṁsa bodhipakkhiyā",
  "atk-s0305a1:16_1": "ca nava lokuttaradhammā ca. Tattha yonisomanasikārabahulīkāroti tattha upāyamanasikārassa punappunaṁ karaṇaṁ.",
  "atk-s0305a1:17_0": "Kusalākusalā dhammātiādīsu kusalāti kosallasambhūtā anavajjasukhavipākā. Akusalāti",
  "atk-s0305a1:17_1": "akosallasambhūtā sāvajjadukkhavipākā. Sāvajjāti akusalā. Anavajjāti kusalā. Hīnapaṇītakaṇhasukkesupi",
  "atk-s0305a1:17_2": "eseva nayo. Sappaṭibhāgāti kaṇhasukkāyeva. Kaṇhā hi kaṇhavipākadānato , sukkā ca",
  "atk-s0305a1:17_3": "sukkavipākadānato sappaṭibhāgā nāma, sadisavipākakoṭṭhāsāti attho. Paṭipakkhabhūtassa",
  "atk-s0305a1:17_4": "vā bhāgassa atthitāya sappaṭibhāgā. Kaṇhānañhi sukkā paṭipakkhabhāgā, sukkānañca",
  "atk-s0305a1:17_5": "kaṇhā paṭipakkhabhāgāti evampi sappaṭibhāgā. Sappaṭibāhitaṭṭhena vā sappaṭibhāgā.",
  "atk-s0305a1:17_6": "Akusalañhi kusalaṁ paṭibāhitvā attano vipākaṁ deti, kusalañca akusalaṁ paṭibāhitvāti",
  "atk-s0305a1:17_7": "evampi kaṇhasukkā sappaṭibhāgā.",
  "atk-s0305a1:18_0": "Ārambhadhātūti paṭhamārambhavīriyaṁ. Nikkamadhātūti kosajjato nikkhantattā tato balavataraṁ.",
  "atk-s0305a1:18_1": "Parakkamadhātūti paraṁ paraṁ ṭhānaṁ akkamanatāya tatopi balavataranti tīhipi padehi",
  "atk-s0305a1:18_2": "vīriyameva kathitaṁ.",
  "atk-s0305a1:19_0": "Pītisambojjhaṅgaṭṭhānīyāti pītiyā ārammaṇadhammā. Kāyapassaddhīti tiṇṇaṁ khandhānaṁ",
  "atk-s0305a1:19_1": "darathapassaddhi. Cittapassaddhīti viññāṇakkhandhassa darathapassaddhi. Samathanimittanti",
  "atk-s0305a1:19_2": "samathopi samathanimittaṁ, ārammaṇampi. Abyagganimittanti tasseva vevacanaṁ.",
  "atk-s0305a1:20_0": "Upekkhāsambojjhaṅgaṭṭhānīyāti upekkhāya ārammaṇadhammā, atthato pana majjhattākāro",
  "atk-s0305a1:20_1": "upekkhāṭṭhānīyā dhammoti veditabbo. Evamettha satidhammavicayaupekkhāsambojjhaṅgā",
  "atk-s0305a1:20_2": "ārammaṇena kathitā, sesā ārammaṇenapi upanissayenapi.",
  "atk-s0305a1:21": "3. Sīlasuttavaṇṇanā",
  "atk-s0305a1:22_0": "184. Tatiye sīlasampannāti ettha khīṇāsavassa lokiyalokuttarasīlaṁ kathitaṁ, tena",
  "atk-s0305a1:22_1": "sampannāti attho. Samādhipaññāsupi eseva nayo. Vimutti pana phalavimuttiyeva. Vimuttiñāṇadassanaṁ",
  "atk-s0305a1:22_2": "paccavekkhaṇañāṇaṁ. Evamettha sīlādayo tayo lokiyalokuttarā, vimutti lokuttarāva,",
  "atk-s0305a1:22_3": "vimuttiñāṇadassanaṁ lokiyameva.",
  "atk-s0305a1:23_0": "Dassanampāhanti dassanampi ahaṁ. Taṁ panetaṁ dassanaṁ – cakkhudassanaṁ, ñāṇadassananti",
  "atk-s0305a1:23_1": "duvidhaṁ. Tattha pasannehi cakkhūhi ariyānaṁ dassanaṁ olokanaṁ cakkhudassanaṁ nāma.",
  "atk-s0305a1:23_2": "Ariyehi pana diṭṭhassa lakkhaṇassa dassanaṁ, paṭividdhassa ca paṭivijjhanaṁ jhānena",
  "atk-s0305a1:23_3": "vā vipassanāya vā maggaphalehi vā ñāṇadassanaṁ nāma. Imasmiṁ panettha cakkhudassanaṁ",
  "atk-s0305a1:23_4": "adhippetaṁ. Ariyānañhi pasannehi cakkhūhi olokanampi bahukārameva. Savananti ‘‘asuko",
  "atk-s0305a1:23_5": "nāma khīṇāsavo asukasmiṁ nāma raṭṭhe vā janapade vā gāme vā nigame vā vihāre vā leṇe",
  "atk-s0305a1:23_6": "vā vasatī’’ti kathentānaṁ sotena savanaṁ, etampi bahukārameva. Upasaṅkamananti ‘‘dānaṁ",
  "atk-s0305a1:23_7": "vā dassāmi, pañhaṁ vā pucchissāmi, dhammaṁ vā sossāmi, sakkāraṁ vā karissāmī’’ti",
  "atk-s0305a1:23_8": "evarūpena cittena ariyānaṁ upasaṅkamanaṁ. Payirupāsananti pañhāpayirupāsanaṁ. Ariyānaṁ",
  "atk-s0305a1:23_9": "guṇe sutvā te upasaṅkamitvā nimantetvā dānaṁ datvā ‘‘kiṁ, bhante, kusala’’ntiādinā",
  "atk-s0305a1:23_10": "nayena pañhapucchananti attho.",
  "atk-s0305a1:24_0": "Anussatinti rattiṭṭhānadivāṭṭhānesu nisinnassa ‘‘idāni ariyā leṇaguhamaṇḍapādīsu",
  "atk-s0305a1:24_1": "jhānavipassanāmaggaphalasukhehi vītināmentī’’ti anussaraṇaṁ. Yo vā tesaṁ santike",
  "atk-s0305a1:24_2": "ovādo laddho hoti, taṁ āvajjitvā ‘‘imasmiṁ ṭhāne sīlaṁ kathitaṁ, imasmiṁ samādhi,",
  "atk-s0305a1:24_3": "imasmiṁ vipassanā, imasmiṁ maggo, imasmiṁ phala’’nti evaṁ anussaraṇaṁ. Anupabbajjanti",
  "atk-s0305a1:24_4": "ariyesu cittaṁ pasādetvā gharā nikkhamma tesaṁ santike pabbajjaṁ. Ariyānañhi santike",
  "atk-s0305a1:24_5": "cittaṁ pasādetvā tesaṁyeva santike pabbajitvā tesaṁyeva ovādānusāsaniṁ paccāsīsamānassa",
  "atk-s0305a1:24_6": "caratopi pabbajjā anupabbajjā nāma. Ariyesu pasādena aññattha pabbajitvā ariyānaṁ",
  "atk-s0305a1:24_7": "santike ovādānusāsaniṁ paccāsīsamānassa carato pabbajjāpi anupabbajjā nāma. Aññesu",
  "atk-s0305a1:24_8": "pana pasādena aññesaṁyeva santike pabbajitvā aññesaṁyeva ovādānusāsaniṁ paccāsīsamānassa",
  "atk-s0305a1:24_9": "carato pabbajjā anupabbajjā nāma na hoti.",
  "atk-s0305a1:25_0": "Evaṁ pabbajitesu pana mahākassapattherassa tāva anupabbajjaṁ pabbajitā satasahassamattā",
  "atk-s0305a1:25_1": "ahesuṁ, tathā therasseva saddhivihārikassa ca candaguttattherassa, tassāpi saddhivihārikassa",
  "atk-s0305a1:25_2": "sūriyaguttattherassa, tassāpi saddhivihārikassa assaguttattherassa, tassāpi saddhivihārikassa",
  "atk-s0305a1:25_3": "yonakadhammarakkhitattherassa , tassa pana saddhivihāriko asokarañño kaniṭṭhabhātā",
  "atk-s0305a1:25_4": "tissatthero nāma ahosi, tassa anupabbajjaṁ pabbajitā aḍḍhateyyakoṭisaṅkhā ahesuṁ.",
  "atk-s0305a1:25_5": "Mahindattherassa anupabbajitānaṁ gaṇanaparicchedo natthi. Yāvajjadivasā laṅkādīpe",
  "atk-s0305a1:25_6": "satthari pasādena pabbajantā mahindattherasseva pabbajjaṁ anupabbajanti nāma.",
  "atk-s0305a1:26_0": "Taṁdhammanti taṁ tesaṁ ovādānusāsanīdhammaṁ. Anussaratīti sarati. Anuvitakketīti",
  "atk-s0305a1:26_1": "vitakkāhataṁ karoti. Āraddho hotīti paripuṇṇo hoti. Pavicinatītiādi sabbaṁ tattha",
  "atk-s0305a1:26_2": "ñāṇacāravaseneva vuttaṁ. Atha vā pavicinatīti tesaṁ tesaṁ dhammānaṁ lakkhaṇaṁ vicinati.",
  "atk-s0305a1:26_3": "Pavicaratīti tattha ñāṇaṁ carāpeti. Parivīmaṁsamāpajjatīti vīmaṁsanaṁ olokanaṁ gavesanaṁ āpajjati.",
  "atk-s0305a1:27_0": "Satta phalā sattānisaṁsāti ubhayampetaṁ atthato ekaṁ. Diṭṭheva dhamme paṭikacca aññaṁ",
  "atk-s0305a1:27_1": "ārādhetīti arahattaṁ ārādhento imasmiṁyeva attabhāve ārādheti, tañca kho paṭikacca,",
  "atk-s0305a1:27_2": "asampatteyeva maraṇakāleti attho. Atha maraṇakāleti atha maraṇassa āsannakāle.",
  "atk-s0305a1:28_0": "Antarāparinibbāyīti yo āyuvemajjhaṁ anatikkamitvā parinibbāyati, so tividho hoti.",
  "atk-s0305a1:28_1": "Kappasahassāyukesu tāva avihesu nibbattitvā eko nibbattadivaseyeva arahattaṁ pāpuṇāti.",
  "atk-s0305a1:28_2": "No ce nibbattadivase pāpuṇāti, paṭhamassa pana kappasatassa matthake pāpuṇāti. Ayameko",
  "atk-s0305a1:28_3": "antarāparinibbāyī. Aparo evaṁ asakkonto dvinnaṁ kappasatānaṁ matthake pāpuṇāti, ayaṁ",
  "atk-s0305a1:28_4": "dutiyo. Aparo evampi asakkonto catunnaṁ kappasatānaṁ matthake pāpuṇāti, ayaṁ tatiyo antarāparinibbāyī.",
  "atk-s0305a1:29_0": "Pañcamaṁ pana kappasataṁ atikkamitvā arahattaṁ patto upahaccaparinibbāyī nāma hoti.",
  "atk-s0305a1:29_1": "Atappādīsupi eseva nayo. Yattha katthaci uppanno pana sasaṅkhārena sappayogena arahattaṁ",
  "atk-s0305a1:29_2": "patto sasaṅkhāraparinibbāyī nāma, asaṅkhārena appayogena patto asaṅkhāraparinibbāyī",
  "atk-s0305a1:29_3": "nāma. Avihādīsupi nibbatto tattha yāvatāyukaṁ ṭhatvā uparūpari nibbattitvā akaniṭṭhaṁ",
  "atk-s0305a1:29_4": "patto uddhaṁsoto akaniṭṭhagāmī nāma.",
  "atk-s0305a1:30_0": "Imasmiṁ pana ṭhāne aṭṭhacattārīsa anāgāmino kathetabbā. Avihesu hi tayo antarāparinibbāyī,",
  "atk-s0305a1:30_1": "eko upahaccaparinibbāyī, eko uddhaṁsoto akaniṭṭhagāmīti pañca honti. Te asaṅkhāraparinibbāyino",
  "atk-s0305a1:30_2": "pañca, sasaṅkhāraparinibbāyino pañcāti dasa honti, tathā atappādīsu. Akaniṭṭhesu",
  "atk-s0305a1:30_3": "pana uddhaṁsoto natthi, tasmā tattha cattāro sasaṅkhāraparinibbāyī, cattāro asaṅkhāraparinibbāyīti",
  "atk-s0305a1:30_4": "aṭṭhāti evaṁ aṭṭhacattālīsa honti. Tesaṁ uddhaṁsoto akaniṭṭhagāmī sabbajeṭṭho ceva",
  "atk-s0305a1:30_5": "hoti sabbakaniṭṭho ca. Kathaṁ? So hi soḷasakappasahassāyukattā āyunā sabbesaṁ jeṭṭho,",
  "atk-s0305a1:30_6": "sabbapacchā arahattaṁ pāpuṇīti sabbesaṁ kaniṭṭho. Imasmiṁ sutte apubbaṁ acarimaṁ",
  "atk-s0305a1:30_7": "ekacittakkhaṇikā nānālakkhaṇā arahattamaggassa pubbabhāgavipassanā bojjhaṅgā kathitā.",
  "atk-s0305a1:31": "4. Vatthasuttavaṇṇanā",
  "atk-s0305a1:32_0": "185. Catutthe satisambojjhaṅgo iti ce me hotīti satisambojjhaṅgoti evaṁ ce mayhaṁ",
  "atk-s0305a1:32_1": "hoti. Appamāṇoti me hotīti appamāṇoti evaṁ me hoti. Susamāraddhoti suparipuṇṇo. Tiṭṭhatīti",
  "atk-s0305a1:32_2": "ettha aṭṭhahākārehi satisambojjhaṅgo tiṭṭhati – uppādaṁ anāvajjitattā anuppādaṁ āvajjitattā",
  "atk-s0305a1:32_3": "satisambojjhaṅgo tiṭṭhati, pavattaṁ, appavattaṁ, nimittaṁ, animittaṁ saṅkhāre anāvajjitattā,",
  "atk-s0305a1:32_4": "visaṅkhāraṁ āvajjitattā satisambojjhaṅgo tiṭṭhatīti. Imehi aṭṭhahākārehi tiṭṭhatīti",
  "atk-s0305a1:32_5": "thero jānāti, vuttākāraviparīteheva aṭṭhahākārehi cavantaṁ cavatīti pajānāti. Sesabojjhaṅgesupi eseva nayo.",
  "atk-s0305a1:33_0": "Iti imasmiṁ sutte therassa phalabojjhaṅgā kathitā. Yadā hi thero satisambojjhaṅgaṁ",
  "atk-s0305a1:33_1": "sīsaṁ katvā phalasamāpattiṁ samāpajjati, tadā itare cha tadanvayā honti. Yadā dhammavicayādīsu",
  "atk-s0305a1:33_2": "aññataraṁ, tadāpi sesā tadanvayā hontīti evaṁ phalasamāpattiyaṁ attano ciṇṇavasitaṁ",
  "atk-s0305a1:33_3": "dassento thero imaṁ suttaṁ kathesīti.",
  "atk-s0305a1:34": "5. Bhikkhusuttavaṇṇanā",
  "atk-s0305a1:35_0": "186. Pañcame bodhāya saṁvattantīti bujjhanatthāya saṁvattanti. Kiṁ bujjhanatthāya?",
  "atk-s0305a1:35_1": "Maggena asaṅkhataṁ nibbānaṁ, paccavekkhaṇāya katakiccataṁ, maggena vā kilesaniddāto",
  "atk-s0305a1:35_2": "pabujjhanatthāya, phalena pabujjhanabhāvatthāyātipi vuttaṁ hoti. Tenevettha nibbānasacchikiriyā",
  "atk-s0305a1:35_3": "kilesapahānapaccavekkhaṇāti sabbaṁ dassitaṁ.",
  "atk-s0305a1:36": "6-7. Kuṇḍaliyasuttādivaṇṇanā",
  "atk-s0305a1:37_0": "187-188. Chaṭṭhe ārāmanissayīti ārāmaṁ nissāya vasanabhāvena ārāmanissayī. Parisāvacaroti",
  "atk-s0305a1:37_1": "parisāya avacaro. Parisaṁ nāma bālāpi, paṇḍitāpi osaranti, yo pana parappavādaṁ madditvā",
  "atk-s0305a1:37_2": "attano vādaṁ dīpetuṁ sakkoti, ayaṁ parisāvacaro nāma. Ārāmena ārāmanti ārāmeneva",
  "atk-s0305a1:37_3": "ārāmaṁ anucaṅkamāmi, na bāhirenāti attho. Uyyānena uyyānanti etthāpi eseva nayo.",
  "atk-s0305a1:37_4": "Aññena vā ārāmena pavisitvā aññaṁ ārāmaṁ, aññena uyyānena aññaṁ uyyānanti ayamettha",
  "atk-s0305a1:37_5": "attho. Itivādappamokkhānisaṁsanti ‘‘evaṁ pucchā hoti, evaṁ vissajjanaṁ, evaṁ gahaṇaṁ,",
  "atk-s0305a1:37_6": "evaṁ nibbeṭhana’’nti iminā nayena itivādo hoti itivādappamokkhoti etaṁ ānisaṁsaṁ.",
  "atk-s0305a1:37_7": "Upārambhānisaṁsanti ‘‘ayaṁ pucchāya doso, ayaṁ vissajjane’’ti evaṁ vādadosānisaṁsaṁ.",
  "atk-s0305a1:38_0": "Kathaṁ bhāvito ca, kuṇḍaliya, indriyasaṁvaroti satthā ‘‘ettakaṁ ṭhānaṁ paribbājakena",
  "atk-s0305a1:38_1": "pucchitaṁ, idāni pucchituṁ na sakkotī’’ti ñatvā ‘‘na tāva ayaṁ desanā yathānusandhiṁ",
  "atk-s0305a1:38_2": "gatā. Idāni naṁ yathānusandhiṁ pāpessāmī’’ti sayameva pucchanto imaṁ desanaṁ ārabhi.",
  "atk-s0305a1:38_3": "Tattha manāpaṁ nābhijjhatīti iṭṭhārammaṇaṁ nābhijjhāyati. Nābhihaṁsatīti na sāmisāya",
  "atk-s0305a1:38_4": "tuṭṭhiyā abhihaṁsati. Tassa ṭhito ca kāyo hoti, ṭhitaṁ cittaṁ ajjhattanti tassa nāmakāyo",
  "atk-s0305a1:38_5": "ca cittañca gocarajjhatte ṭhitaṁ hoti. Susaṇṭhitanti kammaṭṭhānavasena suṭṭhu saṇṭhitaṁ.",
  "atk-s0305a1:38_6": "Suvimuttanti kammaṭṭhānavimuttiyā suvimuttaṁ. Amanāpanti aniṭṭhārammaṇaṁ. Na maṅku",
  "atk-s0305a1:38_7": "hotīti tasmiṁ na maṅku hoti. Appatiṭṭhitacittoti kilesavasena aṭṭhitacitto. Adīnamānasoti",
  "atk-s0305a1:38_8": "domanassavasena adīnacitto. Abyāpannacetasoti dosavasena apūticitto.",
  "atk-s0305a1:39_0": "Evaṁ bhāvito kho, kuṇḍaliya, indriyasaṁvaro evaṁ bahulīkato tīṇi sucaritāni paripūretīti",
  "atk-s0305a1:39_1": "ettha evaṁ sucaritapūraṇaṁ veditabbaṁ – imesu tāva chasu dvāresu aṭṭhārasa duccaritāni",
  "atk-s0305a1:39_2": "honti. Kathaṁ? Cakkhudvāre tāva iṭṭhārammaṇe āpāthagate kāyaṅgavācaṅgāni acopetvā",
  "atk-s0305a1:39_3": "tasmiṁ ārammaṇe lobhaṁ uppādentassa manoduccaritaṁ hoti. Lobhasahagatena cittena",
  "atk-s0305a1:39_4": "‘‘aho vatidaṁ iṭṭhaṁ kantaṁ manāpa’’nti bhaṇantassa vacīduccaritaṁ, tadeva hatthena",
  "atk-s0305a1:39_5": "parāmasantassa kāyaduccaritaṁ. Sesadvāresupi eseva nayo.",
  "atk-s0305a1:40_0": "Ayaṁ pana viseso – sotadvārasmiñhi saddārammaṇassa vatthubhūtaṁ saṅkhapaṇavāditūriyabhaṇḍaṁ",
  "atk-s0305a1:40_1": "anāmāsaṁ āmasantassa, ghānadvāre gandhārammaṇassa vatthubhūtaṁ gandhamālādiṁ, jivhādvāre",
  "atk-s0305a1:40_2": "rasārammaṇassa vatthubhūtaṁ macchamaṁsādiṁ, kāyadvāre phoṭṭhabbārammaṇassa vatthubhūtaṁ",
  "atk-s0305a1:40_3": "vatthatūlakapāvārādiṁ, manodvāre paññattivasena dhammārammaṇabhūtaṁ sappitelamadhuphāṇitādiṁ",
  "atk-s0305a1:40_4": "āmasantassa kāyaduccaritaṁ veditabbaṁ. Saṅkhepato panettha chasu dvāresu kāyavītikkamo",
  "atk-s0305a1:40_5": "kāyaduccaritaṁ, vacīvītikkamo vacīduccaritaṁ, manovītikkamo manoduccaritanti tīṇeva duccaritāni honti.",
  "atk-s0305a1:41_0": "Ayaṁ pana bhikkhu attano bhāvanāpaṭisaṅkhāne ṭhito imāni duccaritāni sucaritaṁ katvā",
  "atk-s0305a1:41_1": "vipariṇāmeti. Kathaṁ? Cakkhudvāre tāva iṭṭhārammaṇe āpāthagate kāyaṅgavācaṅgāni acāletvā",
  "atk-s0305a1:41_2": "rūpārammaṇaṁ vipassanaṁ paṭṭhāpayato manosucaritaṁ hoti, vipassanāsahagatena cittena",
  "atk-s0305a1:41_3": "khayadhammaṁ vayadhammanti bhaṇantassa vacīsucaritaṁ, ‘‘anāmāsabhaṇḍaṁ eta’’nti anāmasantassa",
  "atk-s0305a1:41_4": "kāyasucaritaṁ. Sesadvāresupi eseva nayo. Evaṁ imāni vitthārato aṭṭhārasa sucaritāni",
  "atk-s0305a1:41_5": "honti. Saṅkhepato panetthāpi chasu dvāresu kāyasaṁvaro kāyasucaritaṁ, vacīsaṁvaro",
  "atk-s0305a1:41_6": "vacīsucaritaṁ, manosaṁvaro manosucaritanti tīṇeva sucaritāni honti. Evaṁ indriyasaṁvaro",
  "atk-s0305a1:41_7": "tīṇi sucaritāni paripūretīti veditabbo. Ettāvatā sīlānurakkhitaṁ indriyasaṁvarasīlaṁ kathitaṁ.",
  "atk-s0305a1:42_0": "Kāyaduccaritaṁ pahāyātiādīsu tividhaṁ kāyaduccaritaṁ, catubbidhaṁ vacīduccaritaṁ,",
  "atk-s0305a1:42_1": "tividhaṁ manoduccaritaṁ. Tassa paṭipakkhavasena kāyasucaritādīni veditabbāni. Ettāvatā",
  "atk-s0305a1:42_2": "kāyasaṁvaravacīsaṁvarehi pātimokkhasīlaṁ, manosaṁvarena tīṇi sīlānīti catupārisuddhisīlaṁ",
  "atk-s0305a1:42_3": "kathitaṁ hoti. Sakale pana imasmiṁ sutte sucaritamūlakā satipaṭṭhānā lokuttaramissakā,",
  "atk-s0305a1:42_4": "sattannaṁ bojjhaṅgānaṁ mūlabhūtā satipaṭṭhānā pubbabhāgā, tepi satipaṭṭhānamūlakā",
  "atk-s0305a1:42_5": "bojjhaṅgā pubbabhāgāva. Vijjāvimuttimūlakā pana lokuttarāva kathitāti veditabbā.",
  "atk-s0305a1:42_6": "Sattamaṁ uttānameva.",
  "atk-s0305a1:43": "8. Upavānasuttavaṇṇanā",
  "atk-s0305a1:44_0": "189. Aṭṭhame paccattanti attanāva. Yonisomanasikārāti yoniso manasikārena. Ārabbhamānovāti",
  "atk-s0305a1:44_1": "kurumānoyeva. Suvimuttanti kammaṭṭhānavimuttiyā suṭṭhu vimuttaṁ. Aṭṭhiṁkatvāti atthaṁ",
  "atk-s0305a1:44_2": "karitvā, atthiko hutvāti vuttaṁ hoti.",
  "atk-s0305a1:45": "9. Paṭhamauppannasuttavaṇṇanā",
  "atk-s0305a1:46": "190. Navame nāññatra tathāgatassa pātubhāvāti tathāgatassa pātubhāvaṁ vinā na aññasmiṁ kāle uppajjantīti attho.",
  "atk-s0305a1:47": "10. Dutiyauppannasuttavaṇṇanā",
  "atk-s0305a1:48": "191. Dasame nāññatra sugatavinayāti sugatovādaṁ vinā na uppajjantīti.",
  "atk-s0305a1:49": "Pabbatavaggo.",
  "atk-s0305a1:50": "2. Gilānavaggo",
  "atk-s0305a1:51": "1-3. Pāṇasuttādivaṇṇanā",
  "atk-s0305a1:52_0": "192-194. Dutiyavaggassa paṭhame cattāro iriyāpathe kappentīti yesaṁ cattāro iriyāpathā",
  "atk-s0305a1:52_1": "atthi, tesaṁyeva vasenetaṁ vuttaṁ. Sīlaṁ nissāyāti catupārisuddhisīlaṁ nissayaṁ katvā.",
  "atk-s0305a1:52_2": "Satta bojjhaṅgeti sahavipassanake maggabojjhaṅge. Dutiyatatiyāni uttānatthāneva.",
  "atk-s0305a1:53": "4-10. Paṭhamagilānasuttādivaṇṇanā",
  "atk-s0305a1:54_0": "195-201. Catutthe tathā pahīno cāyasmato mahākassapassa so ābādho ahosīti therassa",
  "atk-s0305a1:54_1": "kira imaṁ bojjhaṅgabhāvanaṁ sādhukaṁ suṇantassa etadahosi ‘‘mayhaṁ pabbajitadivasato",
  "atk-s0305a1:54_2": "sattame divase saccāni paṭivijjhantassa ime bojjhaṅgā pātubhūtā’’ti. Athassa ‘‘niyyānikaṁ",
  "atk-s0305a1:54_3": "vata satthusāsana’’nti cintayato lohitaṁ pasīdi, upādārūpaṁ visuddhaṁ ahosi, pokkharapatte",
  "atk-s0305a1:54_4": "patitaudakabindu viya sarīrato rogo vinivattitvā gato. Tena vuttaṁ ‘‘tathā pahīno",
  "atk-s0305a1:54_5": "cāyasmato mahākassapassa so ābādho ahosī’’ti. Pañcamachaṭṭhesupi eseva nayo. Imesaṁ",
  "atk-s0305a1:54_6": "pana tiṇṇampi janānaṁ pabbatapāde pupphitavisarukkhavātasamphassena uppanno mandasītajaro",
  "atk-s0305a1:54_7": "ābādhoti veditabbo. Sesaṁ sabbattha uttānamevāti.",
  "atk-s0305a1:55": "Gilānavaggo.",
  "atk-s0305a1:56": "3. Udāyivaggo",
  "atk-s0305a1:57": "1-2. Bodhāyasuttādivaṇṇanā",
  "atk-s0305a1:58_0": "202-203. Tatiyavaggassa paṭhame kittāvatā nu kho, bhante, bojjhaṅgāti vuccantīti",
  "atk-s0305a1:58_1": "bhante, kittakena nu kho bujjhanakaaṅgā nāma vuccantīti pucchati. Bodhāya saṁvattantīti",
  "atk-s0305a1:58_2": "bujjhanatthāya saṁvattanti. Imasmiṁ sutte missakabojjhaṅgā kathitā. Dutiye dhammaparicchedo kathito.",
  "atk-s0305a1:59": "3-5. Ṭhāniyasuttādivaṇṇanā",
  "atk-s0305a1:60_0": "204-206. Tatiye kāmarāgaṭṭhāniyānanti kāmarāgassa kāraṇabhūtānaṁ ārammaṇadhammānaṁ.",
  "atk-s0305a1:60_1": "Byāpādaṭṭhāniyādīsupi eseva nayo. Sakalañhi idaṁ suttaṁ ārammaṇeneva kathitaṁ. Paṭhamavaggassa",
  "atk-s0305a1:60_2": "dutiyasutte vuttaparicchedopettha labbhateva. Catutthe missakabojjhaṅgā kathitā.",
  "atk-s0305a1:60_3": "Pañcame aparihāniye dhammeti aparihānikare sabhāvadhamme.",
  "atk-s0305a1:61": "6-7. Taṇhakkhayasuttādivaṇṇanā",
  "atk-s0305a1:62_0": "207-208. Chaṭṭhe etadavocāti ‘‘imissaṁ parisati nisinno udāyitthero nāma anusandhikusalo",
  "atk-s0305a1:62_1": "bhikkhu atthi, so maṁ pucchissatīti bhagavatā osāpitadesanaṁ ñatvā desanānusandhiṁ",
  "atk-s0305a1:62_2": "ghaṭessāmī’’ti pucchanto etaṁ avoca. Vipulantiādi sabbaṁ subhāvitattaṁ sandhāya vuttaṁ.",
  "atk-s0305a1:62_3": "Subhāvito hi satisambojjhaṅgo vipulo ca mahaggato ca appamāṇo ca abyāpajjo ca nāma",
  "atk-s0305a1:62_4": "hoti. So hi patthaṭattā vipulo, mahantabhāvaṁ gatattā mahaggato, vaḍḍhipamāṇattā",
  "atk-s0305a1:62_5": "appamāṇo, nīvaraṇānaṁ dūrībhāvena byāpādarahitattā abyāpajjho nāma hoti. Taṇhāya",
  "atk-s0305a1:62_6": "pahānā kammaṁ pahīyatīti yaṁ taṇhāmūlakaṁ kammaṁ uppajjeyya, taṁ taṇhāpahānena pahīyati.",
  "atk-s0305a1:62_7": "Kammassa pahānā dukkhanti yampi kammamūlakaṁ vaṭṭadukkhaṁ uppajjeyya, taṁ kammapahānena",
  "atk-s0305a1:62_8": "pahīyati. Taṇhakkhayādayo taṇhādīnaṁyeva khayā, atthato panetehi nibbānaṁ kathitanti",
  "atk-s0305a1:62_9": "veditabbaṁ. Sattamaṁ uttānameva.",
  "atk-s0305a1:63": "8. Nibbedhabhāgiyasuttavaṇṇanā",
  "atk-s0305a1:64_0": "209. Aṭṭhame nibbedhabhāgiyanti nibbijjhanakoṭṭhāsiyaṁ. Satisambojjhaṅgaṁ bhāvitenāti",
  "atk-s0305a1:64_1": "satisambojjhaṅgena bhāvitena, satisambojjhaṅgaṁ vā bhāvetvā ṭhitena, evamettha maggabojjhaṅgā",
  "atk-s0305a1:64_2": "missakā. Tehi bhāvitaṁ, te vā bhāvetvā ṭhitaṁ cittaṁ nibbattitalokuttarameva. Tampi",
  "atk-s0305a1:64_3": "pana magganissitaṁ katvā missakameva kathetuṁ vaṭṭati.",
  "atk-s0305a1:65": "9. Ekadhammasuttavaṇṇanā",
  "atk-s0305a1:66": "210. Navame saṁyojanavinibandhāti saṁyojanasaṅkhātā vinibandhā. Ajjhosānāti pariniṭṭhapetvā gahaṇā.",
  "atk-s0305a1:67": "10. Udāyisuttavaṇṇanā",
  "atk-s0305a1:68_0": "211. Dasame abahukatoti akatabahumāno. Ukkujjāvakujjanti ettha ukkujjaṁ vuccati udayo,",
  "atk-s0305a1:68_1": "avakujjaṁ vayoti udayabbayavasena parivattento sammasantoti dīpeti. Dhammo ca me,",
  "atk-s0305a1:68_2": "bhante, abhisamitoti vipassanādhammo abhisamāgato. Maggoti vipassanāmaggova. Sace",
  "atk-s0305a1:68_3": "hi thero tasmiṁ samaye sotāpanno, upari tiṇṇaṁ maggānaṁ atthāya, sace anāgāmī, arahattamaggassa",
  "atk-s0305a1:68_4": "atthāya ayaṁ vipassanā veditabbā. Tathā tathā viharantanti tena tenākārena viharantaṁ.",
  "atk-s0305a1:68_5": "Tathattāyāti tathābhāvāya. Khīṇā jātītiādīhi tathattāyāti adhippetaṁ tathābhāvaṁ",
  "atk-s0305a1:68_6": "dasseti. Paccavekkhaṇatthāya upanīyatīti hi ettha adhippāyo, taṁ dassento evamāha.",
  "atk-s0305a1:68_7": "Sesaṁ sabbattha uttānamevāti.",
  "atk-s0305a1:69": "Udāyivaggo.",
  "atk-s0305a1:70": "4. Nīvaraṇavaggo",
  "atk-s0305a1:71": "3-4. Upakkilesasuttādivaṇṇanā",
  "atk-s0305a1:72_0": "214-215. Catutthavaggassa tatiye na ca pabhassaranti na ca pabhāvantaṁ. Pabhaṅgu",
  "atk-s0305a1:72_1": "cāti pabhijjanasabhāvaṁ. Ayoti kāḷalohaṁ. Ṭhapetvā idha vuttāni cattāri avasesaṁ",
  "atk-s0305a1:72_2": "lohaṁ nāma. Sajjhūti rajataṁ. Cittassāti catubhūmakacittassa. Lokiyassa tāva upakkileso",
  "atk-s0305a1:72_3": "hotu , lokuttarassa kathaṁ hotīti? Uppajjituṁ appadānena. Yadaggena hi uppajjituṁ",
  "atk-s0305a1:72_4": "na denti, tadaggeneva te lokiyassāpi lokuttarassāpi upakkilesā nāma honti. Pabhaṅgu",
  "atk-s0305a1:72_5": "cāti ārammaṇe cuṇṇavicuṇṇabhāvūpagamanena bhijjanasabhāvaṁ. Anāvaraṇā anīvaraṇāti",
  "atk-s0305a1:72_6": "kusaladhamme na āvarantīti anāvaraṇā, na nīvaranti na paṭicchādentīti anīvaraṇā.",
  "atk-s0305a1:72_7": "Cetaso anupakkilesāti catubhūmakacittassa anupakkilesā.",
  "atk-s0305a1:73": "8. Āvaraṇanīvaraṇasuttavaṇṇanā",
  "atk-s0305a1:74": "219. Aṭṭhame paññāya dubbalīkaraṇāti paññāya mandabhāvakarā. Nīvaraṇānañhi abhiṇhuppāde sati antarantarā uppajjamānā paññā dubbalā hoti mandā avisadā.",
  "atk-s0305a1:75_0": "Pañca nīvaraṇā tasmiṁ samaye na honti. Sattabojjhaṅgā tasmiṁ samaye bhāvanāpāripūriṁ",
  "atk-s0305a1:75_1": "gacchantīti ariyasāvakassa hi sappāyadhammassavanaṁ suṇantassa pañca nīvaraṇā dūre",
  "atk-s0305a1:75_2": "honti. So sace tasmiṁyeva ṭhāne visesaṁ nibbattetuṁ sakkoti, evamassa satta bojjhaṅgā",
  "atk-s0305a1:75_3": "bhāvanāpāripūriṁ gacchanti. No ce sakkoti, tato vuṭṭhāya rattiṭṭhānadivāṭṭhānaṁ gato",
  "atk-s0305a1:75_4": "tameva pītiṁ avijahanto pañca nīvaraṇe vikkhambhetvā visesaṁ nibbattessati. Tattha",
  "atk-s0305a1:75_5": "asakkontopi yāva sattadivasabbhantarā tameva pītiṁ avijahanto nīvaraṇe vikkhambhetvā",
  "atk-s0305a1:75_6": "visesaṁ nibbattessatīti idaṁ sandhāyetaṁ vuttaṁ. Dhammassavanavasena sakiṁ pītipāmojjapakkhiyā",
  "atk-s0305a1:75_7": "paṭiladdhabojjhaṅgā hi kammārāmatādīni āgamma nassanti, tathārūpaṁ pana utusappāyādiṁ",
  "atk-s0305a1:75_8": "labhitvā puna uppajjantāpi tasmiṁ samaye bhāvanāpāripūriṁ gacchanti icceva vuccati.",
  "atk-s0305a1:76": "9. Rukkhasuttavaṇṇanā",
  "atk-s0305a1:77": "220. Navame ajjhāruhāti abhiruhanakā. Kacchakoti aṭṭhikacchako. Kapitthanoti makkaṭathanasadisaphalo vijātapilakkho.",
  "atk-s0305a1:78": "10. Nīvaraṇasuttavaṇṇanā",
  "atk-s0305a1:79_0": "221. Dasame andhakaraṇāti andhabhāvakaraṇā. Acakkhukaraṇāti paññācakkhussa akaraṇā.",
  "atk-s0305a1:79_1": "Paññānirodhikāti paññāya nirodhanā. Vighātapakkhiyāti dukkhapakkhikā. Anibbānasaṁvattanikāti",
  "atk-s0305a1:79_2": "nibbānatthāya asaṁvattanikā. Sesaṁ sabbattha uttānatthameva. Sakalepi imasmiṁ vagge",
  "atk-s0305a1:79_3": "missakabojjhaṅgāva kathitāti.",
  "atk-s0305a1:80": "Nīvaraṇavaggo.",
  "atk-s0305a1:81": "5. Cakkavattivaggo",
  "atk-s0305a1:82": "1. Vidhāsuttavaṇṇanā",
  "atk-s0305a1:83": "222. Pañcamavaggassa paṭhame tisso vidhāti tayo mānakoṭṭhāsā, mānoyeva vā. Tathā tathā vidahanato hi mānova vidhāti vuccati.",
  "atk-s0305a1:84": "2. Cakkavattisuttavaṇṇanā",
  "atk-s0305a1:85_0": "223. Dutiye rañño, bhikkhave, cakkavattissāti ettha attano sirisampattiyā rājati,",
  "atk-s0305a1:85_1": "catūhi vā saṅgahavatthūhi lokaṁ rañjetīti rājā, tassa rañño. ‘‘Pavattatu bhavaṁ cakkaratana’’nti",
  "atk-s0305a1:85_2": "puññānubhāvena abbhuggatāya vācāya codento cakkaṁ vattetīti cakkavattī, tassa cakkavattissa.",
  "atk-s0305a1:85_3": "Pātubhāvāti pātubhāvena. Sattannanti gaṇanaparicchedo. Ratanānanti paricchinnaatthadassanaṁ.",
  "atk-s0305a1:85_4": "Vacanattho panettha ratijananaṭṭhena ratanaṁ. Apica –",
  "atk-s0305a1:86": "‘‘Cittīkataṁ mahagghañca, atulaṁ dullabhadassanaṁ;",
  "atk-s0305a1:87": "Anomasattaparibhogaṁ, ratanaṁ tena vuccatī’’ti.",
  "atk-s0305a1:88_0": "Cakkaratanassa ca nibbattakālato paṭṭhāya aññaṁ devaṭṭhānaṁ nāma na hoti, sabbeva",
  "atk-s0305a1:88_1": "gandhapupphādīhi tasseva pūjañca abhivādanādīni ca karontīti cittīkataṭṭhena ratanaṁ.",
  "atk-s0305a1:88_2": "Cakkaratanassa ca ‘‘ettakaṁ nāma dhanaṁ agghatī’’ti aggho natthi, iti mahagghaṭṭhenāpi",
  "atk-s0305a1:88_3": "ratanaṁ. Cakkaratanañca aññehi loke vijjamānaratanehi asadisanti atulaṭṭhena ratanaṁ.",
  "atk-s0305a1:88_4": "Yasmā pana yasmiṁ kappe buddhā uppajjanti , tasmiṁyeva cakkavattino, buddhā ca kadāci",
  "atk-s0305a1:88_5": "karahaci uppajjanti, tasmā dullabhadassanaṭṭhena ratanaṁ. Tadetaṁ jātirūpakulaissariyādīhi",
  "atk-s0305a1:88_6": "anomassa uḷārasattasseva uppajjati, na aññassāti anomasattaparibhogaṭṭhenāpi ratanaṁ.",
  "atk-s0305a1:88_7": "Yathā ca cakkaratanaṁ, evaṁ sesānipīti. Tena vuttaṁ –",
  "atk-s0305a1:89": "‘‘Cittīkataṁ mahagghañca, atulaṁ dullabhadassanaṁ;",
  "atk-s0305a1:90": "Anomasattaparibhogaṁ, ratanaṁ tena vuccatī’’ti.",
  "atk-s0305a1:91_0": "Pātubhāvo hotīti nibbatti hoti. Tatrāyaṁ yojanā – cakkavattissa pātubhāvā sattannaṁ",
  "atk-s0305a1:91_1": "ratanānaṁ pātubhāvoti ayuttaṁ. Uppannañhi cakkaṁ vattetvā so cakkavattī nāma hotīti",
  "atk-s0305a1:91_2": "nāyuttaṁ. Kasmā? Cakkavattananiyamāpekkhatāya. Yo hi niyamena cakkaṁ vattessati,",
  "atk-s0305a1:91_3": "so paṭisandhito pabhuti ‘‘cakkavatti pātubhūto’’ti vattabbataṁ āpajjati. Laddhanāmassa",
  "atk-s0305a1:91_4": "ca purisassa mūluppattivacanatopi yuttamevetaṁ. Yo hi esa cakkavattīti laddhanāmo",
  "atk-s0305a1:91_5": "sattaviseso, tassa paṭisandhisaṅkhāto pātubhāvoti ayamettha attho. Tassa hi pātubhāvā",
  "atk-s0305a1:91_6": "ratanāni pātubhavanti. Pātubhūtehi pana tehi saddhiṁ paripakke puññasambhāre so saṁyujjati,",
  "atk-s0305a1:91_7": "tadā lokassa tesu pātubhāvacittaṁ uppajjati. Bahulavacanato cāpi yuttamevetaṁ. Yadā",
  "atk-s0305a1:91_8": "hi lokassa tesu pātubhāvasaññā uppajjati, tadā ekameva paṭhamaṁ, pacchā itarāni cha",
  "atk-s0305a1:91_9": "pātubhavantīti bahulavacanato cāpi etaṁ yuttaṁ. Pātubhāvassa ca atthabhedatopi yuttamevetaṁ.",
  "atk-s0305a1:91_10": "Na kevalañhi pātubhūtameva pātubhāvo, pātubhāvayatīti pātubhāvo. Ayaṁ pātubhāvassa",
  "atk-s0305a1:91_11": "atthabhedo. Yasmā yo so puññasambhāro rājānaṁ cakkavattiṁ paṭisandhivasena pātubhāvayati,",
  "atk-s0305a1:91_12": "tasmā rañño cakkavattissa pātubhāvā. Na kevalañhi cakkavattiyeva, imāni pana satta",
  "atk-s0305a1:91_13": "ratanānipi pātubhavantīti ayamettha attho. Yatheva hi so puññasambhāro rañño janakahetu,",
  "atk-s0305a1:91_14": "evaṁ ratanānampi pariyāyena upanissayahetūti yuttamevetaṁ ‘‘rañño, bhikkhave, cakkavattissa",
  "atk-s0305a1:91_15": "pātubhāvā sattannaṁ ratanānaṁ pātubhāvo hotī’’ti.",
  "atk-s0305a1:92_0": "Idāni tesaṁ ratanānaṁ sarūpavasena dassanatthaṁ katamesaṁ sattannaṁ cakkaratanassātiādimāha.",
  "atk-s0305a1:92_1": "Tattha cakkaratanassātiādīsu ayaṁ saṅkhepādhippāyo – dvisahassadīpaparivārānaṁ catunnaṁ",
  "atk-s0305a1:92_2": "mahādīpānaṁ sirivibhavaṁ gahetvā dātuṁ samatthassa cakkaratanassa pātubhāvo hoti,",
  "atk-s0305a1:92_3": "tathā purebhattameva sāgarapariyantaṁ pathaviṁ anupariyāyanasamatthassa vehāsaṅgamassa",
  "atk-s0305a1:92_4": "hatthiratanassa, tādisasseva assaratanassa, caturaṅgasamannāgatepi andhakāre yojanappamāṇaṁ",
  "atk-s0305a1:92_5": "andhakāraṁ vidhamitvā ālokadassanasamatthassa maṇiratanassa, chabbidhaṁ dosaṁ vivajjetvā",
  "atk-s0305a1:92_6": "manāpacārino itthiratanassa, yojanappamāṇe padese antopathavigatānaṁ nidhīnaṁ dassanasamatthassa",
  "atk-s0305a1:92_7": "gahapatiratanassa, aggamahesiyā kucchimhi nibbattitvā sakalarajjānusāsanasamatthassa",
  "atk-s0305a1:92_8": "jeṭṭhaputtasaṅkhātassa pariṇāyakaratanassa ca pātubhāvo hotīti . Ayamettha saṅkhepo.",
  "atk-s0305a1:92_9": "Vitthārato pana tesaṁ cakkaratanādīnaṁ pātubhāvavidhānaṁ mahāsudassanādīsu suttesu",
  "atk-s0305a1:92_10": "āgatameva. Atthopissa tesaṁ vaṇṇanāya saṁvaṇṇitoyeva.",
  "atk-s0305a1:93_0": "Satisambojjhaṅgaratanassātiādīsu sarikkhakatā evaṁ veditabbā – yatheva hi cakkavattino",
  "atk-s0305a1:93_1": "cakkaratanaṁ sabbaratanānaṁ purecaraṁ, evaṁ satisambojjhaṅgaratanaṁ sabbesaṁ catubhūmakadhammānaṁ",
  "atk-s0305a1:93_2": "purecaranti, purecaraṇaṭṭhena cakkavattirañño cakkaratanasadisaṁ hoti. Cakkavattino",
  "atk-s0305a1:93_3": "ca ratanesu mahākāyūpapannaṁ accuggataṁ vipulaṁ mahantaṁ hatthiratanaṁ, idampi dhammavicayasambojjhaṅgaratanaṁ",
  "atk-s0305a1:93_4": "mahantaṁ dhammakāyūpapannaṁ accuggataṁ vipulaṁ mahantanti hatthiratanasadisaṁ hoti.",
  "atk-s0305a1:93_5": "Cakkavattino assaratanaṁ sīghaṁ lahu javaṁ, idampi vīriyasambojjhaṅgaratanaṁ sīghaṁ",
  "atk-s0305a1:93_6": "lahu javanti imāya sīghalahujavatāya assaratanasadisaṁ hoti. Cakkavattino maṇiratanaṁ",
  "atk-s0305a1:93_7": "andhakāraṁ vidhamati, ālokaṁ dasseti, idampi pītisambojjhaṅgaratanaṁ tāya ekantakusalattā",
  "atk-s0305a1:93_8": "kilesandhakāraṁ vidhamati, sahajātapaccayādivasena ñāṇālokaṁ dassetīti iminā andhakāravidhamanaālokadassanabhāvena",
  "atk-s0305a1:93_9": "maṇiratanasadisaṁ hoti.",
  "atk-s0305a1:94_0": "Cakkavattino itthiratanaṁ kāyacittadarathaṁ paṭipassambheti, pariḷāhaṁ vūpasameti.",
  "atk-s0305a1:94_1": "Idampi passaddhisambojjhaṅgaratanaṁ kāyacittadarathaṁ paṭipassambheti, pariḷāhaṁ",
  "atk-s0305a1:94_2": "vūpasametīti itthiratanasadisaṁ hoti. Cakkavattino gahapatiratanaṁ icchiticchitakkhaṇe",
  "atk-s0305a1:94_3": "dhanadānena vikkhepaṁ pacchinditvā cittaṁ ekaggaṁ karoti, idampi samādhisambojjhaṅgaratanaṁ",
  "atk-s0305a1:94_4": "yathicchitādivasena appanaṁ sampādeti, vikkhepaṁ pacchinditvā cittaṁ ekaggaṁ karotīti",
  "atk-s0305a1:94_5": "gahapatiratanasadisaṁ hoti. Cakkavattino ca pariṇāyakaratanaṁ sabbatthakiccasampādanena",
  "atk-s0305a1:94_6": "appossukkataṁ karoti. Idampi upekkhāsambojjhaṅgaratanaṁ cittuppādaṁ līnuddhaccato",
  "atk-s0305a1:94_7": "mocetvā payogamajjhatte ṭhapayamānaṁ appossukkataṁ karotīti pariṇāyakaratanasadisaṁ",
  "atk-s0305a1:94_8": "hoti. Iti imasmiṁ sutte catubhūmako sabbasaṅgāhikadhammaparicchedo kathitoti veditabbo.",
  "atk-s0305a1:95": "4-10. Duppaññasuttādivaṇṇanā",
  "atk-s0305a1:96": "225-231. Catutthe eḷamūgoti mukhena vācaṁ nicchāretuṁ sakkontopi dosehi mūgo asampannavacano. Sesaṁ sabbattha uttānatthamevāti.",
  "atk-s0305a1:97": "Cakkavattivaggo.",
  "atk-s0305a1:98": "6. Sākacchavaggo",
  "atk-s0305a1:99": "1. Āhārasuttavaṇṇanā",
  "atk-s0305a1:100_0": "232. Chaṭṭhavaggassa paṭhame ayamāhāro anuppannassa vā satisambojjhaṅgassa uppādāyātiādīsu",
  "atk-s0305a1:100_1": "ayaṁ purimanayato viseso. Na kevalañhi satisambojjhaṅgādīnaṁ ete vuttappakārāva uppādāya,",
  "atk-s0305a1:100_2": "uppannānaṁ vā bhāvanāya pāripūriyā paccayā honti, aññepi pana evaṁ veditabbā. Aparepi",
  "atk-s0305a1:100_3": "hi cattāro dhammā satisambojjhaṅgassa uppādāya saṁvattanti satisampajaññaṁ muṭṭhassatipuggalaparivajjanatā",
  "atk-s0305a1:100_4": "upaṭṭhitassatipuggalasevanatā tadadhimuttatāti. Abhikkantādīsu hi sattasu ṭhānesu",
  "atk-s0305a1:100_5": "satisampajaññena, bhattanikkhittakākasadise muṭṭhassatipuggale parivajjanena, tissadattattheraabhayattherādisadise",
  "atk-s0305a1:100_6": "upaṭṭhitassatipuggale sevanena, ṭhānanisajjādīsu satisamuṭṭhāpanatthaṁ ninnapoṇapabbhāracittatāya",
  "atk-s0305a1:100_7": "ca satisambojjhaṅgo uppajjati. Evaṁ catūhi kāraṇehi uppannassa panassa arahattamaggena",
  "atk-s0305a1:100_8": "bhāvanāpāripūrī hoti.",
  "atk-s0305a1:101_0": "Satta dhammā dhammavicayasambojjhaṅgassa uppādāya saṁvattanti – paripucchakatā vatthuvisadakiriyā",
  "atk-s0305a1:101_1": "indriyasamattapaṭipādanā duppaññapuggalaparivajjanā paññavantapuggalasevanā gambhīrañāṇacariyapaccavekkhaṇā",
  "atk-s0305a1:101_2": "tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṁ",
  "atk-s0305a1:101_3": "atthasannissitaparipucchābahulatā.",
  "atk-s0305a1:102_0": "Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ. Yadā hissa",
  "atk-s0305a1:102_1": "kesanakhalomāni dīghāni honti, sarīraṁ vā ussannadosañceva sedamalamakkhitañca, tadā",
  "atk-s0305a1:102_2": "ajjhattikavatthu avisadaṁ hoti aparisuddhaṁ. Yadā pana cīvaraṁ jiṇṇaṁ kiliṭṭhaṁ duggandhaṁ",
  "atk-s0305a1:102_3": "hoti, senāsanaṁ vā uklāpaṁ, tadā bāhiravatthu avisadaṁ hoti aparisuddhaṁ. Tasmā kesādichedanena",
  "atk-s0305a1:102_4": "uddhaṁvirecanaadhovirecanādīhi sarīrasallahukabhāvakaraṇena ucchādananahāpanena ca",
  "atk-s0305a1:102_5": "ajjhattikavatthu visadaṁ kātabbaṁ. Sūcikammadhovanarajanaparibhaṇḍakaraṇādīhi bāhiravatthu",
  "atk-s0305a1:102_6": "visadaṁ kātabbaṁ. Etasmiñhi ajjhattikabāhire vatthumhi avisade uppannesu cittacetasikesu",
  "atk-s0305a1:102_7": "ñāṇampi avisadaṁ aparisuddhaṁ hoti aparisuddhāni dīpakapallakavaṭṭitelāni nissāya",
  "atk-s0305a1:102_8": "uppannadīpasikhāya obhāso viya. Visade pana ajjhattikabāhire vatthumhi uppannesu",
  "atk-s0305a1:102_9": "cittacetasikesu ñāṇampi visadaṁ hoti parisuddhāni dīpakapallakavaṭṭitelāni nissāya",
  "atk-s0305a1:102_10": "uppannadīpasikhāya obhāso viya. Tena vuttaṁ – ‘‘vatthuvisadakiriyā dhammavicayasambojjhaṅgassa",
  "atk-s0305a1:102_11": "uppādāya saṁvattatī’’ti.",
  "atk-s0305a1:103_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ. Sace hissa",
  "atk-s0305a1:103_1": "saddhindriyaṁ balavaṁ hoti, itarāni mandāni, tato vīriyindriyaṁ paggahakiccaṁ, satindriyaṁ",
  "atk-s0305a1:103_2": "upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ",
  "atk-s0305a1:103_3": "na sakkoti . Tasmā taṁ dhammasabhāvapaccavekkhaṇena vā, yathā vā manasikaroto balavaṁ",
  "atk-s0305a1:103_4": "jātaṁ, tathā amanasikaraṇena hāpetabbaṁ. Vakkalittheravatthu cettha nidassanaṁ. Sace",
  "atk-s0305a1:103_5": "pana vīriyindriyaṁ balavaṁ hoti, atha neva saddhindriyaṁ adhimokkhakiccaṁ kātuṁ sakkoti,",
  "atk-s0305a1:103_6": "na itarāni itarakiccabhedaṁ. Tasmā taṁ passaddhādibhāvanāya hāpetabbaṁ. Tatthāpi",
  "atk-s0305a1:103_7": "soṇattherassa vatthu dassetabbaṁ. Evaṁ sesesupi ekassa balavabhāve sati itaresaṁ",
  "atk-s0305a1:103_8": "attano kiccesu asamatthatā veditabbā.",
  "atk-s0305a1:104_0": "Visesato panettha saddhāpaññānaṁ samādhivīriyānañca samataṁ pasaṁsanti. Balavasaddho",
  "atk-s0305a1:104_1": "hi mandapañño mudhappasanno hoti, avatthusmiṁ pasīdati. Balavapañño pana mandasaddho",
  "atk-s0305a1:104_2": "kerāṭikapakkhaṁ bhajati, bhesajjasamuṭṭhito viya rogo atekiccho hoti. Cittuppādamatteneva",
  "atk-s0305a1:104_3": "kusalaṁ hotīti atidhāvitvā dānādīni akaronto niraye uppajjati. Ubhinnaṁ samatāya",
  "atk-s0305a1:104_4": "vatthusmiṁyeva pasīdati. Balavasamādhiṁ pana mandavīriyaṁ samādhissa kosajjapakkhattā",
  "atk-s0305a1:104_5": "kosajjaṁ abhibhavati. Balavavīriyaṁ mandasamādhiṁ vīriyassa uddhaccapakkhattā uddhaccaṁ",
  "atk-s0305a1:104_6": "abhibhavati. Samādhi pana vīriyena saṁyojito kosajje patituṁ na labhati, vīriyaṁ",
  "atk-s0305a1:104_7": "samādhinā saṁyojitaṁ uddhacce patituṁ na labhati. Tasmā tadubhayaṁ samaṁ kātabbaṁ.",
  "atk-s0305a1:104_8": "Ubhayasamatāya hi appanā hoti.",
  "atk-s0305a1:105_0": "Api ca samādhikammikassa balavatīpi saddhā vaṭṭati. Evaṁ saddahanto okappento appanaṁ",
  "atk-s0305a1:105_1": "pāpuṇissati. Samādhipaññāsu pana samādhikammikassa ekaggatā balavatī vaṭṭati. Evañhi",
  "atk-s0305a1:105_2": "so appanaṁ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṁ",
  "atk-s0305a1:105_3": "pāpuṇāti. Ubhinnaṁ pana samatāyapi appanā hotiyeva. Sati pana sabbattha balavatī",
  "atk-s0305a1:105_4": "vaṭṭati. Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato",
  "atk-s0305a1:105_5": ", kosajjapakkhikena ca samādhinā kosajjapātato rakkhati. Tasmā sā loṇadhūpanaṁ viya",
  "atk-s0305a1:105_6": "sabbabyañjanesu, sabbakammikaamacco viya ca sabbarājakiccesu sabbattha icchitabbā.",
  "atk-s0305a1:105_7": "Tenāha ‘‘sati ca pana sabbatthikā vuttā bhagavatā. Kiṁ kāraṇā? Cittañhi satipaṭisaraṇaṁ,",
  "atk-s0305a1:105_8": "ārakkhapaccupaṭṭhānā ca sati, na vinā satiyā cittassa paggahaniggaho hotī’’ti.",
  "atk-s0305a1:106_0": "Duppaññapuggalaparivajjanā nāma khandhādibhede anogāḷhapaññānaṁ dummedhapuggalānaṁ",
  "atk-s0305a1:106_1": "ārakā parivajjanaṁ. Paññavantapuggalasevanā nāma samapaññāsalakkhaṇapariggāhikāya",
  "atk-s0305a1:106_2": "udayabbayapaññāya samannāgatapuggalasevanā. Gambhīrañāṇacariyapaccavekkhaṇā nāma",
  "atk-s0305a1:106_3": "gambhīresu khandhādīsu pavattāya gambhīrapaññāya pabhedapaccavekkhaṇā. Tadadhimuttatā",
  "atk-s0305a1:106_4": "nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā.",
  "atk-s0305a1:106_5": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:107_0": "Ekādasa dhammā vīriyasambojjhaṅgassa uppādāya saṁvattanti – apāyabhayapaccavekkhaṇatā,",
  "atk-s0305a1:107_1": "ānisaṁsadassāvitā, gamanavīthipaccavekkhaṇatā, piṇḍapātāpacāyanatā, dāyajjamahattapaccavekkhaṇatā,",
  "atk-s0305a1:107_2": "satthumahattapaccavekkhaṇatā, jātimahattapaccavekkhaṇatā, sabrahmacārimahattapaccavekkhaṇatā,",
  "atk-s0305a1:107_3": "kusītapuggalaparivajjanatā, āraddhavīriyapuggalasevanatā, tadadhimuttatāti.",
  "atk-s0305a1:108_0": "Tattha ‘‘nirayesu pañcavidhabandhanakammakāraṇato paṭṭhāya mahādukkhaṁ anubhavanakālepi,",
  "atk-s0305a1:108_1": "tiracchānayoniyaṁ jālakhipanakumīnādīhi gahitakālepi, pājanakaṇṭakādippahāratunnassa",
  "atk-s0305a1:108_2": "pana sakaṭavahanādikālepi, pettivisaye anekānipi vassasahassāni ekaṁ buddhantarampi",
  "atk-s0305a1:108_3": "khuppipāsāhi āturībhūtakālepi, kālakañcikaasuresu saṭṭhihatthaasītihatthappamāṇena",
  "atk-s0305a1:108_4": "aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṁ",
  "atk-s0305a1:108_5": "uppādetuṁ. Ayameva te bhikkhu kālo’’ti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0305a1:109_0": "‘‘Na sakkā kusītena navalokuttaradhammaṁ laddhuṁ, āraddhavīriyeneva sakkā ayamānisaṁso",
  "atk-s0305a1:109_1": "vīriyassā’’ti evaṁ ānisaṁsadassāvinopi uppajjati. ‘‘Sabbabuddha-paccekabuddha-mahāsāvakeheva",
  "atk-s0305a1:109_2": "gatamaggo te gantabbo. So ca na sakkā kusītena gantu’’nti evaṁ gamanavīthiṁ paccavekkhantassāpi uppajjati.",
  "atk-s0305a1:110_0": "‘‘Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā,",
  "atk-s0305a1:110_1": "nāpi ‘taṁ nissāya jīvissāmā’ti te paṇītāni piṇḍapātādīni denti. Atha kho attano kārānaṁ",
  "atk-s0305a1:110_2": "mahapphalataṁ paccāsīsamānā denti. Satthārāpi ‘‘ayaṁ ime paccaye paribhuñjitvā kāyadaḷhibahulo",
  "atk-s0305a1:110_3": "sukhaṁ viharissatī’’ti na evaṁ sampassatā tuyhaṁ paccayā anuññātā, atha kho ‘‘ayaṁ",
  "atk-s0305a1:110_4": "ime paribhuñjamānova samaṇadhammaṁ katvā vaṭṭadukkhato muccissatī’ti te paccayā anuññātā,",
  "atk-s0305a1:110_5": "so dāni tvaṁ kusīto viharanto na taṁ piṇḍaṁ apacāyissasi, āraddhavīriyasseva hi piṇḍapātāpacāyanaṁ",
  "atk-s0305a1:110_6": "nāma hotī’’ti evaṁ piṇḍapātāpacāyanaṁ paccavekkhantassāpi uppajjati mahāmittattherassa viya.",
  "atk-s0305a1:111_0": "Thero kira kassakaleṇe nāma paṭivasati. Tasseva gocaragāme ekā mahāupāsikā theraṁ",
  "atk-s0305a1:111_1": "puttaṁ katvā paṭijaggati. Sā ekadivasaṁ araññaṁ gacchantī dhītaraṁ āha – ‘‘amma,",
  "atk-s0305a1:111_2": "asukasmiṁ ṭhāne purāṇataṇḍulā, asukasmiṁ khīraṁ, asukasmiṁ sappi, asukasmiṁ phāṇitaṁ,",
  "atk-s0305a1:111_3": "tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ",
  "atk-s0305a1:111_4": "dehi, tvañca bhuñjeyyāsi, ahaṁ pana hiyyo pakkaṁ pārivāsikabhattaṁ kañjiyena bhuttāmhī’’ti.",
  "atk-s0305a1:111_5": "‘‘Divā kiṁ bhuñjissasi, ammā’’ti? ‘‘Sākapaṇṇaṁ pakkhipitvā kaṇataṇḍulehi ambilayāguṁ",
  "atk-s0305a1:111_6": "pacitvā ṭhapehi, ammā’’ti.",
  "atk-s0305a1:112_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi ‘‘mahāupāsikā",
  "atk-s0305a1:112_1": "kira kañjiyena pārivāsikabhattaṁ bhuñjitvā divāpi kaṇapaṇṇambilayāguṁ bhuñjissati,",
  "atk-s0305a1:112_2": "tuyhaṁ atthāya pana purāṇataṇḍulādīni ācikkhati, taṁ nissāya kho panesā neva khettaṁ",
  "atk-s0305a1:112_3": "na vatthuṁ na bhattaṁ na vatthaṁ paccāsīsati, tisso pana sampattiyo patthayamānā",
  "atk-s0305a1:112_4": "deti, tvaṁ etissā tā sampattiyo dātuṁ sakkhissasi , na sakkhissasīti, ayaṁ kho pana",
  "atk-s0305a1:112_5": "piṇḍapāto tayā sarāgena sadosena samohena na sakkā gaṇhitu’’nti pattaṁ thavikāya",
  "atk-s0305a1:112_6": "pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce,",
  "atk-s0305a1:112_7": "cīvaraṁ cīvaravaṁse ṭhapetvā ‘‘arahattaṁ apāpuṇitvā na nikkhamissāmī’’ti vīriyaṁ",
  "atk-s0305a1:112_8": "adhiṭṭhahitvā nisīdi . Dīgharattaṁ appamatto hutvā nivutthabhikkhu vipassanaṁ vaḍḍhetvā",
  "atk-s0305a1:112_9": "purebhattameva arahattaṁ patvā vikasamānamiva padumaṁ mahākhīṇāsavo sitaṁ karontova",
  "atk-s0305a1:112_10": "nikkhami. Leṇadvāre rukkhamhi adhivatthā devatā –",
  "atk-s0305a1:113": "‘‘Namo te purisājañña, namo te purisuttama;",
  "atk-s0305a1:114": "Yassa te āsavā khīṇā, dakkhiṇeyyosi mārisā’’ti. –",
  "atk-s0305a1:115_0": "Udānaṁ udānetvā ‘‘bhante, piṇḍāya paviṭṭhānaṁ tumhādisānaṁ arahantānaṁ bhikkhaṁ datvā",
  "atk-s0305a1:115_1": "mahallakitthiyo dukkhā muccissantī’’ti āha. Thero uṭṭhahitvā dvāraṁ vivaritvā kālaṁ",
  "atk-s0305a1:115_2": "olokento ‘‘pātoyevā’’ti ñatvā pattacīvaraṁ ādāya gāmaṁ pāvisi.",
  "atk-s0305a1:116_0": "Dārikāpi bhattaṁ sampādetvā ‘‘idāni me bhātā āgamissati, idāni āgamissatī’’ti dvāraṁ",
  "atk-s0305a1:116_1": "olokayamānā nisīdi. Sā there gharadvāraṁ sampatte pattaṁ gahetvā sappiphāṇitayojitassa",
  "atk-s0305a1:116_2": "khīrapiṇḍapātassa pūretvā hatthe ṭhapesi. Thero ‘‘sukhaṁ hotū’’ti anumodanaṁ katvā",
  "atk-s0305a1:116_3": "pakkāmi. Sāpi taṁ olokayamānāva aṭṭhāsi. Therassa hi tadā ativiya parisuddho chavivaṇṇo",
  "atk-s0305a1:116_4": "ahosi, vippasannāni indriyāni, mukhaṁ bandhanā muttatālapakkaṁ viya ativiya virocittha.",
  "atk-s0305a1:117_0": "Mahāupāsikā araññato āgantvā ‘‘kiṁ, amma, bhātiko te āgato’’ti pucchi. Sā sabbaṁ",
  "atk-s0305a1:117_1": "taṁ pavattiṁ ārocesi. Upāsikā ‘‘ajja me puttassa pabbajitakiccaṁ matthakaṁ patta’’nti",
  "atk-s0305a1:117_2": "ñatvā ‘‘abhiramati te, amma, bhātā buddhasāsane, na ukkaṇṭhatī’’ti āha.",
  "atk-s0305a1:118_0": "‘‘Mahantaṁ kho panetaṁ satthudāyajjaṁ, yadidaṁ satta ariyadhanāni nāma, taṁ na sakkā",
  "atk-s0305a1:118_1": "kusītena gahetuṁ. Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti",
  "atk-s0305a1:118_2": "paribāhiraṁ karonti, so tesaṁ accayena dāyajjaṁ na labhati, evaṁ kusītopi idaṁ ariyadhanadāyajjaṁ",
  "atk-s0305a1:118_3": "na labhati , āraddhavīriyova labhatī’’ti dāyajjamahattaṁ paccavekkhatopi uppajjati.",
  "atk-s0305a1:119_0": "‘‘Mahā kho pana te satthā, satthuno hi te mātukucchismiṁ paṭisandhiggahaṇakālepi",
  "atk-s0305a1:119_1": "abhinikkhamanepi abhisambodhiyampi dhammacakkappavattana-yamakapāṭihāriya-devorohana-āyusaṅkhāravossajjanesupi",
  "atk-s0305a1:119_2": "parinibbānakālepi dasasahassilokadhātu akampittha. Yuttaṁ nu kho te evarūpassa satthu",
  "atk-s0305a1:119_3": "sāsane pabbajitvā kusītena bhavitu’’nti evaṁ satthumahattaṁ paccavekkhatopi uppajjati.",
  "atk-s0305a1:120_0": "‘‘Jātiyāpi tvaṁ idāni na lāmakajātiko, asambhinnāya mahāsammatapaveṇiyā āgataukkākarājavaṁse",
  "atk-s0305a1:120_1": "jātosi, suddhodanamahārājassa ca mahāmāyādeviyā ca nattā, rāhulabhaddassa kaniṭṭho,",
  "atk-s0305a1:120_2": "tayā nāma evarūpena jinaputtena hutvā na yuttaṁ kusītena viharitu’’nti evaṁ jātimahattaṁ",
  "atk-s0305a1:120_3": "paccavekkhatopi uppajjati.",
  "atk-s0305a1:121_0": "‘‘Sāriputtamoggallānā ceva asīti mahāsāvakā ca vīriyeneva lokuttaradhammaṁ paṭivijjhiṁsu.",
  "atk-s0305a1:121_1": "Tvaṁ pana etesaṁ sabrahmacārīnaṁ maggaṁ paṭipajjasi, na paṭipajjasī’’ti evaṁ sabrahmacārimahattaṁ",
  "atk-s0305a1:121_2": "paccavekkhatopi uppajjati.",
  "atk-s0305a1:122_0": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi,",
  "atk-s0305a1:122_1": "āraddhavīriye pahitatte puggale sevantassāpi ṭhānanisajjādīsu vīriyuppādanatthaṁ",
  "atk-s0305a1:122_2": "ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:123_0": "Ekādasa dhammā pītisambojjhaṅgassa uppādāya saṁvattanti – buddhānussati dhammo, saṅgho,",
  "atk-s0305a1:123_1": "sīlaṁ, cāgo, devatānussati, upasamānussati, lūkhapuggalaparivajjanatā, siniddhapuggalasevanatā,",
  "atk-s0305a1:123_2": "pasādanīyasuttantapaccavekkhaṇatā, tadadhimuttatāti.",
  "atk-s0305a1:124_0": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo",
  "atk-s0305a1:124_1": "uppajjati, dhammasaṅghaguṇe anussarantassāpi, dīgharattaṁ akhaṇḍaṁ katvā rakkhitaṁ",
  "atk-s0305a1:124_2": "catupārisuddhisīlaṁ paccavekkhantassāpi, gihino dasasīlapañcasīlāni paccavekkhantassāpi,",
  "atk-s0305a1:124_3": "dubbhikkhabhayādīsu paṇītaṁ bhojanaṁ sabrahmacārīnaṁ datvā ‘‘evaṁ nāma adamhā’’ti",
  "atk-s0305a1:124_4": "cāgaṁ paccavekkhantassāpi, gihinopi evarūpe kāle sīlavantānaṁ dinnadānaṁ paccavekkhantassāpi,",
  "atk-s0305a1:124_5": "yehi guṇehi samannāgatā devattaṁ pattā, tathārūpānaṁ attani atthitaṁ paccavekkhantassāpi,",
  "atk-s0305a1:124_6": "samāpattiyā vikkhambhitā kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0305a1:124_7": "cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu",
  "atk-s0305a1:124_8": "pasādasinehābhāvena gadrabhapiṭṭharajasadise lūkhapuggale parivajjentassāpi, buddhādīsu",
  "atk-s0305a1:124_9": "pasādabahule muducitte siniddhapuggale sevantassāpi, ratanattayaguṇaparidīpake pasādanīye",
  "atk-s0305a1:124_10": "suttante paccavekkhantassāpi, ṭhānanisajjādīsu pītiuppādanatthaṁ ninnapoṇapabbhāracittassāpi",
  "atk-s0305a1:124_11": "uppajjati. Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:125_0": "Satta dhammā passaddhisambojjhaṅgassa uppādāya saṁvattanti – paṇītabhojanasevanatā,",
  "atk-s0305a1:125_1": "utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā,",
  "atk-s0305a1:125_2": "passaddhakāya-puggalasevanatā, tadadhimuttatāti.",
  "atk-s0305a1:126_0": "Paṇītañhi siniddhaṁ bhojanaṁ bhuñjantassāpi, sītuṇhesu utūsu ṭhānādīsu ca iriyāpathesu",
  "atk-s0305a1:126_1": "sappāyaṁ utuñca iriyāpathañca sevantassāpi passaddhi uppajjati. Yo pana mahāpurisajātiko",
  "atk-s0305a1:126_2": "sabbautuiriyāpathakkhamova hoti, na taṁ sandhāyetaṁ vuttaṁ. Yassa sabhāgavisabhāgatā",
  "atk-s0305a1:126_3": "atthi, tasseva visabhāge utuiriyāpathe vajjetvā sabhāge sevantassa uppajjati. Majjhattapayogo",
  "atk-s0305a1:126_4": "vuccati attano ca parassa ca kammassakatapaccavekkhaṇā. Iminā majjhattapayogena uppajjati.",
  "atk-s0305a1:126_5": "Yo leḍḍudaṇḍādīhi paraṁ viheṭhayamānova vicarati, evarūpaṁ sāraddhakāyapuggalaṁ parivajjentassāpi,",
  "atk-s0305a1:126_6": "saṁyatapādapāṇiṁ passaddhakāyaṁ puggalaṁ sevantassāpi, ṭhānanisajjādīsu passaddhiuppādanatthāya",
  "atk-s0305a1:126_7": "ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:127_0": "Dasa dhammā samādhisambojjhaṅgassa uppādāya saṁvattanti – vatthuvisadakiriyatā, indriyasamattapaṭipādanatā,",
  "atk-s0305a1:127_1": "nimittakusalatā, samaye cittassa paggaṇhanatā, samaye cittassa niggaṇhanatā, samaye",
  "atk-s0305a1:127_2": "sampahaṁsanatā, samaye ajjhupekkhanatā, asamāhitapuggalaparivajjanatā, samāhitapuggalasevanatā,",
  "atk-s0305a1:127_3": "tadadhimuttatāti. Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0305a1:128_0": "Nimittakusalatā nāma kasiṇanimittassa uggahaṇakusalatā. Samaye cittassa paggaṇhanatāti",
  "atk-s0305a1:128_1": "yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena",
  "atk-s0305a1:128_2": "tassa paggaṇhanaṁ. Samaye cittassa niggaṇhanatāti yasmiṁ samaye accāraddhavīriyatādīhi",
  "atk-s0305a1:128_3": "uddhataṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena",
  "atk-s0305a1:128_4": "tassa niggaṇhanaṁ. Samaye sampahaṁsanatāti yasmiṁ samaye cittaṁ paññāpayogamandatāya",
  "atk-s0305a1:128_5": "vā upasamasukhānaṁ vigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena",
  "atk-s0305a1:128_6": "saṁvejeti. Aṭṭha saṁvegavatthūni nāma jātijarābyādhimaraṇāni cattāri, apāyadukkhaṁ",
  "atk-s0305a1:128_7": "pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ",
  "atk-s0305a1:128_8": "dukkhanti. Ratanattayaguṇānussaraṇena ca pasādaṁ janeti, ayaṁ vuccati ‘‘samaye sampahaṁsanatā’’ti.",
  "atk-s0305a1:129_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ",
  "atk-s0305a1:129_1": "anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāssa paggahaniggahasampahaṁsanesu",
  "atk-s0305a1:129_2": "na byāpāraṁ āpajjati sārathi viya samappavattesu assesu. Ayaṁ vuccati ‘‘samaye ajjhupekkhanatā’’ti.",
  "atk-s0305a1:129_3": "Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ",
  "atk-s0305a1:129_4": "puggalānaṁ ārakā parivajjanaṁ. Samāhitapuggalasevanatā nāma upacārena vā appanāya",
  "atk-s0305a1:129_5": "vā samāhitacittānaṁ sevanā bhajanā payirupāsanā. Tadadhimuttatā nāma ṭhānanisajjādīsu",
  "atk-s0305a1:129_6": "samādhiuppādanatthameva ninnapoṇapabbhāracittatā. Evañhi paṭipajjato esa uppajjati.",
  "atk-s0305a1:129_7": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:130_0": "Pañca dhammā upekkhāsambojjhaṅgassa uppādāya saṁvattanti – sattamajjhattatā, saṅkhāramajjhattatā,",
  "atk-s0305a1:130_1": "sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā,",
  "atk-s0305a1:130_2": "tadadhimuttatāti. Tattha dvīhākārehi sattamajjhattataṁ samuṭṭhāpeti – ‘‘tvaṁ attanova",
  "atk-s0305a1:130_3": "kammena āgantvā attanova kammena gamissasi, esopi attano kammena āgantvā attanova",
  "atk-s0305a1:130_4": "kammena gamissati, tvaṁ kaṁ kelāyasī’’ti evaṁ kammassakatapaccavekkhaṇena ca – ‘‘paramatthato",
  "atk-s0305a1:130_5": "sattoyeva natthi, so tvaṁ kaṁ kelāyasī’’ti evaṁ nissattapaccavekkhaṇena ca. Dvīhevākārehi",
  "atk-s0305a1:130_6": "saṅkhāramajjhattataṁ samuṭṭhāpeti – ‘‘idaṁ cīvaraṁ anupubbena vaṇṇavikāratañceva",
  "atk-s0305a1:130_7": "jiṇṇabhāvañca upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati,",
  "atk-s0305a1:130_8": "sace panassa sāmiko bhaveyya , nāyaṁ evaṁ vinassituṁ dadeyyā’’ti evaṁ assāmikabhāvapaccavekkhaṇena",
  "atk-s0305a1:130_9": "ca, ‘‘anaddhaniyaṁ idaṁ tāvakālika’’nti evaṁ tāvakālikabhāvapaccavekkhaṇena ca. Yathā",
  "atk-s0305a1:130_10": "ca cīvare, evaṁ pattādīsupi yojanā kātabbā.",
  "atk-s0305a1:131_0": "Sattasaṅkhārakelāyanapuggalaparivajjanatāti ettha yo puggalo gihi vā attano puttadhītādike,",
  "atk-s0305a1:131_1": "pabbajito vā attano antevāsikasamānupajjhāyakādike mamāyati, sahatthāva nesaṁ kesacchedana-sūcikamma-cīvaradhovana-rajana-pattapacanādīni",
  "atk-s0305a1:131_2": "karoti, muhuttampi apassanto ‘‘asuko sāmaṇero kuhiṁ, asuko daharo kuhi’’nti bhantamigo",
  "atk-s0305a1:131_3": "viya ito cito ca āloketi, aññena kesacchedanādīnaṁ atthāya ‘‘muhuttaṁ tāva asukaṁ",
  "atk-s0305a1:131_4": "pesethā’’ti yāciyamānopi ‘‘amhepi taṁ attano kammaṁ na kārema, tumhe naṁ gahetvā",
  "atk-s0305a1:131_5": "kilamessathā’’ti na deti, ayaṁ sattakelāyano nāma. Yo pana cīvarapattathālakakattarayaṭṭhiādīni",
  "atk-s0305a1:131_6": "mamāyati, aññassa hatthena parāmasitumpi na deti, tāvakālikaṁ yācitopi ‘‘mayampi",
  "atk-s0305a1:131_7": "imaṁ dhanāyantā na paribhuñjāma, tumhākaṁ kiṁ dassāmā’’ti vadati, ayaṁ saṅkhārakelāyano",
  "atk-s0305a1:131_8": "nāma. Yo pana tesu dvīsupi vatthūsu majjhatto udāsino, ayaṁ sattasaṅkhāramajjhatto",
  "atk-s0305a1:131_9": "nāma. Iti ayaṁ upekkhāsambojjhaṅgo evarūpaṁ sattasaṅkhārakelāyanapuggalaṁ ārakā parivajjentassāpi,",
  "atk-s0305a1:131_10": "sattasaṅkhāramajjhattapuggalaṁ sevantassāpi, ṭhānanisajjādīsu taduppādanatthaṁ ninnapoṇapabbhāracittassāpi",
  "atk-s0305a1:131_11": "uppajjati. Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:132_0": "Asubhanimittanti uddhumātakādibhedā dasa asubhārammaṇā dhammā. Yonisomanasikārabahulīkāroti",
  "atk-s0305a1:132_1": "ettha pana yonisomanasikāro nāma upāyamanasikāro, pathamanasikāro, uppādakamanasikāro.",
  "atk-s0305a1:132_2": "Apica cha dhammā kāmacchandassa pahānāya saṁvattanti – asubhanimittassa uggaho, asubhabhāvanānuyogo,",
  "atk-s0305a1:132_3": "indriyesu guttadvāratā, bhojane mattaññutā, kalyāṇamittatā, sappāyakathāti.",
  "atk-s0305a1:133_0": "Dasavidhañhi asubhanimittaṁ uggaṇhantassāpi kāmacchando pahīyati, bhāventassāpi,",
  "atk-s0305a1:133_1": "indriyesu guttadvārassāpi, catunnaṁ pañcannaṁ ālopānaṁ okāse sati udakaṁ pivitvā",
  "atk-s0305a1:133_2": "yāpanasīlatāya bhojane mattaññunopi. Tenetaṁ vuttaṁ –",
  "atk-s0305a1:134": "‘‘Cattāro pañca ālope, abhutvā udakaṁ pive;",
  "atk-s0305a1:135": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0305a1:136_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando",
  "atk-s0305a1:136_1": "pahīyati, ṭhānanisajjādīsu dasaasubhanimittāya-sappāyakathāyapi pahīyati. Tena vuttaṁ",
  "atk-s0305a1:136_2": "‘‘cha dhammā kāmacchandassa pahānāya saṁvattantī’’ti . Imehi pana chahi dhammehi",
  "atk-s0305a1:136_3": "pahīnassa kāmacchandassa arahattamaggena āyatiṁ anuppādo hoti.",
  "atk-s0305a1:137_0": "Mettā cetovimuttīti ettha mettāti vutte appanāpi upacāropi vaṭṭati, cetovimuttīti",
  "atk-s0305a1:137_1": "appanāyeva. Yonisomanasikāro vuttalakkhaṇova. Apica cha dhammā byāpādassa pahānāya",
  "atk-s0305a1:137_2": "saṁvattanti – mettānimittassa uggaho, mettābhāvanānuyogo, kammassakatāpaccavekkhaṇatā,",
  "atk-s0305a1:137_3": "paṭisaṅkhānabahulatā, kalyāṇamittatā, sappāyakathāti.",
  "atk-s0305a1:138_0": "Odissakaanodissakadisāpharaṇānañhi aññataravasena mettaṁ uggaṇhantassāpi byāpādo",
  "atk-s0305a1:138_1": "pahīyati, tathā odhisoanodhisodisāpharaṇavasena mettaṁ bhāventassāpi. ‘‘Tvaṁ etassa",
  "atk-s0305a1:138_2": "kuddho kiṁ karissasi? Kimassa sīlādīni nāsetuṁ sakkhissasi? Nanu tvaṁ attano kammena",
  "atk-s0305a1:138_3": "āgantvā attano kammeneva gamissasi? Parassa kujjhanaṁ nāma vītaccikaṅgāratattaayasalākagūthādīni",
  "atk-s0305a1:138_4": "gahetvā paraṁ paharitukāmatāsadisaṁ hoti. Esopi tava kuddho kiṁ karissati? Kiṁ te",
  "atk-s0305a1:138_5": "sīlādīni vināsetuṁ sakkhissati? Esa attano kammena āgantvā attano kammeneva gamissati?",
  "atk-s0305a1:138_6": "Appaṭicchitapaheṇakaṁ viya paṭivātaṁ khittarajomuṭṭhi viya ca etassevesa kodho matthake",
  "atk-s0305a1:138_7": "patissatī’’ti evaṁ attano ca parassa ca kammassakataṁ paccavekkhatopi, ubhayakammassakataṁ",
  "atk-s0305a1:138_8": "paccavekkhitvā paṭisaṅkhāne ṭhitassāpi, assaguttattherasadise mettābhāvanārate kalyāṇamitte",
  "atk-s0305a1:138_9": "sevantassāpi byāpādo pahīyati, ṭhānanisajjādīsu mettānissitasappāyakathāyapi pahīyati.",
  "atk-s0305a1:138_10": "Tena vuttaṁ ‘‘cha dhammā byāpādassa pahānāya saṁvattantī’’ti . Imehi pana chahi dhammehi",
  "atk-s0305a1:138_11": "pahīnassa byāpādassa anāgāmimaggena āyatiṁ anuppādo hoti.",
  "atk-s0305a1:139_0": "Atthi bhikkhave aratītiādi vuttatthameva. Api ca cha dhammā thinamiddhassa pahānāya",
  "atk-s0305a1:139_1": "saṁvattanti – atibhojane nimittaggāho, iriyāpathasamparivattanatā, ālokasaññāmanasikāro,",
  "atk-s0305a1:139_2": "abbhokāsavāso, kalyāṇamittatā, sappāyakathāti.",
  "atk-s0305a1:140_0": "Āharahatthakaṁ, bhuttavamitakaṁ, tatravaṭṭakaṁ, alaṁsāṭakaṁ, kākamāsakabhojanaṁ bhuñjitvā",
  "atk-s0305a1:140_1": "rattiṭṭhānadivāṭṭhāne nisinnassa hi samaṇadhammaṁ karoto thinamiddhaṁ mahāhatthī",
  "atk-s0305a1:140_2": "viya ottharantaṁ āgacchati, catupañcaālopaokāsaṁ pana ṭhapetvā pānīyaṁ pivitvā yāpanasīlassa",
  "atk-s0305a1:140_3": "bhikkhuno taṁ na hotīti evaṁ atibhojane nimittaṁ gaṇhantassapi thinamiddhaṁ pahīyati.",
  "atk-s0305a1:140_4": "Yasmiṁ iriyāpathe thinamiddhaṁ okkamati, tato aññaṁ parivattentassāpi, rattiṁ candālokadīpālokaukkāloke",
  "atk-s0305a1:140_5": "divā sūriyālokaṁ manasikarontassāpi, abbhokāse vasantassāpi, mahākassapattherasadise",
  "atk-s0305a1:140_6": "pahīnathinamiddhe kalyāṇamitte sevantassāpi thinamiddhaṁ pahīyati, ṭhānanisajjādīsu",
  "atk-s0305a1:140_7": "dhutaṅganissitasappāyakathāyapi pahīyati. Tena vuttaṁ ‘‘cha dhammā thinamiddhassa",
  "atk-s0305a1:140_8": "pahānāya saṁvattantī’’ti. Imehi pana chahi dhammehi pahīnassa thinamiddhassa arahattamaggena",
  "atk-s0305a1:140_9": "āyatiṁ anuppādo hoti.",
  "atk-s0305a1:141_0": "Atthi bhikkhave cetaso vūpasamotiādīni vuttatthāneva. Apica cha dhammā uddhaccakukkuccassa",
  "atk-s0305a1:141_1": "pahānāya saṁvattanti – bahussutatā, paripucchakatā, vinaye pakataññutā, vuddhasevitatā,",
  "atk-s0305a1:141_2": "kalyāṇamittatā, sappāyakathāti.",
  "atk-s0305a1:142_0": "Bāhusaccenapi hi ekaṁ vā dve vā tayo vā cattāro vā pañca vā nikāye pāḷivasena ca",
  "atk-s0305a1:142_1": "atthavasena ca uggaṇhantassāpi uddhaccakukkuccaṁ pahīyati, kappiyākappiyaparipucchābahulassāpi,",
  "atk-s0305a1:142_2": "vinayapaññattiyaṁ ciṇṇavasībhāvatāya pakataññunopi, vuddhe mahallakatthere upasaṅkamantassāpi,",
  "atk-s0305a1:142_3": "upālittherasadise vinayadhare kalyāṇamitte sevantassāpi, uddhaccakukkuccaṁ pahīyati,",
  "atk-s0305a1:142_4": "ṭhānanisajjādīsu kappiyākappiyanissitasappāyakathāyapi pahīyati. Tena vuttaṁ ‘‘cha",
  "atk-s0305a1:142_5": "dhammā uddhaccakukkuccassa pahānāya saṁvattantī’’ti. Imehi pana chahi dhammehi pahīne",
  "atk-s0305a1:142_6": "uddhaccakukkucce uddhaccassa arahattamaggena, kukkuccassa anāgāmimaggena āyatiṁ anuppādo hotīti.",
  "atk-s0305a1:143_0": "Kusalākusalā dhammātiādīnipi vuttatthāneva. Apica cha dhammā vicikicchāya pahānāya",
  "atk-s0305a1:143_1": "saṁvattanti – bahussutatā, paripucchakatā, vinaye pakataññutā, adhimokkhabahulatā,",
  "atk-s0305a1:143_2": "kalyāṇamittatā, sappāyakathāti.",
  "atk-s0305a1:144_0": "Bāhusaccenapi hi ekaṁ vā…pe… pañca vā nikāye pāḷivasena ca atthavasena ca uggaṇhantassāpi",
  "atk-s0305a1:144_1": "vicikicchā pahīyati, tīṇi ratanāni ārabbha paripucchābahulassāpi , vinaye ciṇṇavasībhāvassāpi,",
  "atk-s0305a1:144_2": "tīsu ratanesu okappaniyasaddhāsaṅkhātaadhimokkhabahulassāpi, saddhādhimutte vakkalittherasadise",
  "atk-s0305a1:144_3": "kalyāṇamitte sevantassāpi vicikicchā pahīyati, ṭhānanisajjādīsu tiṇṇaṁ ratanānaṁ",
  "atk-s0305a1:144_4": "guṇanissitasappāyakathāyapi pahīyati. Tena vuttaṁ ‘‘cha dhammā vicikicchāya pahānāya",
  "atk-s0305a1:144_5": "saṁvattantī’’ti. Imehi pana chahi dhammehi pahīnāya vicikicchāya sotāpattimaggena",
  "atk-s0305a1:144_6": "āyatiṁ anuppādo hoti. Iti bhagavā imasmiṁ sutte desanaṁ tīhi bhavehi nivattetvā arahattena",
  "atk-s0305a1:144_7": "kūṭaṁ gaṇhi. Desanāpariyosāne pañcasatā bhikkhū arahattaṁ pāpuṇiṁsu.",
  "atk-s0305a1:145": "2. Pariyāyasuttavaṇṇanā",
  "atk-s0305a1:146_0": "233. Dutiye sambahulāti vinayapariyāyena tayo janā sambahulāti vuccanti, tato paraṁ",
  "atk-s0305a1:146_1": "saṅgho. Suttantapariyāyena tayo tayo eva, tato uddhaṁ sambahulā. Idha suttantapariyāyena",
  "atk-s0305a1:146_2": "sambahulāti veditabbā. Piṇḍāya pavisiṁsūti piṇḍāya paviṭṭhā. Te pana na tāva paviṭṭhā,",
  "atk-s0305a1:146_3": "‘‘pavisissāmā’’ti nikkhantattā pana pavisiṁsūti vuttā. Yathā kiṁ? Yathā ‘‘gāmaṁ gamissāmī’’ti",
  "atk-s0305a1:146_4": "nikkhantapuriso taṁ gāmaṁ apattopi ‘‘kahaṁ itthannāmo’’ti vutte ‘‘gāmaṁ gato’’ti",
  "atk-s0305a1:146_5": "vuccati, evaṁ. Paribbājakānaṁ ārāmoti jetavanassa avidūre aññatitthiyānaṁ paribbājakānaṁ",
  "atk-s0305a1:146_6": "ārāmo atthi, taṁ sandhāyetaṁ vuttaṁ. Samaṇo āvusoti āvuso tumhākaṁ satthā samaṇo gotamo.",
  "atk-s0305a1:147_0": "Mayampi kho āvuso sāvakānaṁ evaṁ dhammaṁ desemāti titthiyānaṁ samaye ‘‘pañca nīvaraṇā",
  "atk-s0305a1:147_1": "pahātabbā, satta bojjhaṅgā bhāvetabbā’’ti etaṁ natthi . Te pana ārāmaṁ gantvā parisapariyante",
  "atk-s0305a1:147_2": "ṭhatvā aññaṁ olokento viya aññavihitakā viya hutvā bhagavato dhammadesanaṁ suṇanti.",
  "atk-s0305a1:147_3": "Tato ‘‘samaṇo gotamo ‘idaṁ pajahatha idaṁ bhāvethā’ti vadatī’’ti sallakkhetvā attano",
  "atk-s0305a1:147_4": "ārāmaṁ gantvā ārāmamajjhe āsanaṁ paññāpetvā upaṭṭhāyakaupaṭṭhāyikāhi parivutā sīsaṁ",
  "atk-s0305a1:147_5": "ukkhipitvā kāyaṁ unnāmetvā attano sayambhūñāṇena paṭividdhākāraṁ dassentā – ‘‘pañca",
  "atk-s0305a1:147_6": "nīvaraṇā nāma pahātabbā, satta bojjhaṅgā nāma bhāvetabbā’’ti kathenti.",
  "atk-s0305a1:148_0": "Idha no āvusoti ettha idhāti imasmiṁ paññāpane. Ko visesoti kiṁ adhikaṁ? Ko adhippayāsoti",
  "atk-s0305a1:148_1": "ko adhikappayogo? Kiṁ nānākaraṇanti kiṁ nānattaṁ? Dhammadesanāya vā dhammadesananti",
  "atk-s0305a1:148_2": "yadidaṁ samaṇassa vā gotamassa dhammadesanāya saddhiṁ amhākaṁ dhammadesanaṁ, amhākaṁ",
  "atk-s0305a1:148_3": "vā dhammadesanāya saddhiṁ samaṇassa gotamassa dhammadesanaṁ ārabbha nānākaraṇaṁ vucceyya,",
  "atk-s0305a1:148_4": "taṁ kinnāmāti vadanti. Dutiyapadepi eseva nayo.",
  "atk-s0305a1:149_0": "Neva abhinandiṁsūti ‘‘evameva’’nti na sampaṭicchiṁsu. Nappaṭikkosiṁsūti ‘‘nayidaṁ",
  "atk-s0305a1:149_1": "eva’’nti na paṭisedhiṁsu. Kiṁ pana te pahontā evaṁ akaṁsu, udāhu appahontāti? Pahontā.",
  "atk-s0305a1:149_2": "Na hi te ettakaṁ kathaṁ kathetuṁ na sakkonti ‘‘āvuso tumhākaṁ samaye pañca nīvaraṇā",
  "atk-s0305a1:149_3": "pahātabbā nāma natthi, satta bojjhaṅgā bhāvetabbā nāma natthī’’ti. Evaṁ pana tesaṁ",
  "atk-s0305a1:149_4": "ahosi – ‘‘atthi no etaṁ kathāpābhataṁ, mayaṁ etaṁ satthu ārocessāma, atha no satthā",
  "atk-s0305a1:149_5": "madhuradhammadesanaṁ desessatī’’ti.",
  "atk-s0305a1:150_0": "Pariyāyoti kāraṇaṁ. Na ceva sampāyissantīti sampādetvā kathetuṁ na sakkhissanti.",
  "atk-s0305a1:150_1": "Uttariñca vighātanti asampāyanato uttarimpi dukkhaṁ āpajjissanti. Sampādetvā kathetuṁ",
  "atk-s0305a1:150_2": "asakkontānañhi dukkhaṁ uppajjati. Yathā taṁ, bhikkhave, avisayasminti ettha tanti",
  "atk-s0305a1:150_3": "nipātamattaṁ, yathāti kāraṇavacanaṁ, yasmā avisaye pañho pucchitoti attho. Sadevaketi",
  "atk-s0305a1:150_4": "saha devehi sadevake. Samārakādīsupi eseva nayo. Evaṁ tīṇi ṭhānāni loke pakkhipitvā",
  "atk-s0305a1:150_5": "dve pajāyāti, pañcahipi sattalokameva pariyādiyitvā etasmiṁ sadevakādibhede loke",
  "atk-s0305a1:150_6": "devaṁ vā manussaṁ vā na samanupassāmīti dīpeti. Ito vā pana sutvāti ito vā pana mama",
  "atk-s0305a1:150_7": "sāsanato sutvā. Ito sutvā hi tathāgato tathāgatasāvakopi ārādheyya, paritoseyya,",
  "atk-s0305a1:150_8": "aññathā ārādhanā nāma natthīti dasseti.",
  "atk-s0305a1:151_0": "Idāni attano tesaṁ pañhānaṁ veyyākaraṇena cittārādhanaṁ dassento katamo ca bhikkhave",
  "atk-s0305a1:151_1": "pariyāyotiādimāha. Tattha ajjhattaṁ kāmacchandoti attano pañcakkhandhe ārabbha uppannachandarāgo",
  "atk-s0305a1:151_2": ". Bahiddhā kāmacchandoti paresaṁ pañcakkhandhe ārabbha uppannachandarāgo. Uddesaṁ",
  "atk-s0305a1:151_3": "gacchatīti gaṇanaṁ gacchati. Ajjhattaṁ byāpādoti attano hatthapādādīsu uppannapaṭigho.",
  "atk-s0305a1:151_4": "Bahiddhā byāpādoti paresaṁ tesu uppannapaṭigho. Ajjhattaṁ dhammesu vicikicchāti attano",
  "atk-s0305a1:151_5": "khandhesu vimati. Bahiddhā dhammesu vicikicchāti bahiddhā aṭṭhasu ṭhānesu mahāvicikicchā.",
  "atk-s0305a1:151_6": "Ajjhattaṁ dhammesu satīti ajjhattike saṅkhāre paṭiggaṇhantassa uppannā sati. Bahiddhā",
  "atk-s0305a1:151_7": "dhammesu satīti bahiddhā saṅkhāre pariggaṇhantassa uppannā sati. Dhammavicayasambojjhaṅgepi eseva nayo.",
  "atk-s0305a1:152_0": "Kāyikanti caṅkamaṁ adhiṭṭhahantassa uppannavīriyaṁ. Cetasikanti – ‘‘na tāvāhaṁ imaṁ",
  "atk-s0305a1:152_1": "pallaṅkaṁ bhindissāmi, yāva me anupādāya āsavehi cittaṁ vimuccissatī’’ti evaṁ kāyapayogaṁ",
  "atk-s0305a1:152_2": "vinā uppannavīriyaṁ. Kāyappassaddhīti tiṇṇaṁ khandhānaṁ darathapassaddhi. Cittappassaddhīti",
  "atk-s0305a1:152_3": "viññāṇakkhandhassa darathapassaddhi. Upekkhāsambojjhaṅge satisambojjhaṅgasadisova vinicchayo.",
  "atk-s0305a1:153_0": "Imasmiṁ sutte missakasambojjhaṅgā kathitā. Etesu hi ajjhattadhammesu sati, pavicayo,",
  "atk-s0305a1:153_1": "upekkhāti ime attano khandhārammaṇattā lokiyāva honti, tathā maggaṁ apattaṁ kāyikavīriyaṁ.",
  "atk-s0305a1:153_2": "Avitakkaavicārā pana pītisamādhī kiñcāpi rūpāvacarā honti, rūpāvacare pana bojjhaṅgā",
  "atk-s0305a1:153_3": "na labbhantīti lokuttarāva honti. Ye ca therā brahmavihāravipassanāpādakajjhānādīsu",
  "atk-s0305a1:153_4": "bojjhaṅge uddharanti, tesaṁ matena rūpāvacarāpi arūpāvacarāpi honti. Bojjhaṅgesu",
  "atk-s0305a1:153_5": "hi arūpāvacare pītiyeva ekantena na labbhati, sesā cha missakāva hontīti. Desanāpariyosāne",
  "atk-s0305a1:153_6": "keci bhikkhū sotāpannā jātā, keci sakadāgāmī, keci anāgāmī, keci arahantoti.",
  "atk-s0305a1:154": "3. Aggisuttavaṇṇanā",
  "atk-s0305a1:155_0": "234. Tatiye satiñca khvāhaṁ, bhikkhave, sabbatthikaṁ vadāmīti loṇadhūpanaṁ viya sabbakammikāmaccaṁ",
  "atk-s0305a1:155_1": "viya ca sabbattha icchitabbaṁ vadāmīti attho. Yathā hi loṇadhūpanaṁ sabbabyañjanesupi",
  "atk-s0305a1:155_2": "nivisati, yathā ca sabbakammiko amacco yodhakammampi karoti mantakammampi paṭihārakammampīti",
  "atk-s0305a1:155_3": "sabbakiccāni sādheti, evaṁ uddhatassa cittassa niggaṇhanaṁ, līnassa paggaṇhananti",
  "atk-s0305a1:155_4": "sabbametaṁ satiyā ijjhati, na sakkā vinā satiyā etaṁ sampādetuṁ, tasmā evamāha. Imasmiṁ",
  "atk-s0305a1:155_5": "sutte pubbabhāgavipassanā bojjhaṅgāva kathitā.",
  "atk-s0305a1:156": "4. Mettāsahagatasuttavaṇṇanā",
  "atk-s0305a1:157_0": "235. Catutthe mettāsahagatena cetasātiādi sabbaṁ sabbākārena visuddhimagge (visuddhi.",
  "atk-s0305a1:157_1": "1.240-241) vitthāritameva. Mayampi kho, āvuso, sāvakānaṁ evaṁ dhammaṁ desemāti idampi",
  "atk-s0305a1:157_2": "te purimanayeneva satthu dhammadesanaṁ sutvā vadanti. Titthiyānañhi samaye pañcanīvaraṇappahānaṁ",
  "atk-s0305a1:157_3": "vā mettādibrahmavihārabhāvanā vā natthi. Kiṁ gatikā hotīti kiṁ nipphatti hoti. Kiṁ",
  "atk-s0305a1:157_4": "paramāti kiṁ uttamā. Kiṁ phalāti kiṁ ānisaṁsā. Kiṁ pariyosānāti kiṁ niṭṭhā. Mettāsahagatanti",
  "atk-s0305a1:157_5": "mettāya sahagataṁ saṁsaṭṭhaṁ sampayuttaṁ. Eseva nayo sabbattha. Vivekanissitādīni vuttatthāneva.",
  "atk-s0305a1:158_0": "Appaṭikūlanti duvidhaṁ appaṭikūlaṁ – sattaappaṭikūlañca, saṅkhāraappaṭikūlañca. Tasmiṁ",
  "atk-s0305a1:158_1": "appaṭikūle iṭṭhe vatthusminti attho. Paṭikūlasaññīti aniṭṭhasaññī. Kathaṁ panettha",
  "atk-s0305a1:158_2": "evaṁ viharati? Asubhapharaṇaṁ vā aniccanti manasikāraṁ vā karonto. Vuttañhetaṁ paṭisambhidāyaṁ",
  "atk-s0305a1:158_3": "‘‘kathaṁ appaṭikūle paṭikūlasaññī viharati. Iṭṭhasmiṁ vatthusmiṁ asubhāya vā pharati,",
  "atk-s0305a1:158_4": "aniccato vā upasaṁharatī’’ti. Paṭikūle pana aniṭṭhe vatthusmiṁ mettāpharaṇaṁ vā dhātumanasikāraṁ",
  "atk-s0305a1:158_5": "vā karonto appaṭikūlasaññī viharati nāma. Yathāha ‘‘kathaṁ paṭikūle appaṭikūlasaññī",
  "atk-s0305a1:158_6": "viharati. Aniṭṭhasmiṁ vatthusmiṁ mettāya vā pharati, dhātuto vā upasaṁharatī’’ti",
  "atk-s0305a1:158_7": "(paṭi. ma. 2.17). Ubhayamissakapadesupi eseva nayo. Appaṭikūlappaṭikūlesu hi tadeva",
  "atk-s0305a1:158_8": "asubhapharaṇaṁ vā aniccanti manasikāraṁ vā karonto paṭikūlasaññī viharati nāma. Paṭikūlāpaṭikūlesu",
  "atk-s0305a1:158_9": "ca tadeva mettāpharaṇaṁ vā dhātumanasikāraṁ vā karonto appaṭikūlasaññī viharati nāma.",
  "atk-s0305a1:158_10": "‘‘Cakkhunā rūpaṁ disvā neva sumano hotī’’tiādinā (paṭi. ma. 2.17) nayena vuttaṁ pana",
  "atk-s0305a1:158_11": "chaḷaṅgupekkhaṁ pavattayamāno ‘‘appaṭikūle ca paṭikūle ca tadubhayaṁ abhinivajjetvā",
  "atk-s0305a1:158_12": "upekkhako tattha viharati sato sampajāno’’ti veditabbo.",
  "atk-s0305a1:159_0": "Ettāvatā ca imassa bhikkhuno mettāya tikacatukkajjhānaṁ nibbattetvā tadeva pādakaṁ",
  "atk-s0305a1:159_1": "katvā vipassanaṁ vaḍḍhetvā arahattaṁ pattassa saha vipassanāya maggasambojjhaṅgānaṁ",
  "atk-s0305a1:159_2": "ariyiddhiyā ca dassitattā desanā vinivaṭṭetabbā siyā. Idaṁ pana mettājhānaṁ pādakaṁ",
  "atk-s0305a1:159_3": "katvā saṅkhāre sammasantopi yo arahattaṁ pāpuṇituṁ na sakkoti, yasmā tassa arahattaparamā",
  "atk-s0305a1:159_4": "mettā na hoti. Yaṁparamā pana hoti, taṁ dassetabbaṁ. Tasmā tassa dassanatthaṁ ayaṁ",
  "atk-s0305a1:159_5": "desanā āraddhā. Parato sabbaso vā pana rūpasaññānaṁ samatikkamātiādīsupi iminā nayena",
  "atk-s0305a1:159_6": "puna desanārambhapayojanaṁ veditabbaṁ.",
  "atk-s0305a1:160_0": "Subhaparamanti subhaniṭṭhaṁ, subhakoṭikaṁ, subhanipphattiṁ. Idhapaññassāti idheva",
  "atk-s0305a1:160_1": "paññā assa, nayimaṁ lokaṁ atikkamatīti idhapañño, tassa idhapaññassa, lokiyapaññassāti",
  "atk-s0305a1:160_2": "attho. Uttarivimuttiṁ appaṭivijjhatoti lokuttaradhammaṁ appaṭivijjhantassa. Yo pana",
  "atk-s0305a1:160_3": "paṭivijjhituṁ sakkoti, tassa arahattaparamāva mettā hotīti attho. Karuṇādīsupi eseva nayo.",
  "atk-s0305a1:161_0": "Kasmā panetāsaṁ mettādīnaṁ subhaparamāditā vuttā bhagavatāti? Sabhāgavasena tassa",
  "atk-s0305a1:161_1": "tassa upanissayattā. Mettāvihārissa hi sattā appaṭikūlā honti, athassa appaṭikūlaparicayā",
  "atk-s0305a1:161_2": "appaṭikūlesu parisuddhavaṇṇesu nīlādīsu cittaṁ upasaṁharato appakasireneva tattha",
  "atk-s0305a1:161_3": "cittaṁ pakkhandati. Iti mettā subhavimokkhassa upanissayo hoti, na tato paraṁ, tasmā",
  "atk-s0305a1:161_4": "subhaparamāti vuttā.",
  "atk-s0305a1:162_0": "Karuṇāvihārissa uṇhābhighātādirūpanimittaṁ sattadukkhaṁ samanupassantassa karuṇāya",
  "atk-s0305a1:162_1": "pavattisambhavato rūpe ādīnavo parividito hoti , athassa parividitarūpādīnavattā",
  "atk-s0305a1:162_2": "pathavīkasiṇādīsu aññataraṁ ugghāṭetvā rūpanissaraṇe ākāse cittaṁ upasaṁharato appakasireneva",
  "atk-s0305a1:162_3": "tattha cittaṁ pakkhandati. Iti karuṇā ākāsānañcāyatanassa upanissayo hoti, na tato",
  "atk-s0305a1:162_4": "paraṁ, tasmā ākāsānañcāyatanaparamāti vuttā.",
  "atk-s0305a1:163_0": "Muditāvihārissa pana tena tena pāmojjakāraṇena uppannapāmojjasattānaṁ viññāṇaṁ samanupassantassa",
  "atk-s0305a1:163_1": "muditāya pavattisambhavato viññāṇaggahaṇaparicitaṁ hoti, athassa anukkamādhigataṁ",
  "atk-s0305a1:163_2": "ākāsānañcāyatanaṁ atikkamma ākāsanimittagocare viññāṇe cittaṁ upasaṁharato appakasireneva",
  "atk-s0305a1:163_3": "tattha cittaṁ pakkhandati. Iti muditā viññāṇañcāyatanassa upanissayo hoti, na tato",
  "atk-s0305a1:163_4": "paraṁ, tasmā viññāṇañcāyatanaparamāti vuttā.",
  "atk-s0305a1:164_0": "Upekkhāvihārissa pana ‘‘sattā sukhitā vā hontu, dukkhato vā vimuccantu, sampattasukhato",
  "atk-s0305a1:164_1": "vā mā vigacchantū’’ti ābhogābhāvato sukhadukkhādiparamatthagāhavimukhasambhavato",
  "atk-s0305a1:164_2": "avijjamānaggahaṇadukkhacittaṁ hoti. Athassa paramatthagāhato vimukhabhāvaparicitacittassa",
  "atk-s0305a1:164_3": "paramatthato avijjamānaggahaṇadukkhacittassa ca anukkamādhigataṁ viññāṇāñcāyatanaṁ",
  "atk-s0305a1:164_4": "samatikkammasambhavato avijjamāne paramatthabhūtassa viññāṇassa abhāve cittaṁ upasaṁharato",
  "atk-s0305a1:164_5": "appakasireneva tattha cittaṁ pakkhandati. Iti upekkhā ākiñcaññāyatanassa upanissayo",
  "atk-s0305a1:164_6": "hoti, na tato paraṁ, tasmā ākiñcaññāyatanaparamāti vuttā. Desanāpariyosāne pañcasatā",
  "atk-s0305a1:164_7": "bhikkhū arahattaṁ pattāti.",
  "atk-s0305a1:165": "5. Saṅgāravasuttavaṇṇanā",
  "atk-s0305a1:166_0": "236. Pañcame pagevāti paṭhamaññeva. Kāmarāgapariyuṭṭhitenāti kāmarāgagahitena. Kāmarāgaparetenāti",
  "atk-s0305a1:166_1": "kāmarāgānugatena. Nissaraṇanti tividhaṁ kāmarāgassa nissaraṇaṁ vikkhambhananissaraṇaṁ",
  "atk-s0305a1:166_2": "tadaṅganissaraṇaṁ samucchedanissaraṇanti . Tattha asubhe paṭhamajjhānaṁ vikkhambhananissaraṇaṁ",
  "atk-s0305a1:166_3": "nāma, vipassanā tadaṅganissaraṇaṁ nāma, arahattamaggo samucchedanissaraṇaṁ nāma.",
  "atk-s0305a1:166_4": "Taṁ tividhampi nappajānātīti attho. Attatthampītiādīsu arahattasaṅkhāto attano attho",
  "atk-s0305a1:166_5": "attattho nāma, paccayadāyakānaṁ attho parattho nāma, sveva duvidhopi ubhayattho nāma.",
  "atk-s0305a1:166_6": "Iminā nayena sabbavāresu attho veditabbo.",
  "atk-s0305a1:167_0": "Ayaṁ pana viseso – byāpādassa nissaraṇantiādīsu hi dveva nissaraṇāni vikkhambhananissaraṇañca",
  "atk-s0305a1:167_1": "samucchedanissaraṇañca. Tattha byāpādassa tāva mettāya paṭhamajjhānaṁ vikkhambhananissaraṇaṁ,",
  "atk-s0305a1:167_2": "anāgāmimaggo samucchedanissaraṇaṁ. Thinamiddhassa ālokasaññā vikkhambhananissaraṇaṁ,",
  "atk-s0305a1:167_3": "arahattamaggo samucchedanissaraṇaṁ. Uddhaccakukkuccassa yo koci samatho vikkhambhananissaraṇaṁ,",
  "atk-s0305a1:167_4": "uddhaccassa panettha arahattamaggo, kukkuccassa anāgāmimaggo samucchedanissaraṇaṁ.",
  "atk-s0305a1:167_5": "Vicikicchāya dhammavavatthānaṁ vikkhambhananissaraṇaṁ, paṭhamamaggo samucchedanissaraṇaṁ.",
  "atk-s0305a1:168_0": "Yā panettha seyyathāpi brāhmaṇa udapatto saṁsaṭṭho lākhāya vātiādikā upamā vuttā,",
  "atk-s0305a1:168_1": "tāsu udapattoti udakabharitā pāti. Saṁsaṭṭhoti vaṇṇabhedakaraṇavasena saṁsaṭṭho.",
  "atk-s0305a1:168_2": "Pakkuthitoti kuthito. Usmudakajātoti usumajāto. Sevālapaṇakapariyonaddhoti tilabījakādibhedena",
  "atk-s0305a1:168_3": "sevālena vā nīlamaṇḍūkapiṭṭhivaṇṇena vā udakapiṭṭhiṁ chādetvā nibbattapaṇakena pariyonaddho.",
  "atk-s0305a1:168_4": "Vāteritoti vātena erito kampito. Āviloti appasanno. Luḷitoti asannisinno. Kalalībhūtoti",
  "atk-s0305a1:168_5": "kaddamībhūto. Andhakāre nikkhittoti koṭṭhantarādibhede anālokaṭṭhāne ṭhapito. Imasmiṁ",
  "atk-s0305a1:168_6": "sutte bhagavā tīhi bhavehi desanaṁ nivattetvā arahattanikūṭena desanaṁ niṭṭhāpesi,",
  "atk-s0305a1:168_7": "brāhmaṇo pana saraṇamatte patiṭṭhito.",
  "atk-s0305a1:169": "6. Abhayasuttavaṇṇanā",
  "atk-s0305a1:170_0": "237. Chaṭṭhe aññāṇāya adassanāyāti aññāṇatthāya adassanatthāya. Taggha bhagavā nīvaraṇāti",
  "atk-s0305a1:170_1": "ekaṁsena bhagavā nīvaraṇā. Kāyakilamathoti kāyadaratho. Cittakilamathoti cittadaratho.",
  "atk-s0305a1:170_2": "Sopi me paṭippassaddhoti tassa kira satthu santike sītalaṁ utusappāyaṭṭhānaṁ pavisitvā",
  "atk-s0305a1:170_3": "nisinnassa kāyadaratho paṭipassambhi, tasmiṁ paṭipassaddhe tadanvayeneva cittadarathopi.",
  "atk-s0305a1:170_4": "Apica maggenevassa etaṁ ubhayampi passaddhanti veditabbaṁ.",
  "atk-s0305a1:171": "7. Ānāpānavaggo",
  "atk-s0305a1:172": "1. Aṭṭhikamahapphalasuttādivaṇṇanā",
  "atk-s0305a1:173_0": "238. Sattamādīsu aṭṭhikasaññāti aṭṭhikaṁ aṭṭhikanti bhāventassa uppannasaññā. Taṁ",
  "atk-s0305a1:173_1": "panetaṁ bhāvayato yāva nimittaṁ na uppajjati, tāva chavipi cammampi upaṭṭhāti. Nimitte",
  "atk-s0305a1:173_2": "pana uppanne chavicammāni neva upaṭṭhahanti, saṅkhavaṇṇo suddhaaṭṭhikasaṅghāṭova",
  "atk-s0305a1:173_3": "upaṭṭhāti hatthikkhandhagataṁ dhammikatissarājānaṁ olokentassa sāmaṇerassa viya,",
  "atk-s0305a1:173_4": "paṭimagge hasamānaṁ itthiṁ olokentassa cetiyapabbatavāsino tissattherassa viya cāti.",
  "atk-s0305a1:173_5": "Vatthūni visuddhimagge (visuddhi. 1.15) vitthāritāni. Sati vā upādiseseti gahaṇasese",
  "atk-s0305a1:173_6": "upādānasese vijjamānamhi.",
  "atk-s0305a1:174": "2-10. Puḷavakasuttādivaṇṇanā",
  "atk-s0305a1:175_0": "239-247.Puḷavakasaññāti puḷavaṁ puḷavanti bhāventassa uppannasaññā. Vinīlakasaññādīsupi",
  "atk-s0305a1:175_1": "eseva nayo. Vinicchayakathā panettha saddhiṁ bhāvanānayena visuddhimagge (visuddhi.",
  "atk-s0305a1:175_2": "1.102) vuttā. Mettādayo tikacatukkajjhānavasena veditabbā, upekkhā catutthajjhānavaseneva.",
  "atk-s0305a1:176": "8. Nirodhavaggo",
  "atk-s0305a1:177": "1-10. Asubhasuttādivaṇṇanā",
  "atk-s0305a1:178_0": "248-257.Asubhasaññāti asubhe paṭhamajjhānasaññā. Maraṇasaññāti ‘‘avassaṁ maritabbaṁ,",
  "atk-s0305a1:178_1": "maraṇapaṭibaddhaṁ me jīvita’’nti abhiṇhaṁ paccavekkhantassa uppannasaññā . Āhāre",
  "atk-s0305a1:178_2": "paṭikūlasaññāti odanakummāsādimhi ajjhoharaṇīye paṭikūlasaññā. Sabbaloke anabhiratisaññāti",
  "atk-s0305a1:178_3": "sakalalokasmiṁ anabhiratiṁ uppādentassa uppannasaññā. Pahānasaññāvirāgasaññāti dve",
  "atk-s0305a1:178_4": "pubbabhāgā. Nirodhasaññā missakā. Evametāni aṭṭhikasaññādīni vīsati kammaṭṭhānāni",
  "atk-s0305a1:178_5": "niddiṭṭhāni. Tesaṁ navasu appanā honti, ekādasa upacārajjhānikā. Sesā panettha vinicchayakathā",
  "atk-s0305a1:178_6": "visuddhimagge (visuddhi. 1.294) āgatāva. Gaṅgāpeyyālādayo maggasaṁyutte vuttanayeneva veditabbā.",
  "atk-s0305a1:179": "Bojjhaṅgasaṁyuttavaṇṇanā niṭṭhitā."
}