{
  "tika-abh02t7:0": "8. Sammappadhānavibhaṅgo",
  "tika-abh02t7:1": "1. Suttantabhājanīyavaṇṇanā",
  "tika-abh02t7:2_0": "390.Kāraṇappadhānāti ‘‘anuppannapāpakānuppādādiatthā’’ti gahitā tatheva te hontīti",
  "tika-abh02t7:2_1": "taṁ atthaṁ sādhentiyevāti etassa atthassa dīpako sammā-saddoti yathādhippetatthassa",
  "tika-abh02t7:2_2": "anuppannapāpakānuppādādino kāraṇabhūtā, padhānakāraṇabhūtāti attho. Sammāsaddassa",
  "tika-abh02t7:2_3": "upāyayonisoatthadīpakataṁ sandhāya ‘‘upāyappadhānā yonisopadhānā’’ti vuttaṁ. Paṭipannakoti",
  "tika-abh02t7:2_4": "bhāvanamanuyutto. Bhusaṁ yogo payogo, payogova parakkamo payogaparakkamo. Etānīti",
  "tika-abh02t7:2_5": "‘‘vāyamatī’’tiādīni ‘‘āsevamāno vāyamatī’’tiādinā yojetabbāni.",
  "tika-abh02t7:3": "Anuppannāti avattabbataṁ āpannānanti bhūmiladdhārammaṇādhiggahitāvikkhambhitāsamugghātituppannānaṁ.",
  "tika-abh02t7:4_0": "391.Dhammacchandoti taṇhādiṭṭhivīriyacchandā viya na añño dhammo, atha kho chandaniyasabhāvo",
  "tika-abh02t7:4_1": "evāti dassento āha ‘‘sabhāvacchando’’ti. Tattha ‘‘yo kāmesu kāmacchando’’tiādīsu",
  "tika-abh02t7:4_2": "(dha. sa. 1103) taṇhā chandoti vuttāti veditabbo, ‘‘sabbeva nu kho, mārisa, samaṇabrāhmaṇā",
  "tika-abh02t7:4_3": "ekantavādā ekantasīlā ekantachandā ekantaajjhosānā’’ti (dī. ni. 2.366) ettha diṭṭhi,",
  "tika-abh02t7:4_4": "pamādaniddese ‘‘nikkhittachandatā nikkhittadhuratā’’ti vīriyanti vaṇṇeti.",
  "tika-abh02t7:5": "394.Vāyamativīriyaṁ ārabhatīti padadvayassapi niddeso vīriyaniddesoyevāti adhippāyenāha ‘‘vīriyaniddese’’ti.",
  "tika-abh02t7:6_0": "406.Sabbapubbabhāgeti sabbamaggānaṁ pubbabhāge. Purimasminti ‘‘anuppannā me kusalā",
  "tika-abh02t7:6_1": "dhammā anuppajjamānā anatthāya saṁvatteyyu’’nti etthāpi ‘‘samathavipassanāva gahetabbā’’ti",
  "tika-abh02t7:6_2": "vuttaṁ aṭṭhakathāyaṁ, taṁ pana maggānuppannatāya bhāvato anuppajjamāne ca tasmiṁ",
  "tika-abh02t7:6_3": "vaṭṭānatthasaṁvattanato na yuttanti paṭikkhipati.",
  "tika-abh02t7:7_0": "Mahantaṁgāravaṁ hoti, tasmā ‘‘saṅghagāravena yathāruci vindituṁ na sakkā’’ti saṅghena",
  "tika-abh02t7:7_1": "saha na nikkhami. Atimandāni noti nanu atimandānīti attho. Santasamāpattito aññaṁ",
  "tika-abh02t7:7_2": "santhambhanakāraṇaṁ balavaṁ natthīti ‘‘tato parihīnā santhambhituṁ na sakkontī’’ti",
  "tika-abh02t7:7_3": "āha. Na hi mahārajjumhi chinne suttatantū sandhāretuṁ sakkontīti. Samathe vatthuṁ",
  "tika-abh02t7:7_4": "dassetvā tena samānagatikā vipassanā cāti iminā adhippāyenāha ‘‘evaṁ uppannā samathavipassanā…pe… saṁvattantī’’ti.",
  "tika-abh02t7:8_0": "Tattha anuppannānanti ettha tattha duvidhāya sammappadhānakathāya, tattha vā pāḷiyaṁ",
  "tika-abh02t7:8_1": "‘‘anuppannāna’’nti etassa ayaṁ vinicchayoti adhippāyo. Eteyevāti anamatagge saṁsāre uppannāyeva.",
  "tika-abh02t7:9_0": "Cuddasa mahāvattāni khandhake vuttāni āgantukaāvāsikagamikaanumodana bhattagga piṇḍacārika",
  "tika-abh02t7:9_1": "āraññika senāsana jantāgharavaccakuṭi ācariyaupajjhāyasaddhivihārikaantevāsikavattāni",
  "tika-abh02t7:9_2": "cuddasa. Tato aññāni pana kadāci tajjanīyakammakatādikāle pārivāsikādikāle ca caritabbāni",
  "tika-abh02t7:9_3": "dvāsīti khuddakavattānīti kathitāni daṭṭhabbāni. Na hi tāni sabbāsu avatthāsu caritabbāni,",
  "tika-abh02t7:9_4": "tasmā mahāvatte agaṇitāni. Tattha ‘‘pārivāsikānaṁ bhikkhūnaṁ vattaṁ paññāpessāmī’’ti",
  "tika-abh02t7:9_5": "ārabhitvā ‘‘na upasampādetabbaṁ…pe… na chamāyaṁ caṅkamante caṅkame caṅkamitabba’’nti",
  "tika-abh02t7:9_6": "(cūḷava. 76) vuttāni pakatatte caritabbavattāvasānāni chasaṭṭhi, tato paraṁ ‘‘na,",
  "tika-abh02t7:9_7": "bhikkhave, pārivāsikena bhikkhunā pārivāsikavuḍḍhatarena bhikkhunā saddhiṁ, mūlāyapaṭikassanārahena,",
  "tika-abh02t7:9_8": "mānattārahena, mānattacārikena, abbhānārahena bhikkhunā saddhiṁ ekacchanne āvāse",
  "tika-abh02t7:9_9": "vatthabba’’ntiādīni (cūḷava. 82) pakatatte caritabbehi anaññattā visuṁ visuṁ agaṇetvā",
  "tika-abh02t7:9_10": "pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ",
  "tika-abh02t7:9_11": "katvā gaṇetabbāni pañcāti ekasattati vattāni, ukkhepanīyakammakatavattesu vattapaññāpanavasena",
  "tika-abh02t7:9_12": "vuttaṁ ‘‘na pakatattassa bhikkhuno abhivādanaṁ paccuṭṭhānaṁ…pe… nahāne piṭṭhiparikammaṁ",
  "tika-abh02t7:9_13": "sāditabba’’nti (cūḷava. 75) idaṁ abhivādanādīnaṁ assādiyanaṁ ekaṁ, ‘‘na pakatatto",
  "tika-abh02t7:9_14": "bhikkhu sīlavipattiyā anuddhaṁsetabbo’’tiādīni (cūḷava. 51) ca dasāti evaṁ dvāsīti",
  "tika-abh02t7:9_15": "honti. Etesveva kānici tajjanīyakammakatādivattāni, kānici pārivāsikādivattānīti",
  "tika-abh02t7:9_16": "aggahitaggahaṇena dvāsītivattanti daṭṭhabbaṁ.",
  "tika-abh02t7:10_0": "Idha vipākānubhavanavasena tadārammaṇaṁ, avipakkavipākassa sabbathā avigatattā bhavitvā",
  "tika-abh02t7:10_1": "vigatamattavasena kammañca ‘‘bhutvā vigatuppanna’’nti vuttaṁ, na aṭṭhasāliniyaṁ (dha.",
  "tika-abh02t7:10_2": "sa. aṭṭha. 1) viya rajjanādivasena anubhutvāpagataṁ javanaṁ, uppajjitvā niruddhatāvasena",
  "tika-abh02t7:10_3": "bhūtāpagatasaṅkhātaṁ sesasaṅkhatañca ‘‘bhūtāpagatuppanna’’nti, tasmā idha okāsakatuppannaṁ",
  "tika-abh02t7:10_4": "vipākameva vadati, na tattha viya kammampīti. Anusayitakilesāti appahīnā maggena",
  "tika-abh02t7:10_5": "pahātabbā adhippetā. Tenāha ‘‘atītā vā…pe… na vattabbā’’ti. Tesañhi ambataruṇopamāya",
  "tika-abh02t7:10_6": "vattamānāditā na vattabbāti.",
  "tika-abh02t7:11_0": "Āhatakhīrarukkho viya nimittaggāhavasena adhigataṁ ārammaṇaṁ, anāhatakhīrarukkho",
  "tika-abh02t7:11_1": "viya avikkhambhitatāya antogadhakilesaṁ ārammaṇaṁ daṭṭhabbaṁ, nimittaggāhakāvikkhambhitakilesā",
  "tika-abh02t7:11_2": "vā puggalā āhatānāhatakhīrarukkhasadisā. Purimanayenevāti avikkhambhituppanne viya",
  "tika-abh02t7:11_3": "‘‘imasmiṁ nāma ṭhāne nuppajjissantīti na vattabbā asamugghāṭitattā’’ti yojetvā vitthāretabbaṁ.",
  "tika-abh02t7:12_0": "Pāḷiyanti paṭisambhidāpāḷiyaṁ (paṭi. ma. 3.21). Maggena pahīnakilesānameva tidhā",
  "tika-abh02t7:12_1": "navattabbataṁ apākaṭaṁ pākaṭaṁ kātuṁ ajātaphalarukkho ābhato, atītādīnaṁ appahīnatādassanatthampi",
  "tika-abh02t7:12_2": "‘‘jātaphalarukkhena dīpetabba’’nti āha. Tattha yathā acchinne rukkhe nibbattirahāni",
  "tika-abh02t7:12_3": "phalāni chinne anuppajjamānāni na kadāci sasabhāvāni ahesuṁ honti bhavissanti cāti",
  "tika-abh02t7:12_4": "atītādibhāvena na vattabbāni, evaṁ maggena pahīnakilesā ca daṭṭhabbā. Yathā ca chede",
  "tika-abh02t7:12_5": "asati phalāni uppajjissanti, sati ca nuppajjissantīti chedassa sātthakatā, evaṁ maggabhāvanāya",
  "tika-abh02t7:12_6": "ca sātthakatā yojetabbā.",
  "tika-abh02t7:13": "Suttantabhājanīyavaṇṇanā niṭṭhitā.",
  "tika-abh02t7:14": "3. Pañhapucchakavaṇṇanā",
  "tika-abh02t7:15_0": "427. Pañhapucchake yaṁ vuttaṁ ‘‘vīriyajeṭṭhikāya pana aññassa vīriyassa abhāvā na",
  "tika-abh02t7:15_1": "vattabbāni maggādhipatīnīti vā na maggādhipatīnīti vā’’ti, ettha ‘‘maggādhipatīnī’’ti",
  "tika-abh02t7:15_2": "na vattabbatāya eva aññassa vīriyassa abhāvo kāraṇanti daṭṭhabbaṁ. Chandassa pana",
  "tika-abh02t7:15_3": "cittassa vā namaggabhūtassa adhipatino tadā abhāvā ‘‘na maggādhipatīnī’’ti na vattabbānīti",
  "tika-abh02t7:15_4": "vuttaṁ. Chandacittānaṁ viya namaggabhūtassa aññassa vīriyādhipatino abhāvāti vā adhippāyo.",
  "tika-abh02t7:15_5": "Sammappadhānānaṁ tadā maggasaṅkhātaadhipatibhāvato vā ‘‘na maggādhipatīnī’’ti navattabbatā vuttāti veditabbā.",
  "tika-abh02t7:16": "Pañhapucchakavaṇṇanā niṭṭhitā.",
  "tika-abh02t7:17": "Sammappadhānavibhaṅgavaṇṇanā niṭṭhitā."
}