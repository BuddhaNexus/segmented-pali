{
  "tika-abh02t7:0": "8. Sammappadhānavibhaṅgo",
  "tika-abh02t7:1": "1. Suttantabhājanīyavaṇṇanā",
  "tika-abh02t7:2_0": "390.Kāraṇappadhānāti “anuppannapāpakānuppādādiatthā”ti gahitā tatheva te hontīti",
  "tika-abh02t7:2_1": "taṁ atthaṁ sādhentiyevāti etassa atthassa dīpako sammā-saddoti yathādhippetatthassa",
  "tika-abh02t7:2_2": "anuppannapāpakānuppādādino kāraṇabhūtā, padhānakāraṇabhūtāti attho. Sammāsaddassa",
  "tika-abh02t7:2_3": "upāyayonisoatthadīpakataṁ sandhāya “upāyappadhānā yonisopadhānā”ti vuttaṁ. Paṭipannakoti",
  "tika-abh02t7:2_4": "bhāvanamanuyutto. Bhusaṁ yogo payogo, payogova parakkamo payogaparakkamo. Etānīti",
  "tika-abh02t7:2_5": "“vāyamatī”tiādīni “āsevamāno vāyamatī”tiādinā yojetabbāni.",
  "tika-abh02t7:3": "Anuppannāti avattabbataṁ āpannānanti bhūmiladdhārammaṇādhiggahitāvikkhambhitāsamugghātituppannānaṁ.",
  "tika-abh02t7:4_0": "391.Dhammacchandoti taṇhādiṭṭhivīriyacchandā viya na añño dhammo, atha kho chandaniyasabhāvo",
  "tika-abh02t7:4_1": "evāti dassento āha “sabhāvacchando”ti. Tattha “yo kāmesu kāmacchando”tiādīsu taṇhā",
  "tika-abh02t7:4_2": "chandoti vuttāti veditabbo, “sabbeva nu kho, mārisa, samaṇabrāhmaṇā ekantavādā ekantasīlā",
  "tika-abh02t7:4_3": "ekantachandā ekantaajjhosānā”ti ettha diṭṭhi, pamādaniddese “nikkhittachandatā nikkhittadhuratā”ti vīriyanti vaṇṇeti.",
  "tika-abh02t7:5": "394.Vāyamativīriyaṁ ārabhatīti padadvayassapi niddeso vīriyaniddesoyevāti adhippāyenāha “vīriyaniddese”ti.",
  "tika-abh02t7:6_0": "406.Sabbapubbabhāgeti sabbamaggānaṁ pubbabhāge. Purimasminti “anuppannā me kusalā",
  "tika-abh02t7:6_1": "dhammā anuppajjamānā anatthāya saṁvatteyyu”nti etthāpi “samathavipassanāva gahetabbā”ti",
  "tika-abh02t7:6_2": "vuttaṁ aṭṭhakathāyaṁ, taṁ pana maggānuppannatāya bhāvato anuppajjamāne ca tasmiṁ",
  "tika-abh02t7:6_3": "vaṭṭānatthasaṁvattanato na yuttanti paṭikkhipati.",
  "tika-abh02t7:7_0": "Mahantaṁgāravaṁ hoti, tasmā “saṅghagāravena yathāruci vindituṁ na sakkā”ti saṅghena",
  "tika-abh02t7:7_1": "saha na nikkhami. Atimandāni noti nanu atimandānīti attho. Santasamāpattito aññaṁ",
  "tika-abh02t7:7_2": "santhambhanakāraṇaṁ balavaṁ natthīti “tato parihīnā santhambhituṁ na sakkontī”ti",
  "tika-abh02t7:7_3": "āha. Na hi mahārajjumhi chinne suttatantū sandhāretuṁ sakkontīti. Samathe vatthuṁ",
  "tika-abh02t7:7_4": "dassetvā tena samānagatikā vipassanā cāti iminā adhippāyenāha “evaṁ uppannā samathavipassanā…pe… saṁvattantī”ti.",
  "tika-abh02t7:8": "Tattha anuppannānanti ettha tattha duvidhāya sammappadhānakathāya, tattha vā pāḷiyaṁ “anuppannāna”nti etassa ayaṁ vinicchayoti adhippāyo. Eteyevāti anamatagge saṁsāre uppannāyeva.",
  "tika-abh02t7:9_0": "Cuddasa mahāvattāni khandhake vuttāni āgantukaāvāsikagamikaanumodana bhattagga piṇḍacārika",
  "tika-abh02t7:9_1": "āraññika senāsana jantāgharavaccakuṭi ācariyaupajjhāyasaddhivihārikaantevāsikavattāni",
  "tika-abh02t7:9_2": "cuddasa. Tato aññāni pana kadāci tajjanīyakammakatādikāle pārivāsikādikāle ca caritabbāni",
  "tika-abh02t7:9_3": "dvāsīti khuddakavattānīti kathitāni daṭṭhabbāni. Na hi tāni sabbāsu avatthāsu caritabbāni,",
  "tika-abh02t7:9_4": "tasmā mahāvatte agaṇitāni. Tattha “pārivāsikānaṁ bhikkhūnaṁ vattaṁ paññāpessāmī”ti",
  "tika-abh02t7:9_5": "ārabhitvā “na upasampādetabbaṁ…pe… na chamāyaṁ caṅkamante caṅkame caṅkamitabba”nti",
  "tika-abh02t7:9_6": "vuttāni pakatatte caritabbavattāvasānāni chasaṭṭhi, tato paraṁ “na, bhikkhave, pārivāsikena",
  "tika-abh02t7:9_7": "bhikkhunā pārivāsikavuḍḍhatarena bhikkhunā saddhiṁ, mūlāyapaṭikassanārahena, mānattārahena,",
  "tika-abh02t7:9_8": "mānattacārikena, abbhānārahena bhikkhunā saddhiṁ ekacchanne āvāse vatthabba”ntiādīni",
  "tika-abh02t7:9_9": "pakatatte caritabbehi anaññattā visuṁ visuṁ agaṇetvā pārivāsikavuḍḍhatarādīsu puggalantaresu",
  "tika-abh02t7:9_10": "caritabbattā tesaṁ vasena sampiṇḍetvā ekekaṁ katvā gaṇetabbāni pañcāti ekasattati",
  "tika-abh02t7:9_11": "vattāni, ukkhepanīyakammakatavattesu vattapaññāpanavasena vuttaṁ “na pakatattassa",
  "tika-abh02t7:9_12": "bhikkhuno abhivādanaṁ paccuṭṭhānaṁ…pe… nahāne piṭṭhiparikammaṁ sāditabba”nti idaṁ",
  "tika-abh02t7:9_13": "abhivādanādīnaṁ assādiyanaṁ ekaṁ, “na pakatatto bhikkhu sīlavipattiyā anuddhaṁsetabbo”tiādīni",
  "tika-abh02t7:9_14": "ca dasāti evaṁ dvāsīti honti. Etesveva kānici tajjanīyakammakatādivattāni, kānici",
  "tika-abh02t7:9_15": "pārivāsikādivattānīti aggahitaggahaṇena dvāsītivattanti daṭṭhabbaṁ.",
  "tika-abh02t7:10_0": "Idha vipākānubhavanavasena tadārammaṇaṁ, avipakkavipākassa sabbathā avigatattā bhavitvā",
  "tika-abh02t7:10_1": "vigatamattavasena kammañca “bhutvā vigatuppanna”nti vuttaṁ, na aṭṭhasāliniyaṁ viya",
  "tika-abh02t7:10_2": "rajjanādivasena anubhutvāpagataṁ javanaṁ, uppajjitvā niruddhatāvasena bhūtāpagatasaṅkhātaṁ",
  "tika-abh02t7:10_3": "sesasaṅkhatañca “bhūtāpagatuppanna”nti, tasmā idha okāsakatuppannaṁ vipākameva vadati,",
  "tika-abh02t7:10_4": "na tattha viya kammampīti. Anusayitakilesāti appahīnā maggena pahātabbā adhippetā.",
  "tika-abh02t7:10_5": "Tenāha “atītā vā…pe… na vattabbā”ti. Tesañhi ambataruṇopamāya vattamānāditā na vattabbāti.",
  "tika-abh02t7:11_0": "Āhatakhīrarukkho viya nimittaggāhavasena adhigataṁ ārammaṇaṁ, anāhatakhīrarukkho",
  "tika-abh02t7:11_1": "viya avikkhambhitatāya antogadhakilesaṁ ārammaṇaṁ daṭṭhabbaṁ, nimittaggāhakāvikkhambhitakilesā",
  "tika-abh02t7:11_2": "vā puggalā āhatānāhatakhīrarukkhasadisā. Purimanayenevāti avikkhambhituppanne viya",
  "tika-abh02t7:11_3": "“imasmiṁ nāma ṭhāne nuppajjissantīti na vattabbā asamugghāṭitattā”ti yojetvā vitthāretabbaṁ.",
  "tika-abh02t7:12_0": "Pāḷiyanti paṭisambhidāpāḷiyaṁ. Maggena pahīnakilesānameva tidhā navattabbataṁ apākaṭaṁ",
  "tika-abh02t7:12_1": "pākaṭaṁ kātuṁ ajātaphalarukkho ābhato, atītādīnaṁ appahīnatādassanatthampi “jātaphalarukkhena",
  "tika-abh02t7:12_2": "dīpetabba”nti āha. Tattha yathā acchinne rukkhe nibbattirahāni phalāni chinne anuppajjamānāni",
  "tika-abh02t7:12_3": "na kadāci sasabhāvāni ahesuṁ honti bhavissanti cāti atītādibhāvena na vattabbāni,",
  "tika-abh02t7:12_4": "evaṁ maggena pahīnakilesā ca daṭṭhabbā. Yathā ca chede asati phalāni uppajjissanti,",
  "tika-abh02t7:12_5": "sati ca nuppajjissantīti chedassa sātthakatā, evaṁ maggabhāvanāya ca sātthakatā yojetabbā.",
  "tika-abh02t7:13": "Suttantabhājanīyavaṇṇanā niṭṭhitā.",
  "tika-abh02t7:14": "3. Pañhapucchakavaṇṇanā",
  "tika-abh02t7:15_0": "427. Pañhapucchake yaṁ vuttaṁ “vīriyajeṭṭhikāya pana aññassa vīriyassa abhāvā na",
  "tika-abh02t7:15_1": "vattabbāni maggādhipatīnīti vā na maggādhipatīnīti vā”ti, ettha “maggādhipatīnī”ti",
  "tika-abh02t7:15_2": "na vattabbatāya eva aññassa vīriyassa abhāvo kāraṇanti daṭṭhabbaṁ. Chandassa pana",
  "tika-abh02t7:15_3": "cittassa vā namaggabhūtassa adhipatino tadā abhāvā “na maggādhipatīnī”ti na vattabbānīti",
  "tika-abh02t7:15_4": "vuttaṁ. Chandacittānaṁ viya namaggabhūtassa aññassa vīriyādhipatino abhāvāti vā adhippāyo.",
  "tika-abh02t7:15_5": "Sammappadhānānaṁ tadā maggasaṅkhātaadhipatibhāvato vā “na maggādhipatīnī”ti navattabbatā vuttāti veditabbā.",
  "tika-abh02t7:16": "Pañhapucchakavaṇṇanā niṭṭhitā.",
  "tika-abh02t7:17": "Sammappadhānavibhaṅgavaṇṇanā niṭṭhitā."
}