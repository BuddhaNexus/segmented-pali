{
  "atk-s0508a210:0": "14. Cuddasakanipāto",
  "atk-s0508a210:1": "1. Khadiravaniyarevatattheragāthāvaṇṇanā",
  "atk-s0508a210:2_0": "Cuddasakanipāte yadā ahantiādikā āyasmato khadiravaniyarevatattherassa gāthā. Kā",
  "atk-s0508a210:2_1": "uppatti? Kāmañcimassa therassa gāthā heṭṭhā ekakanipāte (theragā. aṭṭha. 1. khadiravaniyattheragāthāvaṇṇanā)",
  "atk-s0508a210:2_2": "āgatā. Tattha panassa attano bhāgineyyesu satijananamattaṁ dassitanti tassā ekakanipāte",
  "atk-s0508a210:2_3": "saṅgaho kato. Imā pana therassa pabbajitakālato paṭṭhāya yāva parinibbānā paṭipattipakāsitā",
  "atk-s0508a210:2_4": "gāthā imasmiṁ cuddasakanipāte saṅgahaṁ āropitā. Tattha aṭṭhuppatti heṭṭhā vuttāyeva.",
  "atk-s0508a210:2_5": "Ayaṁ pana viseso – thero kira arahattaṁ patvā kālena kālaṁ satthu dhammasenāpatippabhūtīnaṁ",
  "atk-s0508a210:2_6": "mahātherānañca upaṭṭhānaṁ gantvā katipāhameva tattha vasitvā khadiravanameva paccāgantvā",
  "atk-s0508a210:2_7": "phalasamāpattisukhena brahmavihārehi ca vītināmeti. Evaṁ gacchante kāle jiṇṇo vuḍḍho",
  "atk-s0508a210:2_8": "vayo anuppatto ahosi. So ekadivasaṁ buddhupaṭṭhānaṁ gacchanto antarāmagge sāvatthiyā",
  "atk-s0508a210:2_9": "avidūre araññe vasi. Tena ca samayena corā nagare katakammā ārakkhamanussehi anubandhā",
  "atk-s0508a210:2_10": "palāyantā therassa samīpe gahitabhaṇḍaṁ chaḍḍetvā palāyiṁsu. Manussā anudhāvantā",
  "atk-s0508a210:2_11": "therassa samīpe bhaṇḍaṁ disvā theraṁ bandhitvā ‘‘coro’’ti saññāya gahetvā rañño dassesuṁ,",
  "atk-s0508a210:2_12": "‘‘ayaṁ, deva, coro’’ti. Rājā theraṁ muñcāpetvā, ‘‘kiṁ, bhante, tumhehi idaṁ corikakammaṁ",
  "atk-s0508a210:2_13": "kataṁ vā, no vā’’ti pucchi. Thero kiñcāpi jātito paṭṭhāya attanā tādisaṁ na katapubbaṁ,",
  "atk-s0508a210:2_14": "taṁ pabbajitato paṭṭhāya pana akatabhāvassa, sabbaso kilesānaṁ samucchinnattā tādisassa",
  "atk-s0508a210:2_15": "karaṇe abhabbatāya pakāsanatthaṁ samīpe ṭhitānaṁ bhikkhūnaṁ rañño ca dhammaṁ desento –",
  "atk-s0508a210:3": "645.",
  "atk-s0508a210:4": " ‘‘Yadā ahaṁ pabbajito, agārasmānagāriyaṁ;",
  "atk-s0508a210:5": "Nābhijānāmi saṅkappaṁ, anariyaṁ dosasaṁhitaṁ.",
  "atk-s0508a210:6": "646.",
  "atk-s0508a210:7": " ‘‘‘Ime haññantu vajjhantu, dukkhaṁ pappontu pāṇino’;",
  "atk-s0508a210:8": "Saṅkappaṁ nābhijānāmi, imasmiṁ dīghamantare.",
  "atk-s0508a210:9": "647.",
  "atk-s0508a210:10": " ‘‘Mettañca abhijānāmi, appamāṇaṁ subhāvitaṁ;",
  "atk-s0508a210:11": "Anupubbaṁ paricitaṁ, yathā buddhena desitaṁ.",
  "atk-s0508a210:12": "648.",
  "atk-s0508a210:13": " ‘‘Sabbamitto sabbasakho, sabbabhūtānukampako;",
  "atk-s0508a210:14": "Mettacittañca bhāvemi, abyāpajjarato sadā.",
  "atk-s0508a210:15": "649.",
  "atk-s0508a210:16": " ‘‘Asaṁhīraṁ asaṁkuppaṁ, cittaṁ āmodayāmahaṁ;",
  "atk-s0508a210:17": "Brahmavihāraṁ bhāvemi, akāpurisasevitaṁ.",
  "atk-s0508a210:18": "650.",
  "atk-s0508a210:19": " ‘‘Avitakkaṁ samāpanno, sammāsambuddhasāvako;",
  "atk-s0508a210:20": "Ariyena tuṇhībhāvena, upeto hoti tāvade.",
  "atk-s0508a210:21": "651.",
  "atk-s0508a210:22": " ‘‘Yathāpi pabbato selo, acalo suppatiṭṭhito;",
  "atk-s0508a210:23": "Evaṁ mohakkhayā bhikkhu, pabbatova na vedhati.",
  "atk-s0508a210:24": "652.",
  "atk-s0508a210:25": " ‘‘Anaṅgaṇassa posassa, niccaṁ sucigavesino;",
  "atk-s0508a210:26": "Vālaggamattaṁ pāpassa, abbhamattaṁva khāyati.",
  "atk-s0508a210:27": "653.",
  "atk-s0508a210:28": " ‘‘Nagaraṁ yathā paccantaṁ, guttaṁ santarabāhiraṁ;",
  "atk-s0508a210:29": "Evaṁ gopetha attānaṁ, khaṇo vo mā upaccagā.",
  "atk-s0508a210:30": "654.",
  "atk-s0508a210:31": " ‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a210:32": "Kālañca paṭikaṅkhāmi, nibbisaṁ bhatako yathā.",
  "atk-s0508a210:33": "655.",
  "atk-s0508a210:34": " ‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a210:35": "Kālañca paṭikaṅkhāmi, sampajāno patissato.",
  "atk-s0508a210:36": "656.",
  "atk-s0508a210:37": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a210:38": "Ohito garuko bhāro, bhavanetti samūhatā.",
  "atk-s0508a210:39": "657.",
  "atk-s0508a210:40": " ‘‘Yassa catthāya pabbajito, agārasmānagāriyaṁ;",
  "atk-s0508a210:41": "So me attho anuppatto, sabbasaṁyojanakkhayo.",
  "atk-s0508a210:42": "658.",
  "atk-s0508a210:43": " ‘‘Sampādethappamādena, esā me anusāsanī;",
  "atk-s0508a210:44": "Handāhaṁ parinibbissaṁ vippamuttomhi sabbadhī’’ti. – imā gāthā abhāsi;",
  "atk-s0508a210:45_0": "Tatthāyaṁ apubbapadavaṇṇanā imasmiṁ dīghamantareti, yadā ahaṁ pabbajitomhi, tato",
  "atk-s0508a210:45_1": "paṭṭhāya ayañca me carimakālo, etasmiṁ dīghamantare kāle ‘‘idaṁ mayhaṁ hotū’’ti abhijjhāvasena",
  "atk-s0508a210:45_2": "vā, ‘‘ime sattā haññantū’’tiādinā byāpādavasena vā anariyaṁ dosasaṁhitaṁ saṅkappaṁ",
  "atk-s0508a210:45_3": "nābhijānāmīti yojanā.",
  "atk-s0508a210:46_0": "Mettañcaabhijānāmīti, mijjati siniyhati etāyāti mettā, abyāpādo. Mettā etissā atthīti",
  "atk-s0508a210:46_1": "mettā, mettābhāvanā mettābrahmavihāro, taṁ mettaṁ. Ca-saddena karuṇaṁ muditaṁ upekkhañcāti",
  "atk-s0508a210:46_2": "itarabrahmavihāre saṅgaṇhāti. Abhijānāmīti, abhimukhato jānāmi. Adhigatañhi jhānaṁ",
  "atk-s0508a210:46_3": "paccavekkhato paccavekkhaṇañāṇassa abhimukhaṁ hoti. Kīdisanti āha ‘‘appamāṇa’’ntiādi.",
  "atk-s0508a210:46_4": "Tañhi yathā buddhena bhagavatā desitaṁ, tathā anodissakapharaṇavasena aparimāṇasattārammaṇatāya",
  "atk-s0508a210:46_5": "appamāṇaṁ. Paguṇabalavabhāvāpādanena suṭṭhu bhāvitattā subhāvitaṁ. Paṭhamaṁ mettā,",
  "atk-s0508a210:46_6": "tato karuṇā, tato muditā, pacchā upekkhāti evaṁ anupubbaṁ anukkamena paricitaṁ āsevitaṁ,",
  "atk-s0508a210:46_7": "bahulīkataṁ abhijānāmīti yojanā.",
  "atk-s0508a210:47_0": "Sabbesaṁ sattānaṁ mitto, sabbe vā te mayhaṁ mittāti sabbamitto. Mettañhi bhāvento",
  "atk-s0508a210:47_1": "sattānaṁ piyo hoti. Sabbasakhoti, etthāpi eseva nayo. Sabbabhūtānukampakoti, sabbasattānaṁ",
  "atk-s0508a210:47_2": "anuggaṇhanako. Mettacittañca bhāvemīti, mettāya sahitaṁ sampayuttaṁ cittaṁ visesato",
  "atk-s0508a210:47_3": "bhāvemi, vaḍḍhemi, pakāsemi vā akathentepi bhāvanāya ukkaṁsagatabhāvato. ‘‘Mettaṁ",
  "atk-s0508a210:47_4": "cittañca bhāvemī’’ti vā pāṭho. Tassattho heṭṭhā vuttanayova. Abyāpajjaratoti, abyāpajje",
  "atk-s0508a210:47_5": "sattānaṁ hitūpasaṁhāre abhirato. Sadāti, sabbakālaṁ, tena tattha sātaccakiriyaṁ dasseti.",
  "atk-s0508a210:48_0": "Asaṁhīranti na saṁhīraṁ, āsannapaccatthikena rāgena anākaḍḍhaniyaṁ. Asaṁkuppanti",
  "atk-s0508a210:48_1": "na kuppaṁ, dūrapaccatthikena byāpādena akopiyaṁ, evaṁbhūtaṁ katvā mama mettacittaṁ",
  "atk-s0508a210:48_2": "āmodayāmi abhippamodayāmi brahmavihāraṁ bhāvemi. Akāpurisasevitanti, kāpurisehi nīcajanehi",
  "atk-s0508a210:48_3": "asevitaṁ, akāpurisehi vā ariyehi buddhādīhi sevitaṁ brahmaṁ seṭṭhaṁ niddosaṁ mettādivihāraṁ",
  "atk-s0508a210:48_4": "bhāvemi vaḍḍhemīti attho.",
  "atk-s0508a210:49_0": "Evaṁ attuddesavasena pañcahi gāthāhi attano paṭipattiṁ dassetvā idāni taṁ aññāpadesena",
  "atk-s0508a210:49_1": "dassento ‘‘avitakka’’ntiādinā catasso gāthā abhāsi. Tattha avitakkaṁ samāpannoti,",
  "atk-s0508a210:49_2": "vitakkavirahitaṁ dutiyādijhānaṁ samāpanno, etena thero brahmavihārabhāvanāya aññāpadesena",
  "atk-s0508a210:49_3": "attanā dutiyādijhānādhigamamāha. Yasmā panāyaṁ thero tameva jhānaṁ pādakaṁ katvā",
  "atk-s0508a210:49_4": "vipassanaṁ vaḍḍhetvā ekāsaneneva arahattaṁ gaṇhi, tasmā tamatthaṁ aññāpadeseneva",
  "atk-s0508a210:49_5": "dassento ‘‘avitakkaṁ samāpanno’’ti vatvā ‘‘sammāsambuddhasāvako. Ariyena tuṇhībhāvena,",
  "atk-s0508a210:49_6": "upeto hoti tāvade’’ti āha. Tattha vacīsaṅkhārābhāvato avitakkāvicārā samāpatti ‘‘ariyo",
  "atk-s0508a210:49_7": "tuṇhībhāvo’’ti vadanti. ‘‘Sannipatitānaṁ vo, bhikkhave, dvayaṁ karaṇīyaṁ dhammī vā",
  "atk-s0508a210:49_8": "kathā ariyo vā tuṇhībhāvo’’ti (ma. ni. 1.273) pana vacanato yā kāci samāpatti ariyo",
  "atk-s0508a210:49_9": "tuṇhībhāvo nāma. Idha pana catutthajjhānikā aggaphalasamāpatti adhippetā.",
  "atk-s0508a210:50_0": "Idāni tassādhigatattā lokadhammehi akampanīyataṁ upamāya pakāsento ‘‘yathāpi pabbato’’ti",
  "atk-s0508a210:50_1": "gāthamāha. Tattha yathāpi pabbato seloti, yathā silāmayo ekaghanaselo pabbato, na",
  "atk-s0508a210:50_2": "paṁsupabbato na missakapabbatoti attho. Acalo suppatiṭṭhitoti, suṭṭhu patiṭṭhitamūlo",
  "atk-s0508a210:50_3": "pakativātehi acalo akampanīyo hoti, tasmā arahattaṁ nibbānañca evaṁ mohakkhayā bhikkhu,",
  "atk-s0508a210:50_4": "pabbatova na vedhatīti mohassa anavasesappahānā, mohamūlakattā ca sabbākusalānaṁ",
  "atk-s0508a210:50_5": "pahīnasabbākusalo bhikkhu yathā so pabbato pakativātehi, evaṁ lokadhammehi na vedhati",
  "atk-s0508a210:50_6": "na kampati, mohakkhayoti vā yasmā arahattaṁ nibbānañca vuccati , tasmā mohakkhayāti",
  "atk-s0508a210:50_7": "mohakkhayassa hetu nibbānassa arahattassa ca adhigatattā catūsu ariyasaccesu suppatiṭṭhito",
  "atk-s0508a210:50_8": "asamāpannakālepi pabbato viya na vedhati, pageva samāpannakāleti adhippāyo.",
  "atk-s0508a210:51_0": "Idāni pāpaṁ nāmetaṁ asucisīlo eva samācarati, na ca sucisīlo, sucisīlassa pana taṁ",
  "atk-s0508a210:51_1": "aṇumattampi bhāriyaṁ hutvā upaṭṭhātīti dassento ‘‘anaṅgaṇassā’’tiādigāthamāha . Tassattho",
  "atk-s0508a210:51_2": "– rāgādiaṅgaṇābhāvato anaṅgaṇassa sabbakālaṁ sucianavajjadhamme eva gavesantassa",
  "atk-s0508a210:51_3": "sappurisassa vālaggamattaṁ kesaggamattaṁ pāpassa lesamattampi sakalaṁ lokadhātuṁ",
  "atk-s0508a210:51_4": "pharitvā ṭhitaṁ abbhamattaṁ hutvā upaṭṭhāti, tasmā na evarūpe kamme mādisā āsaṅkitabbāti adhippāyo.",
  "atk-s0508a210:52_0": "Yasmā nikkilesesupi andhabālā evarūpe apavāde samuṭṭhāpenti, tasmā atthakāmehi sakkaccaṁ",
  "atk-s0508a210:52_1": "attā rakkhitabboti ovādaṁ dento ‘‘nagaraṁ yathā’’tiādigāthamāha. Tassattho – yathā",
  "atk-s0508a210:52_2": "pana paccantanagaravāsīhi manussehi paccantaṁ nagaraṁ dvārapākārādīni thirāni karontehi",
  "atk-s0508a210:52_3": "saantaraṁ, uddāpaparikhādīni thirāni karontehi sabāhiranti santarabāhiraṁ guttaṁ",
  "atk-s0508a210:52_4": "karīyati, evaṁ tumhehipi satiṁ upaṭṭhapetvā ajjhattikāni cha dvārāni pidahitvā dvārarakkhitaṁ",
  "atk-s0508a210:52_5": "satiṁ avissajjetvā yathā gayhamānāni bāhirāni cha āyatanāni ajjhattikāni upaghātāya",
  "atk-s0508a210:52_6": "saṁvattanti, tathā aggahaṇena tānipi thirāni katvā tesaṁ appavesāya dvārarakkhitaṁ",
  "atk-s0508a210:52_7": "satiṁ appahāya vicarantā attānaṁ gopetha. Kasmā? Khaṇo vo mā upaccagā. Yo hi evaṁ",
  "atk-s0508a210:52_8": "attānaṁ na gopeti, taṁ puggalaṁ buddhuppādakkhaṇo, manussattabhāvakkhaṇo, majjhimadese",
  "atk-s0508a210:52_9": "uppattikkhaṇo, sammādiṭṭhiyā paṭiladdhakkhaṇo, channaṁ āyatanānaṁ avekallakkhaṇoti",
  "atk-s0508a210:52_10": "sabbopi ayaṁ khaṇo atikkamati, so khaṇo tumhe mā atikkamatūti.",
  "atk-s0508a210:53_0": "Evaṁ thero imāya gāthāya sarājikaṁ parisaṁ bhikkhū ca ovaditvā puna maraṇe jīvite",
  "atk-s0508a210:53_1": "ca attano samacittataṁ katakiccatañca pakāsento ‘‘nābhinandāmi maraṇa’’ntiādimāha.",
  "atk-s0508a210:53_2": "Taṁ heṭṭhā vuttatthameva (theragā. aṭṭha. 2.607).",
  "atk-s0508a210:54_0": "Evaṁ pana vatvā attano parinibbānakālaṁ upaṭṭhitaṁ disvā saṅkhepeneva nesaṁ ovādaṁ",
  "atk-s0508a210:54_1": "datvā parinibbānaṁ pavedento osānagāthamāha. Tattha sampādethappamādenāti sampādetabbaṁ",
  "atk-s0508a210:54_2": "dānasīlādiṁ appamādena sampādetha, diṭṭhadhammikasamparāyikapabhede gahaṭṭhavatte",
  "atk-s0508a210:54_3": "sīlānurakkhaṇe samathaanuyoge vipassanābhāvanāya ca appamattā hotha. Esā me anusāsanīti",
  "atk-s0508a210:54_4": "dānasīlādīsu na pamajjathāti esā mama anusiṭṭhi ovādo.",
  "atk-s0508a210:55_0": "Evaṁ sikhāpattaṁ parahitapaṭipattiṁ dīpetvā attahitapaṭipattiyāpi matthakaṁ gaṇhanto",
  "atk-s0508a210:55_1": "‘‘handāhaṁ parinibbissaṁ, vippamuttomhi sabbadhī’’ti āha. Tattha vippamuttomhi sabbadhīti",
  "atk-s0508a210:55_2": "sabbaso kilesehi bhavehi ca vippamutto amhi, tasmā ekaṁsena parinibbāyissāmīti.",
  "atk-s0508a210:56": "Evaṁ pana vatvā ākāse pallaṅkena nisinno tejodhātuṁ samāpajjitvā pajjalanto anupādisesāya nibbānadhātuyā parinibbāyi.",
  "atk-s0508a210:57": "Khadiravaniyarevatattheragāthāvaṇṇanā niṭṭhitā.",
  "atk-s0508a210:58": "2. Godattattheragāthāvaṇṇanā",
  "atk-s0508a210:59_0": "Yathāpi bhaddotiādikā āyasmato godattattherassa gāthā. Kā uppatti? Ayampi purimabuddhesu",
  "atk-s0508a210:59_1": "katādhikāro tattha tattha bhave vivaṭṭūpanissayaṁ kusalaṁ upacinitvā devamanussesu",
  "atk-s0508a210:59_2": "saṁsaranto imasmiṁ buddhuppāde sāvatthiyaṁ satthavāhakule nibbatto. Godattoti nāmena",
  "atk-s0508a210:59_3": "vayappatto pitari kālaṅkate kuṭumbaṁ saṇṭhapento pañcahi sakaṭasatehi bhaṇḍaṁ ādāya",
  "atk-s0508a210:59_4": "aparāparaṁ sañcaritvā vāṇijjena jīvikaṁ kappeti yathāvibhavaṁ puññānipi karoti. So",
  "atk-s0508a210:59_5": "ekadivasaṁ antarāmagge dhure yuttagoṇe vahituṁ asakkonte patite manussesu taṁ vuṭṭhāpetuṁ",
  "atk-s0508a210:59_6": "asakkontesu sayameva gantvā taṁ naṅguṭṭhe gāḷhaṁ vijjhi. Goṇo ‘‘ayaṁ asappuriso mama",
  "atk-s0508a210:59_7": "balābalaṁ ajānanto gāḷhaṁ vijjhatī’’ti kuddho manussavācāya, ‘‘bho godatta, ahaṁ",
  "atk-s0508a210:59_8": "ettakaṁ kālaṁ attano balaṁ aniguhanto tuyhaṁ bhāraṁ vahiṁ, ajja pana asamatthabhāvena",
  "atk-s0508a210:59_9": "patitaṁ maṁ ativiya bādhasi, hotu, ito cavitvā nibbattanibbattaṭṭhāne taṁ bādhetuṁ",
  "atk-s0508a210:59_10": "samattho paṭisattu bhaveyya’’nti patthanānurūpena akkosi. Taṁ sutvā godatto ‘‘evaṁ",
  "atk-s0508a210:59_11": "nāma satte bādhetvā kiṁ imāya jīvikāyā’’ti saṁvegajāto sabbaṁ vibhavaṁ pahāya aññatarassa",
  "atk-s0508a210:59_12": "mahātherassa santike pabbajitvā vipassanāya kammaṁ karonto nacirasseva arahattaṁ",
  "atk-s0508a210:59_13": "patvā samāpattisukhena vītināmento ekadivasaṁ attano santikaṁ upagatānaṁ gahaṭṭhapabbajitānaṁ",
  "atk-s0508a210:59_14": "ariyagaṇānaṁ lokadhamme ārabbha dhammaṁ kathento –",
  "atk-s0508a210:60": "659.",
  "atk-s0508a210:61": " ‘‘Yathāpi bhaddo ājañño, dhure yutto dhurassaho;",
  "atk-s0508a210:62": "Mathito atibhārena, saṁyugaṁ nātivattati.",
  "atk-s0508a210:63": "660.",
  "atk-s0508a210:64": " ‘‘Evaṁ paññāya ye tittā, samuddo vārinā yathā;",
  "atk-s0508a210:65": "Na pare atimaññanti, ariyadhammova pāṇinaṁ.",
  "atk-s0508a210:66": "661.",
  "atk-s0508a210:67": " ‘‘Kāle kālavasaṁ pattā, bhavābhavavasaṁ gatā;",
  "atk-s0508a210:68": "Narā dukkhaṁ nigacchanti, tedha socanti māṇavā.",
  "atk-s0508a210:69": "662.",
  "atk-s0508a210:70": " ‘‘Unnatā sukhadhammena, dukkhadhammena conatā;",
  "atk-s0508a210:71": "Dvayena bālā haññanti, yathābhūtaṁ adassino.",
  "atk-s0508a210:72": "663.",
  "atk-s0508a210:73": " ‘‘Ye ca dukkhe sukhasmiñca, majjhe sibbinimaccagū;",
  "atk-s0508a210:74": "Ṭhitā te indakhīlova, na te unnataonatā.",
  "atk-s0508a210:75": "664.",
  "atk-s0508a210:76": " ‘‘Na heva lābhe nālābhe, na yase na ca kittiyā;",
  "atk-s0508a210:77": "Na nindāyaṁ pasaṁsāya, na te dukkhe sukhamhi ca.",
  "atk-s0508a210:78": "665.",
  "atk-s0508a210:79": " ‘‘Sabbattha te na limpanti, udabinduva pokkhare;",
  "atk-s0508a210:80": "Sabbattha sukhitā dhīrā, sabbattha aparājitā.",
  "atk-s0508a210:81": "666.",
  "atk-s0508a210:82": " ‘‘Dhammena ca alābho yo, yo ca lābho adhammiko;",
  "atk-s0508a210:83": "Alābho dhammiko seyyo, yañce lābho adhammiko.",
  "atk-s0508a210:84": "667.",
  "atk-s0508a210:85": " ‘‘Yaso ca appabuddhīnaṁ, viññūnaṁ ayaso ca yo;",
  "atk-s0508a210:86": "Ayasova seyyo viññūnaṁ, na yaso appabuddhinaṁ.",
  "atk-s0508a210:87": "668.",
  "atk-s0508a210:88": " ‘‘Dummedhehi pasaṁsā ca, viññūhi garahā ca yā;",
  "atk-s0508a210:89": "Garahāva seyyo viññūhi, yañce bālappasaṁsanā.",
  "atk-s0508a210:90": "669.",
  "atk-s0508a210:91": " ‘‘Sukhañca kāmamayikaṁ, dukkhañca pavivekiyaṁ;",
  "atk-s0508a210:92": "Pavivekadukkhaṁ seyyo, yañce kāmamayaṁ sukhaṁ.",
  "atk-s0508a210:93": "670.",
  "atk-s0508a210:94": " ‘‘Jīvitañca adhammena, dhammena maraṇañca yaṁ;",
  "atk-s0508a210:95": "Maraṇaṁ dhammikaṁ seyyo, yañce jīve adhammikaṁ.",
  "atk-s0508a210:96": "671.",
  "atk-s0508a210:97": " ‘‘Kāmakopappahīnā ye, santacittā bhavābhave;",
  "atk-s0508a210:98": "Caranti loke asitā, natthi tesaṁ piyāpiyaṁ.",
  "atk-s0508a210:99": "672.",
  "atk-s0508a210:100": " ‘‘Bhāvayitvāna bojjhaṅge, indriyāni balāni ca;",
  "atk-s0508a210:101": "Pappuyya paramaṁ santiṁ, parinibbantināsavā’’ti. – imā gāthā abhāsi;",
  "atk-s0508a210:102_0": "Tattha ājaññoti, usabhājānīyo. Dhure yuttoti, sakaṭadhure yojito. Dhurassahoti, dhuravāho.",
  "atk-s0508a210:102_1": "Gāthāsukhatthañcettha dvisakārato niddeso kato, sakaṭabhāraṁ vahituṁ samatthoti attho.",
  "atk-s0508a210:102_2": "Mathito atibhārenāti, atibhārena garubhārena pīḷito. ‘‘Maddito’’tipi pāḷi, so evattho.",
  "atk-s0508a210:102_3": "Saṁyuganti, attano khandhe ṭhapitaṁ yugaṁ nātivattati na atikkāmeti, sammā yo uddharitvā",
  "atk-s0508a210:102_4": "dhuraṁ chaḍḍetvā na tiṭṭhati. Evanti yathā so dhorayho attano bhadrājānīyatāya attano",
  "atk-s0508a210:102_5": "dhīravīratāya attano bhāraṁ nātivattati na pariccajati, evaṁ ye vārinā viya mahāsamuddo",
  "atk-s0508a210:102_6": "lokiyalokuttarāya paññāya tittā dhātā paripuṇṇā, te pare nihīnapaññe na atimaññanti,",
  "atk-s0508a210:102_7": "na paribhavanti. Tattha kāraṇamāha ‘‘ariyadhammova pāṇina’’nti, pāṇinaṁ sattesu ayaṁ",
  "atk-s0508a210:102_8": "ariyānaṁ dhammo yadidaṁ tesaṁ paññāya pāripūriṁ gatattā lābhādinā attānukkaṁsanaṁ",
  "atk-s0508a210:102_9": "viya alābhādinā paresaṁ avambhanaṁ.",
  "atk-s0508a210:103_0": "Evaṁ paññāpāripūriyā ariyānaṁ sukhavihāraṁ dassetvā tadabhāvato anariyānaṁ dukkhavihāraṁ",
  "atk-s0508a210:103_1": "dassetuṁ ‘‘kāle’’tiādi vuttaṁ. Tattha kāleti lābhālābhādinā samaṅgībhūtakāle. Kālavasaṁ",
  "atk-s0508a210:103_2": "pattāti lābhādikālassa ca vasaṁ upagatā, lābhādinā somanassitā alābhādinā ca domanassitāti",
  "atk-s0508a210:103_3": "attho. Bhavābhavavasaṁ gatāti bhavassa abhavassa ca vasaṁ upagatā vuddhihāniyo anuvattantā",
  "atk-s0508a210:103_4": "te. Narā dukkhaṁ nigacchanti, tedha socanti māṇavāti te narā ‘‘māṇavā’’ti laddhanāmā",
  "atk-s0508a210:103_5": "sattā lābhālābhādivasena vuddhihānivasena anurodhapaṭivirodhaṁ āpannā idhaloke socanti,",
  "atk-s0508a210:103_6": "paraloke ca nirayādidukkhaṁ gacchanti pāpuṇantīti attho.",
  "atk-s0508a210:104_0": "‘‘Unnatā’’tiādināpi lokadhammavasena sattānaṁ anatthappattimeva dasseti. Tattha unnatā",
  "atk-s0508a210:104_1": "sukhadhammenāti sukhahetunā sukhapaccayena bhogasampattiādinā unnatiṁ gatā, bhogamadādinā",
  "atk-s0508a210:104_2": "mattāti attho. Dukkhadhammena conatāti dukkhahetunā dukkhapaccayena bhogavipattiādinā",
  "atk-s0508a210:104_3": "nihīnataṁ gatā dāliddiyādinā kāpaññataṁ pattā. Dvayenāti yathāvuttena unnationatidvayena",
  "atk-s0508a210:104_4": "lābhālābhādidvayena vā bālaputhujjanā haññanti, anurodhapaṭivirodhavasena vibādhīyanti",
  "atk-s0508a210:104_5": "pīḷiyanti. Kasmā? Yathābhūtaṁ adassino yasmā te dhammasabhāvaṁ yāthāvato nabbhaññaṁsu,",
  "atk-s0508a210:104_6": "pariññātakkhandhā pahīnakilesā ca na honti, tasmāti attho. ‘‘Yathābhūtaṁ adassanā’’tipi",
  "atk-s0508a210:104_7": "paṭhanti, adassanahetūti attho. Ye ca dukkhe sukhasmiñca, majjhe sibbinimaccagūti",
  "atk-s0508a210:104_8": "ye pana ariyā dukkhavedanāya sukhavedanāya majjhattatāvedanāya ca tappaṭibaddhaṁ",
  "atk-s0508a210:104_9": "chandarāgabhūtaṁ sibbiniṁ taṇhaṁ aggamaggādhigamena accagū atikkamiṁsu, te indakhīlo",
  "atk-s0508a210:104_10": "viya vātehi lokadhammehi asampakampiyā ṭhitā, na te unnataonatā, kadācipi unnatā",
  "atk-s0508a210:104_11": "vā onatā vā na honti sabbaso anunayapaṭighābhāvato.",
  "atk-s0508a210:105_0": "Evaṁ vedanādhiṭṭhānaṁ arahato anupalepaṁ dassetvā idāni lokadhamme vibhajitvā sabbatthakamevassa",
  "atk-s0508a210:105_1": "anupalepaṁ dassento ‘‘na hevā’’tiādimāha. Tattha lābheti cīvarādīnaṁ paccayānaṁ paṭilābhe.",
  "atk-s0508a210:105_2": "Alābheti tesaṁyeva appaṭilābhe apagame. Na yaseti parivārahāniyaṁ akittiyañca. Kittiyāti",
  "atk-s0508a210:105_3": "parammukhā kittane patthaṭayasatāyaṁ. Nindāyanti sammukhā garahāyaṁ. Pasaṁsāyanti,",
  "atk-s0508a210:105_4": "paccakkhato guṇābhitthavane. Dukkheti dukkhe uppanne. Sukheti etthāpi eseva nayo.",
  "atk-s0508a210:106_0": "Sabbatthāti sabbasmiṁ yathāvutte aṭṭhavidhepi lokadhamme, sabbattha vā rūpādike visaye",
  "atk-s0508a210:106_1": "te khīṇāsavā na limpanti sabbaso pahīnakilesattā. Yathā kiṁ? Udabinduva pokkhare",
  "atk-s0508a210:106_2": "yathā kamaladale jalabindu allīyitvā ṭhitampi tena na limpati, jalabindunā ca kamaladalaṁ,",
  "atk-s0508a210:106_3": "aññadatthu visaṁsaṭṭhameva, evametepi upaṭṭhite lābhādike, āpāthagate rūpādiārammaṇe",
  "atk-s0508a210:106_4": "ca visaṁsaṭṭhā evaṁ. Tato eva dhīrā paṇḍitā sabbattha lābhādīsu ñāṇamukhena piyanimittānaṁ",
  "atk-s0508a210:106_5": "sokādīnañca abhāvato sukhitā lābhādīhi ca anabhibhavanīyato sabbattha aparājitāva honti.",
  "atk-s0508a210:107_0": "Idāni lābhālābhādīsu seyyaṁ niddhāretvā dassento ‘‘dhammenā’’tiādimāha. Tattha dhammena",
  "atk-s0508a210:107_1": "ca alābho yoti yo dhammaṁ rakkhantassa taṁnimittaṁ alābho lābhābhāvo, lābhahāni.",
  "atk-s0508a210:107_2": "Yo ca lābho adhammiko adhammena aññāyena buddhapaṭikuṭṭhena vidhinā uppanno, tesu",
  "atk-s0508a210:107_3": "dvīsu alābho dhammiko dhammāvaho seyyo, yādisaṁ lābhaṁ parivajjantassa akusalā dhammā",
  "atk-s0508a210:107_4": "parihāyanti, kusalā dhammā abhivaḍḍhanti, tādiso alābho pāsaṁsataro atthāvaho. Yañce",
  "atk-s0508a210:107_5": "lābho adhammikoti yo lābho adhammena uppanno, so na seyyoti adhippāyo.",
  "atk-s0508a210:108_0": "Yasoca appabuddhīnaṁ, viññūnaṁ ayaso ca yoti yo appabuddhīnaṁ duppaññānaṁ vasena",
  "atk-s0508a210:108_1": "puggalassa yaso labbhati, yo ca viññūnaṁ paṇḍitānaṁ vasena ayaso yasahāni. Imesu",
  "atk-s0508a210:108_2": "dvīsu ayasova seyyo viññūnaṁ. Te hissa yathā akusalā dhammā parihāyanti, kusalā dhammā",
  "atk-s0508a210:108_3": "abhivaḍḍhanti, evaṁ yasahāniṁ iccheyyuṁ, tathā ca bhabbajātiko taṁ aguṇaṁ pahāya",
  "atk-s0508a210:108_4": "guṇe patiṭṭheyya. Na yaso appabuddhīnanti duppaññānaṁ vasena yaso seyyo hoti, te",
  "atk-s0508a210:108_5": "hi abhūtaguṇābhibyāhāravasenāpi naṁ uppādeyyuṁ, so cassa idha ceva viññūgarahādinā",
  "atk-s0508a210:108_6": "samparāye ca duggatiyaṁ dukkhaparikkilesādinā anatthāvaho. Tenāha bhagavā – ‘‘lābho",
  "atk-s0508a210:108_7": "siloko sakkāro, micchāladdho ca yo yaso’’ti (su. ni. 440) ‘‘sakkāro kāpurisaṁ hantī’’ti",
  "atk-s0508a210:108_8": "(cūḷava. 335; a. ni. 4.68) ca.",
  "atk-s0508a210:109": "Dummedhehīti, nippaññehi. Yañce bālappasaṁsanāti bālehi aviddasūhi yā nāma pasaṁsanā.",
  "atk-s0508a210:110_0": "Kāmamayikanti vatthukāmamayaṁ, kāmaguṇe paṭicca uppannaṁ. Dukkhañca pavivekiyanti",
  "atk-s0508a210:110_1": "pavivekato nibbattaṁ kāyakilamathavasena pavattaṁ visamāsanupatāpādihetukaṁ kāyikaṁ",
  "atk-s0508a210:110_2": "dukkhaṁ, taṁ pana nirāmisavivaṭṭūpanissayatāya viññūnaṁ pāsaṁsā. Tena vuttaṁ ‘‘pavivekadukkhaṁ seyyo’’ti.",
  "atk-s0508a210:111_0": "Jīvitañcaadhammenāti adhammena jīvikakappanaṁ jīvitahetu adhammacaraṇaṁ. Dhammena",
  "atk-s0508a210:111_1": "maraṇaṁ nāma ‘‘imaṁ nāma pāpaṁ akarontaṁ taṁ māressāmī’’ti kenaci vutte mārentepi",
  "atk-s0508a210:111_2": "tasmiṁ pāpaṁ akatvā dhammaṁ avikopentassa dhammahetumaraṇaṁ dhammikaṁ seyyoti tādisaṁ",
  "atk-s0508a210:111_3": "maraṇaṁ dhammato anapetattā dhammikaṁ saggasampāpanato nibbānupanissayato ca viññūnaṁ",
  "atk-s0508a210:111_4": "pāsaṁsataraṁ. Tathā hi vuttaṁ –",
  "atk-s0508a210:112": "‘‘Caje dhanaṁ aṅgavarassa hetu, aṅgaṁ caje jīvitaṁ rakkhamāno;",
  "atk-s0508a210:113": "Aṅgaṁ dhanaṁ jīvitañcāpi sabbaṁ, caje naro dhammamanussaranto’’ti. (jā. 2.21.470);",
  "atk-s0508a210:114": "Yañce jīve adhammikanti puriso yaṁ dhammato apetaṁ jīvikaṁ jīveyya, taṁ na seveyya viññūhi garahitattā apāyasampāpanato cāti adhippāyo.",
  "atk-s0508a210:115": "Idāni yathāvuttaṁ khīṇāsavānaṁ anupalepaṁ kāraṇato dassento ‘‘kāmakopapahīnā’’tiādigāthamāha.",
  "atk-s0508a210:116_0": "Tattha kāmakopapahīnāti ariyamaggena sabbasova pahīnā anurodhapaṭivirodhā. Santacittā",
  "atk-s0508a210:116_1": "bhavābhaveti khuddake ceva mahante ca bhave anavasesapahīnakilesapariḷāhatāya vūpasantacittā.",
  "atk-s0508a210:116_2": "Loketi khandhādiloke. Asitāti taṇhādiṭṭhinissayavasena anissitā. Natthi tesaṁ piyāpiyanti",
  "atk-s0508a210:116_3": "tesaṁ khīṇāsavānaṁ katthaci lābhādike rūpādivisaye ca piyaṁ vā apiyaṁ vā natthi,",
  "atk-s0508a210:116_4": "taṁnimittānaṁ kilesānaṁ sabbaso samucchinnattā.",
  "atk-s0508a210:117_0": "Idāni yāya bhāvanāya te evarūpā jātā, taṁ dassetvā anupādisesāya nibbānadhātuyā desanāya",
  "atk-s0508a210:117_1": "kūṭaṁ gaṇhanto ‘‘bhāvayitvānā’’ti osānagāthamāha. Tattha pappuyyāti, pāpuṇitvā. Sesaṁ",
  "atk-s0508a210:117_2": "heṭṭhā vuttanayameva. Imā eva ca gāthā therassa aññābyākaraṇāpi ahesuṁ.",
  "atk-s0508a210:118": "Godattattheragāthāvaṇṇanā niṭṭhitā.",
  "atk-s0508a210:119": "Cuddasakanipātavaṇṇanā niṭṭhitā."
}