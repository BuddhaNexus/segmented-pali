{
  "atk-s0302a9:0": "10. Bhikkhusaṁyuttaṁ",
  "atk-s0302a9:1": "1. Kolitasuttavaṇṇanā",
  "atk-s0302a9:2_0": "235. Bhikkhusaṁyuttassa paṭhame, āvusoti sāvakānaṁ ālāpo. Buddhā hi bhagavanto sāvake",
  "atk-s0302a9:2_1": "ālapantā, “bhikkhave”ti ālapanti, sāvakā pana “buddhehi sadisā mā homā”ti, “āvuso”ti",
  "atk-s0302a9:2_2": "paṭhamaṁ vatvā pacchā, “bhikkhave”ti bhaṇanti. Buddhehi ca ālapite bhikkhusaṅgho,",
  "atk-s0302a9:2_3": "“bhante”ti paṭivacanaṁ deti sāvakehi, “āvuso”ti. Ayaṁ vuccatīti yasmā dutiyajjhāne",
  "atk-s0302a9:2_4": "vitakkavicārā nirujjhanti, yesaṁ nirodhā saddāyatanaṁ appavattiṁ gacchati, tasmā",
  "atk-s0302a9:2_5": "yadetaṁ dutiyaṁ jhānaṁ nāma, ayaṁ vuccati “ariyānaṁ tuṇhībhāvo”ti. Ayamettha yojanā.",
  "atk-s0302a9:2_6": "“Dhammī vā kathā ariyo vā tuṇhībhāvo”ti ettha pana kammaṭṭhānamanasikāropi paṭhamajjhānādīnipi",
  "atk-s0302a9:2_7": "ariyo tuṇhībhāvotveva saṅkhaṁ gatāni.",
  "atk-s0302a9:3_0": "Vitakkasahagatāti vitakkārammaṇā. Saññāmanasikārāti saññā ca manasikāro ca. Samudācarantīti",
  "atk-s0302a9:3_1": "pavattanti. Therassa kira dutiyajjhānaṁ na paguṇaṁ. Athassa tato vuṭṭhitassa vitakkavicārā",
  "atk-s0302a9:3_2": "na santato upaṭṭhahiṁsu. Iccassa dutiyajjhānampi saññāmanasikārāpi hānabhāgiyāva",
  "atk-s0302a9:3_3": "ahesuṁ, taṁ dassento evamāha. Saṇṭhapehīti sammā ṭhapehi. Ekodibhāvaṁ karohīti ekaggaṁ",
  "atk-s0302a9:3_4": "karohi. Samādahāti sammā ādaha āropehi. Mahābhiññatanti chaḷabhiññataṁ. Satthā kira",
  "atk-s0302a9:3_5": "iminā upāyena satta divase therassa hānabhāgiyaṁ samādhiṁ vaḍḍhetvā theraṁ chaḷabhiññataṁ pāpesi. Paṭhamaṁ.",
  "atk-s0302a9:4": "2. Upatissasuttavaṇṇanā",
  "atk-s0302a9:5_0": "236. Dutiye atthi nu kho taṁ kiñci lokasminti idaṁ atiuḷārampi sattaṁ vā saṅkhāraṁ",
  "atk-s0302a9:5_1": "vā sandhāya vuttaṁ. Satthupi khoti idaṁ yasmā ānandattherassa satthari adhimatto",
  "atk-s0302a9:5_2": "chando ca pemañca, tasmā “kiṁ nu kho imassa therassa satthu vipariṇāmenapi sokādayo",
  "atk-s0302a9:5_3": "nuppajjeyyu”nti jānanatthaṁ pucchati? Dīgharattanti sūkarakhataleṇadvāre dīghanakhaparibbājakassa",
  "atk-s0302a9:5_4": "vedanāpariggahasuttantaṁ desitadivasato paṭṭhāya atikkantakālaṁ sandhāyāha. Tasmiñhi",
  "atk-s0302a9:5_5": "divase therassa ime vaṭṭānugatakilesā samūhatāti. Dutiyaṁ.",
  "atk-s0302a9:6": "3. Ghaṭasuttavaṇṇanā",
  "atk-s0302a9:7_0": "237. Tatiye ekavihāreti ekasmiṁ gabbhe. Tadā kira bahū āgantukā bhikkhū sannipatiṁsu.",
  "atk-s0302a9:7_1": "Tasmiṁ pariveṇaggena vā vihāraggena vā senāsanesu apāpuṇantesu dvinnaṁ therānaṁ eko",
  "atk-s0302a9:7_2": "gabbho sampatto. Te divā pāṭiyekkesu ṭhānesu nisīdanti, rattiṁ pana nesaṁ antare",
  "atk-s0302a9:7_3": "cīvarasāṇiṁ pasārenti. Te attano attano pattapattaṭṭhāneyeva nisīdanti. Tena vuttaṁ",
  "atk-s0302a9:7_4": "“ekavihāre”ti. Oḷārikenāti idaṁ oḷārikārammaṇataṁ sandhāya vuttaṁ. Dibbacakkhudibbasotadhātuvihārena",
  "atk-s0302a9:7_5": "hi so vihāsi, tesañca rūpāyatanasaddāyatanasaṅkhātaṁ oḷārikaṁ ārammaṇaṁ. Iti dibbacakkhunā",
  "atk-s0302a9:7_6": "rūpassa diṭṭhattā dibbāya ca sotadhātuyā saddassa sutattā so vihāro oḷāriko nāma",
  "atk-s0302a9:7_7": "jāto. Dibbacakkhu visujjhīti bhagavato rūpadassanatthāya visuddhaṁ ahosi. Dibbā ca",
  "atk-s0302a9:7_8": "sotadhātūti sāpi bhagavato saddasuṇanatthaṁ visujjhi. Bhagavatopi therassa rūpadassanatthañceva",
  "atk-s0302a9:7_9": "saddasuṇanatthañca tadubhayaṁ visujjhi. Tadā kira thero “kathaṁ nu kho etarahi satthā",
  "atk-s0302a9:7_10": "viharatī”ti ālokaṁ vaḍḍhetvā dibbena cakkhunā satthāraṁ jetavane vihāre gandhakuṭiyaṁ",
  "atk-s0302a9:7_11": "nisinnaṁ disvā tassa dibbāya sotadhātuyā saddaṁ suṇi. Satthāpi tatheva akāsi. Evaṁ",
  "atk-s0302a9:7_12": "te aññamaññaṁ passiṁsu ceva, saddañca assosuṁ.",
  "atk-s0302a9:8_0": "Āraddhavīriyoti paripuṇṇavīriyo paggahitavīriyo. Yāvadeva upanikkhepanamattāyāti",
  "atk-s0302a9:8_1": "tiyojanasahassavitthārassa himavato santike ṭhapitā sāsapamattā pāsāṇasakkharā “himavā",
  "atk-s0302a9:8_2": "nu kho mahā, ayaṁ nu kho pāsāṇasakkharā”ti evaṁ yāva upanikkhepanamattasseva atthāya",
  "atk-s0302a9:8_3": "bhaveyyāti vuttaṁ hoti. Paratopi eseva nayo. Kappanti āyukappaṁ. Loṇaghaṭāyāti cakkavāḷamukhavaṭṭiyā",
  "atk-s0302a9:8_4": "ādhārakaṁ katvā mukhavaṭṭiyā brahmalokaṁ āhacca ṭhitāya loṇacāṭiyāti dasseti.",
  "atk-s0302a9:9_0": "Ime pana therā upamaṁ āharantā sarikkhakeneva ca vijjamānaguṇena ca āhariṁsu. Kathaṁ?",
  "atk-s0302a9:9_1": "Ayañhi iddhi nāma accuggataṭṭhena ceva vipulaṭṭhena ca himavantasadisā, paññā catubhūmakadhamme",
  "atk-s0302a9:9_2": "anupavisitvā ṭhitaṭṭhena sabbabyañjanesu anupaviṭṭhaloṇarasasadisā. Evaṁ tāva sarikkhakaṭṭhena",
  "atk-s0302a9:9_3": "āhariṁsu. Samādhilakkhaṇaṁ pana mahāmoggallānattherassa vibhūtaṁ pākaṭaṁ. Kiñcāpi",
  "atk-s0302a9:9_4": "sāriputtattherassa avijjamānaiddhi nāma natthi, bhagavatā pana “etadaggaṁ, bhikkhave,",
  "atk-s0302a9:9_5": "mama sāvakānaṁ bhikkhūnaṁ iddhimantānaṁ yadidaṁ mahāmoggallāno”ti ayameva etadagge",
  "atk-s0302a9:9_6": "ṭhapito. Vipassanālakkhaṇaṁ pana sāriputtattherassa vibhūtaṁ pākaṭaṁ. Kiñcāpi mahāmoggallānattherassāpi",
  "atk-s0302a9:9_7": "paññā atthi, bhagavatā pana “etadaggaṁ, bhikkhave, mama sāvakānaṁ bhikkhūnaṁ mahāpaññānaṁ",
  "atk-s0302a9:9_8": "yadidaṁ sāriputto”ti ayameva etadagge ṭhapito. Tasmā yathā ete aññamaññassa dhuraṁ",
  "atk-s0302a9:9_9": "na pāpuṇanti, evaṁ vijjamānaguṇena āhariṁsu. Samādhilakkhaṇasmiñhi mahāmoggallāno",
  "atk-s0302a9:9_10": "nipphattiṁ gato, vipassanālakkhaṇe sāriputtatthero, dvīsupi etesu sammāsambuddhoti. Tatiyaṁ.",
  "atk-s0302a9:10": "4. Navasuttavaṇṇanā",
  "atk-s0302a9:11_0": "238. Catutthe appossukkoti nirussukko. Saṅkasāyatīti viharati. Veyyāvaccanti cīvare",
  "atk-s0302a9:11_1": "kattabbakiccaṁ. Ābhicetasikānanti abhicittaṁ uttamacittaṁ nissitānaṁ. Nikāmalābhīti",
  "atk-s0302a9:11_2": "icchiticchitakkhaṇe samāpajjanasamatthatāya nikāmalābhī. Akicchalābhīti jhānapāripanthike",
  "atk-s0302a9:11_3": "sukhena vikkhambhetvā samāpajjanasamatthatāya adukkhalābhī. Akasiralābhīti yathāparicchedena",
  "atk-s0302a9:11_4": "vuṭṭhānasamatthatāya vipulalābhī, paguṇajjhānoti attho. Sithilamārabbhāti sithilavīriyaṁ",
  "atk-s0302a9:11_5": "pavattetvā. Catutthaṁ.",
  "atk-s0302a9:12": "5. Sujātasuttavaṇṇanā",
  "atk-s0302a9:13_0": "239. Pañcame abhirūpoti aññāni rūpāni atikkantarūpo. Dassanīyoti daṭṭhabbayutto.",
  "atk-s0302a9:13_1": "Pāsādikoti dassanena cittaṁ pasādetuṁ samattho. Vaṇṇapokkharatāyāti chavivaṇṇasundaratāya. Pañcamaṁ.",
  "atk-s0302a9:14": "6. Lakuṇḍakabhaddiyasuttavaṇṇanā",
  "atk-s0302a9:15_0": "240. Chaṭṭhe dubbaṇṇanti virūpasarīravaṇṇaṁ. Okoṭimakanti rassaṁ. Paribhūtarūpanti",
  "atk-s0302a9:15_1": "pamāṇavasena paribhūtajātikaṁ. Taṁ kira chabbaggiyā bhikkhū, “āvuso bhaddiya, āvuso,",
  "atk-s0302a9:15_2": "bhaddiyā”ti tattha tattha parāmasitvā nānappakāraṁ kīḷanti ākaḍḍhanti parikaḍḍhanti.",
  "atk-s0302a9:15_3": "Tena vuttaṁ “paribhūtarūpa”nti. Kasmā panesa evarūpo jāto? Ayaṁ kira atīte eko mahārājā",
  "atk-s0302a9:15_4": "ahosi, tassa mahallakā ca mahallakitthiyo ca paṭikūlā honti. So sace mahallake passati,",
  "atk-s0302a9:15_5": "tesaṁ cūḷaṁ ṭhapāpetvā kacchaṁ bandhāpetvā yathāruci kīḷāpeti. Mahallakitthiyopi",
  "atk-s0302a9:15_6": "disvā tāsampi icchiticchitaṁ vippakāraṁ katvā yathāruci kīḷāpeti. Tesaṁ puttadhītādīnaṁ",
  "atk-s0302a9:15_7": "santike mahāsārajjaṁ uppajjati. Tassa pāpakiriyā pathavito paṭṭhāya chadevaloke ekakolāhalaṁ akāsi.",
  "atk-s0302a9:16_0": "Atha sakko cintesi – “ayaṁ andhabālo mahājanaṁ viheṭheti, karissāmissa niggaha”nti.",
  "atk-s0302a9:16_1": "So mahallakagāmiyavaṇṇaṁ katvā yānake ekaṁ takkacāṭiṁ āropetvā yānaṁ pesento nagaraṁ",
  "atk-s0302a9:16_2": "pavisati. Rājāpi hatthiṁ āruyha nagarato nikkhanto taṁ disvā – “ayaṁ mahallako takkayānakena",
  "atk-s0302a9:16_3": "amhākaṁ abhimukho āgacchati, vāretha vārethā”ti āha. Manussā ito cito ca pakkhandantāpi",
  "atk-s0302a9:16_4": "na passanti. Sakko hi “rājāva maṁ passatu, mā aññe”ti evaṁ adhiṭṭhahi. Atha tesu",
  "atk-s0302a9:16_5": "manussesu “kahaṁ, deva, kahaṁ devā”ti vadantesu eva rājā saha hatthinā vaccho viya",
  "atk-s0302a9:16_6": "dhenuyā yānassa heṭṭhā pāvisi. Sakko takkacāṭiṁ bhindi.",
  "atk-s0302a9:17_0": "Rājā sīsato paṭṭhāya takkena kilinnasarīro ahosi. So sarīraṁ ubbaṭṭāpetvā uyyānapokkharaṇiyaṁ",
  "atk-s0302a9:17_1": "nhatvā alaṅkatasarīro nagaraṁ pavisanto puna taṁ addasa. Disvā “ayaṁ so amhehi diṭṭhamahallako",
  "atk-s0302a9:17_2": "puna dissati. Vāretha vāretha na”nti āha. Manussā “kahaṁ, deva, kahaṁ, devā”ti ito",
  "atk-s0302a9:17_3": "cito ca vidhāviṁsu. So paṭhamavippakārameva puna pāpuṇi. Tasmiṁ khaṇe sakko goṇe",
  "atk-s0302a9:17_4": "ca yānañca antaradhāpetvā ākāse ṭhatvā āha, “andhabāla, tvaṁ mayi takkavāṇijako eso”ti",
  "atk-s0302a9:17_5": "saññaṁ karosi, sakkohaṁ devarājā, “tavetaṁ pāpakiriyaṁ nivāressāmī”ti āgato, “mā",
  "atk-s0302a9:17_6": "puna evarūpaṁ akāsī”ti santajjetvā agamāsi. Iminā kammena so dubbaṇṇo ahosi.",
  "atk-s0302a9:18_0": "Vipassīsammāsambuddhakāle panesa cittapattakokilo nāma hutvā kheme migadāye vasanto",
  "atk-s0302a9:18_1": "ekadivasaṁ himavantaṁ gantvā madhuraṁ ambaphalaṁ tuṇḍena gahetvā āgacchanto bhikkhusaṅghaparivāraṁ",
  "atk-s0302a9:18_2": "satthāraṁ disvā cintesi – “ahaṁ aññesu divasesu rittako tathāgataṁ passāmi. Ajja",
  "atk-s0302a9:18_3": "pana me imaṁ ambapakkaṁ atthi, dasabalassa taṁ dassāmī”ti otaritvā ākāse carati.",
  "atk-s0302a9:18_4": "Satthā tassa cittaṁ ñatvā upaṭṭhākaṁ olokesi. So pattaṁ nīharitvā dasabalaṁ vanditvā",
  "atk-s0302a9:18_5": "satthu hatthe ṭhapesi. Kokilo dasabalassa patte ambapakkaṁ patiṭṭhāpesi. Satthā tattheva",
  "atk-s0302a9:18_6": "nisīditvā taṁ paribhuñji. Kokilo pasannacitto punappunaṁ dasabalassa guṇe āvajjetvā",
  "atk-s0302a9:18_7": "dasabalaṁ vanditvā attano kulāvakaṁ gantvā sattāhaṁ pītisukheneva vītināmesi. Iminā",
  "atk-s0302a9:18_8": "kammena saro madhuro ahosi.",
  "atk-s0302a9:19_0": "Kassapasammāsambuddhakāle pana cetiye āraddhe “kiṁpamāṇaṁ karoma? Sattayojanappamāṇaṁ.",
  "atk-s0302a9:19_1": "Atimahantaṁ etaṁ, chayojanappamāṇaṁ karoma. Idampi atimahantaṁ, pañcayojanaṁ karoma,",
  "atk-s0302a9:19_2": "catuyojanaṁ, tiyojanaṁ, dviyojana”nti. Ayaṁ tadā jeṭṭhakavaḍḍhakī hutvā, “evaṁ, bho,",
  "atk-s0302a9:19_3": "anāgate sukhapaṭijaggitaṁ kātuṁ vaṭṭatī”ti vatvā rajjuṁ ādāya parikkhipanto gāvutamattake",
  "atk-s0302a9:19_4": "ṭhatvā, “ekekaṁ mukhaṁ gāvutaṁ hotu, cetiyaṁ yojanāvaṭṭaṁ yojanubbedhaṁ bhavissatī”ti",
  "atk-s0302a9:19_5": "āha. Te tassa vacane aṭṭhaṁsu. Cetiyaṁ sattadivasasattamāsādhikehi sattahi saṁvaccharehi",
  "atk-s0302a9:19_6": "niṭṭhitaṁ. Iti appamāṇassa buddhassa pamāṇaṁ akāsīti. Tena kammena okoṭimako jāto.",
  "atk-s0302a9:20": "Hatthayo pasadā migāti hatthino ca pasadamigā ca. Natthi kāyasmiṁ tulyatāti kāyasmiṁ pamāṇaṁ nāma natthi, akāraṇaṁ kāyapamāṇanti attho. Chaṭṭhaṁ.",
  "atk-s0302a9:21": "7. Visākhasuttavaṇṇanā",
  "atk-s0302a9:22_0": "241. Sattame poriyā vācāyāti puravāsīnaṁ nagaramanussānaṁ vācāsadisāya aparihīnakkharapadāya",
  "atk-s0302a9:22_1": "madhuravācāya. Vissaṭṭhāyāti asandiddhāya apalibuddhāya, pittasemhehi anupahatāyāti",
  "atk-s0302a9:22_2": "attho. Anelagalāyāti yathā dandhamanussā mukhena kheḷaṁ gaḷantena vācaṁ bhāsanti,",
  "atk-s0302a9:22_3": "na evarūpāya, atha kho niddosāya visadavācāya. Pariyāpannāyāti catusaccapariyāpannāya",
  "atk-s0302a9:22_4": "cattāri saccāni amuñcitvā pavattāya. Anissitāyāti vaṭṭanissitaṁ katvā akathitāya.",
  "atk-s0302a9:22_5": "Dhammo hi isinaṁ dhajoti navavidhalokuttaradhammo isīnaṁ dhajo nāmāti. Sattamaṁ.",
  "atk-s0302a9:23": "8. Nandasuttavaṇṇanā",
  "atk-s0302a9:24_0": "242. Aṭṭhame ākoṭitapaccākoṭitānīti ekasmiṁ passe pāṇinā vā muggarena vā ākoṭanena",
  "atk-s0302a9:24_1": "ākoṭitāni, parivattetvā ākoṭanena paccākoṭitāni. Añjetvāti añjanena pūretvā. Acchaṁ",
  "atk-s0302a9:24_2": "pattanti vippasannavaṇṇaṁ mattikāpattaṁ. Kasmā pana thero evamakāsīti? Satthu ajjhāsayajānanatthaṁ.",
  "atk-s0302a9:24_3": "Evaṁ kirassa ahosi “sace satthā ‘sobhati vata me ayaṁ kaniṭṭhabhātiko’ti vakkhati,",
  "atk-s0302a9:24_4": "yāvajīvaṁ iminā vākārena carissāmi. Sace ettha dosaṁ dassati, imaṁ ākāraṁ pahāya",
  "atk-s0302a9:24_5": "saṅkāracoḷaṁ gahetvā cīvaraṁ katvā dhārento pariyantasenāsane vasanto carissāmī”ti.",
  "atk-s0302a9:24_6": "Assasīti bhavissasi.",
  "atk-s0302a9:25_0": "Aññātuñchenāti abhilakkhitesu issarajanagehesu kaṭukabhaṇḍasambhāraṁ sugandhaṁ bhojanaṁ",
  "atk-s0302a9:25_1": "pariyesantassa uñcho ñātuñcho nāma. Gharapaṭipāṭiyā pana dvāre ṭhitena laddhaṁ missakabhojanaṁ",
  "atk-s0302a9:25_2": "aññātuñcho nāma. Ayamidha adhippeto. Kāmesu anapekkhinanti vatthukāmakilesakāmesu",
  "atk-s0302a9:25_3": "nirapekkhaṁ. Āraññiko cātiādi sabbaṁ samādānavaseneva vuttaṁ. Kāmesu ca anapekkhoti",
  "atk-s0302a9:25_4": "idaṁ suttaṁ devaloke accharāyo dassetvā āgatena aparabhāge kathitaṁ. Imassa kathitadivasato",
  "atk-s0302a9:25_5": "paṭṭhāya thero ghaṭento vāyamanto katipāheneva arahatte patiṭṭhāya sadevake loke",
  "atk-s0302a9:25_6": "aggadakkhiṇeyyo jāto. Aṭṭhamaṁ.",
  "atk-s0302a9:26": "9. Tissasuttavaṇṇanā",
  "atk-s0302a9:27_0": "243. Navame dummanoti uppannadomanasso. Kasmā panāyaṁ evaṁ dukkhī dummano jātoti?",
  "atk-s0302a9:27_1": "Khattiyapabbajito hesa, tena naṁ pabbājetvā dupaṭṭasāṭakaṁ nivāsāpetvā varacīvaraṁ",
  "atk-s0302a9:27_2": "pārupetvā akkhīni añjetvā manosilātelena sīsaṁ makkhesuṁ. So bhikkhūsu rattiṭṭhānadivāṭṭhānaṁ",
  "atk-s0302a9:27_3": "gatesu “bhikkhunā nāma vivittokāse nisīditabba”nti ajānanto bhojanasālaṁ gantvā mahāpīṭhaṁ",
  "atk-s0302a9:27_4": "āruhitvā nisīdi. Disāvacarā āgantukā paṁsukūlikā bhikkhū āgantvā, “imināva nīhārena",
  "atk-s0302a9:27_5": "rajokiṇṇehi gattehi na sakkā dasabalaṁ passituṁ. Bhaṇḍakaṁ tāva ṭhapessāmā”ti bhojanasālaṁ",
  "atk-s0302a9:27_6": "agamaṁsu. So tesu mahātheresu āgacchantesu niccalo nisīdiyeva. Aññe bhikkhū “pādavattaṁ",
  "atk-s0302a9:27_7": "karoma, tālavaṇṭena bījāmā”ti āpucchanti. Ayaṁ pana nisinnakova “kativassatthā”ti?",
  "atk-s0302a9:27_8": "Pucchitvā, “mayaṁ avassikā. Tumhe pana kativassatthā”ti? Vutte, “mayaṁ ajja pabbajitā”ti",
  "atk-s0302a9:27_9": "āha. Atha naṁ bhikkhū, “āvuso, adhunā chinnacūḷosi, ajjāpi te sīsamūle ūkāgandho",
  "atk-s0302a9:27_10": "vāyatiyeva, tvaṁ nāma ettakesu vuḍḍhataresu vattaṁ āpucchantesu nissaddo niccalo",
  "atk-s0302a9:27_11": "nisinno, apacitimattampi te natthi, kassa sāsane pabbajitosī”ti? Parivāretvā taṁ",
  "atk-s0302a9:27_12": "vācāsattīhi paharantā “kiṁ tvaṁ iṇaṭṭo vā bhayaṭṭo vā jīvituṁ asakkonto pabbajito”ti?",
  "atk-s0302a9:27_13": "Āhaṁsu. So ekampi theraṁ olokesi, tena “kiṁ maṁ olokesi mahallakā”ti? Vutte aññaṁ",
  "atk-s0302a9:27_14": "olokesi, tenapi tatheva vutte athassa “ime maṁ parivāretvā vācāsattīhi vijjhantī”ti",
  "atk-s0302a9:27_15": "khattiyamāno uppajji. Akkhīsu maṇivaṇṇāni assūni sañcariṁsu. Tato ne āha – “kassa",
  "atk-s0302a9:27_16": "santikaṁ āgatatthā”ti. Te “kiṁ pana tvaṁ ‘mayhaṁ santikaṁ āgatā’ti? Amhe maññasi",
  "atk-s0302a9:27_17": "gihibyañjanabhaṭṭhakā”ti vatvā, “sadevake loke aggapuggalassa satthu santikaṁ āgatamhā”ti",
  "atk-s0302a9:27_18": "āhaṁsu. So “mayhaṁ bhātu santike āgatā tumhe, yadi evaṁ idāni vo āgatamaggeneva gamanaṁ",
  "atk-s0302a9:27_19": "karissāmī”ti kujjhitvā nikkhanto antarāmagge cintesi – “mayi imināva nīhārena gate",
  "atk-s0302a9:27_20": "satthā ete na nīharāpessatī”ti dukkhī dummano assūni pavattayamāno agamāsi. Iminā",
  "atk-s0302a9:27_21": "kāraṇena esa evaṁ jātoti.",
  "atk-s0302a9:28_0": "Vācāsannitodakenāti vacanapatodena. Sañjambharimakaṁsūti sañjambharitaṁ nirantaraṁ",
  "atk-s0302a9:28_1": "phuṭaṁ akaṁsu, upari vijjhiṁsūti vuttaṁ hoti. Vattāti pare yadicchakaṁ vadatiyeva.",
  "atk-s0302a9:28_2": "No ca vacanakkhamoti paresaṁ vacanaṁ khamituṁ na sakkoti. Idāni tāva tvaṁ iminā kopena",
  "atk-s0302a9:28_3": "iminā vuttavācāsannitodakena viddho. Atīte pana raṭṭhato ca pabbājitoti. Evaṁ vutte,",
  "atk-s0302a9:28_4": "“katarasmiṁ kāle bhagavā”ti? Bhikkhū bhagavantaṁ yāciṁsu.",
  "atk-s0302a9:29_0": "Satthā āha – atīte bārāṇasiyaṁ bārāṇasirājā rajjaṁ kāresi. Atheko jātimā, eko mātaṅgoti",
  "atk-s0302a9:29_1": "dve isayo bārāṇasiṁ agamaṁsu. Tesu jātimā puretaraṁ gantvā kumbhakārasālāyaṁ nisīdi.",
  "atk-s0302a9:29_2": "Mātaṅgo tāpaso pacchā gantvā tattha okāsaṁ yāci kumbhakāro “atthettha paṭhamataraṁ",
  "atk-s0302a9:29_3": "paviṭṭho pabbajito, taṁ pucchā”ti āha. So attano parikkhāraṁ gahetvā sālāya dvāramūle",
  "atk-s0302a9:29_4": "ṭhatvā, “amhākampi ācariya ekarattivāsāya okāsaṁ dethā”ti āha. “Pavisa, bho”ti. Pavisitvā",
  "atk-s0302a9:29_5": "nisinnaṁ, “bho, kiṁ gottosī”ti? Pucchi. “Caṇḍālagottomhī”ti. “Na sakkā tayā saddhiṁ",
  "atk-s0302a9:29_6": "ekaṭṭhāne nisīdituṁ, ekamantaṁ gacchā”ti. So ca tattheva tiṇasanthārakaṁ pattharitvā",
  "atk-s0302a9:29_7": "nipajji, jātimā dvāraṁ nissāya nipajji. Itaro passāvatthāya nikkhamanto taṁ urasmiṁ",
  "atk-s0302a9:29_8": "akkami. “Ko eso”ti ca vutte? “Ahaṁ ācariyā”ti āha. “Re caṇḍāla, kiṁ aññato maggaṁ",
  "atk-s0302a9:29_9": "na passasi? Atha me āgantvā akkamasī”ti. “Ācariya, adisvā me akkantosi, khama mayha”nti.",
  "atk-s0302a9:29_10": "So mahāpurise bahi nikkhante cintesi – “ayaṁ paccāgacchantopi itova āgamissatī”ti",
  "atk-s0302a9:29_11": "parivattetvā nipajji. Mahāpurisopi “ācariyo ito sīsaṁ katvā nipanno, pādasamīpena",
  "atk-s0302a9:29_12": "gamissāmī”ti pavisanto puna urasmiṁyeva akkami. “Ko eso”ti ca vutte? “Ahaṁ ācariyā”ti",
  "atk-s0302a9:29_13": "āha. “Paṭhamaṁ tāva te ajānantena kataṁ, idāni maṁ ghaṭentova akāsi, sūriye te uggacchante",
  "atk-s0302a9:29_14": "sattadhā muddhā phalatū”ti sapi. Mahāpuriso kiñci avatvā purearuṇeyeva sūriyaṁ gaṇhi,",
  "atk-s0302a9:29_15": "nāssa uggantuṁ adāsi. Manussā ca hatthiassādayo ca pabujjhiṁsu.",
  "atk-s0302a9:30_0": "Manussā rājakulaṁ gantvā, “deva, sakalanagare appabuddho nāma natthi, na ca aruṇuggaṁ",
  "atk-s0302a9:30_1": "paññāyati, kinnu kho eta”nti? Tena hi nagaraṁ parivīmaṁsathāti. Te parivīmaṁsantā",
  "atk-s0302a9:30_2": "kumbhakārasālāyaṁ dve tāpase disvā, “imesaṁ etaṁ kammaṁ bhavissatī”ti gantvā rañño",
  "atk-s0302a9:30_3": "ārocesuṁ. Raññā ca “pucchatha ne”ti vuttā āgantvā jātimantaṁ pucchiṁsu – “tumhehi",
  "atk-s0302a9:30_4": "andhakāraṁ kata”nti. “Na mayā kataṁ, esa pana kūṭajaṭilo chavo anantamāyo, taṁ pucchathā”ti.",
  "atk-s0302a9:30_5": "Te āgantvā mahāpurisaṁ pucchiṁsu – “tumhehi, bhante, andhakāraṁ kata”nti. “Āma ayaṁ",
  "atk-s0302a9:30_6": "ācariyo maṁ abhisapi, tasmā mayā kata”nti. Te gantvā rañño ārocesuṁ. Rājāpi āgantvā",
  "atk-s0302a9:30_7": "mahāpurisaṁ “tumhehi kataṁ, bhante”ti? Pucchi. “Āma, mahārājā”ti. “Kasmā bhante”ti?",
  "atk-s0302a9:30_8": "“Iminā abhisapitomhi, sace maṁ eso khamāpessati, sūriyaṁ vissajjessāmī”ti. Rājā “khamāpetha,",
  "atk-s0302a9:30_9": "bhante, eta”nti āha. Itaro “mādiso jātimā kiṁ evarūpaṁ caṇḍālaṁ khamāpessati? Na khamāpemī”ti.",
  "atk-s0302a9:31_0": "Atha naṁ manussā “na kiṁ tvaṁ attano ruciyā khamāpessasī”ti? Vatvā hatthesu ca pādesu",
  "atk-s0302a9:31_1": "ca gahetvā pādamūle nipajjāpetvā “khamāpehī”ti āhaṁsu. So nissaddo nipajji. Punapi",
  "atk-s0302a9:31_2": "naṁ “khamāpehī”ti āhaṁsu. Tato “khama mayhaṁ, ācariyā”ti āha. Mahāpuriso “ahaṁ tāva",
  "atk-s0302a9:31_3": "tuyhaṁ khamitvā sūriyaṁ vissajjessāmi, sūriye pana uggate tava sīsaṁ sattadhā phalissatī”ti",
  "atk-s0302a9:31_4": "vatvā, “imassa sīsappamāṇaṁ mattikāpiṇḍaṁ matthake ṭhapetvā etaṁ nadiyā galappamāṇe",
  "atk-s0302a9:31_5": "udake ṭhapethā”ti āha. Manussā tathā akaṁsu. Ettāvatā saraṭṭhakaṁ rājabalaṁ sannipati.",
  "atk-s0302a9:31_6": "Mahāpuriso sūriyaṁ muñci. Sūriyarasmi āgantvā mattikāpiṇḍaṁ pahari. So sattadhā bhijji.",
  "atk-s0302a9:31_7": "Tāvadeva so nimujjitvā ekena titthena uttaritvā palāyi. Satthā imaṁ vatthuṁ āharitvā,",
  "atk-s0302a9:31_8": "“idāni tāva tvaṁ bhikkhūnaṁ santike paribhāsaṁ labhasi, pubbepi imaṁ kodhaṁ nissāya",
  "atk-s0302a9:31_9": "raṭṭhato pabbājito”ti anusandhiṁ ghaṭetvā atha naṁ ovadanto na kho te taṁ tissa patirūpantiādimāha. Navamaṁ.",
  "atk-s0302a9:32": "10. Theranāmakasuttavaṇṇanā",
  "atk-s0302a9:33_0": "244. Dasame vaṇṇavādīti ānisaṁsavādī. Yaṁ atītaṁ taṁ pahīnanti atīte khandhapañcake",
  "atk-s0302a9:33_1": "chandarāgappahānena taṁ pahīnaṁ nāma hoti. Anāgatanti anāgatampi khandhapañcakaṁ",
  "atk-s0302a9:33_2": "tattha chandarāgapaṭinissaggena paṭinissaṭṭhaṁ nāma hoti. Sabbābhibhunti sabbā khandhāyatanadhātuyo",
  "atk-s0302a9:33_3": "ca tayo bhave ca abhibhavitvā ṭhitaṁ. Sabbavidunti taṁ vuttappakāraṁ sabbaṁ viditaṁ",
  "atk-s0302a9:33_4": "pākaṭaṁ katvā ṭhitaṁ. Sabbesu dhammesūti tesveva dhammesu taṇhādiṭṭhilepehi anupalittaṁ.",
  "atk-s0302a9:33_5": "Sabbañjahanti tadeva sabbaṁ tattha chandarāgappahānena jahitvā ṭhitaṁ. Taṇhakkhaye",
  "atk-s0302a9:33_6": "vimuttanti taṇhakkhayasaṅkhāte nibbāne tadārammaṇāya vimuttiyā vimuttaṁ. Dasamaṁ.",
  "atk-s0302a9:34": "11. Mahākappinasuttavaṇṇanā",
  "atk-s0302a9:35_0": "245. Ekādasame mahākappinoti evaṁnāmako abhiññābalappatto asītimahāsāvakānaṁ abbhantaro",
  "atk-s0302a9:35_1": "mahāthero. So kira gihikāle kukkuṭavatīnagare tiyojanasatikaṁ rajjaṁ akāsi. Pacchimabhavikattā",
  "atk-s0302a9:35_2": "pana tathārūpaṁ sāsanaṁ sotuṁ ohitasoto vicarati. Athekadivasaṁ amaccasahassaparivuto",
  "atk-s0302a9:35_3": "uyyānakīḷikaṁ agamāsi. Tadā ca majjhimadesato jaṅghavāṇijā taṁ nagaraṁ gantvā, bhaṇḍaṁ",
  "atk-s0302a9:35_4": "paṭisāmetvā, “rājānaṁ passissāmā”ti paṇṇākārahatthā rājakuladvāraṁ gantvā, “rājā",
  "atk-s0302a9:35_5": "uyyānaṁ gato”ti sutvā, uyyānaṁ gantvā, dvāre ṭhitā, paṭihārassa ārocayiṁsu. Atha",
  "atk-s0302a9:35_6": "rañño nivedite rājā pakkosāpetvā niyyātitapaṇṇākāre vanditvā ṭhite, “tātā, kuto āgatatthā”ti?",
  "atk-s0302a9:35_7": "Pucchi. “Sāvatthito devā”ti. “Kacci vo raṭṭhaṁ subhikkhaṁ, dhammiko rājā”ti? “Āma,",
  "atk-s0302a9:35_8": "devā”ti. “Atthi pana tumhākaṁ dese kiñci sāsana”nti? “Atthi, deva, na pana sakkā",
  "atk-s0302a9:35_9": "ucchiṭṭhamukhehi kathetu”nti. Rājā suvaṇṇabhiṅgārena udakaṁ dāpesi. Te mukhaṁ vikkhāletvā",
  "atk-s0302a9:35_10": "dasabalābhimukhā añjaliṁ paggaṇhitvā, “deva, amhākaṁ dese buddharatanaṁ nāma uppanna”nti",
  "atk-s0302a9:35_11": "āhaṁsu. Rañño “buddho”ti vacane sutamatte sakalasarīraṁ pharamānā pīti uppajji. Tato",
  "atk-s0302a9:35_12": "“buddhoti, tātā, vadathā”ti? Āha. “Buddhoti deva vadāmā”ti. Evaṁ tikkhattuṁ vadāpetvā,",
  "atk-s0302a9:35_13": "“buddhoti padaṁ aparimāṇaṁ, nāssa sakkā parimāṇaṁ kātu”nti tasmiṁyeva pasanno satasahassaṁ",
  "atk-s0302a9:35_14": "datvā puna “aññaṁ kiṁ sāsana”nti? Pucchi. “Deva dhammaratanaṁ nāma uppanna”nti. Tampi",
  "atk-s0302a9:35_15": "sutvā tatheva tikkhattuṁ paṭiññaṁ gahetvā aparampi satasahassaṁ datvā puna “aññaṁ",
  "atk-s0302a9:35_16": "kiṁ sāsana”nti? Pucchi. “Saṅgharatanaṁ deva uppanna”nti. Tampi sutvā tatheva tikkhattuṁ",
  "atk-s0302a9:35_17": "paṭiññaṁ gahetvā aparampi satasahassaṁ datvā dinnabhāvaṁ paṇṇe likhitvā, “tātā, deviyā",
  "atk-s0302a9:35_18": "santikaṁ gacchathā”ti pesesi. Tesu gatesu amacce pucchi, “tātā, buddho loke uppanno,",
  "atk-s0302a9:35_19": "tumhe kiṁ karissathā”ti? “Deva tumhe kiṁ kattukāmā”ti? “Ahaṁ pabbajissāmī”ti. “Mayampi",
  "atk-s0302a9:35_20": "pabbajissāmā”ti. Te sabbepi gharaṁ vā kuṭumbaṁ vā anapaloketvā ye asse āruyha gatā, teheva nikkhamiṁsu.",
  "atk-s0302a9:36_0": "Vāṇijā anojādeviyā santikaṁ gantvā paṇṇaṁ dassesuṁ. Sā vācetvā “raññā tumhākaṁ bahū",
  "atk-s0302a9:36_1": "kahāpaṇā dinnā, kiṁ tumhehi kataṁ, tātā”ti? Pucchi. “Piyasāsanaṁ devi ānīta”nti.",
  "atk-s0302a9:36_2": "“Amhepi sakkā, tātā, suṇāpetu”nti. “Sakkā devi, ucchiṭṭhamukhehi pana vattuṁ na sakkā”ti.",
  "atk-s0302a9:36_3": "Sā suvaṇṇabhiṅgārena udakaṁ dāpesi. Te mukhaṁ vikkhāletvā rañño ārocitanayeneva ārocesuṁ.",
  "atk-s0302a9:36_4": "Sāpi sutvā uppannapāmojjā teneva nayena ekekasmiṁ pade tikkhattuṁ paṭiññaṁ gahetvā",
  "atk-s0302a9:36_5": "paṭiññāgaṇanāya tīṇi tīṇi katvā navasatasahassāni adāsi. Vāṇijā sabbānipi dvādasasatasahassāni",
  "atk-s0302a9:36_6": "labhiṁsu. Atha ne “rājā kahaṁ, tātā”ti, pucchi. “Pabbajissāmīti nikkhanto devī”ti.",
  "atk-s0302a9:36_7": "“Tena hi, tātā, tumhe gacchathā”ti te uyyojetvā raññā saddhiṁ gatānaṁ amaccānaṁ mātugāme",
  "atk-s0302a9:36_8": "pakkosāpetvā, “tumhe attano sāmikānaṁ gataṭṭhānaṁ jānātha ammā”ti pucchi. “Jānāma",
  "atk-s0302a9:36_9": "ayye, raññā saddhiṁ uyyānakīḷikaṁ gatā”ti. Āma gatā, tattha pana gantvā, “buddho",
  "atk-s0302a9:36_10": "uppanno, dhammo uppanno, saṅgho uppanno”ti sutvā, “dasabalassa santike pabbajissāmā”ti",
  "atk-s0302a9:36_11": "gatā. “Tumhe kiṁ karissathā”ti? “Tumhe pana ayye kiṁ kattukāmā”ti? “Ahaṁ pabbajissāmi,",
  "atk-s0302a9:36_12": "na tehi vantavamanaṁ jivhagge ṭhapeyya”nti. “Yadi evaṁ, mayampi pabbajissāmā”ti sabbā",
  "atk-s0302a9:36_13": "rathe yojāpetvā nikkhamiṁsu.",
  "atk-s0302a9:37_0": "Rājāpi amaccasahassena saddhiṁ gaṅgāya tīraṁ pāpuṇi. Tasmiñca samaye gaṅgā pūrā hoti.",
  "atk-s0302a9:37_1": "Atha naṁ disvā, “ayaṁ gaṅgā pūrā caṇḍamacchākiṇṇā, amhehi saddhiṁ āgatā dāsā vā manussā",
  "atk-s0302a9:37_2": "vā natthi, ye no nāvaṁ vā uḷumpaṁ vā katvā dadeyyuṁ, etassa pana satthu guṇā nāma",
  "atk-s0302a9:37_3": "heṭṭhā avīcito upari yāva bhavaggā patthaṭā, sace esa satthā sammāsambuddho, imesaṁ",
  "atk-s0302a9:37_4": "assānaṁ khurapiṭṭhāni mā tementū”ti udakapiṭṭhena asse pakkhandāpesuṁ. Ekaassassāpi",
  "atk-s0302a9:37_5": "khurapiṭṭhamattaṁ na temi, rājamaggena gacchantā viya paratīraṁ patvā purato aññaṁ",
  "atk-s0302a9:37_6": "mahānadiṁ pāpuṇiṁsu. Tattha aññā saccakiriyā natthi, tāya eva saccakiriyāya tampi",
  "atk-s0302a9:37_7": "aḍḍhayojanavitthāraṁ nadiṁ atikkamiṁsu. Atha tatiyaṁ candabhāgaṁ nāma mahānadiṁ patvā",
  "atk-s0302a9:37_8": "tampi tāya eva saccakiriyāya atikkamiṁsu.",
  "atk-s0302a9:38_0": "Satthāpi taṁdivasaṁ paccūsasamaye mahākaruṇāsamāpattito vuṭṭhāya lokaṁ olokento “ajja",
  "atk-s0302a9:38_1": "mahākappino tiyojanasatikaṁ rajjaṁ pahāya amaccasahassaparivāro mama santike pabbajituṁ",
  "atk-s0302a9:38_2": "āgacchatī”ti disvā, “mayā tesaṁ paccuggamanaṁ kātuṁ yutta”nti pātova sarīrapaṭijagganaṁ",
  "atk-s0302a9:38_3": "katvā, bhikkhusaṅghaparivāro sāvatthiyaṁ piṇḍāya caritvā, pacchābhattaṁ piṇḍapātapaṭikkanto",
  "atk-s0302a9:38_4": "sayameva pattacīvaraṁ gahetvā, ākāse uppatitvā candabhāgāya nadiyā tīre tesaṁ uttaraṇatitthassa",
  "atk-s0302a9:38_5": "abhimukhe ṭhāne mahānigrodharukkho atthi, tattha pallaṅkena nisīditvā parimukhaṁ",
  "atk-s0302a9:38_6": "satiṁ upaṭṭhapetvā chabbaṇṇabuddharasmiyo vissajjesi. Te tena titthena uttarantā",
  "atk-s0302a9:38_7": "ca chabbaṇṇabuddharasmiyo ito cito ca vidhāvantiyo olokentā dasabalassa puṇṇacandasassirikaṁ",
  "atk-s0302a9:38_8": "mukhaṁ disvā, “yaṁ satthāraṁ uddissa mayaṁ pabbajitā, addhā so eso”ti dassaneneva",
  "atk-s0302a9:38_9": "niṭṭhaṁ gantvā diṭṭhaṭṭhānato paṭṭhāya onatā vandamānā āgamma satthāraṁ vandiṁsu.",
  "atk-s0302a9:38_10": "Rājā gopphakesu gahetvā satthāraṁ vanditvā ekamantaṁ nisīdi saddhiṁ amaccasahassena.",
  "atk-s0302a9:38_11": "Satthā tesaṁ dhammaṁ kathesi. Desanāpariyosāne sabbe arahatte patiṭṭhāya satthāraṁ",
  "atk-s0302a9:38_12": "pabbajjaṁ yāciṁsu. Satthā “pubbe ime cīvaradānassa dinnattā attano cīvarāni gahetvāva",
  "atk-s0302a9:38_13": "āgatā”ti suvaṇṇavaṇṇaṁ hatthaṁ pasāretvā, “etha bhikkhavo svākkhāto dhammo, caratha",
  "atk-s0302a9:38_14": "brahmacariyaṁ sammā dukkhassa antakiriyāyā”ti āha. Sāva tesaṁ āyasmantānaṁ pabbajjā",
  "atk-s0302a9:38_15": "ca upasampadā ca ahosi, vassasaṭṭhikattherā viya satthāraṁ parivārayiṁsu.",
  "atk-s0302a9:39_0": "Anojāpi devī rathasahassaparivārā gaṅgātīraṁ patvā rañño atthāya ābhataṁ nāvaṁ vā",
  "atk-s0302a9:39_1": "uḷumpaṁ vā adisvā attano byattatāya cintesi – “rājā saccakiriyaṁ katvā gato bhavissati,",
  "atk-s0302a9:39_2": "so pana satthā na kevalaṁ tesaṁyeva atthāya nibbatto, sace so satthā sammāsambuddho,",
  "atk-s0302a9:39_3": "amhākaṁ rathā mā udake nimujjiṁsū”ti udakapiṭṭhe rathe pakkhandāpesi. Rathānaṁ nemivaṭṭimattampi",
  "atk-s0302a9:39_4": "na temi. Dutiyatatiyanadīpi teneva saccakārena uttaramānāyeva nigrodharukkhamūle",
  "atk-s0302a9:39_5": "satthāraṁ addasa. Satthā “imāsaṁ attano sāmike passantīnaṁ chandarāgo uppajjitvā",
  "atk-s0302a9:39_6": "maggaphalānaṁ antarāyaṁ kareyya, so evaṁ kātuṁ na sakkhissatī”ti yathā aññamaññe",
  "atk-s0302a9:39_7": "na passanti, tathā akāsi. Tā sabbāpi titthato uttaritvā dasabalaṁ vanditvā nisīdiṁsu.",
  "atk-s0302a9:39_8": "Satthā tāsaṁ dhammaṁ kathesi, desanāpariyosāne sabbāpi sotāpattiphale patiṭṭhāya",
  "atk-s0302a9:39_9": "aññamaññe passiṁsu. Satthā “uppalavaṇṇā āgacchatū”ti cintesi. Therī āgantvā sabbā",
  "atk-s0302a9:39_10": "pabbājetvā ādāya bhikkhunīnaṁ upassayaṁ gatā. Satthā bhikkhusahassaṁ gahetvā ākāsena",
  "atk-s0302a9:39_11": "jetavanaṁ agamāsi. Imaṁ sandhāyetaṁ vuttaṁ – “mahākappinoti evaṁ nāmako abhiññābalappatto",
  "atk-s0302a9:39_12": "asītimahāsāvakānaṁ abbhantaro mahāthero”ti.",
  "atk-s0302a9:40_0": "Janetasminti janite pajāyāti attho. Ye gottapaṭisārinoti ye “mayaṁ vāseṭṭhā gotamā”ti",
  "atk-s0302a9:40_1": "gottaṁ paṭisaranti paṭijānanti, tesaṁ khattiyo seṭṭhoti attho. Vijjācaraṇasampannoti",
  "atk-s0302a9:40_2": "aṭṭhahi vijjāhi ceva pannarasadhammabhedena caraṇena ca samannāgato. Tapatīti virocati.",
  "atk-s0302a9:40_3": "Jhāyī tapati brāhmaṇoti khīṇāsavabrāhmaṇo duvidhena jhānena jhāyamāno tapati virocati.",
  "atk-s0302a9:40_4": "Tasmiṁ pana khaṇe kāludāyitthero duvidhena jhānena jhāyamāno avidūre nisinno hoti.",
  "atk-s0302a9:40_5": "Buddho tapatīti sabbaññubuddho virocati. Sabbamaṅgalagāthā kiresā. Bhātikarājā kira",
  "atk-s0302a9:40_6": "ekaṁ pūjaṁ kāretvā ācariyakaṁ āha – “tīhi ratanehi amuttaṁ ekaṁ jayamaṅgalaṁ vadathā”ti.",
  "atk-s0302a9:40_7": "So tepiṭakaṁ buddhavacanaṁ sammasitvā imaṁ gāthaṁ vadanto “divā tapati ādicco”ti",
  "atk-s0302a9:40_8": "vatvā atthaṅgamentassa sūriyassa añjaliṁ paggaṇhi. “Rattimābhāti candimā”ti, uṭṭhahantassa",
  "atk-s0302a9:40_9": "candassa añjaliṁ paggaṇhi. “Sannaddho khattiyo tapatī”ti rañño añjaliṁ paggaṇhi.",
  "atk-s0302a9:40_10": "“Jhāyī tapati brāhmaṇo”ti bhikkhusaṅghassa añjaliṁ paggaṇhi. “Buddho tapati tejasā”ti",
  "atk-s0302a9:40_11": "vatvā pana mahācetiyassa añjaliṁ paggaṇhi. Atha naṁ rājā “mā hatthaṁ otārehī”ti ukkhittasmiṁyeva",
  "atk-s0302a9:40_12": "hatthe sahassaṁ ṭhapesi. Ekādasamaṁ.",
  "atk-s0302a9:41": "12. Sahāyakasuttavaṇṇanā",
  "atk-s0302a9:42_0": "246. Dvādasame cirarattaṁsametikāti dīgharattaṁ saṁsanditvā sametvā ṭhitaladdhino.",
  "atk-s0302a9:42_1": "Te kira pañcajātisatāni ekatova vicariṁsu. Sameti nesaṁ saddhammoti idāni imesaṁ",
  "atk-s0302a9:42_2": "ayaṁ sāsanadhammo saṁsandati sameti. Dhamme buddhappavediteti buddhena pavedite dhamme",
  "atk-s0302a9:42_3": "etesaṁ sāsanadhammo sobhatīti attho. Suvinītā kappinenāti attano upajjhāyena ariyappavedite",
  "atk-s0302a9:42_4": "dhamme suṭṭhu vinītā. Sesaṁ sabbattha uttānamevāti. Dvādasamaṁ.",
  "atk-s0302a9:43": "Bhikkhusaṁyuttavaṇṇanā niṭṭhitā.",
  "atk-s0302a9:44": "Iti sāratthappakāsiniyā saṁyuttanikāya-aṭṭhakathāya",
  "atk-s0302a9:45": "Nidānavaggavaṇṇanā niṭṭhitā."
}