{
  "tika-s0303t9:0": "10. Gandhabbakāyasaṁyuttavaṇṇanā",
  "tika-s0303t9:1_0": "438-549. Mūlagandhādibhedaṁ gandhaṁ avanti apayuñjantīti gandhabbā, tesaṁ kāyo samūho",
  "tika-s0303t9:1_1": "gandhabbakāyo, gandhabbadevanikāyo. Cātumahārājikesu ekiyāva te daṭṭhabbā, tappariyāpannatāya",
  "tika-s0303t9:1_2": "tattha vā niyuttāti gandhabbakāyikā. Tesaṁ tesaṁ rukkhagacchalatānaṁ mūlaṁ paṭicca",
  "tika-s0303t9:1_3": "pavatto gandho mūlagandho, tasmiṁ mūlagandhe. Adhivatthāti mūlagandhaṁ adhiṭṭhāya,",
  "tika-s0303t9:1_4": "abhibhuyya vā vasantā. Esa nayo sesesupi. Taṁ nissāyāti taṁ mūlagandhaṁ rukkhaṁ paccayaṁ",
  "tika-s0303t9:1_5": "katvā nibbattā. Na kevalaṁ tattha gandho eva, mūlameva vā tesaṁ paccayoti dassento",
  "tika-s0303t9:1_6": "“so hī”tiādimāha. Upakappatīti nivāsaṭṭhānabhāvena viniyuñjati. Gandhagandheti gandhānaṁ",
  "tika-s0303t9:1_7": "gandhasamudāye. Mūlādigandhānaṁ gandheti mūlādigataavayavagandhānaṁ gandhe, timūlādigatasamudāyabhūteti",
  "tika-s0303t9:1_8": "attho. Pubbe hi “mūlagandhe”tiādinā rukkhānaṁ avayavagandho gahito, idha pana sabbaso",
  "tika-s0303t9:1_9": "gahitattā samudāyagandho veditabbo. Tenāha “yassa hi rukkhassā”tiādi. Soti so sabbo",
  "tika-s0303t9:1_10": "mūlādigato gandho gandhasamudāyo idha gandhagandho nāma. Tassa gandhassa gandheti",
  "tika-s0303t9:1_11": "tassa samudāyagandhassa tathābhūte gandhe. Sarikkhaṁ sadisaṁ paṭidānaṁ etissāti sarikkhadānaṁ,",
  "tika-s0303t9:1_12": "patthanā. Yathādhippetaphalāni sarikkhadānattāva adhippetaphalaṁ dentu, asarikkhadānaṁ",
  "tika-s0303t9:1_13": "kathanti? Tampi detiyeva puññassa sabbakāmadadattāti āha “asarikkhadānampī”tiādi.",
  "tika-s0303t9:2": "Gandhabbakāyasaṁyuttavaṇṇanā niṭṭhitā."
}