{
  "anya-e1202n13:0": "Dhātugabba rūpavaṇṇanākathā",
  "anya-e1202n13:1_0": "23. Evaṁ rājā dhātugabbhe kattabba kammaṁ niṭṭhāpetvā cātuddasi divase vihāraṁ gantvā",
  "anya-e1202n13:1_1": "bhikkhusaṅghaṁ sannipātesi, sannipatti bhikkhū tiṁsa sahassāni ahesuṁ rājā bhikkhusaṅghaṁ",
  "anya-e1202n13:1_2": "vaṇditvā evamāha. Dhātugabbhe mayā kattabbakammaṁ niṭṭhāpitaṁ, sve āsāḷabhimuposatha",
  "anya-e1202n13:1_3": "divase uttarasāḷha nakkhattena dhātunidhānaṁ bhavissati dhātuyo janātha bhanteti",
  "anya-e1202n13:1_4": "bhikkhusaṅghassa bhāraṁ katvā nagaramevāgañji.",
  "anya-e1202n13:2_0": "Atha bhikkhusaṅgho dhātu āharaṇakaṁ bhikkhuṁ gavesanto pūjā pariveṇa vāsikaṁ soḷasa",
  "anya-e1202n13:2_1": "vassuddesikaṁ chaḷabhiññaṁ soṇuttaraṁ nāma sāmaṇeraṁ disvā taṁ pakkosāpetvā āvuso",
  "anya-e1202n13:2_2": "soṇuttara rājā dhātugabbhaṁ niṭṭhāpetvā dhātu ābharaṇaṁ bhikkhusaṅghassa bhāramakāsi.",
  "anya-e1202n13:2_3": "Tasmā tayā dhātuyo āharitabbāti āharāmi bhante dhātuyo kuto lacchāmīti pucchi tassa",
  "anya-e1202n13:2_4": "bhikkhusaṅgho evamāha. Āvuso soṇuttara tatāgato maraṇamañce nipanno sakkaṁ devarājānaṁ",
  "anya-e1202n13:2_5": "āmantetvā mayhaṁ aṭṭhadoṇappamāṇesu sārīrika dhātusu ekaṁ doṇaṁ koḷiyarājuhi sakkataṁ,",
  "anya-e1202n13:2_6": "anāgate tambapaṇṇi dīpe mahācetiye patiṭṭhahissatīti āha.",
  "anya-e1202n13:3_0": "Atha bhagavati parinibbute doṇa brāhmaṇo dhātuyo aṭṭha koṭṭhāse katvā aṭṭhannaṁ nagaravāsīnaṁ",
  "anya-e1202n13:3_1": "adāsi te attano attano nagare cetiyaṁ kāretvā parihariṁsu tesu rāmagāme koḷiyehi",
  "anya-e1202n13:3_2": "katacetiye mahoghena bhinne dhātukaraṇḍako samuddaṁ pavisitvā ratanavālukā piṭṭhe",
  "anya-e1202n13:3_3": "chabbaṇṇaraṁsi samākiṇṇo aṭṭhāsi.",
  "anya-e1202n13:4_0": "Nāgā disvā mañjerika nāga bhavanaṁ gantvā mahākāḷa nāga rañño ārocesuṁ so dasakoṭi",
  "anya-e1202n13:4_1": "nāga sahassa parivuto āgantvā gaṇdhamālādīhi pūjetvā suvaṇṇa-pavāḷa-miṇi-rajatadhaje",
  "anya-e1202n13:4_2": "ussāpetvā pañcaṅgika turiya paggahīta nānāvidha nāga nāṭakānaṁ majjhahato dhākukaraṇḍaṁ",
  "anya-e1202n13:4_3": "maṇicaṅgoṭake ṭhapetvā sīsenādāya mahāsakkāra sammānaṁ karonto nāgabhavanaṁ netvā",
  "anya-e1202n13:4_4": "channavuti koṭidhane pūjetvā sabbaratanehi cetiyañca cetiyagharañca māpetvā dhātuyo",
  "anya-e1202n13:4_5": "pariharati. Mahākassapatthero ajātasattuno dhātunidhānaṁ karonto rāmagāme dhātuyo",
  "anya-e1202n13:4_6": "ṭhapetvā sesa dhātuyo āharitvā adāsi rājā rāmagāme dhātuyo kasmā nāhaṭāti pucchi.",
  "anya-e1202n13:5_0": "Thero mahārāja tāsaṁ antarāyo natthi anāgate tambapaṇṇidīpe mahācetiye patiṭṭhahissantīti",
  "anya-e1202n13:5_1": "āha. Asoko dhammarājāpi dhātunidhānaṁ ugghāṭetvā olokento aṭṭhamaṁ dhātudoṇaṁ adisvā",
  "anya-e1202n13:5_2": "aparaṁ dhātuṁ doṇaṁ kattha bhanteti pucchi mahārāja taṁ koḷiyehi gaṅgātīre kata cetiye",
  "anya-e1202n13:5_3": "patiṭṭhitaṁ, mahoghena cetiye bhinne mahāsamuddaṁ pāvisi.",
  "anya-e1202n13:6_0": "Taṁ nāgā disvā attano nāgabhavanaṁ netvā pariharantīti khīṇāsavā āhaṁsu rājā nāgabhavanaṁ",
  "anya-e1202n13:6_1": "nāma mama āṇāpavattanaṭṭhānaṁ, tampi āharāmi bhanteti āha. Mahārāja tā dhātuyo anāgate",
  "anya-e1202n13:6_2": "tambapaṇṇidīpe mahācetiye patiṭṭhahissantiti nivāresuṁ. Tasmā tvaṁ mañcherika nāga",
  "anya-e1202n13:6_3": "bhavanaṁ gantvā taṁ pavattiṁ nāga rañño nivedetvā dhātuyo āhara, sve dhātu nidhānaṁ",
  "anya-e1202n13:6_4": "bhavissatīti. Soṇuttaro sādhūti sampaṭicchitvā attano pariveṇaṁ agamāsi.",
  "anya-e1202n13:7_0": "Rājāpi nagaraṁ antvā nagare bheriṁ carāpesi- sve dhātunidhānaṁ bhavissati nāgarā",
  "anya-e1202n13:7_1": "attano attano vibhavānurūpena alaṅkaritvā gaṇdhamālādīni gahetvā mahācetiyaṅgaṇaṁ",
  "anya-e1202n13:7_2": "otarantuti. Sakkopi vissakammaṁ āṇāpesi-sve mahācetiye dhātunidhānaṁ bhavissati.",
  "anya-e1202n13:7_3": "Sakala tampapaṇṇidīpaṁ alaṅkarohīti. So punadivase ekūnayojanasatikaṁ tambapaṇṇidīpaṁ",
  "anya-e1202n13:7_4": "kasīṇamaṇḍalaṁ viya samaṁ katvā rajatapaṭṭasadisaṁ vālukākiṇṇaṁpañcavaṇṇapupphasamākūlaṁ",
  "anya-e1202n13:7_5": "katvā samantato puṇṇaghaṭapantiyo ṭhapāpetvā sāṇīhi parikkhipitvā upari celavitānaṁ",
  "anya-e1202n13:7_6": "baṇdhitvā pathavitale thalapadumāni ākāse olambaka padumāni dassetvā alaṅkata devasabhaṁ",
  "anya-e1202n13:7_7": "viya sajjesi. Mahāsamuddañca sannisinnaṁ pañcavidha padumasañcannaṁ akāsi.",
  "anya-e1202n13:8_0": "Dhātu ānubhāvena sakala cakkavāḷaṁ gabbhokkamanābhisambodhikālādisu viya sajjitaṁ",
  "anya-e1202n13:8_1": "ahosi nāgarāpa nagara vīthiyo sammajjitvā muttāphala sadisaṁ vālukaṁ okiritvā lājapañcamaka",
  "anya-e1202n13:8_2": "pupphāni samokiritvā nānāvirāga dhajapaṭākāyo ussāpetvā suvaṇṇaghaṭa kadalitoraṇa",
  "anya-e1202n13:8_3": "mālagaghikādīhi alaṅkaritvā nagaraṁ sajjesu. Rājā nagarassa catusu dvāresu anāthānaṁ",
  "anya-e1202n13:8_4": "manussānaṁ paribhotthāya nānāppakāra khādanīya bhojanīya gaṇdhamāla vatthābharaṇa",
  "anya-e1202n13:8_5": "pañcavidhi mudhavāsa sahita tāmbulāni ca ṭhapāpesi.",
  "anya-e1202n13:9_0": "Atha rājā sabbābharaṇa vibhūsito kumuda pannavaṇṇa catusiṇdhavayutta rathavaramāruyha",
  "anya-e1202n13:9_1": "alaṅkataṁ kaṇḍulaṁ hatthiṁ purato katvā suvaṇṇacaṅgoṭakaṁ sīse katvā setacchattassa",
  "anya-e1202n13:9_2": "heṭṭhā aṭṭhāsi. Tasmiṁ khaṇe sakkaṁ devarājānaṁ devaccharā viya nānābharaṇavibhūsitā",
  "anya-e1202n13:9_3": "devakaññupamā aneka sahassa nāṭakitthiyo ceva dasamahāyodhā ca caturaṅginī senā ca",
  "anya-e1202n13:9_4": "rājānaṁ parivāresuṁ.",
  "anya-e1202n13:10_0": "Tathā aṭṭhuttara sahassa itthiyo ca puṇṇaghaṭe garahatvā parivāresuṁ. Aṭṭhuttara",
  "anya-e1202n13:10_1": "sahassa aṭṭhuttara sarassappamāṇeyeva purisā ceva itthiyo ca pupphasamuggāni daṇḍadīpikā",
  "anya-e1202n13:10_2": "nānāvaṇṇa dhaje ca gahetvā parivāresuṁ. Evaṁ rājā mahantena rājānubhāvena naṇdanavanaṁ",
  "anya-e1202n13:10_3": "nikkhanta devarājā viya nikkhami. Tadā nānāvidha turiya ghosehi ceva hatthassa ratha",
  "anya-e1202n13:10_4": "saddehi ca mahāpathavibhijjanākārappattā viya ahosi.",
  "anya-e1202n13:11_0": "Tasmiṁ khaṇe soṇuttaro attano pariveṇeyeva nisinno turiya ghosena rañño nikkhantabhāvaṁ",
  "anya-e1202n13:11_1": "ñatvā abhiññāpādakaṁ catutthajjhānaṁ samāpajjitvā adhiṭṭhayā pathaviyaṁ nimujjitvā",
  "anya-e1202n13:11_2": "mañjerika nāgabhavane mahākāḷānāgarañño purato pāturahosi. Nāgarājā soṇuttaraṁ disvā",
  "anya-e1202n13:11_3": "uṭṭhāyāsanā abhivādetvā gaṇdhodakena pāde dhovitvā vaṇṇa gaṇdha sampanna kusumehi",
  "anya-e1202n13:11_4": "pūjetvā ekāmantaṁ nisīditvā kuto āgatattha bhanteti pucchi tambapaṇṇi dīpato āgatamhāhi",
  "anya-e1202n13:11_5": "vutte kimatthāyāti pucchi.",
  "anya-e1202n13:12_0": "Mahārāja tambapaṇṇidīpe duṭṭhagāmaṇi abhaya mahārājā mahā cetiyaṁ kārento dhātuyo",
  "anya-e1202n13:12_1": "bhikkhusaṅghassa bhāramakāsi. Mahāvihāre tiṁsamattāni bhikkhusahassāni sannipatitvā",
  "anya-e1202n13:12_2": "mahāthūpatthāya ṭhapitadhātuyo mahākāḷa nāga rañño santike ṭhitā, tassa taṁ pavattiṁ",
  "anya-e1202n13:12_3": "kathetvā dhātuyo āharāti maṁ pesesuṁ, tasmā idhāgatomhīti āha.",
  "anya-e1202n13:13_0": "Taṁ sutvā nāgarājā pabbatena viya ajjhotthaṭo mahantena madāmanassena abhibhūto evaṁ",
  "anya-e1202n13:13_1": "cintesi mayaṁ pana imā dhātuyo pūjetvā apāyato muñcitvā sagge nibbattissamāti amaññimha.",
  "anya-e1202n13:13_2": "Ayaṁ pana bhikkhu mahiddhiko mahānubhāvo, sace imā dhātuyo imasmiṁ ṭhāne ṭhito bhaveyyuṁ,",
  "anya-e1202n13:13_3": "amhe abhibhavitvāpi gaṇhituṁ sakkuṇeyya. Dhātuyo apanetuṁ vaṭṭatīti cintetvā parisaṁ",
  "anya-e1202n13:13_4": "olokento parisa pariyante ṭhitaṁ vāsuladattaṁ nāma attano bhāgineyyaṁ disvā tassa",
  "anya-e1202n13:13_5": "saññamadāsi so mātulassa adhippāyaṁ ñatvā cetiyagharaṁ gantvā dhātukaraṇḍakaṁ ādāya",
  "anya-e1202n13:13_6": "gilitvā sinerupabbata pādamūlaṁ gantvā-",
  "anya-e1202n13:14": "Yojanasatāmāvaṭṭaṁ dīghaṁ tisata yojanaṁ,",
  "anya-e1202n13:15": "Phaṇānekasahassāni-māpisitvā mahiddhiko,",
  "anya-e1202n13:16": "Sineru pādamūlamhi-dhumāyanto ca pajjalaṁ,",
  "anya-e1202n13:17": "Ābhujitvāna so bhoge-nipajji vālukātale;",
  "anya-e1202n13:18": "“Anekāni sahassāni-attanā sadise ahi,",
  "anya-e1202n13:19": "Māpayitvā sayāpesi-samantā parivārite,",
  "anya-e1202n13:20": "Bahū devā ca nāgā ca-osariṁsu tahiṁ tadā,",
  "anya-e1202n13:21": "Yuddhaṁ ubhinnaṁ nāgānaṁ-sassissāma mayaṁ iti;”",
  "anya-e1202n13:22_0": "Tato nāgarājā bhāgineyyena dhātuyo apanītabhāvaṁ ñatvā evamāha- mama santike dhātuyo",
  "anya-e1202n13:22_1": "natthi, tumhe idha papañca akatvā sīghaṁ gantvā bhikkhusaṅghassa taṁ pavattiṁ ārocetha",
  "anya-e1202n13:22_2": "bhikkhusaṅgho aññato dhātuṁ pariyesissatīti sāmaṇero ādite paṭṭhāya dhātu āgamanaṁ",
  "anya-e1202n13:22_3": "vatvā dhātuyo tava santikeyeva, papañcaṁ akatvā dehīti codesi.",
  "anya-e1202n13:23_0": "Tato nāgarājā sāmaṇerena mūlamhi gahitabhāvaṁ ñatvā yena kenaci pariyāyena dhātuyo",
  "anya-e1202n13:23_1": "adatvāva pesituṁ vaṭṭatīti cintetvā sāmaṇeraṁ dhātugharaṁ netvā cetiyañca cetiyagharañca",
  "anya-e1202n13:23_2": "dassesi. Taṁ pana cetiyañca cetiyagharañca sabbaratanamayameva ahosi.",
  "anya-e1202n13:24": "Vuttañhetaṁ mahāvaṁse",
  "anya-e1202n13:25": "“Anekadhā anekehi ratanehi susaṅkhataṁ,",
  "anya-e1202n13:26": "Cetiyaṁ cetiyagharaṁ-passa bhikkhu sunimmita”nti;",
  "anya-e1202n13:27_0": "Dassetvā ca pana cetiyagharato oruyha addhacaṇdakapāsāṇe pavāḷapadumamhi ṭhatvā imassa",
  "anya-e1202n13:27_1": "cetiyassa cetiyagharassa ca agghaṁ karohi bhanteti āha sāmaṇero na sakkoma mahārāja",
  "anya-e1202n13:27_2": "agghaṁ kātuṁ, sakalepi tambhapaṇṇidīpe ratanāni imaṁ addhacaṇdaka pāsāṇaṁ nāgghatīti āha.",
  "anya-e1202n13:28_0": "Nāgarājā evaṁ sante mahāsakkāraṭṭhānato appasakkāraṭṭhānaṁ dhātūnaṁ nayanaṁ ayuttaṁ",
  "anya-e1202n13:28_1": "nanu bhikkhūti āha. Sāmaṇero evamāhamahārāja buddhā nāma dhammagarukā, na āmisa garukaṁ,",
  "anya-e1202n13:28_2": "tumhesu cakkavāḷappamāṇaṁ ratanagharaṁ māpetvā sabbaratanassa pūretvā dhātuyo pariharantesupi",
  "anya-e1202n13:28_3": "ekanāgopi dhammābhisamayaṁ kātuṁ samattho nāma natthi yasmā-",
  "anya-e1202n13:29_0": "“Saccābhisamayo nāga-tumhākampi na vijjati. Saccābhisamayaṭṭhānaṁ-netuṁ yuttañhi",
  "anya-e1202n13:29_1": "dhātuyo. Saṁsāradukkhamokkhāya-uppajjanta tathāgatā, buddhassa vetthādīppāyo-tena",
  "anya-e1202n13:29_2": "nessāmi dhātuyo. Dhātunidhānaṁ ajjeva-so hi rājā karissati.",
  "anya-e1202n13:30_0": "Tasmā papañcamakaritvā-lahuṁ me dehi dhātuye”ti-āha. Evaṁ vutte nāgarājā appaṭihāno",
  "anya-e1202n13:30_1": "yutvā attano bhāgineyyena dhātuyo gopitoti maññamāno evamāha. Tumhe bhante cetiye",
  "anya-e1202n13:30_2": "dhātūnaṁ atthibhāvaṁ vā natthibhāvaṁ vā ajānantā dehi dehīti vadatha. Ahaṁ natthīti",
  "anya-e1202n13:30_3": "vadāmi. Sace passatha gahetvā gacchathāti. Gaṇhāmi mahārājāti, gaṇha bhikkhūti. Gaṇhāmi",
  "anya-e1202n13:30_4": "mahārājāti, gaṇha bhikkhūti tikkhattuṁ paṭiññaṁ gahetvā.",
  "anya-e1202n13:31": "“Sukhumaṁ karaṁ māpayitvā-thikkhū tatra ṭhitoca so,",
  "anya-e1202n13:32": "Bhāgineyyassa vadane-hatthampakkhippa tāvade,",
  "anya-e1202n13:33": "Dhātukaraṇḍamadāya-tiṭṭha nāgāti bhāsiha,",
  "anya-e1202n13:34": "Nimujjitvā pathaviyaṁ-pariveṇamhi uṭṭhahi;”",
  "anya-e1202n13:35_0": "Tadā sāmaṇerassa nāgena saddhiṁ yuddhaṁ passissāmāti samāgatā deva-nāga parisāpa",
  "anya-e1202n13:35_1": "bhikkhunāgassa vijayaṁ disvā haṭṭhā pamodito dhātuyo pūjayantāva teneva saha āgamuṁ,",
  "anya-e1202n13:35_2": "nāgarājā sāmaṇerassa gata kāle bhikkhuṁ vañcetvā pesitomhīti haṭṭhatuṭṭho dhātuyo",
  "anya-e1202n13:35_3": "gahetvā āgamatthāya bhāgineyyassa sāsanaṁ pesesi.",
  "anya-e1202n13:36": "“Bhāgineyyo’tha kucchimhi-apassitvā karaṇḍakaṁ,",
  "anya-e1202n13:37": "Paridevamāno āgantvā-mātulassa nivedayi;",
  "anya-e1202n13:38": "Tadā so nāgarājāpi-vañcitamha mayaṁ iti,",
  "anya-e1202n13:39": "Paridevi nāgā sabbepi-parideviṁsu piṇḍitā;”",
  "anya-e1202n13:40": "Tato nāgabhavane sabbe nāgā samāgantvā kese muñcitvā ubhohi hatthehi hadaye gahetvā nīluppala sadisehi nettehi vilīna sokamiva assudhāraṁ pavattayamānā-",
  "anya-e1202n13:41": "“Paridevamānā āgantvā-nāgā saṅghassa santike,",
  "anya-e1202n13:42": "Bahudhā parideviṁsa-dhātāharaṇa dukkhitā”ti;",
  "anya-e1202n13:43_0": "Paridevitvā ca bhikkhusaṅghassa evamāhaṁsu- bhante kassaci pīḷaṁ akatvā amhākaṁ puññānubhāvena",
  "anya-e1202n13:43_1": "labhitvā cīraparihaṭa dhātuyo kasmā anavasesaṁ katvā aharāpetha amhākaṁ saggamokkhantarāyaṁ karothāti.",
  "anya-e1202n13:44": "’Tesaṁ saṅgho’nukampāya-thokaṁ dhātumadāpayi,",
  "anya-e1202n13:45": "Te tena tuṭṭhā gantvāna-pūjābhaṇḍāni āharuṁ;",
  "anya-e1202n13:46_0": "Tato sakko devānamiṇdo vissakammaṁ āmantetvā sāmaṇerassa uṭṭhitaṭṭhāne sattaratanamayaṁ",
  "anya-e1202n13:46_1": "maṇḍapaṁ māpehīti āha. So tasmiyeva khaṇe maṇḍapaṁ māpesi atha sakko dvīsu devalokesu",
  "anya-e1202n13:46_2": "devaparisāya parivuto suvaṇṇacaṅgoṭakena saddhiṁ ratana pallaṅkamādāya āgantvā tasmiṁ",
  "anya-e1202n13:46_3": "maṇḍape patiṭṭhāpetvā sāmaṇerassa hatthato dhātukaraṇḍakaṁ gahetvā tasmiṁ pallaṅke patiṭṭhāpesi. Tadā-",
  "anya-e1202n13:47": "’Brahmā chattamadhāresi-santusito vālavijaniṁ,",
  "anya-e1202n13:48": "Maṇitālavaṇṭaṁ suyāmo-sakko saṅkhantu sodakaṁ;",
  "anya-e1202n13:49": "Cattāro tu mahārāja-aṭṭhaṁsu khaggapāṇino,",
  "anya-e1202n13:50": "Samuggahatthā dvattiṁsā-devaputtā mahiddhikā;",
  "anya-e1202n13:51": "Pāricchattaka pupphehi pūjayantā tahiṁ ṭhitā,",
  "anya-e1202n13:52": "Kumāriyopi dvattiṁsā-daṇḍidīpadharā ṭhitā;",
  "anya-e1202n13:53": "Palāpetvā duṭṭhayakkhe-yakkhasenāpati pana",
  "anya-e1202n13:54": "Aṭṭhavīsati aṭṭhaṁsu-ārakkhaṁ kurumānakā;",
  "anya-e1202n13:55": "Vīṇaṁ vādayamānova-aṭṭhā pañcasikho tahiṁ,",
  "anya-e1202n13:56": "Raṅgabhūmiṁ māpayitvā-timbarū turiyaghosavā;",
  "anya-e1202n13:57": "Anekā devaputtā ca-sādhugītappayojakā,",
  "anya-e1202n13:58": "Mahākālo nāgarājā-thūyamāno anekadhā;",
  "anya-e1202n13:59": "Dibbaturiyāni vajjanti-dibbasaṅgiti vattati,",
  "anya-e1202n13:60": "Dibbagaṇdhā ca vassāni-vassāpenti ca devatā;",
  "anya-e1202n13:61_0": "Tadā iṇdaguttatthero mārassa paṭibāhanatthāya cakkavāḷapariyantaṁ katvā ākāse lohachattaṁ",
  "anya-e1202n13:61_1": "māpesi. Pañcanikāyika therā dhātuyo parivāretvā pañcasu ṭhānesu nisīditvā gaṇasajjhāyamakaṁsu.",
  "anya-e1202n13:61_2": "Tasmiṁ kāle rājā taṁ ṭhanaṁ āgantvā sisato suvaṇṇa caṅgoṭakaṁ otāretvā dhātu caṅgoṭakaṁ",
  "anya-e1202n13:61_3": "attano caṅgoṭake ṭhapetvā pallaṅke patiṭṭhāpetvā gaṇdhamālādīhi pūjetvā pañcapatiṭṭhitena",
  "anya-e1202n13:61_4": "vaṇditvā sirasi añjaliṁ paggayha akkhīni ummīletvā olokento aṭṭhāsi. Tasmiṁ khaṇe",
  "anya-e1202n13:61_5": "dhātumatthake setacchattaṁ dissati chattagāhaka brahmā na dissati. Tathā tālavaṇṭa",
  "anya-e1202n13:61_6": "vijani ādayo dissanti gāhakā na dissanti dibbaturiyaghosa saṅgitiyo suyyanti gaṇdhabba",
  "anya-e1202n13:61_7": "devatā na dissanti. Rājā etaṁ acchariyaṁ disvā iṇdaguttattheraṁ evamāha-devatā dibbachattena",
  "anya-e1202n13:61_8": "pūjesuṁ ahaṁ mānusa kacchattena pūjemi bhanneti. Thero yuttaṁ mahārājāti āha. Rājā",
  "anya-e1202n13:61_9": "attano suvaṇṇapiṇḍike setacchattena pūjetvā suvaṇṇabhiṁkāraṁ gahetvā abhisekodakaṁ",
  "anya-e1202n13:61_10": "datvā taṁ divasaṁ sakalatambapaṇṇi dīpe rajjaṁ adāsi.",
  "anya-e1202n13:62_0": "Tato sabbaturiyāni paggaṇhiṁsu, gaṇdhamālādīhi pūjetva mahantaṁ sakkāramakaṁsu puna",
  "anya-e1202n13:62_1": "rājā theraṁ pucchi - amhākaṁ satthā dibbamānusakāni dve chattāni dhāresi bhante.",
  "anya-e1202n13:62_2": "Na dve chattāni tīṇi chattāni mahārājāti. Aññaṁ chattaṁ napassāmi bhanneti. Sīlapatiṭṭhaṁ",
  "anya-e1202n13:62_3": "samādhidaṇḍakaṁ iṇdriyasalākaṁ balamālaṁ maggaphalapatta sañchannaṁ vimuttivarasetacchattaṁ",
  "anya-e1202n13:62_4": "ussāpetvā ñāṇābhisekampatto dhammaratana cakkaṁ pavattetvā dasasahassa cakkavāḷesu",
  "anya-e1202n13:62_5": "buddharajjaṁ hatthagataṁ katvā rajjaṁ kāresīti rājā tīṇicchatta dhārakassa satthuno",
  "anya-e1202n13:62_6": "tikkhattuṁ rajjaṁ dammīti tikkhattuṁ dhātuyo rajjena pūjesi.",
  "anya-e1202n13:63_0": "Tato rājā devamanussesu dibbagaṇdhamālādīhi pūjentesu anekesu turiyaghosa saṅgitesu",
  "anya-e1202n13:63_1": "vattamānesu dhātukaraṇḍakaṁ sīsenādāya ratanamaṇḍapato nikkhamitvā bhikkhusaṅgha",
  "anya-e1202n13:63_2": "parivuto mahācetiyaṁ padakkhiṇaṁ katvā pācīnadvārenāruyha dhātugabbhaṁ otari. Tato",
  "anya-e1202n13:63_3": "mahācetiyaṁ parivāretvā channavuti koṭippamāṇa arahanto aṭṭhaṁsu.",
  "anya-e1202n13:64_0": "Rājā sīsato dhātukaraṇḍakaṁ otāretvā mahārahe sayanapiṭṭhe ṭhapessāmīti cintesi tasmiṁ",
  "anya-e1202n13:64_1": "khaṇe dhātukaraṇḍako rañño sīsato satta tālappamāṇe ṭhāne gantvā sayameva vicari",
  "anya-e1202n13:64_2": "dhātuyo ākāsamuggantvā dvattiṁsa mahā purisalakkhaṇa asiti anubyañjanā byāmappabhā",
  "anya-e1202n13:64_3": "patimaṇḍitaṁ ketumālopa sobhitaṁ nila-pīta-lohitādi bheda vicitra raṁsijālā samujjalaṁ",
  "anya-e1202n13:64_4": "buddhavesaṁ gahetvā gaṇḍambamūle yamaka pāṭihāriyaṁ sadisa yamaka pāṭihāriyaṁ akaṁsu.",
  "anya-e1202n13:64_5": "Taṁ dhātupāṭihāriyaṁ disvā pasīditvā arahattampattā devamanussā dvādasakoṭiyo ahesuṁ.",
  "anya-e1202n13:64_6": "Sesaphalattayaṁ pattā gaṇanapathamatītā ahesuṁ. Evaṁ dhātuyo anekadhā pāṭihāriyaṁ",
  "anya-e1202n13:64_7": "dassetvā buddhavesaṁ vissajjetvā karaṇḍakaṁ pavisitvā tena saddhiṁ otaritvā rañño sīse patiṭṭhahiṁsu.",
  "anya-e1202n13:65_0": "Rājā amatena viya abhisitto saphalaṁ manussatta paṭilābhaṁ maññamāno ubhohi hatthehi",
  "anya-e1202n13:65_1": "dhātukaraṇḍakaṁ gahetvā nāṭaka parivuto alaṅkata sayana samīpaṁ gantvā dhātucaṅgoṭakaṁ",
  "anya-e1202n13:65_2": "ratanapallaṅke ṭhapetvā gaṇdhavāsitodakena hatthe dhovitvā vatujātiya gaṇdhena ubbaṭṭetvā",
  "anya-e1202n13:65_3": "ratanakaraṇḍakaṁ vicaritvā dhātuyo gahetvā evaṁ cintesi.",
  "anya-e1202n13:66": "“Anākulā kehicipi yadi hessasti dhātuyo,",
  "anya-e1202n13:67": "Janassa saraṇaṁ hutvā yadi ṭhassanti dhātuyo;",
  "anya-e1202n13:68": "Satthunipannā kārena parinibbāna mañcake,",
  "anya-e1202n13:69": "Nipajjantu supaññatte-sayanamhi mahārahe”ti;",
  "anya-e1202n13:70": "Evaṁ cintetvā pana varasayanapiṭṭhe dhātuyo ṭhapesi tasmiṁ khaṇe dhātuyo raññā cintita niyāmeneva mahārahe sayane buddhavesena sayiṁsu.",
  "anya-e1202n13:71": "“Āsāḷahi sukkapakkhassa pannarasa uposathe,",
  "anya-e1202n13:72": "Uttarāsāḷha nakkhatte evaṁ dhātu patiṭṭhitā;",
  "anya-e1202n13:73": "Saha dhātu patiṭṭhānā akampittha mahāmahī, pāṭihīrāni nekāni pavattiṁsu anekadhā.”",
  "anya-e1202n13:74_0": "Tadahi udakapariyantaṁ katvā ayaṁ mahāpathavī saṅkampi sampakampi sampavedhi, mahāsamuddo",
  "anya-e1202n13:74_1": "saṅkhūbhi, ākāse vijjullatā nicchariṁsu. Khaṇikavassaṁ vassi, cha devalokā ekakolāhala",
  "anya-e1202n13:74_2": "mahosi rājā etaṁ acchariyaṁ disvā pasanno attano kañcana mālika setacchattena dhātuyo",
  "anya-e1202n13:74_3": "pūjetvā tambapaṇṇidipe rajjaṁ sattāhaṁ datvā tiṁsa satasahassagghanakaṁ alaṅkāra",
  "anya-e1202n13:74_4": "bhaṇḍaṁ omuñcitvā pūjesi. Tathā sabbāpi nāṭakitthiyo amaccā sesa mahājano devā ca",
  "anya-e1202n13:74_5": "sabbābharaṇāni pūjesuṁ tasmā-",
  "anya-e1202n13:75": "Tiṭṭhantaṁ sugataṁ tilokamahitaṁ yo pūjaye sādaraṁ,",
  "anya-e1202n13:76": "Yo vā sāsapa bījamattampi taṁ dhātuṁ naro pūjaye;",
  "anya-e1202n13:77": "Tesaṁ puññaphalaṁ samānamīti taṁ cittappasāde same,",
  "anya-e1202n13:78": "Ñatvā taṁ parinibbutepi sugate dhātuṁ budho pūjaye’ti;",
  "anya-e1202n13:79_0": "Tato rājā cīvaravatthāni ceva guḷa-sappi ādi bhesajjāni ca saṅghassa datvā sabbarattiṁ",
  "anya-e1202n13:79_1": "gaṇasajjhāyaṁ kāresi puna divase nagare bheriṁ carāpesi mahājano imaṁ sattāhaṁ gaṇdhamālādīni",
  "anya-e1202n13:79_2": "ādiya gantvā dhātuyo vaṇdatūti iṇdaguttattheropi sakala tambapaṇṇi dīpe manussā dhātuyo",
  "anya-e1202n13:79_3": "vaṇditukāmā, taṁ khaṇaṁyeva āgantvā vaṇditvā yathāṭṭhānaṁ gacchantūti adhiṭṭhāsi.",
  "anya-e1202n13:80_0": "Te tatheva dhātuyo vaṇditvā gamiṁsu rājā sattāhaṁ saṅghassa mahādānaṁ pavattetvā",
  "anya-e1202n13:80_1": "sattāhassa accayena dhātugabbhe mayā kattabbakiccaṁ niṭṭhāpitaṁ, dhātugabbhaṁ pidahatha",
  "anya-e1202n13:80_2": "bhanteti saṅghassa ārocesi. Saṅgho uttarasumana sāmaṇere āmantetvā tumhehi pubbe",
  "anya-e1202n13:80_3": "āhaṭa medavaṇṇa pāsāṇena dhātu gabbhaṁ pidahathāti āha. Te sādhūti sampaṭicchitvā",
  "anya-e1202n13:80_4": "dhātugabbhaṁ pidahiṁsu.",
  "anya-e1202n13:81_0": "Tato khīṇāsavā dhātugabbhe gaṇdhā mā susantu mālā mā milāyantu. Dīpā mā nibbāyantu",
  "anya-e1202n13:81_1": "ratanāni mā vivaṇṇāni hontu pūjanīyabhaṇḍāni mā nassantu. Medavaṇṇa pāsāṇā saṇdhiyantu,",
  "anya-e1202n13:81_2": "paccatthikānaṁ okāso mā hotūti adhiṭṭhahiṁsu.",
  "anya-e1202n13:82_0": "Evaṁ rājā dhātu nidhāpetvā puna nagare bheriṁ carāpesi mahā cetiye dhātuṁ nidhāpetvā",
  "anya-e1202n13:82_1": "dhātuṁ āharitvā nidhānaṁ karontūti. Mahājano attano attano balānurūpena suvaṇṇa rajatādi",
  "anya-e1202n13:82_2": "karaṇḍe kārāpetvā tattha dhātuyo patiṭṭhāpetvā dhātunidhānassupari medavaṇṇa pāsāṇa",
  "anya-e1202n13:82_3": "piṭṭhiyaṁ nidahiṁsu. Sabbehi sannihita dhātuyo sahassamattā ahesunti.",
  "anya-e1202n13:83": "Iti sādhujana manopasādanatthāya kate thūpavaṁse dhātunidhāna kathā niṭṭhitā.",
  "anya-e1202n13:84_0": "24. Tato rājā taṁ sabbaṁ pidahetvā cetiyaṁ karonto udarena saddhiṁ caturassa koṭṭhakaṁ",
  "anya-e1202n13:84_1": "niṭṭhāpesi atha chattakamme sudhākamme ca aniṭṭhiteyeva māraṇantika rogena gilāno",
  "anya-e1202n13:84_2": "hutvā dīghavāpito kaniṭṭhabhātaraṁ pakkosāpetvā cetiye aniṭṭhitaṁ chattakammaṁ sudhākammañca",
  "anya-e1202n13:84_3": "sīghaṁ niṭṭhāpetvā maṁ tosehi tātāti āha. So rañño dubbalabhāvaṁ ñatvā antare aniṭṭhitakammaṁ",
  "anya-e1202n13:84_4": "kātuṁ na sakkāti suddhavatthehi kañcukaṁ kāretvā cetiye paṭimuñcāpetvā cittakārehi",
  "anya-e1202n13:84_5": "kañcuka matthake vedikā ca puṇṇaghaṭa pañcaṅguli pantiyo ca kārāpesi.",
  "anya-e1202n13:85_0": "Naḷakārehi veḷumaya chattaṁ kāretvā kharapattamaye caṇdasūriyamaṇḍale muddhani vedikā",
  "anya-e1202n13:85_1": "kāretvā lākhākukuṭṭhakehi taṁ vicittaṁ katvā thūpakammaṁ niṭṭhitanti rañño arocesi",
  "anya-e1202n13:85_2": "rājā tena hi maṁ mahācetiyaṁ dassehīti vatvā sivikāya nipajjitvā cetiyā padakkhiṇaṁ",
  "anya-e1202n13:85_3": "katvā dakkhiṇadvāre bhūmisayanaṁ paññāpetvā tattha nipanno dakkhiṇena passena sayitvā",
  "anya-e1202n13:85_4": "mahāthūpaṁ vāmapassena sayitvā lohapāsādaṁ olokento pasanna citto ahosi. Tadā rañño",
  "anya-e1202n13:85_5": "sāsanassa bahūpakārabhāvaṁ sallakkhetvā gilāna pucchanatthāya tato tato āgatā bhikkhu",
  "anya-e1202n13:85_6": "channavuti koṭiyo rājānaṁ parivāretvā aṭṭhaṁsu. Tato saṅgho vagga vaggā hutvā gaṇasajjhāyaṁ akāsi.",
  "anya-e1202n13:86_0": "Rājā tasmiṁ samāgame theraputtābhayattheraṁ adisvā evaṁ cintesi. So mayi damiḷehi",
  "anya-e1202n13:86_1": "saddhiṁ aṭṭhavīsati mahāyuddhe kayiramāse apaccosakakitvā idāni maraṇayuddhe vattamāṇe",
  "anya-e1202n13:86_2": "mayhaṁ parājayaṁ disvā maññe nāgacchatīti. Tadā thero kariṇda nadī sīse pajjalita",
  "anya-e1202n13:86_3": "pabbate vasanto rañño parivitakkaṁ ñatvā pañcasata khīṇāsava parivusetā ākāsenāgantvā",
  "anya-e1202n13:86_4": "rañño purato pāturahosi.",
  "anya-e1202n13:87_0": "Rājā theraṁ disvā attano purato nisīdāpetvā evamāha bhante tumhehi saddhiṁ dasamahā",
  "anya-e1202n13:87_1": "yodhe gahetvā damiḷehi saddhi yujdhiṁ. Idāni ekakova maccūnā saddhiṁ yujjhituṁ ārabhiṁ.",
  "anya-e1202n13:87_2": "Maccu sattumpana parājetuṁ na sakkomīti. Tato-",
  "anya-e1202n13:88": "Theraputtābhayatthero mā bhāyi manujādhipa,",
  "anya-e1202n13:89": "Kilesa sattuṁ ajinitvā ajeyyo maccūsattuko;",
  "anya-e1202n13:90": "Iti vatvā evaṁ anusāsi. Mahārāja sabboyeva loka sannivāse jātiyā anugato, jarāya anusaṭo, vyādhinā abhibhūto, maraṇena abbhāhato. Tetāha-",
  "anya-e1202n13:91": "“Yathāpi selā vipulā-nahaṁ āhacca pabbatā,",
  "anya-e1202n13:92": "Samantā anupariyeyyuṁ-nippothentā catuddisaṁ;",
  "anya-e1202n13:93": "Evaṁ jarā ca maccu ca-adhivattanti pāṇino,",
  "anya-e1202n13:94": "Khattiyo brāhmaṇe vesse sudde caṇḍāla pukkuse,",
  "anya-e1202n13:95": "Na kiñci parivajjeti-sabbamevābhimaddati;",
  "anya-e1202n13:96": "Na tattha hatthinaṁ bhūmi-na rathānaṁ na pattiyā,",
  "anya-e1202n13:97": "Na cāpi mantayuddhena-sakkā jetuṁ dhanena vā”ti;",
  "anya-e1202n13:98_0": "Tasmā idaṁ maraṇaṁ nāma mahāyasānaṁ mahāsammatādīnaṁ mahā puññānaṁ jotiyādīnaṁ mahāthāmānaṁ",
  "anya-e1202n13:98_1": "baladevādīnaṁ iddhimantānaṁ mahāmoggallānādīnaṁ paññāvantānaṁ sāriputtādīnaṁ sayambhūñāṇena",
  "anya-e1202n13:98_2": "adhigata saccānaṁ, paccekabuddhānaṁ sabbaguṇasamannāgatānaṁ sammāsambuddhānampi upari",
  "anya-e1202n13:98_3": "nirāsaṅkameva patati kimaṅgapanaññesu sattesu.",
  "anya-e1202n13:99": "Tasmā-",
  "anya-e1202n13:100": "Mahāyasā rājavarā gatā te sabbe mahāsammata ādayopi,",
  "anya-e1202n13:101": "Aniccabhāvaṁ baladeva ādi mahābalā ceva tathā gamiṁsu;",
  "anya-e1202n13:102": "Ye puññavantāni gatā pasiddhiṁ mahaddhanaṁ jotiyameṇḍakādī,",
  "anya-e1202n13:103": "Upāvisiṁ vaccumukhaṁ sabhogā sabbepi te rāhumukhaṁ sasīva;",
  "anya-e1202n13:104": "Yo iddhimantesu tathāgatassa puttesuseṭṭho iti vissutopi,",
  "anya-e1202n13:105": "Thero mahārājasaheva iddhibalena so maccumukhaṁ paviṭṭho;",
  "anya-e1202n13:106": "Sabbesu sattesu jinaṁ ṭhapetvā nevatthi paññāya samopi yena,",
  "anya-e1202n13:107": "So dhammasenāpati sāvakopi gato mahārāja aniccataṁ’ca;",
  "anya-e1202n13:108": "Sayambhūñāṇassa balena santiṁ gatā mahārāja sayambhūnopi,",
  "anya-e1202n13:109": "Sabbepi te ñāṇabalūpa pannā aniccataṁ neva atikkamiṁsu;",
  "anya-e1202n13:110": "Tilokanātho purisuttamo so aniccabhāvaṁ samatikkamitvā,",
  "anya-e1202n13:111": "Nāsakkhi gantuṁ sugatopi rāja aññesu sattesu kathāva natthi;",
  "anya-e1202n13:112": "Tasmā mahārāja bhavesu sattā sabbepi nāsuṁ maraṇā vimuttā,",
  "anya-e1202n13:113": "Sabbampi saṅkhāragataṁ aniccaṁ dūkkhaṁ anattāti vicintayassu;",
  "anya-e1202n13:114": "“Dutiye attabhāvepi dhammacchaṇdo mahā hi te,",
  "anya-e1202n13:115": "Upaṭṭhite devaloke hitvā dibbasukhaṁ tuvaṁ;",
  "anya-e1202n13:116": "Idhāgamma bahuṁ puññaṁ akāsi ca anekadhā,",
  "anya-e1202n13:117": "Karaṇampeka rajjassa sāsanajjotanāya te;",
  "anya-e1202n13:118": "Mahā rāja kataṁ puññaṁ yāvajja divasā tayā,",
  "anya-e1202n13:119": "Sabbaṁ anussaretheva sukhaṁ sajju bhavissati;",
  "anya-e1202n13:120": "Taṁ sutvā tuṭṭhamānaso rājā bhante tumhe maccuyuddhepi apassayāti vatvā laddhassāso puññapotthakaṁ vācetuṁ āṇāpesi lekhako puññapotthakaṁ evaṁ vācesi.",
  "anya-e1202n13:121": "“Ekūnasatavihārā mahārājena kāritā,",
  "anya-e1202n13:122": "Ekūnasatakoṭīhi vihāro maricaṭṭi ca;",
  "anya-e1202n13:123": "Uttamo lohapāsādo tiṁsakoṭīhi kārito,",
  "anya-e1202n13:124": "Mahāthūpe anagghāni kāritā catuvīsati;",
  "anya-e1202n13:125": "Mahāthūpamhi sesāni karitāni subuddhinā,",
  "anya-e1202n13:126": "Koṭisahassaṁ agghanti mahārāja tayā puna;",
  "anya-e1202n13:127": "Koḷamba nāma maleya akkhakkhāyika chātake,",
  "anya-e1202n13:128": "Kuṇḍalāni mahagghāni duve datvāna gaṇhiya;",
  "anya-e1202n13:129": "Khīṇāsavānaṁ pañcannaṁ mahātherānamuttamo,",
  "anya-e1202n13:130": "Dinno pasannacittena kaṅgu ambila piṇḍako;",
  "anya-e1202n13:131": "Cūḷaṅgaṇiya yuddhamhi parajjhitvā palāyatā,",
  "anya-e1202n13:132": "Kālaṁ ghosāpayitvāna āgatassa vihāyasā;",
  "anya-e1202n13:133": "Khīṇāsavassa yatino attānamanapekkhiya,",
  "anya-e1202n13:134": "Dinnaṁ saraka bhattanti puññapotthaṁ avācayi;",
  "anya-e1202n13:135_0": "25. Taṁ sutvā rājā tussitvā ṭhapehi ṭhapehi bhaṇeti vatvā evamāha. Maricavaṭṭi vihāramahasattāhe",
  "anya-e1202n13:135_1": "thūpāramhasattāhe ca cātuddisa ubhato saṅghassa mahārahaṁ mahādānaṁ pavattesiṁ. Catuvīsati",
  "anya-e1202n13:135_2": "mahāvisākhapūjā kāresiṁ tambapaṇṇidīpe mahābhikkhusaṅghassa tikkhattuṁ cīvaramadāsiṁ",
  "anya-e1202n13:135_3": "satta satta dīnāni laṅkā rajjaṁ sāsanassa pañcakkhattuṁ adāsiṁ sappi sannitta suparisuddha",
  "anya-e1202n13:135_4": "vaṭṭiyā dvādasaṭhānesu, sattaṁ dīpasahassaṁ jālesiṁ aṭṭhārassu ṭhānesu gilānānaṁ",
  "anya-e1202n13:135_5": "vejjehi bhesajjañca bhattañca niccaṁ dāpesi. Catucattālīsa ṭhānesu telullopakañca",
  "anya-e1202n13:135_6": "adāsiṁ. Tattakesuyeva ṭhānesu ghatapakkajālapūve bhattena saddhiṁ niccaṁ dāpesiṁ.",
  "anya-e1202n13:136_0": "Māse māse aṭṭhasu uposathadivasesu laṅkādīpe sabbavihāresu dīpatelaṁ dāpesiṁ. Āmisa",
  "anya-e1202n13:136_1": "dānato dhammadānaṁ mahantanti sutvā heṭṭhaṁ lohapāsāde dhammāsane nisīditvā maṅgala",
  "anya-e1202n13:136_2": "suttaṁ osāretuṁ ārabhitvāpi saṅgha gāravena osāretuṁ nāsakkhiṁ. Tato paṭṭhāya dhammadesake",
  "anya-e1202n13:136_3": "sakkaritvā sabbavihāresu dhammakathaṁ kathāpesiṁ ekekassa dhammakathikassa nāḷa nāḷippamāṇāni",
  "anya-e1202n13:136_4": "sappiphāṇita sakkharāni caturaṅgula muṭṭhippamāṇaṁ yaṭṭhimadhukaṁ sāṭakadvayañca",
  "anya-e1202n13:136_5": "māsassa aṭṭhasu uposatha disesu dāpesiṁ. Etaṁ sabbampi issariye ṭhatvā dinnattā mama",
  "anya-e1202n13:136_6": "cittaṁ sa ārādheti. Jīvitaṁ pana anapekkhitvā duggatena mayā dinnadānadvayameva ārādhetīti.",
  "anya-e1202n13:137_0": "Taṁ sutvā abhayatthero mahārāja pasādanīyaṭṭhāneyeva pasādaṁ akāsi taṁ pana piṇḍapātadvayaṁ",
  "anya-e1202n13:137_1": "parissa pīḷaṁ akatvā laddha dhammika paccayattā attānaṁ anavaloketvā asajjamānena",
  "anya-e1202n13:137_2": "dinnattā paṭiggāhakānaṁ yāvadatthaṁ katvā dinnattā pītipāmojjaṁjanayitvā balava saddhāya",
  "anya-e1202n13:137_3": "dinnattā deyyadhammassa niravasesaṁ paribhogaṁ gatattāti imehi pañcahi kāraṇehi mahantatti",
  "anya-e1202n13:137_4": "vatvā mahārāja kaṅgu ambili piṇḍagāhakattheresu maliyamahādevatthero samantakūṭe",
  "anya-e1202n13:137_5": "pañcannaṁ bhikkhusatānaṁ datvā paribhuñji pathavi cālanaka dhammaguttatthero kalyāṇīya",
  "anya-e1202n13:137_6": "vihāre pañcannaṁ bhikkhusatānaṁ datvā paribhuñji.",
  "anya-e1202n13:138_0": "Talaṅgaravāsī dhammaguttattheropi piyaṅgudīpe dvādasannaṁ bhikkhusahassānaṁ datvā",
  "anya-e1202n13:138_1": "paribhuñji. Maṅgaṇavāsī cuḷatissatthero kelāsakūṭe vihāre saṭṭhisahassānaṁ bhikkhūnaṁ",
  "anya-e1202n13:138_2": "datvā paribhuñji mahābhaggattheropi ukkānagara vihāre sattasatānaṁ bhikkhūnaṁ datvā",
  "anya-e1202n13:138_3": "paribhuñji saraka bhattagāhakatthero pana piyaṅgudīpe dvādasannaṁ bhikkhusahassānaṁ",
  "anya-e1202n13:138_4": "datvā paribhogamakāsīti vatvā rañño cittaṁ hāsesi.",
  "anya-e1202n13:139_0": "Rājā cittaṁ pasādetvā evamāha-ahambhante catuvīsati vassāni rajjaṁ kārento bhikkhusaṅghassa",
  "anya-e1202n13:139_1": "pahūpakāro ahosiṁ. Kāyopi me saṅghassa upakārako hotu saṅghadāsassa me sarīraṁ mahācetiyassa",
  "anya-e1202n13:139_2": "dassanaṭṭhāne saṅghassa kammamālake jhāpethāti. Tato kaniṭṭhaṁ āmantetvā’tāta! Tissa!",
  "anya-e1202n13:139_3": "Mahāthūpe aniṭṭhitaṁ kammaṁ sādhukaṁ niṭṭhāpesi. Sāyaṁ pāto ca mahāthūpe pupphapūjaṁ",
  "anya-e1202n13:139_4": "kāretvā tikkhattuṁ upahāraṁ kārehi. Mayā ṭhapitaṁ dānavaṭṭaṁ sabbaṁ aparihāpetvā",
  "anya-e1202n13:139_5": "saṅghassa kattabbakiccesu sadā appamatto hohī’ti anusāyitvā tuṇhi ahosi.",
  "anya-e1202n13:140_0": "Tasmiṁ khaṇe bhikkhu gaṇasajjhāyaṁ ārabhiṁsu devatā pana chadeva lokato cha rathe",
  "anya-e1202n13:140_1": "gahetvā ādāya paṭipāṭiyā ṭhapetvā mahārāja amhākaṁ devaloko ramaṇīyo, amhākaṁ devaloko",
  "anya-e1202n13:140_2": "ramaṇīyoti vatvā attano attano devalokaṁ āgamanatthāya yāciṁsu rājā tesaṁ vacanaṁ",
  "anya-e1202n13:140_3": "sutvā yāvāhaṁ dhammaṁ suṇāmi- tāva adhivāsethāti te hatthasaññāya nivāresi saṅgho",
  "anya-e1202n13:140_4": "gaṇasajjhāyaṁ nivāresīti maññitvā sajjhāyaṁ ṭhapāpesi.",
  "anya-e1202n13:141_0": "Rājā kasmā bhante gaṇasajjhāyaṁ ṭhapethāti āha. Mahārāja tayā hatthasaññāya nivāritattāti.",
  "anya-e1202n13:141_1": "Bhante tumhākaṁ saññaṁ nādāsiṁ. Devatā chadevalokato cha rathe ānetvā attano attano",
  "anya-e1202n13:141_2": "devalokaṁ gantuṁ yācanti tasmā tesaṁ yāvāhaṁ dhammaṁ suṇāmi tāva āgamethāti saññaṁ",
  "anya-e1202n13:141_3": "adāsinti taṁ sutvā keci ayaṁ rājā maraṇabhayabhito vippalapati, maraṇato abhāyanaka",
  "anya-e1202n13:141_4": "satto nāma natthīti maññiṁsu.",
  "anya-e1202n13:142_0": "Tato abhayatthero āha kathaṁ mahārāja saddahituṁ sakkā cha devalokato cha rathā ānītāti",
  "anya-e1202n13:142_1": "taṁ sutvā rājā ākāse pupphadāmāni khipāpesi. Tāni gantvā visuṁ rathadhure olambiṁsu",
  "anya-e1202n13:142_2": "mahājano ākāse olambantāni pupphadāmāni disvā nikkaṅkho ahosi.",
  "anya-e1202n13:143_0": "Tato rājā theraṁ pucchi-katamo pana bhante devaloko ramaṇīyoti. Tusitabhavanaṁ pana",
  "anya-e1202n13:143_1": "mahārāja ramaṇīyaṁ, buddhabhāvāya samayaṁ olokento metteyyo bodhisattopi tasmiṁyeva vasatīti āha.",
  "anya-e1202n13:144_0": "Taṁ sutvā rājā tasmiṁ ālayaṁ katvā mahāthūpaṁ olokento nipannova cavitvā suttappabuddho",
  "anya-e1202n13:144_1": "viya tusita bhavanato āhaṭa. Rathe nibbattitvā attano katapuññassa thalaṁ mahājanassa",
  "anya-e1202n13:144_2": "pākaṭaṁ kātuṁ ratheyeva ṭhatvā dibbābharaṇa vibhūsito mahājanassa passantasseva tikkhattuṁ",
  "anya-e1202n13:144_3": "mahāthūpaṁ padakkhiṇaṁ katvā bhikkhusaṅghañca vaṇditvā tusitabhavanaṁ agamāsi.",
  "anya-e1202n13:145": "Evaṁ asāre nicaye dhanānaṁ aniccasaṅghaṁ sattaṁ sapaññā,",
  "anya-e1202n13:146": "Katvana cāgaṁ ratanattayamahi ādāya sāraṁ sugatiṁ vajanti;",
  "anya-e1202n13:147_0": "Rañño nāṭakatthiyo matabhāvaṁ ñatvā yattha ṭhitā makuḷaṁ mocayiṁsu tatthaṁ ṭhāne",
  "anya-e1202n13:147_1": "katasālā makuḷamuttasālānāmajātā. Rañño sarīrasmiṁ citakaṁ āropite yattha mahājano",
  "anya-e1202n13:147_2": "hatthe paggahetvā viraci. Tattha katasālā viracitthasālā nāma jātā. Rañño sarīraṁ",
  "anya-e1202n13:147_3": "yattha jhāpesuṁ - so sīmāmālako rājamālako nāma jāto. Atha rañño kaniṭṭhabhātā saddhātissamahārājā",
  "anya-e1202n13:147_4": "nāma hutvā cetiye aniṭṭhataṁ jattakammaṁ sudhākammañca niṭṭhāpetvā thūpamakāsīti",
  "anya-e1202n13:148": "Iti sādhujana manopasādanatthāya kate thūpavaṁse mahācetiye katā niṭṭhitā.",
  "anya-e1202n13:149_0": "26. Etarahi duṭṭhagāmaṇi abhaya mahārājassa pitā kākavaṇṇatissa rājā metteyyassa",
  "anya-e1202n13:149_1": "bhagavato pitā bhavissati. Vihāramahādevī mātā bhavissati. Duṭṭhagāmiṇi abhayo aggasāvako",
  "anya-e1202n13:149_2": "bhavissati. Kaniṭṭho dutiya sāvako bhavisasati. Rañño pitucchā anuḷādevī aggamahesī",
  "anya-e1202n13:149_3": "bhavissati. Rañño putto sāli rājakumāro putto bhavissati. Bhaṇḍāgārika saṅghāmacco",
  "anya-e1202n13:149_4": "aggupaṭṭhāko bhavissati tassāmaccassa dhītā aggupaṭṭhāyikā bhavissatīti evaṁ sabbepi",
  "anya-e1202n13:149_5": "katādhikārā hetu sampannā tassa bhagavato dhammaṁ sutvā dukkhassantaṁ karitvā anupādisesāya",
  "anya-e1202n13:149_6": "nibbānadhātuyā parinibbāyissantīti.",
  "anya-e1202n13:150": "Ettāvatā ca",
  "anya-e1202n13:151": "27.",
  "anya-e1202n13:152": "Mahiṇdasena nāmamhi vasanto pariveṇake,",
  "anya-e1202n13:153": "Pattacīvarapādo? Yo piṭakattaya pārago;",
  "anya-e1202n13:154": "Saddhāsilaguṇupeto sabbasattahite rato,",
  "anya-e1202n13:155": "Tena sādhu samajjhiṭṭho yamahaṁ kātumārabhiṁ;",
  "anya-e1202n13:156": "Sodāni niṭṭhaṁ sampatto thūpavaṁso anākulo,",
  "anya-e1202n13:157": "Paripuṇṇo saṅkhathā sādhu paṇḍitehi pasaṁsito;",
  "anya-e1202n13:158": "Yaṁ pattaṁ kusalaṁ kammaṁ karontena imaṁ mayaṁ,",
  "anya-e1202n13:159": "Tena etena puññena sattā gacchantu nibbutiṁ;",
  "anya-e1202n13:160": "Anantarāyena yathā ca siddhiṁ",
  "anya-e1202n13:161": "Mūpāgato thūpavarassa vaṁso,",
  "anya-e1202n13:162": "Tatheva saddhammasitā janānaṁ",
  "anya-e1202n13:163": "Mano rathā sīghamupentu siddhiṁ;",
  "anya-e1202n13:164": "Parisambhidāmaggassa yena līlattha dīpani",
  "anya-e1202n13:165": "Ṭīkā viracitā sādhu saddhammodaya kāminā;",
  "anya-e1202n13:166": "Tathā pakaraṇe saccasaṅkhepe atthadīpanā,",
  "anya-e1202n13:167": "Dhīmatā sukatā yena suṭṭhu sīhaḷa bhāsato",
  "anya-e1202n13:168": "Visuddhimagga saṅkhepe yena atthappakāsanā,",
  "anya-e1202n13:169": "Yogī namupakārāya katā sīhaḷabhāsato;",
  "anya-e1202n13:170": "Parakkama nariṇdassa sabbabhūpāna ketuno,",
  "anya-e1202n13:171": "Dhammāgāre niyutto yo piṭakattaya pārago;",
  "anya-e1202n13:172": "Sāsanaṁ suṭṭhitaṁ yassa antevāsika bhikkhusu,",
  "anya-e1202n13:173": "Tena vācissaratthera pādena likhito ayanti;",
  "anya-e1202n13:174": "Thūpavaṁso niṭṭhito."
}