{
  "mil7.2.2:0.1": "Milindapañha ",
  "mil7.2.2:0.2": "Opammakathāpañha ",
  "mil7.2.2:0.3": "Gadrabhavagga ",
  "mil7.2.2:0.4": "2. Kukkuṭaṅgapañha ",
  "mil7.2.2:1.1": "“Bhante nāgasena, ‘kukkuṭassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? ",
  "mil7.2.2:1.2": "“Yathā, mahārāja, kukkuṭo kālena samayena paṭisallīyati; ",
  "mil7.2.2:1.3_0": "evameva kho, mahārāja, yoginā yogāvacarena kālena samayeneva cetiyaṅgaṇaṁ sammajjitvā",
  "mil7.2.2:1.3_1": "pānīyaṁ paribhojanīyaṁ upaṭṭhapetvā sarīraṁ paṭijaggitvā nahāyitvā cetiyaṁ vanditvā",
  "mil7.2.2:1.3_2": "vuḍḍhānaṁ bhikkhūnaṁ dassanāya gantvā kālena samayena suññāgāraṁ pavisitabbaṁ.",
  "mil7.2.2:1.4": "Idaṁ, mahārāja, kukkuṭassa paṭhamaṁ aṅgaṁ gahetabbaṁ. ",
  "mil7.2.2:2.1": "Puna caparaṁ, mahārāja, kukkuṭo kālena samayeneva vuṭṭhāti; ",
  "mil7.2.2:2.2_0": "evameva kho, mahārāja, yoginā yogāvacarena kālena samayeneva vuṭṭhahitvā cetiyaṅgaṇaṁ",
  "mil7.2.2:2.2_1": "sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā cetiyaṁ vanditvā",
  "mil7.2.2:2.2_2": "punadeva suññāgāraṁ pavisitabbaṁ.",
  "mil7.2.2:2.3": "Idaṁ, mahārāja, kukkuṭassa dutiyaṁ aṅgaṁ gahetabbaṁ. ",
  "mil7.2.2:3.1": "Puna caparaṁ, mahārāja, kukkuṭo pathaviṁ khaṇitvā khaṇitvā ajjhohāraṁ ajjhoharati; ",
  "mil7.2.2:3.2_0": "evameva kho, mahārāja, yoginā yogāvacarena paccavekkhitvā paccavekkhitvā ajjhohāraṁ",
  "mil7.2.2:3.2_1": "ajjhoharitabbaṁ ‘neva davāya na madāya na maṇḍanāya na vibhūsanāya, yāvadeva imassa",
  "mil7.2.2:3.2_2": "kāyassa ṭhitiyā yāpanāya vihiṁsūparatiyā brahmacariyānuggahāya, iti purāṇañca vedanaṁ",
  "mil7.2.2:3.2_3": "paṭihaṅkhāmi navañca vedanaṁ na uppādessāmi, yātrā ca me bhavissati anavajjatā ca phāsuvihāro cā’ti.",
  "mil7.2.2:3.3": "Idaṁ, mahārāja, kukkuṭassa tatiyaṁ aṅgaṁ gahetabbaṁ. ",
  "mil7.2.2:3.4": "Bhāsitampetaṁ, mahārāja, bhagavatā devātidevena—",
  "mil7.2.2:4.1": "‘Kantāre puttamaṁsaṁva, ",
  "mil7.2.2:4.2": "akkhassabbhañjanaṁ yathā; ",
  "mil7.2.2:4.3": "Evaṁ āhari āhāraṁ, ",
  "mil7.2.2:4.4": "yāpanatthamamucchito’ti. ",
  "mil7.2.2:5.1": "Puna caparaṁ, mahārāja, kukkuṭo sacakkhukopi rattiṁ andho hoti; ",
  "mil7.2.2:5.2_0": "evameva kho, mahārāja, yoginā yogāvacarena anandheneva andhena viya bhavitabbaṁ,",
  "mil7.2.2:5.2_1": "araññepi gocaragāme piṇḍāya carantenapi rajanīyesu rūpasaddagandharasaphoṭṭhabbadhammesu",
  "mil7.2.2:5.2_2": "andhena badhirena mūgena viya bhavitabbaṁ, na nimittaṁ gahetabbaṁ, nānubyañjanaṁ gahetabbaṁ.",
  "mil7.2.2:5.3": "Idaṁ, mahārāja, kukkuṭassa catutthaṁ aṅgaṁ gahetabbaṁ. ",
  "mil7.2.2:5.4": "Bhāsitampetaṁ, mahārāja, therena mahākaccāyanena—",
  "mil7.2.2:6.1": "‘Cakkhumāssa yathā andho, ",
  "mil7.2.2:6.2": "sotavā badhiro yathā; ",
  "mil7.2.2:6.3": "Paññavāssa yathā mūgo, ",
  "mil7.2.2:6.4": "balavā dubbaloriva; ",
  "mil7.2.2:6.5": "Attaatthe samuppanne, ",
  "mil7.2.2:6.6": "sayetha matasāyikan’ti. ",
  "mil7.2.2:7.1": "Puna caparaṁ, mahārāja, kukkuṭo leḍḍudaṇḍalaguḷamuggarehi paripātiyantopi sakaṁ gehaṁ na vijahati; ",
  "mil7.2.2:7.2_0": "evameva kho, mahārāja, yoginā yogāvacarena cīvarakammaṁ karontenapi navakammaṁ karontenapi",
  "mil7.2.2:7.2_1": "vattappaṭivattaṁ karontenapi uddisantenapi uddisāpentenapi yoniso manasikāro na vijahitabbo,",
  "mil7.2.2:7.2_2": "sakaṁ kho panetaṁ, mahārāja, yogino gehaṁ, yadidaṁ yoniso manasikāro.",
  "mil7.2.2:7.3": "Idaṁ, mahārāja, kukkuṭassa pañcamaṁ aṅgaṁ gahetabbaṁ. ",
  "mil7.2.2:7.4": "Bhāsitampetaṁ, mahārāja, bhagavatā devātidevena ‘ko ca, bhikkhave, bhikkhuno gocaro sako pettiko visayo? ",
  "mil7.2.2:7.5": "Yadidaṁ cattāro satipaṭṭhānā’ti. ",
  "mil7.2.2:7.6": "Bhāsitampetaṁ, mahārāja, therena sāriputtena dhammasenāpatināpi—",
  "mil7.2.2:8.1": "‘Yathā sudanto mātaṅgo, ",
  "mil7.2.2:8.2": "sakaṁ soṇḍaṁ na maddati; ",
  "mil7.2.2:8.3": "Bhakkhābhakkhaṁ vijānāti, ",
  "mil7.2.2:8.4": "attano vuttikappanaṁ. ",
  "mil7.2.2:9.1": "Tatheva buddhaputtena, ",
  "mil7.2.2:9.2": "Appamattena vā pana; ",
  "mil7.2.2:9.3": "Jinavacanaṁ na madditabbaṁ, ",
  "mil7.2.2:9.4": "Manasikāravaruttaman’”ti. ",
  "mil7.2.2:10.1": "Kukkuṭaṅgapañho dutiyo. "
}