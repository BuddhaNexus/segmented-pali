{
  "tika-vin08t32:0": "32. Garukāpattivuṭṭhānavinicchayakathā",
  "tika-vin08t32:1": "Paṭicchannaparivāsakathā",
  "tika-vin08t32:2_0": "236. Evaṁ codanādivinicchayaṁ kathetvā idāni garukāpattivuṭṭhānavinicchayaṁ kathetuṁ",
  "tika-vin08t32:2_1": "‘‘garukāpattivuṭṭhāna’’ntiādimāha. Tattha garu alahukaṁ paṭikaraṇaṁ etissā āpattiyāti",
  "tika-vin08t32:2_2": "garukā, āpajjitabbāti āpatti, garukā ca sā āpatti cāti garukāpatti, vuṭṭhahate vuṭṭhānaṁ,",
  "tika-vin08t32:2_3": "garukāpattiyā vuṭṭhānaṁ garukāpatti vuṭṭhānaṁ. Kiṁ taṁ? Saṅghādisesāpattito parisuddhabhāvo.",
  "tika-vin08t32:2_4": "Tenāha ‘‘parivāsamānattādīhi vinayakammehi garukāpattito vuṭṭhāna’’nti. Kiñcāpi catubbidho",
  "tika-vin08t32:2_5": "parivāso, appaṭicchannaparivāso pana idha nādhippetoti āha ‘‘tividho parivāso’’ti.",
  "tika-vin08t32:2_6": "Tathā hi vuttaṁ samantapāsādikāyaṁ (cūḷava. aṭṭha. 75) ‘‘tattha catubbidho parivāso",
  "tika-vin08t32:2_7": "– appaṭicchannaparivāso paṭicchannaparivāso suddhantaparivāso samodhānaparivāsoti.",
  "tika-vin08t32:2_8": "Tesu ‘yo so, bhikkhave, aññopi aññatitthiyapubbo imasmiṁ dhammavinaye ākaṅkhati pabbajjaṁ,",
  "tika-vin08t32:2_9": "ākaṅkhati upasampadaṁ, tassa cattāro māse parivāso dātabbo’ti evaṁ mahākhandhake",
  "tika-vin08t32:2_10": "(mahāva. 86) vutto titthiyaparivāso appaṭicchannaparivāso nāma. Tattha yaṁ vattabbaṁ,",
  "tika-vin08t32:2_11": "taṁ vuttameva. Ayaṁ pana idha anadhippeto’’ti. Ito paraṁ aṭṭhakathāyaṁ vuttanayeneva",
  "tika-vin08t32:2_12": "suviññeyyoti tasmā dubbiññeyyaṭṭhāneyeva vaṇṇayissāma.",
  "tika-vin08t32:3_0": "237.Evaṁ yo yo āpanno hoti, tassa tassa nāmaṁ gahetvā kammavācā kātabbāti etena pāḷiyaṁ",
  "tika-vin08t32:3_1": "sabbasādhāraṇavasena ‘‘suṇātu me, bhante, saṅgho, ayaṁ itthannāmo bhikkhū’’ti ca",
  "tika-vin08t32:3_2": "‘‘yadi saṅghassa pattakallaṁ, saṅgho itthannāmassa bhikkhuno’’ti ca āgatepi kammavācābhaṇanakāle",
  "tika-vin08t32:3_3": "tathā abhaṇitvā ‘‘ayaṁ buddharakkhito bhikkhū’’ti ca ‘‘imassa buddharakkhitassa bhikkhuno’’ti",
  "tika-vin08t32:3_4": "ca evaṁ sakasakanāmaṁ uddharitvāva kammavācā kātabbāti dasseti.",
  "tika-vin08t32:4_0": "Māḷakasīmāyameva vattaṁ samādātabbaṁ, na tato bahi. Kasmā? ‘‘Aññattha kammavācā aññattha",
  "tika-vin08t32:4_1": "samādāna’’nti vattabbadosappasaṅgato. Asamādinnavattassa ārocanāsambhavato, māḷakasīmāya",
  "tika-vin08t32:4_2": "sannipatitānaṁ bhikkhūnaṁ ekassapi anārocane sati ratticchedasambhavato ca. Parivāsaṁ",
  "tika-vin08t32:4_3": "samādiyāmi, vattaṁ samādiyāmīti imesu dvīsu padesu ekekena vā ubhohi padehi vā samādātabbaṁ.",
  "tika-vin08t32:4_4": "Kathaṁ viññāyatīti ce? ‘‘Ekapadenapi cettha nikkhitto hoti parivāso, dvīhi pana sunikkhittoyeva,",
  "tika-vin08t32:4_5": "samādānepi eseva nayo’’ti vakkhamānattā. Samādiyitvā tattheva saṅghassa ārocetabbaṁ,",
  "tika-vin08t32:4_6": "na tattha anārocetvā aññattha gantabbaṁ. Kasmā? Vuṭṭhitāya parisāya puna sannipātetuṁ",
  "tika-vin08t32:4_7": "dukkarattā, ekassapi bhikkhuno anārocetvā aruṇuṭṭhāpane sati ratticchedakarattā.",
  "tika-vin08t32:5_0": "Ārocentena evaṁ ārocetabbanti sambandho. ‘‘Ahaṁ bhante…pe… saṅgho dhāretū’’ti ettakameva",
  "tika-vin08t32:5_1": "vatvā yācane viya ‘‘dutiyampi tatiyampī’’ti avuttattā accāyikakaraṇe sati ekavāraṁ",
  "tika-vin08t32:5_2": "ārocitepi upapannamevāti daṭṭhabbaṁ. Vediyāmahaṁ bhante, vediyatīti maṁ saṅgho dhāretūti",
  "tika-vin08t32:5_3": "ettha ‘‘vediyāmīti cittena sampaṭicchitvā sukhaṁ anubhavāmi, na tappaccayā ahaṁ dukkhitoti",
  "tika-vin08t32:5_4": "adhippāyo’’ti sāratthadīpaniyaṁ (sārattha. ṭī. cūḷavagga 3.97) vuttaṁ. Ettha ca ‘‘sukhaṁ",
  "tika-vin08t32:5_5": "vedemi vedana’’ntiādīsu viya pi-saddo anubhavanattho hoti. Vajirabuddhiṭīkāyaṁ (vajira.",
  "tika-vin08t32:5_6": "ṭī. cūḷavagga 97) pana ‘‘vediyāmīti jānemi, cittena sampaṭicchitvā sukhaṁ anubhavāmi,",
  "tika-vin08t32:5_7": "na tappaccayā ahaṁ dukkhitoti adhippāyoti likhita’’nti vuttaṁ. Ettha pana ‘‘dīpaṅkaro",
  "tika-vin08t32:5_8": "lokavidū’’tiādīsu viya ñāṇattho anubhavanattho ca. Vimativinodaniyaṁ (vi. vi. ṭī.",
  "tika-vin08t32:5_9": "cūḷavagga 2.97) pana ‘‘vediyāmahanti jānāpemahaṁ, ārocemīti attho, anubhavāmītipissa",
  "tika-vin08t32:5_10": "atthaṁ vadanti. Purimaṁ pana pasaṁsanti ārocanavacanattā’’ti. Ettha tu –",
  "tika-vin08t32:6": "‘‘Sampannaṁ sālikedāraṁ, suvā khādanti brāhmaṇa;",
  "tika-vin08t32:7": "Paṭivedemi te brahme, na naṁ vāretumussahe’’ti. –",
  "tika-vin08t32:8": "Ādīsu viya ārocanatthoti daṭṭhabbo.",
  "tika-vin08t32:9_0": "Ārocetvā…pe… nikkhipitabbanti dukkaṭaparimocanatthaṁ vuttaṁ. Keci pana ‘‘tadaheva",
  "tika-vin08t32:9_1": "puna vattaṁ samādiyitvā aruṇaṁ uṭṭhāpetukāmassa ratticchedaparihāratthampī’’ti vadanti.",
  "tika-vin08t32:9_2": "Yassa māḷake nārocitaṁ, tassa ārocetvā nikkhipitabbaṁ. Yassa ārocitaṁ, tassa puna",
  "tika-vin08t32:9_3": "ārocanakiccaṁ natthi, kevalaṁ nikkhipitabbameva. ‘‘Sabhāgā bhikkhū vasantī’’ti vuttattā",
  "tika-vin08t32:9_4": "visabhāgānaṁ vasanaṭṭhāne vattaṁ asamādiyitvā bahi eva kātumpi vaṭṭatīti daṭṭhabbaṁ.",
  "tika-vin08t32:9_5": "Dve leḍḍupāteatikkamitvāti idaṁ vihāre bhikkhūnaṁ sajjhāyādisaddasavanūpacāravijahanatthaṁ",
  "tika-vin08t32:9_6": "vuttaṁ, mahāmaggato okkammāti idaṁ maggapaṭipannānaṁ bhikkhūnaṁ savanūpacārātikkamanatthaṁ,",
  "tika-vin08t32:9_7": "gumbena vātiādi dassanūpacāravijahanatthaṁ. Sopi kenaci kammena purearuṇe eva gacchatīti",
  "tika-vin08t32:9_8": "iminā ārocanāya katāya sabbesu bhikkhūsu bahivihāraṁ gatesupi ūnegaṇecaraṇadoso vā",
  "tika-vin08t32:9_9": "vippavāsadoso vā na hoti ārocanatthattā sahavāsassāti dasseti. Tenāha ‘‘ayañcā’’tiādi.",
  "tika-vin08t32:9_10": "Anikkhittavattena antoupacāragatānaṁ sabbesampi ārocetabbā. ‘‘Ayaṁ nikkhittavattassa",
  "tika-vin08t32:9_11": "parihāro’’ti vuttaṁ, tattha nikkhittavattassāti vattaṁ nikkhipitvā parivasantassāti",
  "tika-vin08t32:9_12": "attho. Ayaṁ panettha therassa adhippāyo – vattaṁ nikkhipitvā parivasantassa upacāragatānaṁ",
  "tika-vin08t32:9_13": "sabbesaṁ ārocanakiccaṁ natthi, diṭṭharūpānaṁ sutasaddānaṁ ārocetabbaṁ, adiṭṭhaasutānampi",
  "tika-vin08t32:9_14": "antodvādasahatthagatānaṁ ārocetabbaṁ. Idaṁ vattaṁ nikkhipitvā parivasantassa lakkhaṇanti.",
  "tika-vin08t32:9_15": "Therassāti mahāpadumattherassa.",
  "tika-vin08t32:10_0": "238.Kukkuccavinodanatthāyāti imesu paṭicchannadivasappamāṇena parivasitadivasesu",
  "tika-vin08t32:10_1": "‘‘siyuṁ nu kho tividharatticchedakāraṇayuttāni kānici divasāni, evaṁ sati aparipuṇṇaparivāsadivasattā",
  "tika-vin08t32:10_2": "na mānattāraho bhaveyya, asati ca mānattārahabhāve mānattaṁ dinnampi adinnaṁyeva",
  "tika-vin08t32:10_3": "bhaveyya, evañca sati āpannāpattito vuṭṭhānaṁ na bhaveyyā’’ti imassa vinayakukkuccassa",
  "tika-vin08t32:10_4": "vinodanatthāya. Ekena vā dvīhi vā tīhi vā divasehi adhikatarāni divasāni parivasitvā",
  "tika-vin08t32:10_5": "nanu cāyaṁ parivutthaparivāso, tasmānena mānattameva yācitabbaṁ, atha kasmā vattaṁ",
  "tika-vin08t32:10_6": "samādiyitvā mānattaṁ yācitabbanti āhāti codanaṁ manasi karontena vuttaṁ ‘‘ayañhi",
  "tika-vin08t32:10_7": "vatte samādinne’’tiādi. Hi yasmā ayaṁ bhikkhu vatte samādinne eva mānattāraho hoti,",
  "tika-vin08t32:10_8": "na asamādinne, iti tasmā vattaṁ samādiyitvā mānattaṁ yācitabbanti sambandho. Nanu",
  "tika-vin08t32:10_9": "ca kammavācāyaṁ ‘‘so parivutthaparivāso saṅghaṁ mānattaṁ yācati’’icceva vuttaṁ, na",
  "tika-vin08t32:10_10": "vuttaṁ ‘‘samādinnavatto’’ti, atha kasmā ‘‘vatte samādinne eva mānattāraho hotī’’ti",
  "tika-vin08t32:10_11": "vuttanti codanaṁ sandhāyāha ‘‘nikkhittavattena parivutthattā’’ti. Yasmā ayaṁ bhikkhu",
  "tika-vin08t32:10_12": "nikkhittavattena hutvā parivuttho hoti, no anikkhittavattena, tasmā nikkhittavattena",
  "tika-vin08t32:10_13": "hutvā parivutthattā ayaṁ bhikkhu vatte samādinne eva mānattāraho hoti, no asamādinneti",
  "tika-vin08t32:10_14": "yojanā. Tathā hi vuttaṁ ‘‘anikkhittavattassa pana puna samādānakiccaṁ natthi. So",
  "tika-vin08t32:10_15": "hi paṭicchannadivasātikkameneva mānattāraho hoti, tasmā tassa mānattaṁ dātabbamevā’’ti.",
  "tika-vin08t32:11_0": "Catūhipañcahi vā bhikkhūhi saddhinti ūnegaṇecaraṇadosā vimuccanatthaṁ. Parikkhittassa",
  "tika-vin08t32:11_1": "vihārassa parikkhepatotiādi kiñcāpi pāḷiyaṁ natthi, atha kho aṭṭhakathācariyānaṁ",
  "tika-vin08t32:11_2": "vacanena tathā eva paṭipajjitabbanti ca vuttaṁ. ‘‘Atthibhāvaṁ sallakkhetvāti dvādasahatthe",
  "tika-vin08t32:11_3": "upacāre sallakkhetvā, anikkhittavattānaṁ upacārasīmāya āgatabhāvaṁ sallakkhetvā sahavāsādikaṁ",
  "tika-vin08t32:11_4": "veditabbanti ca vuttaṁ. ‘Nikkhipantena ārocetvā nikkhipitabbaṁ payojanaṁ atthī’ti",
  "tika-vin08t32:11_5": "ca vuttaṁ, na pana taṁ payojanaṁ dassita’’nti vajirabuddhiṭīkāyaṁ (vajira. ṭī. cūḷavagga",
  "tika-vin08t32:11_6": "97) vuttaṁ, vattabhedadukkaṭā muccanapayojanaṁ hotīti veditabbaṁ.",
  "tika-vin08t32:12_0": "239.Abbhānaṁ kātuṁ na vaṭṭatīti katampi akatameva hotīti attho. ‘‘Tenāpi vattaṁ samādiyitvā",
  "tika-vin08t32:12_1": "ārocetvā abbhānaṁ yācitabba’’nti vuttattā abbhānayācanatthaṁ mānattassa samādiyanakālepi",
  "tika-vin08t32:12_2": "ārocetabbameva. Pubbe mānattacāritakāle ārocitamevāti anārocetvā abbhānaṁ na yācitabbanti",
  "tika-vin08t32:12_3": "viññāyati. Evaṁ mānattayācanakālepi parivāsaṁ samādiyitvā ārocetabbamevāti daṭṭhabbaṁ.",
  "tika-vin08t32:13_0": "240.Ciṇṇamānatto bhikkhu abbhetabboti ciṇṇamānattassa ca abbhānārahassa ca ninnānākaraṇattā",
  "tika-vin08t32:13_1": "vuttaṁ. Aññathā ‘‘abbhānāraho abbhetabbo’’ti vattabbaṁ siyā. Ukkhepanīyakammakatopi",
  "tika-vin08t32:13_2": "attano laddhiggahaṇavasena sabhāgabhikkhumhi sati tassa anārocāpetuṁ na labhati.",
  "tika-vin08t32:14_0": "‘‘Anantarāyikassa pana antarāyikasaññāya chādayato acchannāvā’’ti pāṭho. Averibhāvena",
  "tika-vin08t32:14_1": "sabhāgo averisabhāgo. ‘‘Sabhāgasaṅghādisesaṁ āpannassa pana santike āvi kātuṁ na",
  "tika-vin08t32:14_2": "vaṭṭatī’’ti pasaṅgato idheva pakāsitaṁ. Lahukesu paṭikkhepo natthi. Tattha ñattiyā",
  "tika-vin08t32:14_3": "āvi katvā uposathaṁ kātuṁ anuññātattā lahukasabhāgaṁ āvi kātuṁ vaṭṭatīti. Sabhāgasaṅghādisesaṁ",
  "tika-vin08t32:14_4": "pana ñattiyā ārocanaṁ na vaṭṭatīti kira. ‘‘Tassa santike taṁ āpattiṁ paṭikarissatīti",
  "tika-vin08t32:14_5": "(mahāva. 171) vuttattā lahukassevāyaṁ samanuññātā. Na hi sakkā suddhassa ekassa santike",
  "tika-vin08t32:14_6": "saṅghādisesassa paṭikaraṇaṁ kātu’’nti likhitaṁ. Lahukesupi sabhāgaṁ āvi kātuṁ na",
  "tika-vin08t32:14_7": "vaṭṭatīti. Tasmā eva hi ñattiyā āvikaraṇaṁ anuññātaṁ, itarathā taṁ niratthakaṁ siyā.",
  "tika-vin08t32:14_8": "Aññamaññārocanassa vaṭṭati, tato na vaṭṭatīti dīpanatthameva ñattiyā āvikaraṇamanuññātaṁ",
  "tika-vin08t32:14_9": ", teneva idha ‘‘sabhāgasaṅghādisesaṁ āpannassā’’tiādi vuttaṁ, ayamattho ‘‘ettāvatā",
  "tika-vin08t32:14_10": "te dve nirāpattikā honti, tesaṁ santike sesehi sabhāgāpattiyo desetabbā’’ti vacanena",
  "tika-vin08t32:14_11": "kaṅkhāvitaraṇiyampi (kaṅkhā. aṭṭha. nidānavaṇṇanā) pakāsitova. Saṅghādisesaṁ pana",
  "tika-vin08t32:14_12": "ñattiyā ārocetvā uposathaṁ kātuṁ vaṭṭati. Tassā ñattiyā ayamattho – yadā suddhaṁ",
  "tika-vin08t32:14_13": "bhikkhuṁ passissati, tassa santike aññamaññārocanavasena paṭikarissati, evaṁ paṭikate",
  "tika-vin08t32:14_14": "‘‘na ca, bhikkhave, sāpattikena pātimokkhaṁ sotabbaṁ, yo suṇeyya, āpatti dukkaṭassā’’ti",
  "tika-vin08t32:14_15": "(cūḷava. 386) vuttāpattito mokkho hoti, tasmā ‘‘garukaṁ vā hotu lahukaṁ vā, ñattiyā",
  "tika-vin08t32:14_16": "āvi kātuṁ vaṭṭatī’’ti vuttaṁ. Ubhosu nayesu yuttataraṁ gahetabbaṁ. ‘‘Nāmañceva āpatti",
  "tika-vin08t32:14_17": "cāti tena tena vītikkamenāpannāpatti āpatti. Nāmanti tassā āpattiyā nāma’’nti likhitaṁ.",
  "tika-vin08t32:14_18": "Ārocetvā nikkhipitabbanti ettha ārocanaṁ vattabhedadukkaṭapariharaṇappayojananti veditabbaṁ.",
  "tika-vin08t32:15_0": "‘‘Satiyeva antarāye antarāyikasaññī chādeti, acchannā hoti. Antarāyikassa pana antarāyikasaññāya",
  "tika-vin08t32:15_1": "vā anantarāyikasaññāya vā chādayato acchannāvā’’tipi pāṭho. Averīti hitakāmo. Uddhaste",
  "tika-vin08t32:15_2": "aruṇeti uṭṭhite aruṇe. Suddhassa santiketi sabhāgasaṅghādisesaṁ anāpannassa santike.",
  "tika-vin08t32:15_3": "Vatthunti asucimocanādivītikkamaṁ. Sukkavissaṭṭhīti vatthu ceva gottañcāti ‘‘sukkavissaṭṭhī’’ti",
  "tika-vin08t32:15_4": "idaṁ asucimocanalakkhaṇassa vītikkamassa pakāsanato vatthu ceva hoti, sajātiyasādhāraṇavijātiyavinivattasabhāvāya",
  "tika-vin08t32:15_5": "sukkavissaṭṭhiyā eva pakāsanato gottañca hotīti attho. Gaṁ tāyatīti hi gottaṁ. Saṅghādisesoti",
  "tika-vin08t32:15_6": "nāmañceva āpatti cāti saṅghādisesoti tena tena vītikkamena āpannassa āpattinikāyassa",
  "tika-vin08t32:15_7": "nāmapakāsanato nāmañceva hoti, āpattisabhāvato āpatti ca.",
  "tika-vin08t32:16_0": "Suddhassāti sabhāgasaṅghādisesaṁ anāpannassa, tato vuṭṭhitassa vā. Aññasminti suddhantaparivāsavasena",
  "tika-vin08t32:16_1": "āpattivuṭṭhānato aññasmiṁ āpattivuṭṭhāne. Paṭicchādiyitthāti paṭicchannā. Kā sā?",
  "tika-vin08t32:16_2": "Āpatti. Divasādīhi paricchinditvā vasanaṁ parivāso. Ko so? Vinayakammakaraṇaṁ. Paṭicchannāya",
  "tika-vin08t32:16_3": "āpattiyā parivāso paṭicchannaparivāso.",
  "tika-vin08t32:17": "Paṭicchannaparivāsakathā niṭṭhitā.",
  "tika-vin08t32:18": "Suddhantaparivāsakathā",
  "tika-vin08t32:19_0": "242. Sujjhanaṁ suddho, ko so? Āpattivigamo. Amati osānabhāvaṁ gacchatīti anto, suddho",
  "tika-vin08t32:19_1": "anto yassa parivāsassāti suddhanto, suddhanto ca so parivāso cāti suddhantaparivāso,",
  "tika-vin08t32:19_2": "suddhakālaṁ pariyantaṁ katvā asuddhakālappamāṇena paricchinditvā kataparivāso.",
  "tika-vin08t32:20": "Suddhantaparivāsakathā niṭṭhitā.",
  "tika-vin08t32:21": "Odhānasamodhānaparivāsakathā",
  "tika-vin08t32:22_0": "243. Samodhīyate samodhānaṁ, nānākālikā nānāvatthukā āpattiyo agghādivasena samodhānaṁ",
  "tika-vin08t32:22_1": "ekīkaraṇaṁ , samodhānetvā kato parivāso samodhānaparivāsoti viggaho. Kammavācāyaṁ",
  "tika-vin08t32:22_2": "‘‘paṭikassito saṅghena itthannāmo bhikkhu antarā sambahulānaṁ āpattīnaṁ appaṭicchannānaṁ",
  "tika-vin08t32:22_3": "mūlāyapaṭikassanā, khamati saṅghassa, tasmā tuṇhī, evametaṁ dhārayāmī’’ti ettha gatyatthadhātuyā",
  "tika-vin08t32:22_4": "kammani ca nayanatthadhātuyā kammani ca tadatthasampadāne ca vibhattipariṇāme cāti",
  "tika-vin08t32:22_5": "imesu catūsu ṭhānesu āyādesassa vuttattā, paṭipubbakasadhātuyā ca nayanatthattā ‘‘mūlāyā’’ti",
  "tika-vin08t32:22_6": "idaṁ ‘‘paṭikassito’’ti ettha kammaṁ, tasmā ‘‘paṭikassito…pe… mūlāya’’ iti ettakameva",
  "tika-vin08t32:22_7": "bhavitabbaṁ, na ‘‘mūlāyapaṭikassanā’’ti evaṁ maññamānā saddaviduno ‘‘paṭikassanā’’ti",
  "tika-vin08t32:22_8": "idaṁ adhikanti vā vadeyyuṁ makkheyyuṁ vā, na panetaṁ vattabbaṁ. Navapāṭhesuyeva ayaṁ",
  "tika-vin08t32:22_9": "pāṭho saddalakkhaṇayutto vā ayutto vāti cintetabbo, na pana pāḷiyaṭṭhakathādito āgatesu",
  "tika-vin08t32:22_10": "porāṇapāṭhesu. Tesu pana kathaṁ yojiyamāno ayaṁ pāṭho saddayuttiyā ca atthayuttiyā",
  "tika-vin08t32:22_11": "ca samannāgato bhaveyyāti yojanākāroyeva cintetabbo. Ayañca pāṭho porāṇapāḷipāṭhova,",
  "tika-vin08t32:22_12": "tasmā ‘‘mūlāyapaṭikassanā’’ti idaṁ karaṇavasena vipariṇāmetvā ‘‘mūlāyapaṭikassanāya",
  "tika-vin08t32:22_13": "paṭikassito’’ti yojetabbaṁ.",
  "tika-vin08t32:23_0": "Kathaṁ panetassa porāṇapāṭhabhāvo jānitabboti? Pakaraṇe āgatattā. Vuttañhi vimativinodaniyaṁ",
  "tika-vin08t32:23_1": "(vi. vi. ṭī. cūḷavagga 2.102) ‘‘pāḷiyaṁ paṭikassito saṅghena udāyi bhikkhu antarā",
  "tika-vin08t32:23_2": "ekissā āpattiyā…pe… mūlāyapaṭikassanāti idaṁ karaṇavasena vipariṇāmetvā mūlāyapaṭikassanāya",
  "tika-vin08t32:23_3": "paṭikassitoti yojetabba’’nti. Atha vā ‘‘mūlāya paṭikassanā mūlāyapaṭikassanā’’ti",
  "tika-vin08t32:23_4": "aluttasamāsavasena uttarapadena samāsaṁ katvā saṅghena itthannāmo bhikkhu antarā",
  "tika-vin08t32:23_5": "sambahulānaṁ āpattīnaṁ appaṭicchannānaṁ hetu paṭikassito. Sā mūlāyapaṭikassanā khamati",
  "tika-vin08t32:23_6": "saṅghassāti yojetabbaṁ. Tathā hi vuttaṁ tattheva (vi. vi. ṭī. cūḷavagga 2.102) ‘‘atha",
  "tika-vin08t32:23_7": "vā mūlāyapaṭikassanā khamati saṅghassāti uttarapadena saha paccattavaseneva yojetumpi vaṭṭatī’’ti.",
  "tika-vin08t32:24_0": "Taṁ dentena paṭhamaṁ mūlāya paṭikassitvā pacchāparivāso dātabboti ettha taṁ odhānasamodhānaparivāsaṁ",
  "tika-vin08t32:24_1": "dentena paṭhamaṁ taṁ bhikkhuṁ mūlāya paṭikassitvā mūladivase ākaḍḍhitvā tassa antarāpattiyā",
  "tika-vin08t32:24_2": "samodhānaparivāso dātabboti attho. Yathā kiṁ vimativinodaniyaṁ (vi. vi. ṭī. cūḷavagga",
  "tika-vin08t32:24_3": "2.102) ‘‘udāyiṁ bhikkhuṁ antarā ekissā āpattiyā…pe… mūlāya paṭikassitvāti ettha antarā",
  "tika-vin08t32:24_4": "ekissā āpattiyā hetubhūtāya udāyiṁ bhikkhuṁ mūlāya paṭikassitvā mūladivase ākaḍḍhitvā",
  "tika-vin08t32:24_5": "tassā antarāpattiyā samodhānaparivāsaṁ detūti yojanā’’ti vuttaṁ. Mahāsumattheravāde",
  "tika-vin08t32:24_6": "āvikārāpetvā vissajjetabboti tassa atekicchabhāvaṁ teneva saṅghassa pākaṭaṁ kāretvā",
  "tika-vin08t32:24_7": "lajjīgaṇato viyojanavasena vissajjetabboti attho.",
  "tika-vin08t32:25": "Odhānasamodhānaparivāsakathā niṭṭhitā.",
  "tika-vin08t32:26": "Agghasamodhānaparivāsakathā",
  "tika-vin08t32:27_0": "244. Agghena agghavasena arahavasena samodhānaṁ agghasamodhānaṁ, āpannāsu sambahulāsu",
  "tika-vin08t32:27_1": "āpattīsu yā āpattiyo ciratarappaṭicchannāyo, tāsaṁ agghena samodhāya tāsaṁ rattiparicchedavasena",
  "tika-vin08t32:27_2": "avasesānaṁ ūnatarappaṭicchannānaṁ āpattīnaṁ parivāso dīyati, ayaṁ vuccati agghasamodhāno.",
  "tika-vin08t32:27_3": "Sataṁ āpattiyoti kāyasaṁsaggādivasena ekadivase āpannā sataṁ āpattiyo. Dasasatanti",
  "tika-vin08t32:27_4": "sahassaāpattiyo. Rattisataṁ chādayitvānāti yojetabbaṁ. ‘‘Agghasamodhāno nāma sabhāgavatthukāyo",
  "tika-vin08t32:27_5": "sambahulā āpattiyo āpannassa bahurattiṁ paṭicchāditāpattiyaṁ nikkhipitvā dātabbo,",
  "tika-vin08t32:27_6": "itaro nānāvatthukānaṁ vasenāti ayametesaṁ viseso’’ti vajirabuddhiṭīkāyaṁ (vajira.",
  "tika-vin08t32:27_7": "ṭī. cūḷavaggga 102) vuttaṁ.",
  "tika-vin08t32:28": "Agghasamodhānaparivāsakathā niṭṭhitā.",
  "tika-vin08t32:29_0": "246. Liṅgaparivattanakakathāyaṁ yadi kassaci bhikkhuno itthiliṅgaṁ pātu bhaveyya,",
  "tika-vin08t32:29_1": "kiṁ tena puna upajjhā gahetabbā, puna upasampadā kātabbā, kiṁ bhikkhūpasampadāto",
  "tika-vin08t32:29_2": "paṭṭhāya vassagaṇanā kātabbā, udāhu ito paṭṭhāyāti pucchāya sati taṁ pariharitumāha",
  "tika-vin08t32:29_3": "‘‘sace’’tiādi. Evaṁ sante sā bhikkhunī bhikkhūnaṁ majjheyeva vasitabbaṁ bhaveyyāti",
  "tika-vin08t32:29_4": "codanaṁ sandhāyāha ‘‘appatirūpa’’ntiādi. Evaṁ sante bhikkhubhūtakāle āpajjitāpattiyo",
  "tika-vin08t32:29_5": "kathaṁ kātabbāti codanaṁ manasi katvā āha ‘‘yā desanāgāminiyo vā’’tiādi. Tattha bhikkhūnaṁ",
  "tika-vin08t32:29_6": "bhikkhunīhi sādhāraṇāti sañcarittādayo. Asādhāraṇāti sukkavissaṭṭhiādayo. Hotu bhagavato",
  "tika-vin08t32:29_7": "anuññātavasena liṅge parivatte asādhāraṇāpattīhi vuṭṭhitabhāvo, puna pakatiliṅge",
  "tika-vin08t32:29_8": "uppanne puna āpatti siyāti āsaṅkaṁ pariharituṁ ‘‘puna pakatiliṅge’’tiādi vuttaṁ.",
  "tika-vin08t32:29_9": "Idāni tamatthaṁ pāḷiyā sādhetuṁ ‘‘vuttañceta’’ntiādimāha. Tassattho paṭhamapārājikavaṇṇanāya",
  "tika-vin08t32:29_10": "ṭīkāsu (sārattha. ṭī. 2.69; vajira. ṭī. pārājika 69) vuttanayeneva daṭṭhabbo, idha",
  "tika-vin08t32:29_11": "pana garukāpattivuṭṭhānakathābhūtattā sāyeva kathā vuccate.",
  "tika-vin08t32:30_0": "247. Tattha bhikkhunīhi sādhāraṇāya paṭicchannāya āpattiyāti sañcarittādiāpattiyā,",
  "tika-vin08t32:30_1": "hetvatthe cetaṁ karaṇavacanaṁ. Parivasantassāti anādare sāmivacanaṁ. Pakkhamānattameva",
  "tika-vin08t32:30_2": "dātabbaṁ, na puna parivāso dātabbo bhikkhunibhāve aparivāsārahattāti adhippāyo. Mānattaṁ",
  "tika-vin08t32:30_3": "carantassāti anādareyeva sāmivacanaṁ, chārattamānatte āciṇṇeyeva parivattati, puna",
  "tika-vin08t32:30_4": "pakkhamānattameva dātabbanti. Tena vakkhati ‘‘sace ciṇṇamānattassā’’tiādi. Akusalavipāke",
  "tika-vin08t32:30_5": "parikkhīṇeti purisindriyassa antaradhānaṁ sandhāya vuttaṁ. Itthindriyapatiṭṭhānaṁ",
  "tika-vin08t32:30_6": "pana kusalavipākameva. Vuttañhi aṭṭhakathāyaṁ ‘‘ubhayampi akusalena antaradhāyati,",
  "tika-vin08t32:30_7": "kusalena paṭilabbhatī’’ti. Chārattaṁ mānattameva dātabbaṁ, na parivāso dātabbo, na",
  "tika-vin08t32:30_8": "vā pakkhamānattaṁ dātabbaṁ.",
  "tika-vin08t32:31_0": "‘‘Ayaṁ pana viseso’’ti vatvā taṁ visesaṁ dassetumāha ‘‘sace’’tiādi. Parivāsadānaṁ",
  "tika-vin08t32:31_1": "natthi, chārattaṁ mānattameva dātabbaṁ. Kasmā? Bhikkhunikāle paṭicchannattā. Bhikkhukāle",
  "tika-vin08t32:31_2": "channāyeva hi āpatti parivāsārahā hoti, no bhikkhunikāleti ayametāsaṁ viseso. Pakkhamānattaṁ",
  "tika-vin08t32:31_3": "carantiyāti anādare sāmivacanaṁ, pakkhamānatte āciṇṇeyevāti attho. Tathā hi vakkhati",
  "tika-vin08t32:31_4": "‘‘ciṇṇamānattāyā’’tiādi. Chārattaṁ mānattaṁ carantassātiādi vuttanayameva.",
  "tika-vin08t32:32": "Parivāsavinicchayakathā",
  "tika-vin08t32:33_0": "Idāni saṅghādisesāpatti yasmā sāvasesagarukāpatti hoti satekicchā, tasmā yathā nāma",
  "tika-vin08t32:33_1": "rogāturo puggalo kiñci attano hitasukhakāraṇaṁ kātuṁ na sakkoti, tamenaṁ kāruṇiko",
  "tika-vin08t32:33_2": "tikicchako karuṇāsañcodito tikicchaṁ katvā gelaññato vuṭṭhāpetvā hitasukhaṁ janeti,",
  "tika-vin08t32:33_3": "evaṁ saṅghādisesāpattisamaṅgī puggalo āṇāvītikkamantarāyikabhāvato saggamokkhamaggaṁ",
  "tika-vin08t32:33_4": "sodhetuṁ na sakkoti, tamenaṁ mahākāruṇiko bhagavā mahākaruṇāya sañcoditamānaso anekehi",
  "tika-vin08t32:33_5": "nayehi āpattito vuṭṭhānaṁ katvā saggamokkhasukhe patiṭṭhapeti, bhagavato adhippāyaññuno",
  "tika-vin08t32:33_6": "aṭṭhakathācariyāpi anekehi kāraṇehi bhagavato vacanassa atthaṁ pakāsetvā visuddhakāmānaṁ",
  "tika-vin08t32:33_7": "nayaṁ denti, tathā ṭīkācariyādayopi. Evaṁ dinne pana naye yoniso manasi kātuṁ sakkontā",
  "tika-vin08t32:33_8": "paṇḍitā yathānusiṭṭhaṁ paṭipajjanti, asakkontā aññathā atthaṁ gahetvā na yathānusiṭṭhaṁ",
  "tika-vin08t32:33_9": "paṭipajjanti, tesaṁ diṭṭhānugatiṁ anugacchantā sissādayopi tatheva karonti, tasmā",
  "tika-vin08t32:33_10": "bhagavato vacanañca pubbenāparaṁ saṁsanditvā aṭṭhakathāṭīkādivacanañca sammā tulayitvā",
  "tika-vin08t32:33_11": "tathato bhagavato adhippāyaṁ ñatvā yathānusiṭṭhaṁ paṭipajjantehi garukāpattito vuṭṭhahanatthaṁ yogo karaṇīyo.",
  "tika-vin08t32:34_0": "Tasmā yadā bhikkhū āgacchanti vinayadharassa santikaṁ ‘‘garukāpattivuṭṭhānaṁ karissāmā’’ti,",
  "tika-vin08t32:34_1": "tadā vinayadharena ‘‘tvaṁ katarāpattiṁ āpanno’’ti pucchitabbo. ‘‘Saṅghādisesaṁ āpanno’’ti",
  "tika-vin08t32:34_2": "vutte ‘‘katarasaṅghādisesa’’nti pucchitvā ‘‘imaṁ nāmā’’ti vutte sukkavissaṭṭhiyaṁ",
  "tika-vin08t32:34_3": "mocetukāmacetanā, upakkamo, muccananti tīṇi aṅgāni. Kāyasaṁsagge manussitthī, itthisaññitā,",
  "tika-vin08t32:34_4": "kāyasaṁsaggarāgo, tena rāgena vāyāmo, hatthaggāhādisamāpajjananti pañca aṅgāni. Duṭṭhullavācāyaṁ",
  "tika-vin08t32:34_5": "manussitthī, itthisaññitā, duṭṭhullavācassādarāgo, tena rāgena obhāsanaṁ, taṅkhaṇavijānananti",
  "tika-vin08t32:34_6": "pañca aṅgāni. Attakāme manussitthī, itthisaññitā, attakāmapāricariyāya rāgo, tena",
  "tika-vin08t32:34_7": "rāgena vaṇṇabhaṇanaṁ, taṅkhaṇavijānananti pañca aṅgāni. Sañcaritte yesu sañcarittaṁ",
  "tika-vin08t32:34_8": "samāpajjati, tesaṁ manussajātikatā , nālaṁvacanīyatā, paṭiggaṇhanavīmaṁsanapaccāharaṇānīti",
  "tika-vin08t32:34_9": "pañca aṅgāni. Kuṭikāre ullittādīnaṁ aññataratā, heṭṭhimapamāṇasambhavo, adesitavatthukatā,",
  "tika-vin08t32:34_10": "pamāṇātikkantatā, attuddesikatā, vāsāgāratā, lepaghaṭanāti satta pamāṇayuttādīsu",
  "tika-vin08t32:34_11": "chadhā aṅgāni. Vihārakāre tāniyeva cha aṅgāni. Duṭṭhadose yaṁ codeti, tassa upasampannoti",
  "tika-vin08t32:34_12": "saṅkhyupagamanaṁ, tasmiṁ suddhasaññitā, yena pārājikena codeti , tassa diṭṭhādivasena",
  "tika-vin08t32:34_13": "amūlakatā, cāvanādhippāyena sammukhācodanā, tassa taṅkhaṇavijānananti pañca aṅgāni.",
  "tika-vin08t32:34_14": "Aññabhāgiye aññabhāgiyassa adhikaraṇassa kañcidesaṁ lesamattaṁ upādiyanatā, purimāni",
  "tika-vin08t32:34_15": "pañcāti cha aṅgāni. Saṅghabhede bhedāya parakkamanaṁ, dhammakammena samanubhāsanaṁ,",
  "tika-vin08t32:34_16": "kammavācāpariyosānaṁ, appaṭinissajjananti cattāri aṅgāni. Bhedānuvattake aṅgesu yathā",
  "tika-vin08t32:34_17": "tattha parakkamanaṁ, evaṁ idha anuvattananti cattāri aṅgāni. Dubbace aṅgesu yathā",
  "tika-vin08t32:34_18": "tattha parakkamanaṁ, evaṁ idha avacanīyakaraṇatāti cattāri aṅgāni. Kuladūsake aṅgesu",
  "tika-vin08t32:34_19": "yathā tattha parakkamanaṁ, evaṁ idha chandādīhi pāpananti cattāri aṅgāni. Iti imāni",
  "tika-vin08t32:34_20": "aṅgāni sodhetvā sace aṅgapāripūrī hoti, ‘‘saṅghādiseso’’ti vattabbo. No ce, ‘‘nāyaṁ",
  "tika-vin08t32:34_21": "saṅghādiseso, thullaccayādīsu aññatarāpattī’’ti vatvā ‘‘nāyaṁ vuṭṭhānagāminī, desanāgāminī",
  "tika-vin08t32:34_22": "ayaṁ āpatti, tasmā patirūpassa bhikkhussa santike desehī’’ti vatvā desāpetabbo.",
  "tika-vin08t32:35_0": "Atha pana anāpatticchāyā paññāyati, ‘‘anāpattī’’ti vatvā uyyojetabbā. Sace pana saṅghādisesacchāyā",
  "tika-vin08t32:35_1": "paññāyati, ‘‘tvaṁ imaṁ āpattiṁ āpajjitvā chādesi, na chādesī’’ti pucchitvā ‘‘na chādemī’’ti",
  "tika-vin08t32:35_2": "vutte ‘‘tena hi tvaṁ na parivāsāraho, mānattārahova hotī’’ti vattabbo. ‘‘Chādemī’’ti",
  "tika-vin08t32:35_3": "pana vutte ‘‘dasasu ākāresu aññatarakāraṇena chādesi, udāhu aññakāraṇenā’’ti pucchitvā",
  "tika-vin08t32:35_4": "‘‘dasasu aññatarakāraṇenā’’ti vutte ‘‘evampi mānattāraho hoti, na parivāsāraho’’ti",
  "tika-vin08t32:35_5": "vattabbo. Atha ‘‘aññakāraṇenā’’ti vadati, evaṁ santepi ‘‘tvaṁ āpattiāpannabhāvaṁ",
  "tika-vin08t32:35_6": "jānanto paṭicchādesi, udāhu ajānanto’’ti pucchitvā ‘‘ajānanto paṭicchādemī’’ti vutte",
  "tika-vin08t32:35_7": "ca ‘‘āpattiāpannabhāvaṁ saranto paṭicchādesi, udāhu visaritvā paṭicchādesī’’ti pucchitvā",
  "tika-vin08t32:35_8": "‘‘visaritvā paṭicchādemī’’ti vutte ca ‘‘āpattiāpannabhāve vematiko hutvā paṭicchādesi,",
  "tika-vin08t32:35_9": "udāhu nibbematiko hutvā’’ti pucchitvā ‘‘vematiko hutvā’’ti vutte ca ‘‘na tvaṁ parivāsāraho,",
  "tika-vin08t32:35_10": "mānattārahova hotī’’ti vattabbo.",
  "tika-vin08t32:36_0": "Atha ‘‘jānanto paṭicchādemī’’ti vutte ca ‘‘saranto paṭicchādemī’’ti vutte ca ‘‘nibbematiko",
  "tika-vin08t32:36_1": "hutvā paṭicchādemī’’ti vutte ca ‘‘tvaṁ parivāsāraho’’ti vattabbo. Vuttañhetaṁ samuccayakkhandhake",
  "tika-vin08t32:36_2": "(cūḷava. 144) ‘‘so evaṁ vadati ‘yāyaṁ, āvuso, āpatti jānapaṭicchannā, dhammikaṁ tassā",
  "tika-vin08t32:36_3": "āpattiyā parivāsadānaṁ, dhammattā ruhati. Yā ca khvāyaṁ, āvuso, āpatti ajānappaṭicchannā,",
  "tika-vin08t32:36_4": "adhammikaṁ tassā āpattiyā parivāsadānaṁ, adhammattā na ruhati. Ekissā, āvuso, āpattiyā",
  "tika-vin08t32:36_5": "bhikkhu mānattāraho’’’ti ca, ‘‘so evaṁ vadati ‘yāyaṁ āpatti saramānapaṭicchannā,",
  "tika-vin08t32:36_6": "dhammikaṁ tassā āpattiyā parivāsadānaṁ, dhammattā ruhati. Yā ca khvāyaṁ āpatti asaramānapaṭicchannā,",
  "tika-vin08t32:36_7": "adhammikaṁ tassā āpattiyā parivāsadānaṁ, adhammattā na ruhati. Ekissā, āvuso, āpattiyā",
  "tika-vin08t32:36_8": "bhikkhu mānattāraho’’’ti ca, ‘‘so evaṁ vadati ‘yāyaṁ, āvuso, āpatti nibbematikapaṭicchannā,",
  "tika-vin08t32:36_9": "dhammikaṁ tassā āpattiyā parivāsadānaṁ, dhammattā ruhati. Yā ca khvāyaṁ, āvuso, āpatti",
  "tika-vin08t32:36_10": "vematikapaṭicchannā, adhammikaṁ tassā āpattiyā parivāsadānaṁ, adhammattā na ruhati.",
  "tika-vin08t32:36_11": "Ekissā, āvuso, āpattiyā bhikkhumānattāraho’’’ti ca.",
  "tika-vin08t32:37_0": "Evaṁ parivāsārahabhāvaṁ pakāsetvā ‘‘ayaṁ bhikkhu parivāsāraho, tīsu parivāsesu kataraparivāsāraho’’ti",
  "tika-vin08t32:37_1": "cintetvā ‘‘bhikkhu tvaṁ kati āpattiyo chādesī’’ti pucchitvā ‘‘ekaṁ āpatti’’nti vā",
  "tika-vin08t32:37_2": "‘‘dve tīṇi tatuttari vā āpattiyo chādemī’’ti vā vutte ‘‘katīhaṁ tvaṁ āpattiṁ paṭicchādesī’’ti",
  "tika-vin08t32:37_3": "pucchitvā ‘‘ekāhamevāhaṁ paṭicchādemī’’ti vā ‘‘dvīhaṁ tīhaṁ tatuttari vā paṭicchādemī’’ti",
  "tika-vin08t32:37_4": "vā vutte ‘‘yāvatīhaṁ paṭicchādesi, tāvatīhaṁ tvaṁ paṭivasissasī’’ti vattabbo. Vuttañhetaṁ",
  "tika-vin08t32:37_5": "bhagavatā ‘‘yāvatīhaṁ jānaṁ paṭicchādeti, tāvatīhaṁ tena bhikkhunā akāmā parivatthabba’’nti.",
  "tika-vin08t32:37_6": "Tato ‘‘ayaṁ bhikkhu āpattipariyantaṁ jānāti, tasmā paṭicchannaparivāsāraho’’ti (pārā.",
  "tika-vin08t32:37_7": "442) ñatvā tadanurūpā kammavācā kātabbā.",
  "tika-vin08t32:38_0": "Ettha ca āpattipariyantapucchanaṁ kammavācākaraṇatthameva hoti, rattipariyantapucchanaṁ",
  "tika-vin08t32:38_1": "pana tadatthañceva suddhantaparivāsassa ananurūpabhāvadassanatthañca hoti. Vuttañhi",
  "tika-vin08t32:38_2": "aṭṭhakathāyaṁ (cuḷava. aṭṭha. 102) ‘‘so duvidho cūḷasuddhanto mahāsuddhantoti, duvidhopi",
  "tika-vin08t32:38_3": "cesa rattiparicchedaṁ sakalaṁ vā ekaccaṁ vā ajānantassa ca asarantassa ca tattha",
  "tika-vin08t32:38_4": "vematikassa ca dātabbo. Āpattipariyantaṁ pana ‘ahaṁ ettakā āpattiyo āpanno’ti jānātu",
  "tika-vin08t32:38_5": "vā, mā vā, akāraṇameta’’nti. Tato tassa bhikkhuno nisīdanaṭṭhānaṁ jānitabbaṁ. Duvidhañhi",
  "tika-vin08t32:38_6": "nisīdanaṭṭhānaṁ anikkhittavattena nisīditabbaṭṭhānaṁ, nikkhittavattena nisīditabbaṭṭhānanti.",
  "tika-vin08t32:39_0": "Tattha appabhikkhuke vihāre sabhāgabhikkhūnaṁ vasanaṭṭhāne upacārasīmāparicchinno",
  "tika-vin08t32:39_1": "antovihāro anikkhittavattena nisīditabbaṭṭhānaṁ hoti. Upacārasīmaṁ atikkamma mahāmaggato",
  "tika-vin08t32:39_2": "okkamma gumbavatipaṭicchannaṭṭhānaṁ nikkhittavattena nisīditabbaṭṭhānaṁ hoti. Vuttañhi",
  "tika-vin08t32:39_3": "aṭṭhakathāyaṁ (cūḷava. aṭṭha. 102) ‘‘sace appabhikkhuko vihāro hoti, sabhāgā bhikkhū",
  "tika-vin08t32:39_4": "vasanti, vattaṁ anikkhipitvā vihāreyeva rattipariggaho kātabbo. Atha na sakkā sodhetuṁ,",
  "tika-vin08t32:39_5": "vuttanayeneva vattaṁ nikkhipitvā paccūsasamaye ekena bhikkhunā saddhiṁ mānattavaṇṇanāyaṁ",
  "tika-vin08t32:39_6": "vuttanayeneva upacārasīmaṁ atikkamitvā mahāmaggā okkamma paṭicchannaṭṭhāne nisīditvā",
  "tika-vin08t32:39_7": "antoaruṇeyeva vuttanayeneva vattaṁ samādiyitvā tassa bhikkhuno parivāso ārocetabbo’’ti.",
  "tika-vin08t32:39_8": "‘‘Mānattavaṇṇanāyaṁ vuttanayenevā’’ti ca ‘‘sace appabhikkhuko vihāro hoti, sabhāgā",
  "tika-vin08t32:39_9": "bhikkhū vasanti, vattaṁ anikkhipitvā antovihāreyeva rattiyo gaṇetabbā. Atha na sakkā",
  "tika-vin08t32:39_10": "sodhetuṁ, vuttanayeneva vattaṁ nikkhipitvā paccūsasamaye catūhi pañcahi vā bhikkhūhi",
  "tika-vin08t32:39_11": "saddhiṁ parikkhittassa vihārassa parikkhepato, aparikkhittassa parikkhepārahaṭṭhānato",
  "tika-vin08t32:39_12": "dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhāne",
  "tika-vin08t32:39_13": "nisīditabba’’nti (vi. saṅga. aṭṭha. 238) idaṁ vacanaṁ sandhāya vuttaṁ.",
  "tika-vin08t32:40_0": "Tattha appabhikkhuko vihāro hotīti idaṁ bahubhikkhuke vihāre aññe bhikkhū gacchanti,",
  "tika-vin08t32:40_1": "aññe bhikkhū āgacchanti, tasmā ratticchedavattabhedakāraṇāni sodhetuṁ dukkarattā",
  "tika-vin08t32:40_2": "vuttaṁ. Vakkhati hi ‘‘atha na sakkā sodhetu’’nti. Sabhāgā bhikkhū vasantīti idaṁ",
  "tika-vin08t32:40_3": "visabhāgānaṁ verībhikkhūnaṁ santike vattaṁ ārocento pakāsetukāmo hoti , tasmā vuttaṁ.",
  "tika-vin08t32:40_4": "Vuttañhi aṭṭhakathāyaṁ (cūḷava. aṭṭha. 102; vi. saṅga. aṭṭha. 236) ‘‘tasmā averisabhāgassa",
  "tika-vin08t32:40_5": "santike ārocetabbā. Yo pana visabhāgo hoti sutvā pakāsetukāmo, evarūpassa upajjhāyassapi",
  "tika-vin08t32:40_6": "santike nārocetabbā’’ti, tasmā visabhāgānaṁ vasanaṭṭhāne vattaṁ asamādiyitvā bahiyeva",
  "tika-vin08t32:40_7": "kātumpi vaṭṭatīti daṭṭhabbaṁ. Vihāreyevāti antoupacārasīmāyameva. Vakkhati hi ‘‘atha",
  "tika-vin08t32:40_8": "na sakkā…pe… upacārasīmaṁ atikkamitvā’’ti. Rattipariggaho kātabboti rattigaṇanā kātabbā.",
  "tika-vin08t32:40_9": "Vuttañhi mānattavaṇṇanāyaṁ ‘‘rattiyo gaṇetabbā’’ti. Atha na sakkā sodhetunti bahubhikkhukattā",
  "tika-vin08t32:40_10": "vā vihārassa visabhāgānaṁ vasanaṭṭhānattā vā ratticchedavattābhedakāraṇānipi sodhetuṁ",
  "tika-vin08t32:40_11": "na sakkā. Vattaṁ nikkhipitvāti parivāsavattaṁ nikkhipitvā. Paccūsasamayeti pacchimayāmakāle",
  "tika-vin08t32:40_12": "aruṇodayato puretarameva. Tathā hi vakkhati ‘‘antoaruṇeyeva vuttanayena vattaṁ samādiyitvā",
  "tika-vin08t32:40_13": "tassa bhikkhuno parivāso ārocetabbo’’ti. Ekena bhikkhunā saddhinti vippavāsaratticchedavimuccanatthaṁ",
  "tika-vin08t32:40_14": "vinā pakatattena sabhikkhukaāvāsaaakkhukaanāvāsagamanasaṅkhātavattabhedavimuccanatthañca",
  "tika-vin08t32:40_15": "vuttaṁ. Tathā hi vuttaṁ ‘‘na, bhikkhave, pārivāsikena bhikkhunā sabhikkhukā āvāsā",
  "tika-vin08t32:40_16": "abhikkhuko anāvāso gantabbo aññatra pakatattena aññatra antarāyā’’ti (cūḷava. 76).",
  "tika-vin08t32:41_0": "Mānattavaṇṇanāyaṁ vuttanayenāti ‘‘parikkhittassa vihārassa parikkhepato, aparikkhittassa",
  "tika-vin08t32:41_1": "parikkhepārahaṭṭhānato dve leḍḍupāte atikkamitvā’’ti vuttanayena. Yadi evaṁ visamamidaṁ",
  "tika-vin08t32:41_2": "nayadassanaṁ, parikkhepaparikkhepārahaṭṭhāne eva hi upacārasīmā hoti, kasmā tattha",
  "tika-vin08t32:41_3": "upacārasīmato dveleḍḍupātātikkamo vutto, idha pana upacārasīmātikkamo evāti ? Saccaṁ,",
  "tika-vin08t32:41_4": "tathāpi vihāre bhikkhūnaṁ sajjhāyādisaddasavanasabbhāvato suvidūrātikkamo vutto,",
  "tika-vin08t32:41_5": "idha pana upacārasīmato atikkamamattopi atikkamoyevāti katvā vutto. Buddhamataññuno",
  "tika-vin08t32:41_6": "hi aṭṭhakathācariyā. Tathā hi vuttaṁ vajirabuddhiṭīkāyaṁ (vajira. ṭī. cūḷavagga 97)",
  "tika-vin08t32:41_7": "‘‘parikkhittassa vihārassa parikkhepatotiādi kiñcāpi pāḷiyaṁ natthi, atha kho aṭṭhakathācariyānaṁ",
  "tika-vin08t32:41_8": "vacanena tathā eva paṭipajjitabbanti ca vutta’’nti.",
  "tika-vin08t32:42_0": "Mānattavaṇṇanāyaṁ catūhi pañcahi vā bhikkhūhi saddhinti idaṁ pana ūnegaṇecaraṇaratticchedavimuccanatthaṁ",
  "tika-vin08t32:42_1": "vuttaṁ. Dve leḍḍupāte atikkamitvātiādi aññesaṁ bhikkhūnaṁ savanūpacāradassanūpacāravijahanatthaṁ",
  "tika-vin08t32:42_2": "vuttaṁ. Tenevāha ṭīkācariyo ‘‘dve leḍḍupāte atikkamitvāti idaṁ vihāre bhikkhūnaṁ",
  "tika-vin08t32:42_3": "sajjhāyādisaddasavanūpacāravijahanatthaṁ vuttaṁ, ‘mahāmaggato okkammāti idaṁ maggapaṭipannānaṁ",
  "tika-vin08t32:42_4": "bhikkhūnaṁ savanūpacāravijahanatthaṁ, gumbena vātiādi dassanūpacāravijahanattha’’nti.",
  "tika-vin08t32:42_5": "Tasmā yathāvuttaṁ duvidhaṁ ṭhānaṁ parivasantamānattacārikabhikkhūhi nisīditabbaṭṭhānaṁ",
  "tika-vin08t32:42_6": "hoti. Tesu ca yadi antovihāreyeva nisīditvā parivasati, upacārasīmagatānaṁ sabbesaṁ",
  "tika-vin08t32:42_7": "bhikkhūnaṁ ārocetabbaṁ hoti. Atha bahiupacārasīmāyaṁ, diṭṭharūpānaṁ sutasaddānaṁ",
  "tika-vin08t32:42_8": "ārocetabbaṁ. Adiṭṭhaasutānampi antodvādasahatthagatānaṁ ārocetabbameva. Vuttañhi",
  "tika-vin08t32:42_9": "vajirabuddhiṭīkāyaṁ ‘‘vattaṁ nikkhipitvā vasantassa upacārasīmagatānaṁ sabbesaṁ ārocanakiccaṁ",
  "tika-vin08t32:42_10": "natthi, diṭṭharūpānaṁ sutasaddānaṁ ārocetabbaṁ. Adiṭṭhaassutānampi antodvādasahatthagatānaṁ",
  "tika-vin08t32:42_11": "ārocetabbaṁ. Idaṁ vattaṁ nikkhipitvā vasantassa lakkhaṇanti vutta’’nti. Idañca vattaṁ",
  "tika-vin08t32:42_12": "anikkhipitvā vasantassa antovihāreyeva rattipariggahassa ca nikkhipitvā vasantassa",
  "tika-vin08t32:42_13": "upacārasīmaṁ atikkamitvā vattasamādānassa ca aṭṭhakathāyaṁ vuttattā vuttaṁ. Upacāro",
  "tika-vin08t32:42_14": "pana antosīmāya ṭhitānaṁ sakalaupacārasīmā hoti, bahiupacārasīmāya ṭhitānaṁ dvādasahatthamattaṁ.",
  "tika-vin08t32:42_15": "Teneva hi uddesabhattādisaṅghalābho yadi antosīmāya uppajjati, sīmaṭṭhakasaṅghassa",
  "tika-vin08t32:42_16": "hoti. Yadi bahisīmāyaṁ, dvādasahatthabbhantare pattabhikkhūnaṁ, tasmā upacāravasenapi",
  "tika-vin08t32:42_17": "esa attho viññāyati. Tathā hi vuttaṁ vajirabuddhiṭīkāyaṁ (vajira. ṭī. cūḷavagga 97)",
  "tika-vin08t32:42_18": "‘‘atthibhāvaṁ sallakkhetvāti dvādasahatthe upacāre sallakkhetvā anikkhittavattānaṁ",
  "tika-vin08t32:42_19": "upacārasīmāya āgatabhāvaṁ sallakkhetvā sahavāsādikaṁ veditabbanti ca vutta’’nti.",
  "tika-vin08t32:43_0": "Evaṁ anikkhittavattānaṁ hutvā parivasantānaṁ antovihāreyeva vasanassa, nikkhittavattānaṁ",
  "tika-vin08t32:43_1": "hutvā parivasantānaṁ vihārato bahi dve leḍḍupāte atikkamitvā vasanassa ca aṭṭhakathādīsu",
  "tika-vin08t32:43_2": "pakaraṇesu āgatattā tathāgatanayo pakaraṇāgatanayo hoti. Idāni pana ācariyā anikkhittavattassa",
  "tika-vin08t32:43_3": "ca ratticchedavattabhedadose pariharituṁ atidukkarattā, nikkhittavattassa ca devasikaṁ",
  "tika-vin08t32:43_4": "paccūsasamaye bahisīmagamanassa dukkhattā, vāḷasarīsapādiparisayassa ca āsaṅkitabbabhāvato",
  "tika-vin08t32:43_5": "ratticchedavattabhedapariharaṇavasena lakkhaṇapāripūrimeva manasi karontā nikkhittavattāpi",
  "tika-vin08t32:43_6": "samānā antovihāreyeva parivāsavasanañca mānattacaraṇañca karonti.",
  "tika-vin08t32:44_0": "Ekacce ācariyā bahiupacārasīmāyaṁ patirūpaṭṭhāne pakatattānaṁ bhikkhūnaṁ vasanasālaṁ",
  "tika-vin08t32:44_1": "kārāpetvā pārivāsikabhikkhūnaṁ nipajjanamañcaṁ sabbato channaparicchinnaṁ sadvārabandhanaṁ",
  "tika-vin08t32:44_2": "suguttaṁ kārāpetvā taṁ padesaṁ vatiyā parikkhipāpetvā sāyanhasamaye tattha gantvā",
  "tika-vin08t32:44_3": "upaṭṭhākasāmaṇerādayo nivattāpetvā purimayāme vā majjhimayāme vā samantato saddachijjanakāle",
  "tika-vin08t32:44_4": "pakatattabhikkhū sālāyaṁ nipajjāpetvā pārivāsikabhikkhū vattaṁ samādāpetvā ārocāpetvā",
  "tika-vin08t32:44_5": "attano attano mañcakesu nipajjāpetvā pacchimayāmakāle uṭṭhāpetvā aruṇe uṭṭhite ārocāpetvā",
  "tika-vin08t32:44_6": "vattaṁ nikkhipāpenti. Esa nayo pakaraṇesu anāgatattā ācariyānaṁ matena katattā ācariyanayo",
  "tika-vin08t32:44_7": "nāma. Esa nayopi yathārutato pakaraṇesu anāgatopi pakaraṇānulomavasena ratticchedavattabhedadose",
  "tika-vin08t32:44_8": "pariharitvā lajjipesalehi bahussutehi sikkhākāmehi vinaye pakataññūhi vicārito samāno",
  "tika-vin08t32:44_9": "sundaro pasatthova hoti, tasmā ‘‘anulomanayo’’tipi vattuṁ vaṭṭati.",
  "tika-vin08t32:45_0": "Nanu ca anikkhittavattānaṁyeva antovihāre vasanaṁ aṭṭhakathāyaṁ vuttaṁ, atha kasmā",
  "tika-vin08t32:45_1": "nikkhittavattāpi samānā vasantīti? Saccaṁ, tattha pana appabhikkhukattā sabhāgabhikkhūnaṁ",
  "tika-vin08t32:45_2": "vasanaṭṭhānattā ca ratticchedavattabhedadose ca pariharituṁ sakkuṇeyyabhāvato sakalarattindivampi",
  "tika-vin08t32:45_3": "vattaṁ anikkhipitvā vasanaṁ vuttaṁ, idha pana tathā asakkuṇeyyabhāvato divā vattaṁ",
  "tika-vin08t32:45_4": "nikkhipitvā rattiyaṁ samādiyanto āgantukānaṁ anāgamanakālabhāvato, saddachijjanakālabhāvato",
  "tika-vin08t32:45_5": "ca ratticchedādidose pariharituṁ sakkuṇeyyattā tadanulomoyeva hotīti mantvā ācariyā",
  "tika-vin08t32:45_6": "evaṁ karontīti daṭṭhabbaṁ.",
  "tika-vin08t32:46_0": "Evaṁ hotu, bahiupacārasīmāya vasantānaṁ paṭicchannaṭṭhāne nisīdanameva aṭṭhakathāyaṁ",
  "tika-vin08t32:46_1": "vuttaṁ, na pakatattasālākaraṇamañcakaraṇādīni, atha kasmā etāni karontīti? Saccaṁ,",
  "tika-vin08t32:46_2": "tathāpi pakatattasālākaraṇaṁ pārivāsikānaṁ bhikkhūnaṁ pakatattehi bhikkhūhi vippavāsaratticchedavattabhedadosapariharaṇatthaṁ,",
  "tika-vin08t32:46_3": "taṁ ‘‘tayo kho, upāli, pārivāsikassa bhikkhuno ratticchedā sahavāso, vippavāso, anārocanā’’ti",
  "tika-vin08t32:46_4": "vuttapāṭhaṁ (cūḷava. 83) anulometi. Mañcakaraṇaṁ sahavāsaratticchedavattabhedadosapariharaṇatthaṁ,",
  "tika-vin08t32:46_5": "taṁ ‘‘na, bhikkhave, pārivāsikena bhikkhunā pakatattena bhikkhunā saddhiṁ ekacchanne",
  "tika-vin08t32:46_6": "āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse",
  "tika-vin08t32:46_7": "vā vatthabba’’nti vuttapāṭhañca (cūḷava. 81) yathāvuttapāṭhañca anulometi. Ādi-saddena",
  "tika-vin08t32:46_8": "sāyanhasamaye gamanādīni saṅgaṇhāti. Tesu aṭṭhakathāyaṁ paccūsasamaye gamane eva",
  "tika-vin08t32:46_9": "vuttepi sāyanhasamaye gamanaṁ rattigamanassa bahuparissayattā parissayavinodanatthaṁ,",
  "tika-vin08t32:46_10": "taṁ ‘‘antarāyato parimuccanatthāya gantabbamevā’’ti vuttaṁ aṭṭhakathāpāṭhaṁ (cūḷava.",
  "tika-vin08t32:46_11": "aṭṭha. 76) anulometi. Upaṭṭhākasāmaṇerādīnaṁ nivattāpanaṁ anupasampannena sahaseyyasaṅkānivattanatthaṁ,",
  "tika-vin08t32:46_12": "taṁ ‘‘yo pana bhikkhu anupasampannena sahaseyyaṁ kappeyya, pācittiya’’nti vuttaṁ",
  "tika-vin08t32:46_13": "mātikāpāṭhaṁ (pāci. 49) anulometi. Purimayāme vā majjhimayāme vā samantato saddachijjanakāle",
  "tika-vin08t32:46_14": "pakatattabhikkhū sālāyaṁ nipajjāpetvā pārivāsikabhikkhūnaṁ vattasamādāpanaṁ aññabhikkhūnaṁ",
  "tika-vin08t32:46_15": "saddasavanavivajjanatthaṁ, taṁ anārocanaratticchedadosapariharaṇatthaṁ, taṁ yathāvuttaratticchedapāṭhaṁ anulometi.",
  "tika-vin08t32:47_0": "Nanu ca aṭṭhakathāyaṁ antoaruṇeyeva vattasamādāpanaṁ vuttaṁ, atha kasmā ‘‘purimayāmamajjhimayāmesū’’ti",
  "tika-vin08t32:47_1": "vuttanti? Nāyaṁ doso, hiyyoaruṇuggamanato paṭṭhāya hi yāva ajjaaruṇuggamanā eko rattindivo",
  "tika-vin08t32:47_2": "ajjaaruṇassa anto nāma, ajjaaruṇato paṭṭhāya pacchākālo aruṇassa bahi nāma, tasmā",
  "tika-vin08t32:47_3": "purimamajjhimayāmesu katavattasamādānampi aruṇodayato pure katattā antoaruṇe kataṁyeva",
  "tika-vin08t32:47_4": "hoti. Vattaṁ asamādiyitvā nipajjane ca sati niddāvasena aruṇuggamanakālaṁ ajānitvā",
  "tika-vin08t32:47_5": "vattasamādānaṁ atikkantaṁ bhaveyya, tasmā puretarameva samādānaṁ katvā nipajjanaṁ",
  "tika-vin08t32:47_6": "ñāyāgataṁ hoti, ‘‘antoaruṇeyeva vuttanayeneva vattaṁ samādiyitvā’’ti vuttaaṭṭhakathāpāṭhañca",
  "tika-vin08t32:47_7": "(cūḷava. aṭṭha. 102) anulometi.",
  "tika-vin08t32:48_0": "Evaṁ hotu, evaṁ santepi kasmā ‘‘ārocāpetvā’’ti vuttaṁ, nanu māḷakasīmāyaṁ samādinnakāleyeva",
  "tika-vin08t32:48_1": "vattamārocitanti? Saccaṁ ārocitaṁ, ayaṁ pana bhikkhu divā vattaṁ nikkhipitvā nisinno,",
  "tika-vin08t32:48_2": "idāni samādinno, tasmā māḷakasīmāya ārocitampi puna ārocetabbaṁ hoti. Idampi ‘‘antoaruṇeyeva",
  "tika-vin08t32:48_3": "vuttanayeneva vattaṁ samādiyitvā tassa bhikkhuno parivāso ārocetabbo’’ti pāṭhaṁ (cūḷava.",
  "tika-vin08t32:48_4": "aṭṭha. 102) anulometi. Atha ‘‘attano attano mañcakesu nipajjāpetvā’’ti kasmā vuttaṁ,",
  "tika-vin08t32:48_5": "nanu aññamaññassa mañcesu nipajjamānāpi pakatattasālato nibbodakapatanaṭṭhānato bahi",
  "tika-vin08t32:48_6": "nipajjamānā sahavāsaraaācchedadosato muttāyevāti? Na panevaṁ daṭṭhabbaṁ. Na hi pārivāsiko",
  "tika-vin08t32:48_7": "pakatattabhikkhūheva ekacchanne nipanno sahavāsaratticchedappatto hoti, atha kho",
  "tika-vin08t32:48_8": "aññamaññampi hotiyeva. Vuttañcetaṁ samantapāsādikāyaṁ (cūḷava. aṭṭha. 81) ‘‘sace",
  "tika-vin08t32:48_9": "hi dve pārivāsikā ekato vaseyyuṁ, te aññamaññassa ajjhācāraṁ ñatvā agāravā vā vippaṭisārino",
  "tika-vin08t32:48_10": "vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ vā, tasmā nesaṁ sahaseyyā",
  "tika-vin08t32:48_11": "sabbappakārena paṭikkhittā’’ti. ‘‘Pacchimayāmakāle uṭṭhāpetvā aruṇe uṭṭhite ārocāpetvā",
  "tika-vin08t32:48_12": "vattaṁ nikkhipāpentī’’ti ettha aruṇe anuṭṭhiteyeva vattanikkhipane kariyamāne ratticchedo",
  "tika-vin08t32:48_13": "hoti, sā ratti gaṇanūpagā na hoti, tasmā paṭhamaparicchede vuttaṁ aruṇakathāvinicchayaṁ",
  "tika-vin08t32:48_14": "oloketvā aruṇuggamanabhāvo suṭṭhu jānitabbo.",
  "tika-vin08t32:49_0": "‘‘Ārocāpetvā vattaṁ nikkhipāpetabba’’nti vuttaṁ. Kasmā ārocāpeti, nanu samādinnakāleyeva",
  "tika-vin08t32:49_1": "ārocitanti? Saccaṁ, tathāpi pārivāsikavattasamādānakāle ārocitesu bhikkhūsu ekacce",
  "tika-vin08t32:49_2": "nikkhipanakāle gacchanti, aññe āgacchanti, evaṁ parisasaṅkamanampi siyā, tathā ca",
  "tika-vin08t32:49_3": "sati abhinavāgatānaṁ sabbhāvā ārocetabbaṁ hoti, asati pana abhinavāgatabhikkhumhi",
  "tika-vin08t32:49_4": "ārocanakiccaṁ natthi. Evaṁ santepi ārocane dosābhāvato puna ārocanaṁ ñāyāgataṁ hoti,",
  "tika-vin08t32:49_5": "mānattacaraṇakāle pana samādāne ārocitepi nikkhipane avassaṁ ārocetabbameva . Kasmā?",
  "tika-vin08t32:49_6": "Divasantarabhāvato. ‘‘Devasikaṁ ārocetabba’’nti (cūḷava. aṭṭha. 90) hi vuttaṁ. Evaṁ",
  "tika-vin08t32:49_7": "santepi sāyaṁ samādānakāle ārocessati, tasmā nikkhipane ārocanakiccaṁ natthīti ce?",
  "tika-vin08t32:49_8": "Na, sāyaṁ samādānakāle ete bhikkhū āgacchissantipi, na āgacchissantipi, anāgatānaṁ",
  "tika-vin08t32:49_9": "kathaṁ ārocetuṁ labhissati, anārocane ca sati ratticchedo siyā, tasmā tasmiṁ divase",
  "tika-vin08t32:49_10": "aruṇe uṭṭhite vattanikkhipanato pureyeva ārocetabbanti no mati, suṭṭhutaraṁ upadhāretvā",
  "tika-vin08t32:49_11": "gahetabbaṁ. Evaṁ pakaraṇāgatanayena vā pakaraṇānulomaācariyanayena vā sammāsambuddhassa",
  "tika-vin08t32:49_12": "āṇaṁ patiṭṭhāpentena vinayakovidena bahussutena lajjīpesalabhūtena vinayadharena",
  "tika-vin08t32:49_13": "visuddhikāmānaṁ pesalānaṁ bhikkhūnaṁ sīlavisuddhatthāya suṭṭhu vicāretvā parivāsavattāmānattacaraṇavattāni ācikkhitabbānīti.",
  "tika-vin08t32:50_0": "Imasmiṁ ṭhāne lajjībhikkhūnaṁ parivāsādikathāya kusalatthaṁ nānāvādanayo vuccate",
  "tika-vin08t32:50_1": "– keci bhikkhū ‘‘pakatattasālaṁ kurumānena tassā sālāya majjhe thambhaṁ nimittaṁ",
  "tika-vin08t32:50_2": "katvā tato dvādasahatthamattaṁ padesaṁ sallakkhetvā yathā paññatte pārivāsikānaṁ",
  "tika-vin08t32:50_3": "mañce nipannassa bhikkhussa gīvā tassa padesassa upari hoti, tathā paññāpetabbo.",
  "tika-vin08t32:50_4": "Evaṁ kate sukataṁ hotī’’ti vadanti karonti ca. Ekacce ‘‘mañce nipannassa bhikkhussa",
  "tika-vin08t32:50_5": "kaṭi tassa padesassa upari hoti, yathā paññāpetabbo, evaṁ kate sukataṁ hotī’’ti vadanti",
  "tika-vin08t32:50_6": "karonti ca, taṁ vacanaṁ neva pāḷiyaṁ, na aṭṭhakathāṭīkādīsu vijjati, kevalaṁ tesaṁ",
  "tika-vin08t32:50_7": "parikappameva. Ayaṁ pana nesaṁ adhippāyo siyā – ‘‘dvādasahatthaṁ pana upacāraṁ muñcitvā",
  "tika-vin08t32:50_8": "nisīdituṁ vaṭṭatī’’ti aṭṭhakathāyaṁ vuttavacanañca ‘‘atha dvādasahatthaṁ upacāraṁ",
  "tika-vin08t32:50_9": "okkamitvā ajānantasseva gacchati, ratticchedo hoti eva, vattabhedo pana natthī’’ti",
  "tika-vin08t32:50_10": "aṭṭhakathāvacanañca (cūḷava. aṭṭha. 97) ‘‘adiṭṭhaassutānampi antodvādasahatthagatānaṁ",
  "tika-vin08t32:50_11": "ārocetabba’’nti vuttaṭīkāvacanañca (sārattha. ṭī. cūḷavagga 3.97) ‘‘adiṭṭhaassutānampi",
  "tika-vin08t32:50_12": "antodvādasahatthagatānaṁ ārocetabbaṁ, ‘idaṁ vattaṁ nikkhipitvā vasantassa lakkhaṇa’nti",
  "tika-vin08t32:50_13": "vutta’’nti vuttavajirabuddhiṭīkāvacanañca (vajira. ṭī. cūḷavagga 97) ‘‘atthibhāvaṁ",
  "tika-vin08t32:50_14": "sallakkhetvāti dvādasahatthe upacāre sallakkhetvā, anikkhittavattānaṁ upacārasīmāya",
  "tika-vin08t32:50_15": "āgatabhāvaṁ sallakkhetvā sahavāsādikaṁ veditabba’’nti vuttaṁ vajirabuddhiṭīkāvacanañca",
  "tika-vin08t32:50_16": "passitvā ayoniso atthaṁ gahetvā sabbattha dvādasahatthameva pamāṇaṁ, tato ūnampi",
  "tika-vin08t32:50_17": "adhikampi na vaṭṭati, tasmā yathāvuttanayena majjhe thambhato dvādasahatthamatte",
  "tika-vin08t32:50_18": "padese nipannassa bhikkhussa gīvā vā kaṭi vā hotu, evaṁ sante dvādasahatthappadese",
  "tika-vin08t32:50_19": "pārivāsikabhikkhu hoti, tato sahavāsato vā vippavāsato vā ratticchedavattabhedadosā na hontīti.",
  "tika-vin08t32:51_0": "Tatrevaṁ yuttāyuttavicāraṇā kātabbā. Yathāvuttapāṭhesu paṭhamapāṭhassa ayamadhippāyo",
  "tika-vin08t32:51_1": "– pakatattabhikkhumhi chamāya nisinne yadi pārivāsikabhikkhu āsane nisīditukāmo,",
  "tika-vin08t32:51_2": "pakatattassa bhikkhuno nisinnaṭṭhānato dvādasahatthaṁ upacāraṁ muñcitvāva nisīdituṁ",
  "tika-vin08t32:51_3": "vaṭṭati, na dvādasahatthabbhantareti. Etena dvīsupi chamāya nisinnesu dvādasahatthabbhantarepi",
  "tika-vin08t32:51_4": "vaṭṭati, dvādasahatthappadesato bahi nisīdanto āsanepi nisīdituṁ vaṭṭatīti dasseti.",
  "tika-vin08t32:51_5": "Tenāha ‘‘na chamāya nisinneti pakatatte bhūmiyaṁ nisinne itarena antamaso tiṇasantharepi",
  "tika-vin08t32:51_6": "uccatare vālikatalepi vā na nisīditabbaṁ, dvādasahatthaṁ pana upacāraṁ muñcitvā nisīdituṁ",
  "tika-vin08t32:51_7": "vaṭṭatī’’ti (cūḷava. aṭṭha. 81). Iti pakatatte chamāya nisinne pārivāsikena nisīditabbaṭṭhānadīpako",
  "tika-vin08t32:51_8": "ayaṁ pāṭho, na mañcapaññāpanaṭṭhānasayanaṭṭhānadīpako, taṁ pubbāparaparipuṇṇaṁ sakalaṁ",
  "tika-vin08t32:51_9": "pāṭhaṁ anoloketvā ekadesamattameva passitvā parikappavasena ayoniso adhippāyaṁ gaṇhanti.",
  "tika-vin08t32:52_0": "Dutiyapāṭhassa pana ayamadhippāyo – bahi upacārasīmāya paṭicchannaṭṭhāne vattaṁ samādiyitvā",
  "tika-vin08t32:52_1": "nisinne bhikkhusmiṁ tassa nisinnaṭṭhānato dvādasahatthaṁ upacāraṁ okkamitvā tassa",
  "tika-vin08t32:52_2": "ajānantasseva añño bhikkhu gacchati, tassa pārivāsikassa bhikkhuno ratticchedo hoti,",
  "tika-vin08t32:52_3": "vattabhedo pana natthi. Kasmā ratticchedo hoti? Upacāraṁ okkamitattā. Kasmā na vattabhedo?",
  "tika-vin08t32:52_4": "Ajānantattāti. Etena bahiupacārasīmāya upacāro dvādasahatthappamāṇo hoti ārocanakkhettabhūtoti",
  "tika-vin08t32:52_5": "dasseti. Tenāha ‘‘gumbena vā vatiyā vā paṭicchannaṭṭhāne nisīditabbaṁ, antoaruṇeyeva",
  "tika-vin08t32:52_6": "vuttanayena vattaṁ samādiyitvā ārocetabbaṁ. Sace añño koci bhikkhu kenacideva karaṇīyena",
  "tika-vin08t32:52_7": "taṁ ṭhānaṁ āgacchati, sace esa taṁ passati, saddaṁ vāssa suṇāti, ārocetabbaṁ. Anārocentassa",
  "tika-vin08t32:52_8": "ratticchedo ceva vattabhedo ca. Atha dvādasahatthaṁ upacāraṁ okkamitvā ajānantasseva",
  "tika-vin08t32:52_9": "gacchati, ratticchedo hoti eva, vattabhedo pana natthī’’ti (cūḷava. aṭṭha. 97). Iti",
  "tika-vin08t32:52_10": "ayampi pāṭho ārocanakkhettadīpako hoti, na mañcapaññāpanādidīpakoti daṭṭhabbaṁ.",
  "tika-vin08t32:53_0": "Tatiyapāṭhassa pana ayamadhippāyo – kiṁ bahiupacārasīmāya vattasamādānaṭṭhānaṁ āgatabhikkhūnaṁ",
  "tika-vin08t32:53_1": "diṭṭharūpānaṁ sutasaddānaṁyeva ārocetabbanti pucchāya sati adiṭṭhaassutānampi antodvādasahatthagatānaṁ",
  "tika-vin08t32:53_2": "ārocetabbanti vissajjetabbanti. Etena adiṭṭhaassutānaṁ pana antodvādasahatthagatānaṁyeva",
  "tika-vin08t32:53_3": "ārocetabbaṁ, na bahidvādasahatthagatānaṁ, diṭṭhasutānaṁ pana antodvādasahatthagatānampi",
  "tika-vin08t32:53_4": "bahidvādasahatthagatānampi ākāsādigatānampi ārocetabbamevāti dasseti. Tenāha ‘‘ayaṁ",
  "tika-vin08t32:53_5": "panettha therassa adhippāyo – vattaṁ nikkhipitvā parivasantassa upacāragatānaṁ sabbesaṁ",
  "tika-vin08t32:53_6": "ārocanakiccaṁ natthi, diṭṭharūpānaṁ sutasaddānaṁ ārocetabbaṁ, adiṭṭhaassutānampi",
  "tika-vin08t32:53_7": "antodvādasahatthagatānaṁ ārocetabbaṁ. Idaṁ vattaṁ nikkhipitvā parivasantassa lakkhaṇa’’nti",
  "tika-vin08t32:53_8": "(sārattha. ṭī. cūḷavagga 3.97). Iti ayampi pāṭho ārocetabbalakkhaṇadīpako hoti, na",
  "tika-vin08t32:53_9": "mañcapaññāpanādidīpakoti. Catutthapāṭhassa adhippāyopi tatiyapāṭhassa adhippāyasadisova.",
  "tika-vin08t32:54_0": "Pañcamapāṭhassa pana ayamadhippāyo – atthibhāvaṁ sallakkhetvāti ettha etasmiṁ aṭṭhakathāvacane",
  "tika-vin08t32:54_1": "nikkhittavattānaṁ bhikkhūnaṁ attano nisinnaṭṭhānato dvādasahatthe upacāre aññesaṁ",
  "tika-vin08t32:54_2": "bhikkhūnaṁ atthibhāvaṁ sallakkhetvā anikkhittavattānaṁ upacārasīmāya aññesaṁ bhikkhūnaṁ",
  "tika-vin08t32:54_3": "āgatabhāvaṁ sallakkhetvā sahavāsādikaṁ veditabbaṁ. Ādi-saddena vippavāsaanārocanaūnegaṇecaraṇāni",
  "tika-vin08t32:54_4": "saṅgaṇhāti. Ayañca yasmā gaṇassa ārocetvā bhikkhūnañca atthibhāvaṁ sallakkhetvā vasi",
  "tika-vin08t32:54_5": ", tasmā nikkhittavattānaṁ bahiupacārasīmāya samādinnattā attano nisinnaṭṭhānato dvādasahatthe",
  "tika-vin08t32:54_6": "upacāre aññesaṁ bhikkhūnaṁ atthibhāvaṁ sallakkhetvā anikkhittavattānaṁ antovihāre",
  "tika-vin08t32:54_7": "samādinnattā upacārasīmāya aññesaṁ bhikkhūnaṁ āgatabhāvaṁ sallakkhetvā sahavāsavippavāsaanārocanaūnegaṇecaraṇasaṅkhātāni",
  "tika-vin08t32:54_8": "vattacchedakāraṇāni veditabbānīti. Vuttañhi aṭṭhakathāyaṁ (cūḷava. aṭṭha. 97) ‘‘ayañca",
  "tika-vin08t32:54_9": "yasmā gaṇassa ārocetvā bhikkhūnañca atthibhāvaṁ sallakkhetvāva vasi, tenassa ūnegaṇecaraṇadoso",
  "tika-vin08t32:54_10": "vā vippavāso vā na hotī’’ti. Iti ayañca pāṭho pakatattabhikkhūsu gatesupi vattaṁ",
  "tika-vin08t32:54_11": "ārocetvā bhikkhūnaṁ atthibhāvaṁ sallakkhetvā vasitattā dosābhāvameva dīpeti, na mañcapaññāpanādīni.",
  "tika-vin08t32:54_12": "Iti imesaṁ pāṭhānaṁ ayoniso adhippāyaṁ gahetvā ‘‘sabbattha dvādasahatthameva pamāṇa’’nti",
  "tika-vin08t32:54_13": "maññamānā vicāriṁsu, tesaṁ diṭṭhānugatiṁ āpajjamānā sissānusissādayopi tatheva karonti, tadetaṁ appamāṇaṁ.",
  "tika-vin08t32:55_0": "Kathaṁ? Yaṁ tattha pakatattasālāya majjhe thambhaṁ nimittaṁ katvā dvādasahatthaṁ",
  "tika-vin08t32:55_1": "miniṁsu, tadappamāṇaṁ . Na hi thambhena vā sālāya vā sahavāso vā vippavāso vā vutto,",
  "tika-vin08t32:55_2": "atha kho pakatattabhikkhunāva. Vuttañhi samantapāsādikāyaṁ (cūḷava. aṭṭha. 83) ‘‘tattha",
  "tika-vin08t32:55_3": "sahavāsoti yvāyaṁ pakatattena bhikkhunā saddhiṁ ekacchannetiādinā nayena vutto ekato",
  "tika-vin08t32:55_4": "vāso. Vippavāsoti ekakasseva vāso’’ti. Yañhi tato dvādasahatthamattaṭṭhāne bhikkhussa",
  "tika-vin08t32:55_5": "gīvāṭṭhapanaṁ vā kaṭiṭṭhapanaṁ vā vadanti, tadapi appamāṇaṁ. Bahiupacārasīmāya hi",
  "tika-vin08t32:55_6": "parivasantassa bhikkhussa sakalasarīraṁ pakatattabhikkhūnaṁ antodvādasahatthe upacāre",
  "tika-vin08t32:55_7": "ṭhapetabbaṁ hoti, na ekadesamattaṁ.",
  "tika-vin08t32:56_0": "Tesaṁ pana ayamadhippāyo siyā – dvādasahatthappadesato sakalasarīrassa antokaraṇe",
  "tika-vin08t32:56_1": "sati sahavāso bhaveyya, bahikaraṇe sati vippavāso, tena upaḍḍhaṁ anto upaḍḍhaṁ bahi",
  "tika-vin08t32:56_2": "hotūti, taṁ micchāñāṇavasena hoti. Na hi sahavāsadoso dvādasahatthena kathito, atha",
  "tika-vin08t32:56_3": "kho ekacchanne sayanena. Vuttañhetaṁ bhagavatā pārivāsikakkhandhake (cūḷava. 81)",
  "tika-vin08t32:56_4": "‘‘na, bhikkhave, pārivāsikena bhikkhunā pakatattena bhikkhunā saddhiṁ ekacchanne",
  "tika-vin08t32:56_5": "āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse",
  "tika-vin08t32:56_6": "vā vatthabba’’nti. Aṭṭhakathāyampi (cūḷava. aṭṭha. 81) vuttaṁ ‘‘ekacchanne āvāse’’tiādīsu",
  "tika-vin08t32:56_7": "āvāso nāma vasanatthāya katasenāsanaṁ. Anāvāso nāma cetiyagharaṁ bodhigharaṁ sammuñjaniaṭṭako",
  "tika-vin08t32:56_8": "dāruaṭṭako pānīyamāḷo vaccakuṭi dvārakoṭṭhakoti evamādi. Tatiyapadena tadubhayampi",
  "tika-vin08t32:56_9": "gahitaṁ, ‘etesu yattha katthaci ekacchanne chadanato udakapatanaṭṭhānaparicchinne",
  "tika-vin08t32:56_10": "okāse ukkhittako vasituṁ na labhati, pārivāsiko pana antoāvāseyeva na labhatī’ti",
  "tika-vin08t32:56_11": "mahāpaccariyaṁ vuttaṁ. Mahāaṭṭhakathāyaṁ pana ‘avisesena udakapātena vārita’nti vuttaṁ.",
  "tika-vin08t32:56_12": "Kurundiyaṁ ‘etesu ettakesu pañcavaṇṇachadanabaddhaṭṭhānesu pārivāsikassa ca ukkhittakassa",
  "tika-vin08t32:56_13": "ca pakatattena saddhiṁ udakapātena vārita’nti vuttaṁ, tasmā nānūpacārepi ekacchanne",
  "tika-vin08t32:56_14": "na vaṭṭati. Sace panettha tadahupasampannepi pakatatte paṭhamaṁ pavisitvā nipanne",
  "tika-vin08t32:56_15": "saṭṭhivassopi pārivāsiko pacchā pavisitvā jānanto nipajjati, ratticchedo ceva vattabhedadukkaṭañca,",
  "tika-vin08t32:56_16": "ajānantassa ratticchedova, na vattabhedadukkaṭaṁ. Sace pana tasmiṁ paṭhamaṁ nipanne",
  "tika-vin08t32:56_17": "pacchā pakatatto pavisitvā nipajjati, pārivāsiko ca jānāti, ratticchedo ceva vattabhedadukkaṭañca.",
  "tika-vin08t32:56_18": "No ce jānāti , ratticchedova, na vattabhedadukkaṭanti, tasmā sālāyapi vihārepi chadanato",
  "tika-vin08t32:56_19": "udakapatanaṭṭhānato muttamatteyeva sahavāsadoso na vijjatīti daṭṭhabbaṁ.",
  "tika-vin08t32:57_0": "Ekacce pana majjhimatthambhato dvādasahatthāyāmena daṇḍakena cakkaṁ bhamitvā samantato",
  "tika-vin08t32:57_1": "bāhire lekhaṁ karonti, evaṁ kate sā bāhiralekhā āvaṭṭato dvāsattatihatthamattā hoti,",
  "tika-vin08t32:57_2": "tato taṁ padesaṁ dvādasahatthena daṇḍakena minitvā bhājiyamānaṁ chabhāgameva hoti,",
  "tika-vin08t32:57_3": "tato tesaṁ chabhāgānaṁ sīmāya ekekasmiṁ mañce paññapiyamāne chaḷeva mañcaṭṭhānāni",
  "tika-vin08t32:57_4": "honti, tasmā ekasmiṁ vaṭṭamaṇḍale cha bhikkhūyeva apubbaṁ acarimaṁ vasituṁ labhanti,",
  "tika-vin08t32:57_5": "na tato uddhanti vadanti. Kasmā pana evaṁ karontīti? Pubbe vuttanayena ‘‘sabbattha",
  "tika-vin08t32:57_6": "dvādasahatthamattameva pamāṇa’’nti gahitattā. Evaṁ kira nesamadhippāyo – pārivāsiko",
  "tika-vin08t32:57_7": "pakatattassa bhikkhuno dvādasahatthabbhantare sayamāno sahavāso siyā, bāhire sayamāno",
  "tika-vin08t32:57_8": "vippavāso, tathā aññamaññassapīti. Evaṁ karontānaṁ pana nesaṁ sakaadhippāyopi na",
  "tika-vin08t32:57_9": "sijjhati, kuto bhagavato adhippāyo.",
  "tika-vin08t32:58_0": "Kathaṁ? Pārivāsiko bhikkhu pakatattabhikkhūnañca aññamaññassa ca dvādasahatthamatte",
  "tika-vin08t32:58_1": "padese hotūti nesamadhippāyo. Atha pana majjhimatthambhaṁ nimittaṁ katvā miniyamānā",
  "tika-vin08t32:58_2": "samantato bāhiralekhā thambhatoyeva dvādasahatthamattā hoti, na pakatattabhikkhūhi.",
  "tika-vin08t32:58_3": "Te hi thambhato bahi ekaratanadvitiratanādiṭṭhāne ṭhitā, bāhiratopi lekhāyeva thambhato",
  "tika-vin08t32:58_4": "dvādasahatthamattā hoti, na tassūpari nipannabhikkhu. So hi dviratanamattenapi tiratanamattenapi",
  "tika-vin08t32:58_5": "lekhāya antopi hoti bahipi. Aññamaññassapi chabhāgasīmāyeva aññamaññassa dvādasahatthamattā",
  "tika-vin08t32:58_6": "hoti , na tassūpari paññattamañco vā tattha nipannabhikkhu vā. Mañco hi ekaratanamattena",
  "tika-vin08t32:58_7": "vā dviratanamattena vā sīmaṁ atikkamitvā ṭhito, bhikkhūpi sayamānā na sīmāya upariyeva",
  "tika-vin08t32:58_8": "sayanti, vidatthimattena vā ratanamattena vā sīmaṁ atikkamitvā vā appatvā vā sayanti,",
  "tika-vin08t32:58_9": "tasmā te pārivāsikā bhikkhū pakatattabhikkhūnampi aññamaññassapi dvādasahatthamattaṭṭhāyino",
  "tika-vin08t32:58_10": "na honti, tato ūnāva honti, tasmā sakaadhippāyopi na sijjhati.",
  "tika-vin08t32:59_0": "Bhagavato pana adhippāyo – yadi appabhikkhukādiaṅgasampannattā vihārassa vattaṁ anikkhipitvā",
  "tika-vin08t32:59_1": "antovihāreyeva parivasati, evaṁ sati pakatattena bhikkhunā na ekacchanne āvāse vasitabbaṁ.",
  "tika-vin08t32:59_2": "Yadi tādisaāvāse vā anāvāse vā chadanato udakapatanaṭṭhānassa anto sayeyya, sahavāso",
  "tika-vin08t32:59_3": "nāma, ratticchedo hotīti ayamattho yathāvutta-pāḷiyā ca aṭṭhakathāya ca pakāsetabbo.",
  "tika-vin08t32:59_4": "Na ekacchanne āvāse dvīhi vatthabbaṁ. Yadi vaseyya, vuḍḍhassa ratticchedoyeva, navakassa",
  "tika-vin08t32:59_5": "ratticchedo ceva vattabhedadukkaṭañca hoti. Samavassā ce, ajānantassa ratticchedoyeva",
  "tika-vin08t32:59_6": ", jānantassa ubhayampīti ayamattho ‘‘tayo kho, upāli, pārivāsikassa bhikkhuno ratticchedā",
  "tika-vin08t32:59_7": "sahavāso vippavāso anārocanā’’ti ca ‘‘na, bhikkhave, pārivāsikena bhikkhunā pārivāsikena",
  "tika-vin08t32:59_8": "vuḍḍhatarena saddhiṁ na ekacchanne āvāse vatthabba’’nti (cūḷava. 82) ca ‘‘vuḍḍhatarenāti",
  "tika-vin08t32:59_9": "ettha…pe… sace hi dve pārivāsikā ekato vaseyyuṁ, te aññamaññassa ajjhācāraṁ ñatvā",
  "tika-vin08t32:59_10": "agāravā vā vippaṭisārino vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ",
  "tika-vin08t32:59_11": "vā, tasmā nesaṁ sahaseyyā sabbappakārena paṭikkhittā’’ti (cūḷava. aṭṭha. 81) ca imehi",
  "tika-vin08t32:59_12": "pāḷiaṭṭhakathāpāṭhehi pakāsetabbo. Vippavāsepi pārivāsikena abhikkhuke āvāse na vatthabbaṁ,",
  "tika-vin08t32:59_13": "pakatattena vinā abhikkhuko āvāso na gantabbo, bahisīmāyaṁ bhikkhūnaṁ vasanaṭṭhānato",
  "tika-vin08t32:59_14": "dvādasahatthappamāṇassa upacārassa anto nisīditabbanti bhagavato adhippāyo.",
  "tika-vin08t32:60_0": "Ayamattho ‘‘na, bhikkhave, pārivāsikena bhikkhunā sabhikkhukā āvāsā abhikkhuko āvāso",
  "tika-vin08t32:60_1": "gantabbo aññatra pakatattena aññatra antarāyā’’tiādi (cūḷava. 76) ca ‘‘tayo kho,",
  "tika-vin08t32:60_2": "upāli…pe… anārocanā’’ti ca ‘‘cattāro kho, upāli, mānattacārikassa bhikkhuno ratticchedā",
  "tika-vin08t32:60_3": "sahavāso, vippavāso, anārocanā, ūnegaṇecaraṇa’’nti (cūḷava. 92) ca ‘‘vippavāsoti",
  "tika-vin08t32:60_4": "ekakasseva vāso’’ti ca ‘‘ayañca yasmā gaṇassa ārocetvā bhikkhūnañca atthibhāvaṁ sallakkhetvāva",
  "tika-vin08t32:60_5": "vasi, tenassa ūnegaṇecaraṇadoso vā vippavāso vā na hotī’’ti ca ‘‘atthibhāvaṁ sallakkhetvāti",
  "tika-vin08t32:60_6": "dvādasahatthe upacāre sallakkhetvā, anikkhittavattānaṁ upacārasīmāya āgatabhāvaṁ",
  "tika-vin08t32:60_7": "sallakkhetvā sahavāsādikaṁ veditabba’’nti ca āgatehi pāḷiyaṭṭhakathā-vajirabuddhiṭīkāpāṭhehi",
  "tika-vin08t32:60_8": "pakāsetabbo, tasmā vihāre parivasantassa upacārasīmāya abbhantare yattha katthaci",
  "tika-vin08t32:60_9": "vasantassa natthi vippavāso, bahiupacārasīmāyaṁ parivasantassa bhikkhūnaṁ nisinnapariyantato",
  "tika-vin08t32:60_10": "dvādasahatthabbhantare vasantassa ca natthi vippavāsoti, tañca parivāsakāle ‘‘ekena",
  "tika-vin08t32:60_11": "bhikkhunā saddhi’’nti vacanato ekassapi bhikkhuno, mānattacaraṇakāle ‘‘catūhi pañcahi",
  "tika-vin08t32:60_12": "vā bhikkhūhi saddhi’’nti (cūḷava. aṭṭha. 102) vacanato ca catunnaṁ pañcannampi bhikkhūnaṁ",
  "tika-vin08t32:60_13": "hatthapāsabhūte dvādasahatthabbhantarepi vasituṁ labhati, natthi vippavāsoti daṭṭhabbaṁ.",
  "tika-vin08t32:61_0": "Vattaṁ samādiyitvā tesaṁ bhikkhūnaṁ ārocitakālato pana paṭṭhāya kenaci karaṇīyena",
  "tika-vin08t32:61_1": "tesu bhikkhūsu gatesupi yathāvuttaaṭṭhakathāpāṭhanayena vippavāso na hoti. Tathā",
  "tika-vin08t32:61_2": "hi vuttaṁ vimativinodaniyaṁ (vi. vi. ṭī. cūḷavagga 2.97) ‘‘sopi kenaci kammena purearuṇe",
  "tika-vin08t32:61_3": "eva gacchatīti iminā ārocanāya katāya sabbesupi bhikkhūsu bahivihāraṁ gatesu ūnegaṇecaraṇadoso",
  "tika-vin08t32:61_4": "vā vippavāsadoso vā na hoti ārocitattā sahavāsassāti dasseti. Tenāha ‘ayañcā’tiādī’’ti.",
  "tika-vin08t32:61_5": "Apare pana ācariyā ‘‘bahisīmāya vattasamādānaṭṭhāne vatiparikkhepopi pakatattabhikkhūheva",
  "tika-vin08t32:61_6": "kātabbo, na kammārahabhikkhūhi. Yathā loke bandhanāgārādi daṇḍakārakehi eva kattabbaṁ,",
  "tika-vin08t32:61_7": "na daṇḍārahehi, evamidhāpī’’ti vadanti, tampi aṭṭhakathādīsu na dissati. Na hi vatiparikkhepo",
  "tika-vin08t32:61_8": "daṇḍakammatthāya kārito, atha kho dassanūpacāravijahanatthameva. Tathā hi vuttaṁ",
  "tika-vin08t32:61_9": "sāratthadīpaniyaṁ (sārattha. ṭī. cūḷavagga 3.97) ‘‘gumbena vā vatiyā vā paṭicchannaṭṭhāneti",
  "tika-vin08t32:61_10": "dassanūpacāravijahanattha’’nti. Tathā vimativinodaniyampi (vi. vi. ṭī. cūḷavagga",
  "tika-vin08t32:61_11": "2.97) ‘‘gumbena vātiādi dassanūpacāravijahanattha’’nti. Ito paraṁ aṭṭhakathāyaṁ vuttanayeneva",
  "tika-vin08t32:61_12": "parivāsadānañca mānattadānañca veditabbaṁ. Yattha pana saṁsayitabbaṁ atthi, tattha",
  "tika-vin08t32:61_13": "saṁsayavinodanatthāya kathetabbaṁ kathayāma.",
  "tika-vin08t32:62_0": "Ekacce bhikkhū evaṁ vadanti – pārivāsiko bhikkhu vuḍḍhataropi samāno vatte samādinne",
  "tika-vin08t32:62_1": "navakaṭṭhāne ṭhito. Tathā hi vuttaṁ ‘‘yattha pana nisīdāpetvā parivisanti, tattha",
  "tika-vin08t32:62_2": "sāmaṇerānaṁ jeṭṭhakena, bhikkhūnaṁ saṅghanavakena hutvā nisīditabba’’nti (cūḷava.",
  "tika-vin08t32:62_3": "aṭṭha. 75) tasmā ārocitakālādīsu ‘‘ahaṁ bhante’’icceva vattabbaṁ, na ‘‘ahaṁ āvuso’’ti.",
  "tika-vin08t32:62_4": "Tatrevaṁ vicāraṇā kātabbā – pārivāsikādayo bhikkhū seyyāpariyantaāsanapariyantabhāgitāya",
  "tika-vin08t32:62_5": "navakaṭṭhāne ṭhitā, na ekantena navakabhūtattā. Tathā hi vuttaṁ bhagavatā ‘‘anujānāmi,",
  "tika-vin08t32:62_6": "bhikkhave, pārivāsikānaṁ bhikkhūnaṁ pañca yathāvuḍḍhaṁ uposathaṁ pavāraṇaṁ vassikasāṭikaṁ",
  "tika-vin08t32:62_7": "oṇojanaṁ bhatta’’nti (cūḷava. 75). Aṭṭhakathāyañca (cūḷava. aṭṭha. 81) ‘‘pakatattaṁ",
  "tika-vin08t32:62_8": "bhikkhuṁ disvā āsanā vuṭṭhātabbaṁ, pakatatto bhikkhu āsanena nimantetabbo’’ti etissā",
  "tika-vin08t32:62_9": "pāḷiyā saṁvaṇṇanāya ‘‘vuṭṭhātabbaṁ, nimantetabboti tadahupasampannampi disvā vuṭṭhātabbameva,",
  "tika-vin08t32:62_10": "vuṭṭhāya ca ‘ahaṁ iminā sukhanisinno vuṭṭhāpito’ti parammukhena na gantabbaṁ, ‘idaṁ",
  "tika-vin08t32:62_11": "ācariya āsanaṁ, ettha nisīdathā’ti evaṁ nimantetabboyevā’’ti ettheva ‘‘ācariyā’’ti",
  "tika-vin08t32:62_12": "ālapanaviseso vutto, na aññattha. Yadi vuḍḍhatarenapi ‘‘bhante’’icceva vattabbo siyā,",
  "tika-vin08t32:62_13": "idhāpi ‘‘idaṁ, bhante, āsana’’nti vattabbaṁ bhaveyya, na pana vuttaṁ, tasmā na tesaṁ",
  "tika-vin08t32:62_14": "taṁ vacanaṁ sārato paccetabbaṁ. Imasmiṁ pana vinayasaṅgahappakaraṇe (vi. saṅga. aṭṭha.",
  "tika-vin08t32:62_15": "237) ‘‘ārocentena sace navakataro hoti, ‘āvuso’ti vattabbaṁ. Sace vuḍḍhataro, ‘bhante’ti",
  "tika-vin08t32:62_16": "vattabba’’nti vuttaṁ, idañca ‘‘ekena bhikkhunā saddhi’’nti heṭṭhā vuttattā taṁ paṭiggāhakabhūtaṁ",
  "tika-vin08t32:62_17": "pakatattaṁ bhikkhuṁ sandhāya vuttanti daṭṭhabbaṁ.",
  "tika-vin08t32:63_0": "Bahavo pana bhikkhū pārivāsikaṁ bhikkhuṁ saṅghamajjhe nisīdāpetvā vattaṁ yācāpetvā",
  "tika-vin08t32:63_1": "kammavācāpariyosāne samādāpetvā ārocanamakāretvā saṅghamajjhato nikkhamāpetvā parisapariyante",
  "tika-vin08t32:63_2": "nisīdāpetvā tattha nisinnena ārocāpetvā vattaṁ nikkhipāpenti, evaṁ karontānañca nesaṁ",
  "tika-vin08t32:63_3": "ayamadhippāyo – ayaṁ bhikkhu vatte asamādinne vuḍḍhaṭṭhāniyopi hoti, tasmā yācanakāle",
  "tika-vin08t32:63_4": "ca kammavācāsavanakāle ca vattasamādānakāle ca saṅghamajjhe nisīdanāraho hoti, vatte",
  "tika-vin08t32:63_5": "pana samādinne navakaṭṭhāniyo, tasmā na saṅghamajjhe nisīdanāraho, āsanapariyantabhāgitāya",
  "tika-vin08t32:63_6": "parisapariyanteyeva nisīdanārahoti, tadetaṁ evaṁ vicāretabbaṁ – ayaṁ bhikkhu saṅghamajjhe",
  "tika-vin08t32:63_7": "nisīdamāno āsanaṁ gahetvā yathāvuḍḍhaṁ nisinno na hoti, atha kho kammārahabhāvena",
  "tika-vin08t32:63_8": "āsanaṁ aggahetvā añjaliṁ paggahetvā ukkuṭikameva nisinno hoti, kammāraho ca nāma",
  "tika-vin08t32:63_9": "saṅghamajjheyeva ṭhapetabbo hoti, no bahi, tasmā ‘‘saṅghamajjhe nisīdanāraho na hotī’’ti",
  "tika-vin08t32:63_10": "na sakkā vattuṁ tasmiṁ kāle, nikkhamāpite ca vattārocanavattanikkhipanānaṁ aniṭṭhitattā",
  "tika-vin08t32:63_11": "aññamaññaṁ āhacca suṭṭhu nisinnaṁ bhikkhusaṅghaṁ pariharitumasakkuṇeyyattā, cīvarakaṇṇapādapiṭṭhiādīhi",
  "tika-vin08t32:63_12": "bādhitattā agāravakiriyā viya dissati, ārocanakiriyañca vattanikkhipanañca saṅghamajjheyeva",
  "tika-vin08t32:63_13": "kattabbaṁ pariyante nisīditvā karonto aṭṭhakathāvirodho hoti. Vuttañhi aṭṭhakathāyaṁ",
  "tika-vin08t32:63_14": "(cūḷava. aṭṭha. 97) ‘‘vattaṁ samādiyitvā tattheva saṅghassa ārocetabbaṁ…pe… ārocetvā",
  "tika-vin08t32:63_15": "sace nikkhipitukāmo, vuttanayeneva saṅghamajjhe nikkhipitabba’’nti. Kasmā? Samādānaṭṭhāneyeva",
  "tika-vin08t32:63_16": "ārocāpetvā tattheva nikkhipāpetvā niṭṭhitasabbakiccameva nikkhamāpetvā attano āsane",
  "tika-vin08t32:63_17": "nisīdāpento ñāyāgatoti amhākaṁ khanti.",
  "tika-vin08t32:64_0": "Tathā sāyaṁ vattārocanakāle bahūsu pārivāsikesu vuḍḍhataraṁ paṭhamaṁ samādāpetvā",
  "tika-vin08t32:64_1": "ārocāpetvā anukkamena sabbapacchā navakataraṁ samādāpenti ārocāpenti, pāto nikkhipanakāle",
  "tika-vin08t32:64_2": "pana navakataraṁ paṭhamaṁ ārocāpetvā nikkhipāpenti, tato anukkamena vuḍḍhataraṁ sabbapacchā",
  "tika-vin08t32:64_3": "ārocāpetvā nikkhipāpenti. Tesaṁ ayamadhippāyo siyā – yadā dasa bhikkhū pakatattā",
  "tika-vin08t32:64_4": "dasa bhikkhū pārivāsikā honti, tadā vuḍḍhatarena paṭhamaṁ samādiyitvā ārocite tassa",
  "tika-vin08t32:64_5": "ārocanaṁ avasesā ekūnavīsati bhikkhū suṇanti, dutiyassa aṭṭhārasa, tatiyassa sattarasāti",
  "tika-vin08t32:64_6": "anukkamena hāyitvā sabbanavakassa ārocanaṁ dasa pakatattā suṇanti sesānaṁ apakatattabhāvato.",
  "tika-vin08t32:64_7": "Tato nikkhipanakāle sabbanavako pubbe attanā ārocitānaṁ dasannaṁ bhikkhūnaṁ ārocetvā",
  "tika-vin08t32:64_8": "nikkhipati, tato paṭilomena dutiyo ekādasannaṁ, tatiyo dvādasannanti anukkamena vaḍḍhitvā",
  "tika-vin08t32:64_9": "sabbajeṭṭhako attanā pubbe ārocitānaṁ ekūnavīsatibhikkhūnaṁ ārocetvā nikkhipati,",
  "tika-vin08t32:64_10": "evaṁ yathānukkamena nikkhipanaṁ hoti. Sabbajeṭṭhake pana paṭhamaṁ nikkhitte sati",
  "tika-vin08t32:64_11": "pubbe attanā ārocitānaṁ navannaṁ bhikkhūnaṁ tadā apakatattabhāvato ārocitānaṁ santike",
  "tika-vin08t32:64_12": "nikkhipanaṁ na hoti, tathā sesānaṁ. Tesaṁ pana ekaccānaṁ ūnaṁ hoti, ekaccānaṁ adhikaṁ,",
  "tika-vin08t32:64_13": "tasmā yathāvuttanayena sabbanavakato paṭṭhāya anukkamena nikkhipitabbanti.",
  "tika-vin08t32:65_0": "Evaṁvādīnaṁ pana tesamāyasmantānaṁ vāde pakatattāyeva bhikkhū ārocetabbā honti, no",
  "tika-vin08t32:65_1": "apakatattā. Pubbe ārocitānaṁyeva santike vattaṁ nikkhipitabbaṁ hoti, no anārocitānaṁ.",
  "tika-vin08t32:65_2": "Evaṁ pana pakatattāyeva bhikkhū ārocetabbā na honti, atha kho apakatattāpi ‘‘sace",
  "tika-vin08t32:65_3": "dve pārivāsikā gataṭṭhāne aññamaññaṁ passanti, ubhohi aññamaññassa ārocetabba’’nti",
  "tika-vin08t32:65_4": "aṭṭhakathāyaṁ vuttattā. Pubbe ārocitānampi anārocitānampi santike ārocetvā nikkhipitabbameva",
  "tika-vin08t32:65_5": "‘‘sace so bhikkhu kenacideva karaṇīyena pakkanto hoti, yaṁ aññaṁ sabbapaṭhamaṁ passati,",
  "tika-vin08t32:65_6": "tassa ārocetvā nikkhipitabba’’nti (cūḷava. aṭṭha. 102) vuttattā, tasmā tathā akarontepi",
  "tika-vin08t32:65_7": "sabbesaṁ ārocitattā natthi doso. Appekacce bhikkhū ‘‘pakatattassevāyaṁ ārocanā’’ti",
  "tika-vin08t32:65_8": "maññamānā sāyaṁ vuḍḍhapaṭipāṭiyā vattaṁ samādiyitvā ārocetvā attano sayanaṁ pavisitvā",
  "tika-vin08t32:65_9": "dvārajagganasayanasodhanādīni karontā aññesaṁ ārocitaṁ na suṇanti. Appekacce pāto",
  "tika-vin08t32:65_10": "sayaṁ ārocetvā nikkhipitvā aññesaṁ ārocanaṁ vā nikkhipanaṁ vā anāgametvā bhikkhācārādīnaṁ",
  "tika-vin08t32:65_11": "atthāya gacchanti, evaṁ karontānaṁ tesaṁ ārocanaṁ ekaccānaṁ asutabhāvasambhavato",
  "tika-vin08t32:65_12": "sāsaṅko hoti pārivāsikānaṁ aññamaññārocanassa pakaraṇesu āgatattā. Na kevalaṁ sāratthadīpaniyaṁyeva,",
  "tika-vin08t32:65_13": "atha kho vajirabuddhiṭīkāyampi (vajira. ṭī. cūḷavagga 76) ‘‘sace dve pārivāsikā gataṭṭhāne",
  "tika-vin08t32:65_14": "aññamaññaṁ passanti, ubhohipi aññamaññassa ārocetabbaṁ avisesena ‘āgantukena ārocetabbaṁ,",
  "tika-vin08t32:65_15": "āgantukassa ārocetabba’nti vuttattā’’ti vuttaṁ.",
  "tika-vin08t32:66_0": "Tathā appekacce pakatattā bhikkhū pārivāsikesu bhikkhūsu sāyaṁ vattasamādānatthaṁ",
  "tika-vin08t32:66_1": "pakatattasālato nikkhamitvā attano attano sayanasamīpaṁ gatesu attano sayanapaññāpanapaakkhāraṭhapanaaññamaññaālāpasallāpakaraṇādivasena",
  "tika-vin08t32:66_2": "āḷolentā pārivāsikānaṁ vattārocanaṁ na suṇanti, na manasi karonti. Appekacce pāto",
  "tika-vin08t32:66_3": "vattanikkhipanakāle pārivāsikabhikkhūsu vattārocanavattanikkhipanāni karontesupi",
  "tika-vin08t32:66_4": "niddāpasutā hutvā na suṇanti. Evaṁ karontānampi tesaṁ ekaccānaṁ assutasambhavato",
  "tika-vin08t32:66_5": "vattārocanaṁ sāsaṅkaṁ hotīti. Hotu sāsaṅkaṁ, suṇantānaṁ assutasambhavepi ārocakānaṁ",
  "tika-vin08t32:66_6": "sammāārocanena vattassa paripuṇṇattā ko dosoti ce? Ārocakānaṁ sammā ārocitattā vatte",
  "tika-vin08t32:66_7": "paripuṇṇepi vattabhedadukkaṭatova vimutto siyā, na ratticchedato. Vuttañhi samantapāsādikāyaṁ",
  "tika-vin08t32:66_8": "(cūḷava. aṭṭha. 76) ‘‘sace vāyamantopi sampāpuṇituṁ vā sāvetuṁ vā na sakkoti, ratticchedova",
  "tika-vin08t32:66_9": "hoti, na vattabhedadukkaṭa’’nti.",
  "tika-vin08t32:67_0": "Athaññe bhikkhū vattaṁ samādiyitvā rattiṁ nipannā niddābhāvena manussasaddampi suṇanti,",
  "tika-vin08t32:67_1": "bheriādisaddampi suṇanti, sakaṭanāvādiyānasaddampi suṇanti, te tena saddena āsaṅkanti",
  "tika-vin08t32:67_2": "‘‘bhikkhūnaṁ nu kho aya’’nti, te tena kāraṇena ratticchedaṁ maññanti. Kasmā? ‘‘Ayañca",
  "tika-vin08t32:67_3": "nesaṁ chattasaddaṁ vā ukkāsitasaddaṁ vā khipitasaddaṁ vā sutvā āgantukabhāvaṁ jānāti,",
  "tika-vin08t32:67_4": "gantvā ārocetabbaṁ. Gatakāle jānantenapi anubandhitvā ārocetabbameva. Sampāpuṇituṁ",
  "tika-vin08t32:67_5": "asakkontassa ratticchedova hoti, na vattabhedadukkaṭa’’nti (cūḷava. aṭṭha. 76) vuttattāti.",
  "tika-vin08t32:67_6": "Te evaṁ saññāpetabbā – māyasmanto evaṁ maññittha, nāyaṁ pāṭho bahisīmaṭṭhavasena",
  "tika-vin08t32:67_7": "vutto, atha kho upacārasīmaṭṭhavasena vutto. Vuttañhi tattheva ‘‘yepi antovihāraṁ",
  "tika-vin08t32:67_8": "appavisitvā upacārasīmaṁ okkamitvā gacchantī’’ti. Tatthapi āgantukabhāvassa jānitattā",
  "tika-vin08t32:67_9": "ratticchedo hoti, tasmā dūresaddasavanamattena ratticchedo natthi, ‘‘ayaṁ bhikkhūnaṁ",
  "tika-vin08t32:67_10": "saddo, ayaṁ bhikkhūhi vāditabherighaṇṭādisaddo, ayaṁ bhikkhūhi pājitasakaṭanāvādisaddo’’ti",
  "tika-vin08t32:67_11": "nisinnaṭṭhānato jānantoyeva ratticchedakaro hoti. Tenāha ‘‘āyasmā karavīkatissatthero",
  "tika-vin08t32:67_12": "‘samaṇo aya’nti vavatthānameva pamāṇa’’nti.",
  "tika-vin08t32:68_0": "Divā dūre gacchantaṁ janakāyaṁ disvāpi ‘‘ime bhikkhū nu kho’’ti parikappentā ratticchedaṁ",
  "tika-vin08t32:68_1": "maññanti, tampi akāraṇaṁ. Kasmā? ‘‘Bhikkhū’’ti vavatthānassa abhāvā. Vuttañhi aṭṭhakathāyaṁ",
  "tika-vin08t32:68_2": "‘‘nadīādīsu nāvāya gacchantampi paratīre ṭhitampi ākāse gacchantampi pabbatathalaaraññādīsu",
  "tika-vin08t32:68_3": "dūre ṭhitampi bhikkhuṁ disvā sace ‘bhikkhū’ti vavatthānaṁ atthi, nāvādīhi vā gantvā",
  "tika-vin08t32:68_4": "mahāsaddaṁ katvā vā vegena anubandhitvā vā ārocetabba’’nti. Iti bhikkhuṁ disvāpi",
  "tika-vin08t32:68_5": "‘‘bhikkhū’’ti vavatthānameva pamāṇaṁ. Abhikkhuṁ pana ‘‘bhikkhū’’ti vavatthāne santepi",
  "tika-vin08t32:68_6": "vā asantepi vā kiṁ vattabbaṁ atthi, bahavo pana bhikkhū idaṁ rūpadassanaṁ saddasavanañca",
  "tika-vin08t32:68_7": "āsaṅkantā ‘‘pabhāte sati taṁ dvayaṁ bhaveyya, tasmā manussānaṁ gamanakālasaddakaraṇakālato",
  "tika-vin08t32:68_8": "pubbeyeva vattaṁ nikkhipitabba’’nti maññamānā anuggateyeva aruṇe vattaṁ nikkhipanti,",
  "tika-vin08t32:68_9": "tadayuttaṁ ratticchedattāti.",
  "tika-vin08t32:69_0": "Atha pana vinayadharena ‘‘kittakā te āpattiyo, chādesi, kīvatīhaṁ paṭicchādesī’’ti",
  "tika-vin08t32:69_1": "puṭṭho samāno ‘‘ahaṁ, bhante, āpattipariyantaṁ na jānāmi, rattipariyantaṁ na jānāmi,",
  "tika-vin08t32:69_2": "āpattipariyantaṁ nassarāmi, rattipariyantaṁ nassarāmi, āpattipariyante vematiko,",
  "tika-vin08t32:69_3": "rattipariyante vematiko’’ti vutte ‘‘ayaṁ bhikkhu suddhantaparivāsāraho’’ti ñatvā",
  "tika-vin08t32:69_4": "tassapi duvidhattā cūḷasuddhantamahāsuddhantavasena ‘‘tesu ayaṁ bhikkhu imassa araho’’ti",
  "tika-vin08t32:69_5": "ñāpanatthaṁ upasampadato paṭṭhāya anulomakkamena vā ārocitadivasato paṭṭhāya paṭilomakkamena",
  "tika-vin08t32:69_6": "vā ‘‘kittakaṁ kālaṁ tvaṁ ārocanaāvikaraṇādivasena suddho’’ti pucchitvā ‘‘āma bhante,",
  "tika-vin08t32:69_7": "ettakaṁ kālaṁ ahaṁ suddhomhī’’ti vutte ‘‘ayaṁ bhikkhu ekaccaṁ rattipariyantaṁ jānāti,",
  "tika-vin08t32:69_8": "tasmā cūḷasuddhantāraho’’ti ñatvā tassa suddhakālaṁ apanetvā asuddhakālavasena pariyantaṁ",
  "tika-vin08t32:69_9": "katvā cūḷasuddhantaparivāso dātabbo. Ayaṁ uddhampi ārohati, adhopi orohati. Yo pana",
  "tika-vin08t32:69_10": "anulomavasena vā paṭilomavasena vā pucchiyamāno ‘‘sakalampi rattipariyantaṁ ahaṁ",
  "tika-vin08t32:69_11": "na jānāmi nassarāmi, vematiko homī’’ti vutte ‘‘ayaṁ bhikkhu sakalampi rattipariyantaṁ",
  "tika-vin08t32:69_12": "na jānāti, tasmā mahāsuddhantāraho’’ti ñatvā tassa upasampadato paṭṭhāya yāva vattasamādānā",
  "tika-vin08t32:69_13": "ettakaṁ kālaṁ pariyantaṁ katvā mahāsuddhantaparivāso dātabbo. Uddhaṁārohanaadhoorohanabhāvo",
  "tika-vin08t32:69_14": "panesaṁ aṭṭhakathāyaṁ (cūḷava. aṭṭha. 102) vuttoyeva. Ito parampi vidhānaṁ aṭṭhakathāyaṁ",
  "tika-vin08t32:69_15": "āgatanayeneva daṭṭhabbaṁ.",
  "tika-vin08t32:70_0": "Idāni pana bahavo bhikkhū ‘‘ayaṁ cūḷasuddhantāraho, ayaṁ mahāsuddhantāraho’’ti avicinantā",
  "tika-vin08t32:70_1": "antokammavācāyaṁ ‘‘āpattipariyantaṁ na jānāti, rattipariyantaṁ na jānāti, āpattipariyantaṁ",
  "tika-vin08t32:70_2": "nassarati, rattipariyantaṁ nassarati, āpattipariyante vematiko, rattipariyante vematiko’’ti",
  "tika-vin08t32:70_3": "avisesavacanameva manasi karontā ‘‘imāya kammavācāya dinnaṁ suddhantaparivāsaṁ gahetvā",
  "tika-vin08t32:70_4": "pañcāhamattaṁ vā dasāhamattaṁ vā parivasitvā apariyantarattipaṭicchāditāhi apariyantāhi",
  "tika-vin08t32:70_5": "āpattīhi mokkho hotī’’ti maññantā pañcāhamattaṁ vā dasāhamattaṁ vā parivasitvā mānattaṁ",
  "tika-vin08t32:70_6": "yācanti, evaṁ karontā te bhikkhū sahassakkhattuṁ parivasantāpi āpattito na mucceyyuṁ.",
  "tika-vin08t32:70_7": "Kasmāti ce? Pāḷiyā ca aṭṭhakathāya ca virujjhanato. Vuttañhi pāḷiyaṁ (pārā. 442)",
  "tika-vin08t32:70_8": "‘‘yāvatīhaṁ jānaṁ paṭicchādeti, tāvatīhaṁ tena bhikkhunā akāmā parivatthabbaṁ. Parivutthaparivāsena",
  "tika-vin08t32:70_9": "bhikkhunā uttari chārattaṁ bhikkhumānattāya paṭipajjitabbaṁ. Ciṇṇamānatto bhikkhu",
  "tika-vin08t32:70_10": "yattha siyā vīsatigaṇo bhikkhusaṅgho, tattha so bhikkhu abbhetabbo’’ti, tasmā paṭicchannadivasamattaṁ",
  "tika-vin08t32:70_11": "aparivasitvā mānattāraho nāma na hoti, amānattārahassa mānattadānaṁ na ruhati, aciṇṇamānatto",
  "tika-vin08t32:70_12": "abbhānāraho na hoti, anabbhānārahassa abbhānaṁ na ruhati, anabbhito bhikkhu āpattimutto",
  "tika-vin08t32:70_13": "pakatatto na hotīti ayamettha bhagavato adhippāyo.",
  "tika-vin08t32:71_0": "Aṭṭhakathāyaṁ (cūḷava. aṭṭha. 102) pana cūḷasuddhante ‘‘taṁ gahetvā parivasantena",
  "tika-vin08t32:71_1": "yattakaṁ kālaṁ attano suddhiṁ jānāti, tattakaṁ apanetvā avasesaṁ māsaṁ vā dvimāsaṁ",
  "tika-vin08t32:71_2": "vā parivasitabba’’nti, mahāsuddhante ‘‘taṁ gahetvā gahitadivasato yāva upasampadadivaso,",
  "tika-vin08t32:71_3": "tāva rattiyo gaṇetvā parivasitabba’’nti vuttaṁ, tasmā paṭicchannarattippamāṇaṁ parivasantoyeva",
  "tika-vin08t32:71_4": "mānattāraho hoti, na pañcāhadasāharattippamāṇamattaṁ parivasantoti ayaṁ aṭṭhakathācariyānaṁ",
  "tika-vin08t32:71_5": "adhippāyo. Teneva ca kāraṇena desanāārocanādīhi sabbakālaṁ āpattiṁ sodhetvā vasantānaṁ",
  "tika-vin08t32:71_6": "lajjīpesalānaṁ sikkhākāmānaṁ bhikkhūnaṁ suddhantaparivāsaṁ dātuṁ ayuttarūpo, desanāārocanādīhi",
  "tika-vin08t32:71_7": "āpattiṁ asodhetvā pamādavasena cirakālaṁ vasantānaṁ janapadavāsikādīnaṁ dātuṁ yuttarūpoti",
  "tika-vin08t32:71_8": "veditabbaṁ. Etthāpi avasesavinicchayo aṭṭhakathāyaṁ vuttanayeneva veditabbo.",
  "tika-vin08t32:72_0": "Atha pana vinayadharena ‘‘tvaṁ, āvuso, kataraāpattiṁ āpanno, kati rattiyo te chāditā’’ti",
  "tika-vin08t32:72_1": "puṭṭho ‘‘ahaṁ, bhante, saṅghādisesaṁ āpattiṁ āpajjitvā pakkhamattaṁ paṭicchāditā,",
  "tika-vin08t32:72_2": "tenāhaṁ saṅghaṁ pakkhaparivāsaṁ yācitvā saṅghena dinne pakkhaparivāse parivasitvā",
  "tika-vin08t32:72_3": "anikkhittavattova hutvā antarā saṅghādisesāpattiṁ āpajjitvā pañcāhamattaṁ chāditā’’ti",
  "tika-vin08t32:72_4": "vutte ‘‘ayaṁ bhikkhu samodhānaparivāsāraho, tīsu ca samodhānaparivāsesu odhānasamodhānāraho’’ti",
  "tika-vin08t32:72_5": "ñatvā ‘‘tena hi bhikkhu tvaṁ mūlāyapaṭikassanāraho’’ti vatvā taṁ mūlāya paṭikassitvā",
  "tika-vin08t32:72_6": "parivutthadivase adivase katvā antarā paṭicchanne pañca divase mūlāpattiyā paṭicchannesu",
  "tika-vin08t32:72_7": "divasesu samodhānetvā odhānasamodhāno dātabbo. Ito parāni odhānasamodhāne vattabbavacanāni",
  "tika-vin08t32:72_8": "pāḷiyaṁ aṭṭhakathāyañca vuttanayeneva veditabbāni.",
  "tika-vin08t32:73_0": "Atha pana vinayadharena puṭṭho ‘‘ahaṁ, bhante, sambahulā saṅghādisesā āpattiyo āpajjiṁ,",
  "tika-vin08t32:73_1": "sambahulā āpattiyo ekāhappaṭicchannāyo…pe… sambahulā āpattiyo dasāhappaṭicchannāyo’’ti",
  "tika-vin08t32:73_2": "vutte ‘‘ayaṁ bhikkhu agghasamodhānāraho’’ti ñatvā tāsaṁ āpattīnaṁ yā āpattiyo ciratarappaṭicchannāyo,",
  "tika-vin08t32:73_3": "tāsaṁ agghena samodhānaparivāso dātabbo. Tatrevaṁ vadanti – ‘‘yā āpattiyo ciratarappaṭicchannāyo,",
  "tika-vin08t32:73_4": "tāsaṁ agghena samodhānaparivāso dātabbo’’ti vutto, evaṁ sante pakkhappaṭicchannamāsappaṭicchannādīsu",
  "tika-vin08t32:73_5": "kathanti? Tesupi ‘‘yā āpattiyo pakkhappaṭicchannāyo, yā āpattiyo māsappaṭicchannāyo’’ti",
  "tika-vin08t32:73_6": "vattabboti. Yadi evaṁ pāḷivirodho āpajjati. Pāḷiyañhi dasāhappaṭicchannapariyosānā",
  "tika-vin08t32:73_7": "eva āpatti dassitā, na pakkhappaṭicchannamāsappaṭicchannādayoti? Saccaṁ, pāḷiyaṁ",
  "tika-vin08t32:73_8": "tathādassanaṁ pana nayadassanamattaṁ. Tathā hi vuttaṁ aṭṭhakathāyaṁ (cūḷava. aṭṭha.",
  "tika-vin08t32:73_9": "102) ‘‘pañcadasa divasāni paṭicchannāya ‘pakkhappaṭicchanna’nti vatvā yojanā kātabbā…pe…",
  "tika-vin08t32:73_10": "evaṁ yāva saṭṭhisaṁvaccharaṁ, atirekasaṭṭhisaṁvaccharappaṭicchannanti vā tato vā",
  "tika-vin08t32:73_11": "bhiyyopi vatvā yojanā kātabbā’’ti. Mahāpadumattherenapi vuttaṁ ‘‘ayaṁ samuccayakkhandhako",
  "tika-vin08t32:73_12": "nāma buddhānaṁ ṭhitakālasadiso, āpatti nāma paṭicchannā vā hotu appaṭicchannā vā",
  "tika-vin08t32:73_13": "samakaūnataraatirekappaṭicchannā vā, vinayadharassa kammavācaṁ yojetuṁ samatthabhāvoyevettha",
  "tika-vin08t32:73_14": "pamāṇa’’nti, tasmā pakkhappaṭicchannādīnaṁ kammavācākaraṇe kukkuccaṁ na kātabbanti.",
  "tika-vin08t32:74_0": "Hotu, evampi pakkhappaṭicchannaṁ pariyantaṁ katvā katāya kammavācāya tato uddhaṁ",
  "tika-vin08t32:74_1": "āpatti natthīti kathaṁ jāneyyāti? Idāni sikkhākāmā bhikkhū devasikampi desanārocanāvikaraṇāni",
  "tika-vin08t32:74_2": "karonti ekāhikadvīhikādivasenapi, kiccapasutā hutvā tathā asakkontāpi uposathadivasaṁ",
  "tika-vin08t32:74_3": "nātikkamanti, gilānādivasena tadatikkantāpi atikkantabhāvaṁ jānanti, tasmā tadatikkantabhāve",
  "tika-vin08t32:74_4": "sati atirekapakkhappaṭicchannamāsappaṭicchannādivasena vaḍḍhetvā kammavācaṁ kareyya,",
  "tika-vin08t32:74_5": "tadatikkantabhāve pana asati pakkhappaṭicchannapariyantā hoti, tasmā pakkhapariyantakammavācākaraṇaṁ",
  "tika-vin08t32:74_6": "ñāyāgataṁ hotīti daṭṭhabbaṁ.",
  "tika-vin08t32:75_0": "Evaṁ hotu, tathāpi yadetaṁ ‘‘sambahulā āpattiyo ekāhappaṭicchannāyo…pe… sambahulā",
  "tika-vin08t32:75_1": "āpattiyo pakkhappaṭicchannāyo’’ti vuttaṁ, tattha imināyeva anukkamena mayā paṭicchāditā",
  "tika-vin08t32:75_2": "āpattiyo hontīti kathaṁ jāneyya, ajānane ca sati ‘‘yā ca khvāyaṁ, āvuso, āpatti ajānappaṭicchannā,",
  "tika-vin08t32:75_3": "adhammikaṁ tassā āpattiyā parivāsadānaṁ, adhammattā na ruhatī’’ti idaṁ āpajjatīti?",
  "tika-vin08t32:75_4": "Nāpajjati. Tattha hi āpattiyā āpannabhāvaṁ ajānanto hutvā paṭicchādeti, tasmā ‘‘āpatti",
  "tika-vin08t32:75_5": "ca hoti āpattisaññī cā’’ti vuttaāpattisaññitābhāvā appaṭicchannameva hoti, tasmā",
  "tika-vin08t32:75_6": "appaṭicchannāya āpattiyā parivāsadānaṁ adhammikaṁ hoti. Idha pana ‘‘ettakā rattiyo",
  "tika-vin08t32:75_7": "mayā chāditā’’ti channakālameva na jānāti, tadajānabhāve satipi parivāsadānaṁ ruhati.",
  "tika-vin08t32:75_8": "Teneva ca kāraṇena suddhantaparivāse (cūḷava. 156-157) ‘‘āpattipariyantaṁ na jānāti,",
  "tika-vin08t32:75_9": "rattipariyantaṁ na jānāti, āpattipariyantaṁ nassarati, rattipariyantaṁ nassarati,",
  "tika-vin08t32:75_10": "āpattipariyante vematiko, rattipariyante vematiko’’ti rattipariyantassa ajānanaasaraṇavematikabhāve",
  "tika-vin08t32:75_11": "satipi parivāsadānaṁ vuttaṁ, tasmā chāditakālaṁ tathato ajānantopi ‘‘sambahulā āpattiyo",
  "tika-vin08t32:75_12": "ekāhappaṭicchannāyo…pe… sambahulā āpattiyo pakkhappaṭicchannāyo’’ti ettha appaviṭṭhassa",
  "tika-vin08t32:75_13": "abhāvā sampajjatiyevāti daṭṭhabbaṁ.",
  "tika-vin08t32:76_0": "Athāpi evaṁ vadeyyuṁ – ‘‘sambahulā āpattiyo ekāhappaṭicchannāyo…pe… sambahulā āpattiyo",
  "tika-vin08t32:76_1": "pakkhappaṭicchannāyo’’ti vutte tesu divasesu āpattiyo atthi paṭicchannāyopi, atthi",
  "tika-vin08t32:76_2": "appaṭicchannāyopi, atthi cirappaṭicchannāyopi, atthi acirappaṭicchannāyopi, atthi",
  "tika-vin08t32:76_3": "ekāpi, atthi sambahulāpi, sabbā tā āpattiyo eteneva padena saṅgahitā siyunti? Saṅgahitā",
  "tika-vin08t32:76_4": "eva. Na hettha saṁsayo kātabbo. Vuttañhetaṁ aṭṭhakathāyaṁ (cūḷava. aṭṭha. 102) ‘‘aññasmiṁ",
  "tika-vin08t32:76_5": "pana āpattivuṭṭhāne idaṁ lakkhaṇaṁ – yo appaṭicchannaṁ āpattiṁ ‘paṭicchannā’ti vinayakammaṁ",
  "tika-vin08t32:76_6": "karoti, tassa āpatti vuṭṭhāti. Yo paṭicchannaṁ ‘appaṭicchannā’ti vinayakammaṁ karoti,",
  "tika-vin08t32:76_7": "tassa na vuṭṭhāti. Acirappaṭicchannaṁ ‘cirappaṭicchannā’ti karontassapi vuṭṭhāti,",
  "tika-vin08t32:76_8": "cirappaṭicchannaṁ ‘acirappaṭicchannā’ti karontassa na vuṭṭhāti. Ekaṁ āpattiṁ āpajjitvā",
  "tika-vin08t32:76_9": "‘sambahulā’ti karontassapi vuṭṭhāti ekaṁ vinā sambahulānaṁ abhāvato. Sambahulā pana",
  "tika-vin08t32:76_10": "āpajjitvā ‘ekaṁ āpajji’nti karontassa na vuṭṭhātī’’ti, tasmā etehi padehi sabbāsaṁ",
  "tika-vin08t32:76_11": "paṭicchannāpattīnaṁ saṅgahitattā tāhi āpattīhi vuṭṭhānaṁ sambhavatīti daṭṭhabbaṁ.",
  "tika-vin08t32:77_0": "Atha pana vinayadharena puṭṭho ‘‘ahaṁ, bhante, sambahulā saṅghādisesā āpattiyo āpajjiṁ",
  "tika-vin08t32:77_1": "ekaṁ sukkavissaṭṭhiṁ, ekaṁ kāyasaṁsaggaṁ, ekaṁ duṭṭhullavācaṁ, ekaṁ attakāmaṁ, ekaṁ",
  "tika-vin08t32:77_2": "sañcarittaṁ, ekaṁ kuṭikāraṁ, ekaṁ vihārakāraṁ, ekaṁ duṭṭhadosaṁ, ekaṁ aññabhāgiyaṁ,",
  "tika-vin08t32:77_3": "ekaṁ saṅghabhedaṁ, ekaṁ bhedānuvattakaṁ, ekaṁ dubbacaṁ, ekaṁ kuladūsaka’’nti vutte",
  "tika-vin08t32:77_4": "‘‘ayaṁ bhikkhu missakasamodhānaparivāsāraho’’ti ñatvā aṭṭhakathāyaṁ (cūḷava. aṭṭha.",
  "tika-vin08t32:77_5": "102) āgatanayena parivāso dātabbo. Etthāha – agghasamodhānamissakasamodhānānaṁ ko",
  "tika-vin08t32:77_6": "viseso, kiṁ nānākaraṇanti? Vuccate – agghasamodhānaparivāso acirappaṭicchannā āpattiyo",
  "tika-vin08t32:77_7": "cirappaṭicchannāyaṁ āpattiyaṁ samodhānetvā tassā cirappaṭicchannāya āpattiyā agghavasena",
  "tika-vin08t32:77_8": "dīyati, missakasamodhānaparivāso nānāvatthukā āpattiyo samodhānetvā tāsaṁ missakavasena",
  "tika-vin08t32:77_9": "dīyati, ayametesaṁ viseso. Atha vā agghasamodhāno sabhāgavatthūnaṁ āpattīnaṁ samodhānavasena",
  "tika-vin08t32:77_10": "hoti, itaro visabhāgavatthūnanti ācariyā. Tenevāha ācariyavajirabuddhitthero (vajira.",
  "tika-vin08t32:77_11": "ṭī. cūḷavagga 102) ‘‘agghasamodhāno nāma sabhāgavatthukāyo sambahulā āpattiyo āpannassa",
  "tika-vin08t32:77_12": "bahurattiṁ paṭicchāditāpattiyaṁ nikkhipitvā dātabbo, itaro nānāvatthukānaṁ vasenāti",
  "tika-vin08t32:77_13": "ayametesaṁ viseso’’ti.",
  "tika-vin08t32:78_0": "Atha siyā ‘‘evaṁ cirappaṭicchannāyo ca acirappaṭicchannāyo ca nānāvatthukāyo āpattiyo",
  "tika-vin08t32:78_1": "āpajjantassa ko parivāso dātabbo agghasamodhāno vā missakasamodhāno vā, atha tadubhayā",
  "tika-vin08t32:78_2": "vā’’ti. Kiñcettha – yadi agghasamodhānaṁ dadeyya, cirappaṭicchannāhi ca acirappaṭicchannāhi",
  "tika-vin08t32:78_3": "ca sabhāgavatthukāhi āpattīhi vuṭṭhito bhaveyya, cirappaṭicchannāhi ca acirappaṭicchannāhi",
  "tika-vin08t32:78_4": "ca no visabhāgavatthukāhi. Yadi ca missakasamodhānaṁ dadeyya, samānakālappaṭicchannāhi",
  "tika-vin08t32:78_5": "visabhāgavatthūhi āpattīhi vuṭṭhito bhaveyya, no asamānakaālappaṭicchannāhi sabhāgavatthukāhi",
  "tika-vin08t32:78_6": "ca, atha tadubhayampi dadeyya, ‘‘ekasmiṁ kamme dve parivāsā dātabbā’’ti neva pāḷiyaṁ,",
  "tika-vin08t32:78_7": "na aṭṭhakathāyaṁ vuttanti? Vuccate – idañhi sabbampi parivāsādikaṁ vinayakammaṁ vatthuvasena",
  "tika-vin08t32:78_8": "vā gottavasena vā nāmavasena vā āpattivasena vā kātuṁ vaṭṭatiyeva.",
  "tika-vin08t32:79_0": "Tattha sukkavissaṭṭhīti vatthu ceva gottañca. Saṅghādisesoti nāmañceva āpatti ca.",
  "tika-vin08t32:79_1": "Tattha ‘‘sukkavissaṭṭhiṁ kāyasaṁsagga’’ntiādivacanenāpi ‘‘nānāvatthukāyo’’ti vacanenapi",
  "tika-vin08t32:79_2": "vatthu ceva gottañca gahitaṁ hoti, ‘‘saṅghādiseso’’ti vacanenapi ‘‘āpattiyo’’ti vacanenapi",
  "tika-vin08t32:79_3": "nāmañceva āpatti ca gahitā hoti, tasmā agghasamodhānavasena parivāse dinne ‘‘ahaṁ,",
  "tika-vin08t32:79_4": "bhante, sambahulā saṅghādisesā āpattiyo āpajji’’ntiādivacaneneva vatthussa ca gottassa",
  "tika-vin08t32:79_5": "ca nāmassa ca āpattiyā ca gahitattā cirappaṭicchannāhi acirappaṭicchannāhi ca sabhāgavatthukāhi",
  "tika-vin08t32:79_6": "ca visabhāgavatthukāhi ca sabbāhi āpattīhi vuṭṭhātīti daṭṭhabbaṁ. Vuttañhetaṁ samantapāsādikāyaṁ",
  "tika-vin08t32:79_7": "‘‘ettha ca ‘saṅghādisesā āpattiyo āpajjiṁ nānāvatthukāyo’tipi ‘saṅghādisesā āpattiyo",
  "tika-vin08t32:79_8": "āpajji’ntipi evaṁ pubbe vuttanayena vatthuvasenapi gottavasenapi nāmavasenapi āpattivasenapi",
  "tika-vin08t32:79_9": "yojetvā kammavācaṁ kātuṁ vaṭṭatiyevāti ayaṁ missakasamodhāno’’ti, imasmiñca vinayasaṅgahappakaraṇe",
  "tika-vin08t32:79_10": "(vi. saṅga. aṭṭha. 245) tatheva vatvā ‘‘tasmā na idha visuṁ kammavācaṁ yojetvā dassayissāma,",
  "tika-vin08t32:79_11": "pubbe sabbāpattisādhāraṇaṁ katvā yojetvā dassitāya eva kammavācāya nānāvatthukāhipi",
  "tika-vin08t32:79_12": "āpattīhi vuṭṭhānasambhavato sāyevettha kammavācā ala’’nti.",
  "tika-vin08t32:80_0": "Yadi evaṁ ācariyavajirabuddhittherena dvinnaṁ viseso na vattabbo, atha kasmā vuttoti?",
  "tika-vin08t32:80_1": "Tīsu samodhānaparivāsesu odhānasamodhāno mūlāyapaṭikassanāya odhūnitakāleyeva dātabbo,",
  "tika-vin08t32:80_2": "agghasamodhānamissakasamodhānaparivāsā pana visuṁyeva dātabbā. ‘‘Evaṁ dinne etesaṁ",
  "tika-vin08t32:80_3": "ko viseso’’ti cintāyaṁ visesasambhavamattadassanatthaṁ vutto. Aṭṭhakathāyaṁ pana",
  "tika-vin08t32:80_4": "parivāsādikammassa lakkhaṇaṁ dassetuṁ ‘‘vatthuvasena vā’’tiādimāha, tasmā lakkhaṇavaseneva",
  "tika-vin08t32:80_5": "sabhāgavatthukāhipi āpattīhi vuṭṭhānaṁ sambhavati. Teneva ca kāraṇena sāratthadīpanināmikāyaṁ",
  "tika-vin08t32:80_6": "vinayaṭīkāyañca vimativinodanināmikāyaṁ vinayaṭīkāyañca na koci viseso vuttoti daṭṭhabbo.",
  "tika-vin08t32:81_0": "Yadi evaṁ missakasamodhānakammavācāyapi cirappaṭicchannāhi acirappaṭicchannāhipi",
  "tika-vin08t32:81_1": "āpattīhi vuṭṭhānaṁ sambhaveyya. Tatthapi hi ‘‘ahaṁ, bhante, sambahulā saṅghādisesā",
  "tika-vin08t32:81_2": "āpattiyo āpajjiṁ nānāvatthukāyo’’tipi ‘‘ekā sukkavissaṭṭhi…pe… ekā kuladūsakā’’tipi",
  "tika-vin08t32:81_3": "vattabbaṁ. Evaṁ sati ‘‘sambahulā’’tipi ‘‘saṅghādisesā āpattiyo’’tipi vatthugottanāmāpattīhi",
  "tika-vin08t32:81_4": "kittanasambhavato cirappaṭicchannāhipi acirappaṭicchannāhipi āpattīhi vuṭṭhānaṁ sambhaveyyāti?",
  "tika-vin08t32:81_5": "Na panevaṁ daṭṭhabbaṁ. Vatthādikittanañhi sabbāpattīnaṁ gaṇhanatthaṁ hoti. Evaṁ gaṇhantepi",
  "tika-vin08t32:81_6": "paṭicchannakālassa akathitattā ‘‘ettakaṁ nāma kālaṁ parivasitabba’’nti na paññāyati,",
  "tika-vin08t32:81_7": "tasmiṁ apaññāyamāne tena pamāṇena parivāso na hoti, tasmiṁ asati āpattito vuṭṭhānaṁ",
  "tika-vin08t32:81_8": "na sambhavati, tasmā missakasamodhānakammavācāya cirappaṭicchannāhipi acirappaṭicchannāhipi",
  "tika-vin08t32:81_9": "āpattīhi vuṭṭhānaṁ na sambhavatīti daṭṭhabbaṁ.",
  "tika-vin08t32:82": "Parivāsavinicchayakathā niṭṭhitā.",
  "tika-vin08t32:83": "Mānattavinicchayakathā",
  "tika-vin08t32:84_0": "Mānattakathāyampi mānattaṁ nāma appaṭicchannamānattaṁ paṭicchannamānattaṁ pakkhamānattaṁ",
  "tika-vin08t32:84_1": "samodhānamānattanti catubbidhaṁ hoti. Tattha yo bhikkhu saṅghādisesaṁ āpattiṁ āpajjitvā",
  "tika-vin08t32:84_2": "taṁ divasameva āroceti, ekarattimattampi na paṭicchādeti, tassa parivāsaṁ adatvāva",
  "tika-vin08t32:84_3": "dinnaṁ mānattaṁ appaṭicchannamānattaṁ nāma. Yo āpajjitvā dasahi ākārehi vinā taṁ",
  "tika-vin08t32:84_4": "divasaṁ nāroceti, ekarattādivasena paṭicchādeti, tattha yathāpaṭicchannadivasaṁ parivāsaṁ",
  "tika-vin08t32:84_5": "datvā parivutthaparivāsassa dinnaṁ mānattaṁ paṭicchannamānattaṁ nāma. Āpattiṁ āpajjitvā",
  "tika-vin08t32:84_6": "paṭicchannāya vā appaṭicchannāya vā bhikkhuniyā pakkhamattameva dinnaṁ mānattaṁ pakkhamānattaṁ",
  "tika-vin08t32:84_7": "nāma. Bhikkhu pana paṭicchannāya āpattiyā parivasitvā anikkhittavattakāleyeva puna",
  "tika-vin08t32:84_8": "āpajjitvā na paṭicchādeti, tassa mūlāya paṭikassitvā parivutthadivase adivase katvā",
  "tika-vin08t32:84_9": "appaṭicchāditattā samodhānaparivāsaṁ adatvā dinnaṁ mānattaṁ samodhānamānattaṁ nāma.",
  "tika-vin08t32:84_10": "Mānattārahakālepi mānattacaraṇakālepi abbhānārahakālepi eseva nayo. Tesu tīṇi mānattāni",
  "tika-vin08t32:84_11": "aṭṭhakathāyaṁ vuttanayena suviññeyyattā na vuttāni. Pakkhamānattaṁ pacchā āgamissati.",
  "tika-vin08t32:85_0": "Yāni pana parivāsamānattāni anavaṭṭhitattā puthujjanassa gihiādivasena parivattane",
  "tika-vin08t32:85_1": "sati puna dātabbādātabbabhāve saṅkitabbāni, tāni dassetuṁ pāḷiyaṁ anekehi pakārehi",
  "tika-vin08t32:85_2": "vitthārato vuttāni. Tesu bhikkhūnaṁ saṁsayavinodanatthāya ekadesaṁ dassetuṁ ‘‘sace",
  "tika-vin08t32:85_3": "kocī’’tiādimāha. Tattha vibbhamatīti virūpo hutvā bhamati, hīnāyāvattati gihī hotīti",
  "tika-vin08t32:85_4": "attho. Sāmaṇero hotīti upasampannabhāvaṁ jahitvā sāmaṇerabhāvaṁ upagacchati. Tattha",
  "tika-vin08t32:85_5": "pārājikappattabhāvena vā ‘‘gihīti maṁ dhārethā’’tiādinā sikkhāpaccakkhānena vā gihī",
  "tika-vin08t32:85_6": "hoti . Tesu paṭhamena puna upasampadāya abhabbattā puna parivāso na ruhatiyeva, dutiyena",
  "tika-vin08t32:85_7": "pana puna upasampadāya bhabbattā ‘‘so ce puna upasampajjatī’’ti vuttaṁ. Itaro pana",
  "tika-vin08t32:85_8": "pārājikappattabhāvena sāmaṇero na hoti. Kasmā? Saraṇagamanādīnaṁ vinassanato. Vuttañhi",
  "tika-vin08t32:85_9": "vimativinodaniyaṁ (vi. vi. ṭī. mahāvagga 2.108) ‘‘upasampannānampi pārājikasamaāpattiyā",
  "tika-vin08t32:85_10": "saraṇagamanādisāmaṇerabhāvassapi vinassanato senāsanaggāho ca paṭippassambhati, saṅghalābhampi",
  "tika-vin08t32:85_11": "tena labhantīti veditabba’’nti, gihī pana hutvā puna sāmaṇerabhāvamattaṁ laddhabbaṁ",
  "tika-vin08t32:85_12": "hoti. ‘‘Sāmaṇeroti maṁ dhārethā’’tiādinā pana sikkhāpaccakkhāne kate siyā sāmaṇerabhāvo,",
  "tika-vin08t32:85_13": "tatopi puna upasampajjitukāmatāya sati siyā upasampannabhāvo. ‘‘Gihīti maṁ dhārethā’’tiādinā",
  "tika-vin08t32:85_14": "sikkhāpaccakkhānaṁ katvā gihibhāvaṁ upagatepi puna sāmaṇerapabbajjaṁ pabbajitvā sāmaṇero",
  "tika-vin08t32:85_15": "hoti. Tato puna upasampajjituṁ laddhabbattā ‘‘puna upasampajjatī’’ti vutto. Tesaṁ",
  "tika-vin08t32:85_16": "bhikkhubhāve parivāse aniṭṭhitepi gihisāmaṇerabhāvaṁ pattattā parivāso na ruhati",
  "tika-vin08t32:85_17": "upasampannānameva parivāsassa bhagavatā paññattattāti attho.",
  "tika-vin08t32:86_0": "Evaṁ sante puna upasampajjantassa kiṁ parivāso puna dātabboti āha ‘‘so ce puna upasampajjatī’’tiādi.",
  "tika-vin08t32:86_1": "Tassattho – so vibbhantako so vā sāmaṇero puna upasampannabhāvaṁ upagacchati, purimaṁ",
  "tika-vin08t32:86_2": "pubbe bhikkhubhūtakāle dinnaṁ parivāsadānaṁ eva idāni parivāsadānaṁ hoti. Yo parivāso",
  "tika-vin08t32:86_3": "pubbe bhikkhubhūtakāle dinno, so parivāso sudinno, dudinno na hoti. Yo yattako kālo",
  "tika-vin08t32:86_4": "parivuttho, so tattako kālo suparivutthoyeva hoti, na duparivuttho, tasmā avaseso",
  "tika-vin08t32:86_5": "kālo parivasitabboti. Idaṁ vuttaṁ hoti – pubbe bhikkhukāle pakkhappaṭicchannāya āpattiyā",
  "tika-vin08t32:86_6": "parivāsaṁ gahetvā dasadivasamattaṁ parivasitvā aniṭṭhiteyeva parivāse vibbhamitvā",
  "tika-vin08t32:86_7": "sāmaṇero vā hutvā puna upasampannena avasesapañcadivase parivasitvā parivāso niṭṭhāpetabboti.",
  "tika-vin08t32:86_8": "Mānattārahādīsupi eseva nayo. Ummattakādīsupi tasmiṁ kāle ajānantattā ‘‘parivāso",
  "tika-vin08t32:86_9": "na ruhatī’’ti vuttaṁ. Tiṇṇampi ukkhittakānaṁ kammanānāsaṁvāsakattā tehi sahasaṁvāsoyeva",
  "tika-vin08t32:86_10": "natthīti ukkhittakānaṁ parivāso na ruhatīti vuttaṁ.",
  "tika-vin08t32:87_0": "Sace puna osārīyatīti ukkhepanīyakammaṁ paṭippassambhanavasena samānasaṁvāsakabhāvaṁ",
  "tika-vin08t32:87_1": "pavesīyati. ‘‘Sace kassaci bhikkhuno itthiliṅgaṁ pātubhavatī’’tiādīsu aṭṭhakathāyaṁ",
  "tika-vin08t32:87_2": "vuttanayeneva attho suviññeyyo hoti. Yaṁ pana vuttaṁ ‘‘pakkhamānattaṁ pacchā āgamissatī’’ti,",
  "tika-vin08t32:87_3": "tatrevaṁ jānitabbaṁ – pakkhamānattanti bhikkhuniyā dātabbamānattaṁ. Taṁ pana paṭicchannāyapi",
  "tika-vin08t32:87_4": "appaṭicchannāyapi āpattiyā aḍḍhamāsamattameva dātabbaṁ. Vuttañhetaṁ ‘‘garudhammaṁ",
  "tika-vin08t32:87_5": "ajjhāpannāya bhikkhuniyā ubhatosaṅghe pakkhamānattaṁ caritabba’’nti (pāci. 149; cūḷava.",
  "tika-vin08t32:87_6": "403; a. ni. 8.51). Taṁ pana bhikkhunīhi attano sīmaṁ sodhetvā vihārasīmāya vā vihārasīmaṁ",
  "tika-vin08t32:87_7": "sodhetuṁ asakkontīhi khaṇḍasīmāya vā sabbantimena paricchedena catuvaggagaṇaṁ sannipātāpetvā",
  "tika-vin08t32:87_8": "dātabbaṁ. Sace ekā āpatti hoti, ekissā vasena, sace dve vā tisso vā sambahulā vā",
  "tika-vin08t32:87_9": "ekavatthukā vā nānāvatthukā vā, tāsaṁ tāsaṁ vasena vatthugottanāmaāpattīsu yaṁ yaṁ",
  "tika-vin08t32:87_10": "icchati, taṁ taṁ ādāya yojanā kātabbā.",
  "tika-vin08t32:88_0": "Tatridaṁ ekāpattivasena mukhamattanidassanaṁ – tāya āpannāya bhikkhuniyā bhikkhunisaṅghaṁ",
  "tika-vin08t32:88_1": "upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ",
  "tika-vin08t32:88_2": "nisīditvā añjaliṁ paggahetvā evamassa vacanīyo ‘‘ahaṁ , ayye, ekaṁ āpattiṁ āpajjiṁ",
  "tika-vin08t32:88_3": "gāmantaraṁ, sāhaṁ, ayya,e ekissā āpattiyā gāmantarāya pakkhamānattaṁ yācāmī’’ti.",
  "tika-vin08t32:88_4": "Evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo ‘‘suṇātu",
  "tika-vin08t32:88_5": "me, ayye, saṅgho, ayaṁ itthannāmā bhikkhunī ekaṁ āpattiṁ āpajji gāmantaraṁ, sā saṅghaṁ",
  "tika-vin08t32:88_6": "ekissā āpattiyā gāmantarāya pakkhamānattaṁ yācati. Yadi saṅghassa pattakallaṁ, saṅgho",
  "tika-vin08t32:88_7": "itthannāmāya bhikkhuniyā ekissā āpattiyā gāmantarāya pakkhamānattaṁ dadeyya, esā",
  "tika-vin08t32:88_8": "ñatti. Suṇātu me, ayye, saṅgho…pe… dutiyampi. Tatiyampi etamatthaṁ vadāmi. Suṇātu",
  "tika-vin08t32:88_9": "me, ayye, saṅgho…pe… bhāseyya. Dinnaṁ saṅghena itthannāmāya bhikkhuniyā ekissā āpattiyā",
  "tika-vin08t32:88_10": "gāmantarāya pakkhamānattaṁ, khamati saṅghassa, tasmā tuṇhī, evametaṁ dhārayāmī’’ti.",
  "tika-vin08t32:89_0": "Kammavācāpariyosāne vattaṁ samādiyitvā bhikkhumānattakathāyaṁ vuttanayeneva saṅghassa",
  "tika-vin08t32:89_1": "ārocetvā nikkhittavattaṁ vasitukāmāya tatheva saṅghassa majjhe vā pakkantāsu bhikkhunīsu",
  "tika-vin08t32:89_2": "ekabhikkhuniyā vā dutiyikāya vā santike vuttanayeneva nikkhipitabbaṁ. Aññissā pana",
  "tika-vin08t32:89_3": "āgantukāya santike ārocetvā nikkhipitabbaṁ, nikkhittakālato paṭṭhāya pakatattaṭṭhāne tiṭṭhati.",
  "tika-vin08t32:90_0": "Puna samādiyitvā aruṇaṁ uṭṭhapentiyā pana bhikkhunīnaṁyeva santike vasituṁ na labbhati",
  "tika-vin08t32:90_1": ". ‘‘Ubhatosaṅghe pakkhamānattaṁ caritabba’’nti hi vuttaṁ, tasmā assā ācariyupajjhāyāhi",
  "tika-vin08t32:90_2": "vihāraṁ gantvā saṅgāhakapakkhe ṭhito eko mahāthero vā dhammakathiko vā bhikkhu vattabbo",
  "tika-vin08t32:90_3": "‘‘ekissā bhikkhuniyā vinayakammaṁ kattabbamatthi, tatra no ayyā cattāro bhikkhū pesethā’’ti.",
  "tika-vin08t32:90_4": "Saṅgahaṁ akātuṁ na labbhati, ‘‘pesessāmā’’ti vattabbaṁ. Catūhi pakatattabhikkhunīhi",
  "tika-vin08t32:90_5": "mānattacāriniṁ bhikkhuniṁ gahetvā antoaruṇeyeva nikkhipitvā gāmūpacārato dve leḍḍupāte",
  "tika-vin08t32:90_6": "atikkamitvā maggā okkamma gumbavatiādīhi paṭicchanne ṭhāne nisīditabbaṁ, vihārūpacāratopi",
  "tika-vin08t32:90_7": "dve leḍḍupātā atikkamitabbā. Catūhi pakatattabhikkhūhipi tattha gantabbaṁ, gantvā",
  "tika-vin08t32:90_8": "pana bhikkhunīhi saddhiṁ na ekaṭṭhāne nisīditabbaṁ, paṭikkamitvā avidūre ṭhāne nisīditabbaṁ.",
  "tika-vin08t32:90_9": "Kurundimahāpaccarīsu pana ‘‘bhikkhunīhi byattaṁ ekaṁ vā dve vā upāsikāyo bhikkhūhipi",
  "tika-vin08t32:90_10": "ekaṁ vā dve vā upāsake attarakkhaṇatthāya gahetvā gantabba’’nti vuttaṁ. Kurundiyaṁyeva",
  "tika-vin08t32:90_11": "ca ‘‘bhikkhunupassayassa ca vihārassa ca upacāraṁ muñcituṁ vaṭṭatī’’ti vuttaṁ, ‘‘gāmassā’’ti na vuttaṁ.",
  "tika-vin08t32:91_0": "Evaṁ nisinnesu pana bhikkhunīsu ca bhikkhūsu ca tāya bhikkhuniyā ‘‘mānattaṁ samādiyāmi,",
  "tika-vin08t32:91_1": "vattaṁ samādiyāmī’’ti vattaṁ samādiyitvā bhikkhunisaṅghassa tāva evaṁ ārocetabbaṁ",
  "tika-vin08t32:91_2": "‘‘ahaṁ, ayye, ekaṁ āpattiṁ āpajjiṁ gāmantaraṁ, sāhaṁ saṅghaṁ ekissā āpattiyā gāmantarāya",
  "tika-vin08t32:91_3": "pakkhamānattaṁ yāciṁ, tassā me saṅgho ekissā āpattiyā gāmantarāya pakkhamānattaṁ",
  "tika-vin08t32:91_4": "adāsi, sāhaṁ mānattaṁ carāmi, vediyāmahaṁ ayye, vediyatīti maṁ saṅgho dhāretū’’ti.",
  "tika-vin08t32:92_0": "Tato bhikkhusaṅghassa santikaṁ gantvā evaṁ ārocetabbaṁ ‘‘ahaṁ, ayyā, ekaṁ āpattiṁ",
  "tika-vin08t32:92_1": "āpajjiṁ…pe… vediyāmahaṁ ayyā, vediyatīti maṁ saṅgho dhāretū’’ti. Idhāpi yāya kāyaci",
  "tika-vin08t32:92_2": "bhāsāya ārocetuṁ vaṭṭati. Ārocetvā ca bhikkhunisaṅghasseva santike nisīditabbaṁ,",
  "tika-vin08t32:92_3": "ārocitakālato paṭṭhāya bhikkhūnaṁ gantuṁ vaṭṭati. Sace sāsaṅkā hoti, bhikkhuniyo",
  "tika-vin08t32:92_4": "tattheva ṭhānaṁ paccāsīsanti, ṭhātabbaṁ. Sace añño bhikkhu vā bhikkhunī vā taṁ ṭhānaṁ",
  "tika-vin08t32:92_5": "eti, passantiyā ārocetabbaṁ. No ce āroceti, ratticchedo ceva vattabhedadukkaṭañca",
  "tika-vin08t32:92_6": ". Sace ajānantiyā eva upacāraṁ okkamitvā gacchati, ratticchedova hoti, na vattabhedadukkaṭaṁ.",
  "tika-vin08t32:92_7": "Sace bhikkhuniyo upajjhāyādīnaṁ vattakaraṇatthaṁ pageva gantukāmā honti, rattivippavāsagaṇaohīyanagāmantarāpattirakkhaṇatthaṁ",
  "tika-vin08t32:92_8": "ekaṁ bhikkhuniṁ ṭhapetvā gantabbaṁ, tāya aruṇe uṭṭhite tassā santike vattaṁ nikkhipitabbaṁ.",
  "tika-vin08t32:92_9": "Etenupāyena akhaṇḍā pañcadasa rattiyo mānattaṁ caritabbaṁ.",
  "tika-vin08t32:93_0": "Anikkhittavattāya pana pārivāsikakkhandhake vuttanayeneva sammā vattitabbaṁ. Ayaṁ",
  "tika-vin08t32:93_1": "pana viseso – ‘‘āgantukassa ārocetabba’’nti ettha yattakā purebhattaṁ vā pacchābhattaṁ",
  "tika-vin08t32:93_2": "vā taṁ gāmaṁ bhikkhū vā bhikkhuniyo vā āgacchanti, sabbesaṁ ārocetabbaṁ. Anārocentiyā",
  "tika-vin08t32:93_3": "ratticchedo ceva vattabhedadukkaṭañca. Sacepi rattiṁ koci bhikkhu taṁ gāmūpacāraṁ",
  "tika-vin08t32:93_4": "okkamitvā gacchati, ratticchedo hotiyeva, ajānanapaccayā pana vattabhedato muccati.",
  "tika-vin08t32:93_5": "Kurundīādīsu pana ‘‘anikkhittavattabhikkhūnaṁ vuttanayeneva kathetabba’’nti vuttaṁ,",
  "tika-vin08t32:93_6": "taṁ pārivāsikavattādīnaṁ upacārasīmāya paricchinnattā yuttataraṁ dissati. Uposathe",
  "tika-vin08t32:93_7": "ārocetabbaṁ, pavāraṇāya ārocetabbaṁ, catunnaṁ bhikkhūnañca bhikkhunīnañca devasikaṁ",
  "tika-vin08t32:93_8": "ārocetabbaṁ. Sace bhikkhūnaṁ tasmiṁ gāme bhikkhācāro sampajjati, tattheva gantabbaṁ.",
  "tika-vin08t32:93_9": "No ce sampajjati, aññatra caritvāpi tatra āgantvā attānaṁ dassetvā gantabbaṁ, bahigāme",
  "tika-vin08t32:93_10": "vā saṅketaṭṭhānaṁ kātabbaṁ ‘‘asukasmiṁ nāma ṭhāne amhe passissatī’’ti. Tāya saṅketaṭṭhānaṁ",
  "tika-vin08t32:93_11": "gantvā ārocetabbaṁ, saṅketaṭṭhāne adisvā vihāraṁ gantvā ārocetabbaṁ. Vihāre sabbabhikkhūnaṁ",
  "tika-vin08t32:93_12": "ārocetabbaṁ. Sace sabbesaṁ sakkā na hoti ārocetuṁ, bahi upacārasīmāya ṭhatvā bhikkhuniyo",
  "tika-vin08t32:93_13": "pesetabbā, tāhi ānītānaṁ catunnaṁ bhikkhūnaṁ ārocetabbaṁ. Sace vihāro dūro hoti sāsaṅko,",
  "tika-vin08t32:93_14": "upāsake ca upāsikāyo ca gahetvā gantabbaṁ. Sace pana ayaṁ ekā vasati, rattivippavāsaṁ",
  "tika-vin08t32:93_15": "āpajjati, tasmāssā ekā pakatattā bhikkhunī sammannitvā dātabbā ekacchanne vasanatthāya.",
  "tika-vin08t32:94_0": "Evaṁ akhaṇḍaṁ mānattaṁ caritvā vīsatigaṇe bhikkhunisaṅghe vuttanayeneva abbhānaṁ",
  "tika-vin08t32:94_1": "kātabbaṁ. ‘‘Sace mānattaṁ caramānā antarāpattiṁ āpajjati, mūlāya paṭikassitvā tassā",
  "tika-vin08t32:94_2": "āpattiyā mānattaṁ dātabba’’nti kurundiyaṁ vuttaṁ, idaṁ pakkhamānattaṁ nāma. Idaṁ",
  "tika-vin08t32:94_3": "pana pakkhamānattaṁ samantapāsādikāyaṁ (cūḷava. aṭṭha. 102) pāḷimuttavinayavinicchayabhāvena",
  "tika-vin08t32:94_4": "āgatampi imasmiṁ vinayasaṅgahappakaraṇe ācariyena anuddhaṭaṁ. Ayaṁ panācariyassa",
  "tika-vin08t32:94_5": "adhippāyo siyā – idaṁ pakkhamānattaṁ bhikkhuniyoyeva sandhāya bhagavatā visuṁ paññattaṁ,",
  "tika-vin08t32:94_6": "bhikkhūhi asādhāraṇaṁ, imasmiñca kāle bhikkhunisaṅgho natthi, tasmā ganthassa lahubhāvatthaṁ",
  "tika-vin08t32:94_7": "idampi aññampi īdisaṁ ajjhupekkhitabbanti. Amhehi pana bhikkhunisaṅghe avijjamānepi",
  "tika-vin08t32:94_8": "‘‘bhikkhusaṅgho bhikkhunīhi samādātabbavattaṁ jānissati. ‘Dubbalajātikā hi bhīrukajātikā",
  "tika-vin08t32:94_9": "bhikkhuniyo bhagavato āṇaṁ patiṭṭhāpentiyo evarūpaṁ dukkaraṁ durabhisambhavaṁ vattaṁ",
  "tika-vin08t32:94_10": "samādayiṁsu, kimaṅgaṁ pana maya’nti manasi karontā bhagavato āṇaṁ patiṭṭhāpentā parivāsādivattaṁ",
  "tika-vin08t32:94_11": "samādiyissantī’’ti mantvā ācariyena anuddhaṭampi imasmiṁ vinayālaṅkārappakaraṇe uddhaṭaṁ,",
  "tika-vin08t32:94_12": "tasmā sammāsambuddhe sañjātasaddhāpemagāravādiyuttehi satthusāsanakarehi bhikkhūhi",
  "tika-vin08t32:94_13": "sammā sikkhitabbaṁ. Ito parāni aṭṭhakathāyaṁ āgatanayeneva veditabbāni.",
  "tika-vin08t32:95": "Mānattavinicchayakathā niṭṭhitā.",
  "tika-vin08t32:96_0": "248. Pārivāsikavattakathāyaṁ navakataraṁ pārivāsikanti attanā navakataraṁ pārivāsikaṁ.",
  "tika-vin08t32:96_1": "Pārivāsikassa hi attanā navakataraṁ pārivāsikaṁ ṭhapetvā aññe mūlāyapaṭikassanāraha",
  "tika-vin08t32:96_2": "mānattāraha mānattacārika abbhānārahāpi pakatattaṭṭhāneyeva tiṭṭhanti. Tenāha ‘‘antamaso",
  "tika-vin08t32:96_3": "mūlāyapaṭikassanārahādīnampī’’ti. Antamaso mūlāyapaṭikassanārahādīnampīti ādi-saddena",
  "tika-vin08t32:96_4": "mānattārahamānattacārikaabbhānārahe saṅgaṇhāti. Te hi pārivāsikānaṁ, pārivāsikā ca",
  "tika-vin08t32:96_5": "tesaṁ pakatattaṭṭhāne eva tiṭṭhanti. Adhotapādaṭṭhapanakanti yattha ṭhatvā pāde dhovanti,",
  "tika-vin08t32:96_6": "tādisaṁ dāruphalakakhaṇḍādiṁ. Pādaghaṁsananti sakkharakathalādiṁ. Pāde ghaṁsanti",
  "tika-vin08t32:96_7": "etenāti pādaghaṁsanaṁ, sakkharakathalādi. Vuttañhi bhagavatā ‘‘anujānāmi, bhikkhave,",
  "tika-vin08t32:96_8": "tisso pādaghaṁsaniyo sakkharaṁ kathalaṁ samuddapheṇa’’nti (cūḷava. 269). Saddhivihārikānampi",
  "tika-vin08t32:96_9": "sādiyantassāti saddhivihārikānampi abhivādanādiṁ sādiyantassa. Vattaṁ karontīti ettakamattasseva",
  "tika-vin08t32:96_10": "vuttattā saddhivihārikādīhipi abhivādanādiṁ kātuṁ na vaṭṭati. ‘‘Mā maṁ gāmappavesanaṁ",
  "tika-vin08t32:96_11": "āpucchathā’’ti vutte anāpucchāpi gāmaṁ pavisituṁ vaṭṭati.",
  "tika-vin08t32:97_0": "Yo yo vuḍḍhoti pārivāsikesu bhikkhūsu yo yo vuḍḍho. Navakatarassa sāditunti pārivāsikanavakatarassa",
  "tika-vin08t32:97_1": "abhivādanādiṁ sādituṁ. ‘‘Pārisuddhiuposathe kariyamāne’’ti idaṁ pavāraṇadivasesu",
  "tika-vin08t32:97_2": "saṅghe pavārente anupagatachinnavassādīhi kariyamānaṁ pārisuddhiuposathampi sandhāya",
  "tika-vin08t32:97_3": "vuttaṁ. Tatthevāti saṅghanavakaṭṭhāneyeva. Attano pāḷiyā pavāretabbanti attano vassaggena",
  "tika-vin08t32:97_4": "pattapāḷiyā pavāretabbaṁ, na pana sabbesu pavāritesūti attho.",
  "tika-vin08t32:98_0": "Oṇojanaṁ nāma vissajjanaṁ, taṁ pana pārivāsikena pāpitassa attanā sampaṭicchitasseva",
  "tika-vin08t32:98_1": "punadivasādiatthāya vissajjanaṁ kātabbaṁ. Asampaṭicchitvā ce vissajjeti, na labhatīti",
  "tika-vin08t32:98_2": "vuttaṁ. Yadi pana na gaṇhāti na vissajjetīti yadi purimadivase attano na gaṇhāti,",
  "tika-vin08t32:98_3": "gahetvā ca na vissajjeti.",
  "tika-vin08t32:99_0": "Catussālabhattanti bhojanasālāya paṭipāṭiyā dīyamānaṁ bhattaṁ. Hatthapāse ṭhitenāti",
  "tika-vin08t32:99_1": "dāyakassa hatthapāse ṭhitena, paṭiggahaṇaruhanaṭṭhāneti adhippāyo. Mahāpeḷabhattepīti",
  "tika-vin08t32:99_2": "mahantesu bhattapacchiādibhājanesu ṭhapetvā dīyamānabhattesupi. Ito parampi pārivāsikavattaṁ",
  "tika-vin08t32:99_3": "pāḷiyaṁ (cūḷava. 75) āgatanayeneva veditabbaṁ. Tattha pana aṭṭhakathāyaṁ āgatanayeneva",
  "tika-vin08t32:99_4": "attho suviññeyyo hoti, tasmā dubbiññeyyaṭṭhāneyeva kathayissāma.",
  "tika-vin08t32:100_0": "‘‘Na sāmaṇero upaṭṭhāpetabbo’’ti ettha dubbidhaṁ sāmaṇeraṁ dassetuṁ ‘‘añño’’tiādimāha.",
  "tika-vin08t32:100_1": "‘‘Na bhikkhuniyo ovaditabbā’’ti ettha laddhasammutikena āṇattopi garudhammehi aññehi",
  "tika-vin08t32:100_2": "vā ovadituṁ na labhatīti āha ‘‘paṭibalassa vā bhikkhussa bhāro kātabbo’’ti. Āgatā",
  "tika-vin08t32:100_3": "bhikkhuniyo vattabbāti sambandho. Savacanīyanti sadosaṁ. Jeṭṭhakaṭṭhānaṁ na kātabbanti",
  "tika-vin08t32:100_4": "padhānaṭṭhānaṁ na kātabbaṁ. Kiṁ tanti āha ‘‘pātimokkhuddesakenā’’tiādi.",
  "tika-vin08t32:101_0": "Rajehi hatā upahatā bhūmi etissāti rajohatabhūmi, rajokiṇṇabhūmīti attho. Paccayanti",
  "tika-vin08t32:101_1": "vassāvāsikalābhaṁ sandhāya vuttaṁ. Ekapasse ṭhatvāti pāḷiṁ vihāya bhikkhūnaṁ pacchato",
  "tika-vin08t32:101_2": "ṭhatvā. Senāsanaṁ na labhatīti seyyapariyantabhāgitāya vassaggena gaṇhituṁ na labhati.",
  "tika-vin08t32:101_3": "Assāti bhaveyya. ‘‘Āgantukena ārocetabbaṁ, āgantukassa ārocetabba’’nti avisesena",
  "tika-vin08t32:101_4": "vuttattā sace dve pārivāsikā gataṭṭhāne aññamaññaṁ passanti, ubhohipi aññamaññassa",
  "tika-vin08t32:101_5": "ārocetabbaṁ. Yathā bahi disvā ārocitassa bhikkhuno vihāraṁ āgatena puna ārocanakiccaṁ",
  "tika-vin08t32:101_6": "natthi, evaṁ aññavihāraṁ gatenapi tattha pubbe ārocitassa puna ārocanakiccaṁ natthīti",
  "tika-vin08t32:101_7": "vadanti. Avisesenāti pārivāsikassa ca ukkhittakassa ca avisesena.",
  "tika-vin08t32:102": "Obaddhanti palibuddhaṁ. Sahavāsoti vuttappakāre channe bhikkhunā saddhiṁ sayanameva adhippetaṁ, na sesairiyāpathakappanaṁ. Sesamettha suviññeyyameva.",
  "tika-vin08t32:103_0": "Pāpiṭṭhatarātipārājikāpattīti ukkaṁsavasena vuttaṁ. Sañcarittādipaṇṇattivajjato pana",
  "tika-vin08t32:103_1": "sukkavissaṭṭhādikā lokavajjāva. Tatthapi saṅghabhedādikā pāpiṭṭhatarā eva. Kammanti",
  "tika-vin08t32:103_2": "pārivāsikakammavācāti etena ‘‘kammabhūtā vācā kammavācā’’ti kammavācāsaddassa atthopi",
  "tika-vin08t32:103_3": "siddhoti veditabbo. Savacanīyanti ettha sa-saddo ‘‘santi’’atthaṁ vadati, attano vacanena",
  "tika-vin08t32:103_4": "attano pavattanakammanti evamettha attho daṭṭhabbo, ‘‘mā pakkamāhī’’ti vā ‘‘ehi vinayadharānaṁ",
  "tika-vin08t32:103_5": "sammukhībhāva’’nti vā evaṁ attano āṇāya pavattanakakammaṁ na kātabbanti adhippāyo.",
  "tika-vin08t32:103_6": "Evañhi kenaci savacanīye kate anādarena atikkamituṁ na vaṭṭati, buddhassa saṅghassa",
  "tika-vin08t32:103_7": "āṇā atikkantā nāma hoti. Rajohatabhūmīti paṇṇasālāvisesanaṁ. Paccayanti vassāvāsikacīvaraṁ.",
  "tika-vin08t32:103_8": "Senāsanaṁ na labhatīti vassaggena na labhati. Apaṇṇakapaṭipadāti aviraddhapaṭipadā.",
  "tika-vin08t32:103_9": "Sace vāyamantopīti ettha avisayabhāvaṁ ñatvā avāyamantopi saṅgayhati. Avisesenāti",
  "tika-vin08t32:103_10": "pārivāsikukkhittakānaṁ sāmaññena. Pañcavaṇṇachadanabandhanaṭṭhānesūti pañcappakārachadanehi",
  "tika-vin08t32:103_11": "channaṭṭhānesu. Obaddhanti uṭṭhānādibyāpārapaṭibaddhaṁ, pīḷitanti attho. Mañce vā",
  "tika-vin08t32:103_12": "pīṭhe vāti ettha vāsaddo samuccayattho. Tena taṭṭikācammakhaṇḍādīsu dīghāsanesupi",
  "tika-vin08t32:103_13": "nisīdituṁ na vaṭṭatīti dīpitaṁ hoti. Na vattabhedadukkaṭanti vuḍḍhatarassa jānantassapi",
  "tika-vin08t32:103_14": "vattabhede dukkaṭaṁ natthīti dasseti. Vattaṁ nikkhipāpetvāti idampi parivāsādimeva",
  "tika-vin08t32:103_15": "sandhāya vuttaṁ, na sesakammāni.",
  "tika-vin08t32:104_0": "‘‘Senāsanaṁ na labhati seyyapariyantabhāgitāya. Uddesādīni dātumpi na labhatīti vadanti.",
  "tika-vin08t32:104_1": "‘Tadahupasampannepi pakatatte’ti vacanato anupasampannehi vasituṁ vaṭṭati. Samavassāti",
  "tika-vin08t32:104_2": "etena apacchā apurimaṁ nipajjane dvinnampi vattabhedāpattibhāvaṁ dīpeti. Attano attano",
  "tika-vin08t32:104_3": "navakataranti pārivāsikādinavakataraṁ. Paṭhamaṁ saṅghamajjhe parivāsaṁ gahetvā nikkhittavattena",
  "tika-vin08t32:104_4": "puna ekassapi santike samādiyituṁ nikkhipituñca vaṭṭati, mānatte pana nikkhipituṁ",
  "tika-vin08t32:104_5": "vaṭṭati. Ūnegaṇecaraṇadosattā na gahetunti eke. Paṭhamaṁ ādinnavattaṁ ekassa santike",
  "tika-vin08t32:104_6": "yathā nikkhipituṁ vaṭṭati, tathā samādiyitumpi vaṭṭatīti porāṇagaṇṭhipade’’ti vajirabuddhiṭīkāyaṁ",
  "tika-vin08t32:104_7": "(vajira. ṭī. cūḷavagga 76) vuttanti.",
  "tika-vin08t32:105_0": "Idaṁ ettha yaṁ vattaṁ ‘‘catunavutipārivāsikavatta’’nti pārivāsikakkhandhakapāḷiyaṁ",
  "tika-vin08t32:105_1": "(cūḷava. 75) āgataṁ, samantapāsādikāyampi ettakāya pāḷiyā (cūḷava. aṭṭha. 75-84)",
  "tika-vin08t32:105_2": "vaṇṇanaṁ vatvā ‘‘pārivāsikavattakathā niṭṭhitā’’ti āha. Imasmiṁ vinayasaṅgahapakaraṇe",
  "tika-vin08t32:105_3": "(vi. saṅga. aṭṭha. 248) pana ‘‘na chamāyaṁ caṅkamante caṅkame caṅkamitabba’’nti imassānantaraṁ",
  "tika-vin08t32:105_4": "‘‘pārivāsikacatuttho ce, bhikkhave’’tiādīni aggahetvā ‘‘na, bhikkhave, pārivāsikena",
  "tika-vin08t32:105_5": "bhikkhunā sāditabba’’ntiādīni paṭhamaṁ paññattapadāni gahetvā tesaṁ padānaṁ saṁvaṇṇanaṁ",
  "tika-vin08t32:105_6": "katvā ‘‘idaṁ pārivāsikavatta’’nti aññathā anukkamo vutto, so pāḷiyā ca aṭṭhakathāya",
  "tika-vin08t32:105_7": "ca na sameti. Ācariyassa pana ayamadhippāyo siyā – ‘‘pārivāsikacatuttho ce, bhikkhave’’tiādīni",
  "tika-vin08t32:105_8": "pārivāsikabhikkhūnaṁ samādiyitabbāni na honti , atha kho kammakārakānaṁ bhikkhūnaṁ",
  "tika-vin08t32:105_9": "kattabbākattabbakammadassanametaṁ, tasmā pārivāsikavatte na pavesetabbaṁ. ‘‘Na, bhikkhave,",
  "tika-vin08t32:105_10": "pārivāsikena bhikkhunā sāditabba’’ntiādīni pana pārivāsikabhikkhūnaṁ sammāvattitabbavattāniyeva",
  "tika-vin08t32:105_11": "honti, tasmā imāniyeva pārivāsikavatte pavesetabbānīti. Amhehi pana pāḷiaṭṭhakathāṭīkāsu",
  "tika-vin08t32:105_12": "āgatānukkamena paṭhamaṁ paññattavattānaṁ atthaṁ paṭhamaṁ dassetvā pacchā paññattapadānaṁ",
  "tika-vin08t32:105_13": "attho pacchā vuttoti daṭṭhabbo.",
  "tika-vin08t32:106": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t32:107": "Garukāpattivuṭṭhānavinicchayakathālaṅkāro nāma",
  "tika-vin08t32:108": "Dvattiṁsatimo paricchedo."
}