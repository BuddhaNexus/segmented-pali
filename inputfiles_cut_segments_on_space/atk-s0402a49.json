{
  "atk-s0402a49:0": "(14) 4. Puggalavaggo",
  "atk-s0402a49:1": "1. Saṁyojanasuttavaṇṇanā",
  "atk-s0402a49:2_0": "131. Catutthassa paṭhame upapattipaṭilābhiyānīti yehi anantarā upapattiṁ paṭilabhati.",
  "atk-s0402a49:2_1": "Bhavapaṭilābhiyānīti upapattibhavassa paṭilābhāya paccayāni. Sakadāgāmissāti idaṁ",
  "atk-s0402a49:2_2": "appahīnasaṁyojanesu ariyesu uttamakoṭiyā gahitaṁ. Yasmā pana antarāparinibbāyissa",
  "atk-s0402a49:2_3": "antarā upapatti natthi, yaṁ pana so tattha jhānaṁ samāpajjati, taṁ kusalattā ‘‘upapattibhavassa",
  "atk-s0402a49:2_4": "paccayo’’ teva saṅkhyaṁ gacchati. Tasmāssa ‘‘upapattipaṭilābhiyāni saṁyojanāni pahīnāni,",
  "atk-s0402a49:2_5": "bhavapaṭilābhiyāni saṁyojanāni appahīnānī’’ti vuttaṁ. Orambhāgiyesu ca appahīnaṁ",
  "atk-s0402a49:2_6": "upādāya sakadāgāmissa avisesena ‘‘orambhāgiyāni saṁyojanāni appahīnānī’’ti vuttaṁ.",
  "atk-s0402a49:2_7": "Sesamettha uttānameva.",
  "atk-s0402a49:3": "2. Paṭibhānasuttavaṇṇanā",
  "atk-s0402a49:4": "132. Dutiye yuttappaṭibhāno no muttappaṭibhānoti pañhaṁ kathento yuttameva katheti, sīghaṁ pana na katheti, saṇikameva kathetīti attho. Iminā nayena sabbapadāni veditabbāni.",
  "atk-s0402a49:5": "3. Ugghaṭitaññūsuttavaṇṇanā",
  "atk-s0402a49:6": "133. Tatiye catunnampi puggalānaṁ iminā suttena viseso veditabbo –",
  "atk-s0402a49:7_0": "‘‘Katamo ca puggalo ugghaṭitaññū, yassa puggalassa saha udāhaṭavelāya dhammābhisamayo",
  "atk-s0402a49:7_1": "hoti, ayaṁ vuccati puggalo ugghaṭitaññū. Katamo ca puggalo vipañcitaññū, yassa puggalassa",
  "atk-s0402a49:7_2": "vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū.",
  "atk-s0402a49:7_3": "Katamo ca puggalo neyyo, yassa puggalassa uddesato paripucchato yonisomanasikaroto",
  "atk-s0402a49:7_4": "kalyāṇamitte sevato bhajato payirupāsato anupubbena dhammābhisamayo hoti, ayaṁ vuccati",
  "atk-s0402a49:7_5": "puggalo neyyo. Katamo ca puggalo padaparamo, yassa puggalassa bahumpi suṇato bahumpi",
  "atk-s0402a49:7_6": "bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṁ",
  "atk-s0402a49:7_7": "vuccati puggalo padaparamo’’ti (pu. pa. 148-151).",
  "atk-s0402a49:8": "4. Uṭṭhānaphalasuttavaṇṇanā",
  "atk-s0402a49:9_0": "134. Catutthe uṭṭhānavīriyeneva divasaṁ vītināmetvā tassa nissandaphalamattaṁ kiñcideva",
  "atk-s0402a49:9_1": "labhitvā jīvikaṁ kappeti, taṁ pana uṭṭhānaṁ āgamma kiñci puññaphalaṁ nappaṭilabhati",
  "atk-s0402a49:9_2": ", ayaṁ uṭṭhānaphalūpajīvī na kammaphalūpajīvī nāma. Cātumahārājike pana deve ādiṁ",
  "atk-s0402a49:9_3": "katvā sabbepi devā uṭṭhānavīriyena vinā puññaphalasseva upajīvanato kammaphalūpajīvino",
  "atk-s0402a49:9_4": "na uṭṭhānaphalūpajīvino nāma. Rājarājamahāmattādayo uṭṭhānaphalūpajīvino ca kammaphalūpajīvino",
  "atk-s0402a49:9_5": "ca. Nerayikasattā neva uṭṭhānaphalūpajīvino na kammaphalūpajīvino. Imasmiṁ sutte",
  "atk-s0402a49:9_6": "puññaphalameva kammaphalanti adhippetaṁ, tañca tesaṁ natthi.",
  "atk-s0402a49:10": "5. Sāvajjasuttavaṇṇanā",
  "atk-s0402a49:11_0": "135. Pañcame paṭhamo andhabālaputhujjano, dutiyo antarantarā kusalakārako lokiyaputhujjano,",
  "atk-s0402a49:11_1": "tatiyo sotāpanno, sakadāgāmianāgāminopi eteneva saṅgahitā. Catuttho khīṇāsavo. So",
  "atk-s0402a49:11_2": "hi ekanteneva anavajjo.",
  "atk-s0402a49:12": "6-7. Sīlasuttādivaṇṇanā",
  "atk-s0402a49:13_0": "136-137. Chaṭṭhe paṭhamo lokiyamahājano, dutiyo sukkhavipassako sotāpanno ca sakadāgāmī",
  "atk-s0402a49:13_1": "ca, tatiyo anāgāmī. So hi yasmā taṅkhaṇikampi upapattinimittakaṁ jhānaṁ paṭilabhatiyeva,",
  "atk-s0402a49:13_2": "tasmā sukkhavipassakopi samādhismiṁ paripūrakārīyeva. Catuttho khīṇāsavoyeva . So",
  "atk-s0402a49:13_3": "hi sabbesaṁ sīlādipaccanīkānaṁ pahīnattā sabbattha paripūrakārī nāma. Sattamepi chaṭṭhe",
  "atk-s0402a49:13_4": "vuttanayeneva puggalaparicchedo veditabbo.",
  "atk-s0402a49:14": "8. Nikaṭṭhasuttavaṇṇanā",
  "atk-s0402a49:15_0": "138. Aṭṭhame nikaṭṭhakāyoti niggatakāyo. Anikaṭṭhacittoti anupaviṭṭhacitto. Kāyeneva",
  "atk-s0402a49:15_1": "gāmato nikkhanto, cittena araññe vasantopi gāmameva paviṭṭhoti vuttaṁ hoti. Iminā",
  "atk-s0402a49:15_2": "nayena sabbattha attho veditabbo.",
  "atk-s0402a49:16": "9. Dhammakathikasuttavaṇṇanā",
  "atk-s0402a49:17": "139. Navame asahitanti atthena asaṁyuttaṁ. Na kusalā hotīti na chekā hoti. Sahitāsahitassāti atthanissitassa vā anissitassa vā. Evaṁ sabbattha attho veditabbo.",
  "atk-s0402a49:18": "10. Vādīsuttavaṇṇanā",
  "atk-s0402a49:19_0": "140. Dasame atthato pariyādānaṁ gacchatīti aṭṭhakathaṁ pucchito pariyādānaṁ parikkhayaṁ",
  "atk-s0402a49:19_1": "gacchati, kathetuṁ na sakkoti. No byañjanatoti byañjanaṁ panassa pavattati na pariyādiyati.",
  "atk-s0402a49:19_2": "Eseva nayo sabbatthāti.",
  "atk-s0402a49:20": "Puggalavaggo catuttho."
}