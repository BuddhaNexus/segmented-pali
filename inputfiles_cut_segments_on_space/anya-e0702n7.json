{
  "anya-e0702n7:0": "7. Kasmiragandhāraraṭṭhasāsanavaṁsakathāmaggo",
  "anya-e0702n7:1": "7. Idāni yathāvuttamātikāvasena kasmīravandhāraraṭṭhasāsanavaṁsakathāmaggaṁ vattuṁ okāso anuppatto, tasmā taṁ vakkhāmi.",
  "anya-e0702n7:2_0": "Tatiyasaṅgītāvasāne hi mahāmoggaliputtatissatthero majjhanti kattheraṁ kasmīragandhāraraṭṭhaṁ",
  "anya-e0702n7:2_1": "pesesi,-tvaṁ etaṁ raṭṭhaṁ gantvā ettha sāsanaṁ pabhiṭṭhāpehīti. Ettha ca kasmīragandhāraraṭṭhaṁ",
  "anya-e0702n7:2_2": "nāma cīnaraṭṭhasamīpe tiṭṭhati. Teneva hi adhunā kasmīragandhāraraṭṭhavāsino cinaraṭṭhavāsinoca",
  "anya-e0702n7:2_3": "manussā aravāḷassa nāma nāgarājassa uppajjanakālato paṭṭhāya yāvajjatanā nāgarūpaṁ",
  "anya-e0702n7:2_4": "katvā mānenti pūjenti sakkaronti, vatthabhājanādīsupi nāgarūpameva te yebhuyyena karontīti.",
  "anya-e0702n7:3_0": "Soca majjhantikattheropi catūhi bhikkhūhi saddhiṁ attha pañcamo hutvā pāṭaliputtato",
  "anya-e0702n7:3_1": "vehāsaṁ abbhuggantvā himavati aravāḷadahassa upari otari. Tena kho pana samayena",
  "anya-e0702n7:3_2": "kasmīragandhāraraṭṭhe sassapākasamaye aravāḷo nāma nāgarājā aravāḷadahe nisīditvā",
  "anya-e0702n7:3_3": "karakavassaṁ nāma vassāpetvā sassaṁ harāpetvā mahāsamuddaṁ pāpesi. Teroca aravāḷadahassa",
  "anya-e0702n7:3_4": "upari otaritvā aravāḷadahapiṭṭhikaṁ caṅkamatipi tiṭṭhatipi nisīdatipi seyyampi kappeti.",
  "anya-e0702n7:3_5": "Nāgamāṇavakā taṁ disvā aravāḷassa nāgarājassa ārocesuṁ, - mahārāja eko chinnabhinnapaṭadharo",
  "anya-e0702n7:3_6": "bhaṇḍukāsāvavasano amhākaṁ udakaṁ dūsetīti. Tadā pana thero attānaṁyeva nāgānaṁ dasseti.",
  "anya-e0702n7:3_7": "Nagarājā tāvadeva kodhābhibhūto nikkhamitvā theraṁ disvā makkhaṁ assahamāno antalikkhe",
  "anya-e0702n7:3_8": "anekāni bhiṁsanakāni nimmini. Tato tato bhusāvātā vāyanti, rukkhā chijjanti, pabbatakūṭā",
  "anya-e0702n7:3_9": "patanti meghāgajjanti, vijjuṁlatā niccharanti, asaniyo phalanti, bhinnaṁ viya gaganaṁ",
  "anya-e0702n7:3_10": "udakaṁ paggharati, bhayānakarūpā nāgakumārā sannipatanti, sayampi dhūmāyati pajjalati,",
  "anya-e0702n7:3_11": "paharaṇavuṭṭhiyo vissajjeti, ko ayaṁmuṇḍako chinnabhinnapaṭadharotiādīhi pharusavacanehi",
  "anya-e0702n7:3_12": "theraṁ santajjeti, etha gaṇhatha hanatha niddhamatha imaṁ samaṇanti nāgabalaṁ āṇāpesi.",
  "anya-e0702n7:4": "Thero sabbaṁ taṁ bhiṁsanakaṁ attano iddhibalena paṭibāhitvā nāgarājānaṁ āha,–",
  "anya-e0702n7:5": "Sadevakopi ce loko, āgantvā tāsayeyya maṁ;",
  "anya-e0702n7:6": "Na me paṭibalo assa, janetuṁ bhayabheravaṁ.",
  "anya-e0702n7:7": "Sacepi tvaṁ mahiṁ sabba, sasamuddaṁ sapabbataṁ;",
  "anya-e0702n7:8": "Ukkhipitvā mahānāga, khipeyyāsi mamūpari.",
  "anya-e0702n7:9": "Neva me sakkuṇeyyāsi, janetuṁ bhayabheravaṁ;",
  "anya-e0702n7:10": "Aññadatthu tavevassa, vighāto uragādhipāti.",
  "anya-e0702n7:11": "Evaṁ vutte nāgarājā vihatānubhāvo nipphalavāyāmo dukkhī dummano ahosi.",
  "anya-e0702n7:12_0": "Taṁ thero taṅkhaṇānurūpāya dhammiyā kathāya sandassetvā samādapetvā samuttejetvā",
  "anya-e0702n7:12_1": "sampahaṁsetvā tīsu saraṇesu pañcasuca sīlesu patiṭṭhāpesi saddhiṁ caturāsītiyā nāgasahassehi.",
  "anya-e0702n7:12_2": "Aññepi bahū himavantavāsino yakkhāca gandhabbāca kumbhaṇḍāca therassa dhammakathaṁ",
  "anya-e0702n7:12_3": "sutvā saraṇesuca sīlesuca patiṭṭhahiṁsu. Pañcakopi yakkho saddhiṁ bhariyāya yakkhiniyā",
  "anya-e0702n7:12_4": "pañcahica puttasatehi paṭhame phale patiṭṭhito. Athāyasmā majjhanti katthero sabbenāgayakkharakkhase āmantetvā evamāha,-",
  "anya-e0702n7:13": "Mādāni kodhaṁ janayittha, ito uddhaṁ yathā pure;",
  "anya-e0702n7:14": "Sassaghātañca mā kattha, sukhakāmā hi pāṇino;",
  "anya-e0702n7:15": "Karotha mettaṁ sattesu, vasantu manujā sukhanti.",
  "anya-e0702n7:16_0": "Te sabbepi sādhu bhanteti therassa vacanaṁ paṭissuṇitvā yathānusiṭṭhaṁ paṭipajjiṁsu.",
  "anya-e0702n7:16_1": "Taṁ divasameva nāgarājassa pūjāsamayo hoti. Atha nāgarājā attano ratanamayaṁ pallaṅkaṁ",
  "anya-e0702n7:16_2": "āharāpetvā therassa paññapesi. Nisīdi thero pallaṅke. Nāgarājāpi theraṁ bījayamāno",
  "anya-e0702n7:16_3": "samīpe aṭṭhāsi. Tasmiṁ khaṇe kasmīragandhāraraṭṭhavāsino āgantvā theraṁ disvā amhākaṁ",
  "anya-e0702n7:16_4": "nāgarājatopi thero mahiddhikataroti therameva vanditvā nisinnā. Thero tesaṁ āsivisopamasuttaṁ",
  "anya-e0702n7:16_5": "kathesi. Suttapariyosāne asītiyāpāṇasahassānaṁ dhammābhisamayo ahosi. Kulasatasahassañca",
  "anya-e0702n7:16_6": "pabbaji. Tato pabhuti ca kasmīragandhāro yāvajjetanā kāsāvapajjotā isivātapaṭivātāeva.",
  "anya-e0702n7:17": "Gantvā kasmīragandhāraṁ, isi majjhantiko tadā;",
  "anya-e0702n7:18": "Duṭṭhaṁ nāgaṁ pasādetvā, mocesi bandhanā bahūti.",
  "anya-e0702n7:19": "Adhunā pana kasmīragandhāraraṭṭhe sāsanassa atthaṅgatassaviya sūriyassa obhāso na paññāyati, tasmā tattha sāsanassa patiṭṭhāne vitthārena vattabbakiccaṁ natthīti.",
  "anya-e0702n7:20": "Iti sāsanavaṁse kasmīragandhāraraṭṭhasāsanavaṁsakathāmaggo",
  "anya-e0702n7:21": "Nāma sattamo paricchedo."
}