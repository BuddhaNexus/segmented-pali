{
  "atk-s0404a6:0": "(7) 2. Bhūmicālavaggo",
  "atk-s0404a6:1": "1. Icchāsuttavaṇṇanā",
  "atk-s0404a6:2_0": "61. Sattamassa paṭhame pavivittassāti kāyavivekena vivittassa. Nirāyattavuttinoti",
  "atk-s0404a6:2_1": "katthaci anāyattavuttino vipassanākammikassa. Lābhāyāti catupaccayalābhāya. Socī",
  "atk-s0404a6:2_2": "ca paridevī cāti sokī ca paridevī ca. Socicca parideviccātipi pāṭho. Cuto ca saddhammāti",
  "atk-s0404a6:2_3": "taṁkhaṇaṁyeva vipassanāsaddhammā cuto. Imasmiṁ sutte vaṭṭavivaṭṭaṁ kathitaṁ.",
  "atk-s0404a6:3": "2. Alaṁsuttavaṇṇanā",
  "atk-s0404a6:4_0": "62. Dutiye alaṁ attano alaṁ paresanti attano ca paresañca hitapaṭipattiyaṁ samattho",
  "atk-s0404a6:4_1": "pariyatto anucchaviko. Khippanisantīti khippaṁ upadhāreti, khandhadhātuāyatanādīsu",
  "atk-s0404a6:4_2": "kathiyamānesu te dhamme khippaṁ jānātīti attho. Imasmiṁ sutte samathavipassanā kathitā.",
  "atk-s0404a6:4_3": "Puggalajjhāsayena pana desanāvilāsena cetaṁ matthakato paṭṭhāya heṭṭhā otarantaṁ kathitanti.",
  "atk-s0404a6:5": "3. Saṁkhittasuttavaṇṇanā",
  "atk-s0404a6:6_0": "63. Tatiye evamevāti nikkāraṇeneva. Yathā vā ayaṁ yācati, evameva. Moghapurisāti",
  "atk-s0404a6:6_1": "mūḷhapurisā tucchapurisā. Ajjhesantīti yācanti. Anubandhitabbanti iriyāpathānugamanena",
  "atk-s0404a6:6_2": "anubandhitabbaṁ maṁ na vijahitabbaṁ maññanti. Ājānanatthaṁ apasādento evamāha. Esa",
  "atk-s0404a6:6_3": "kira bhikkhu ovāde dinnepi pamādameva anuyuñjati, dhammaṁ sutvā tattheva vasati,",
  "atk-s0404a6:6_4": "samaṇadhammaṁ kātuṁ na icchati. Tasmā bhagavā evaṁ apasādetvā puna yasmā so arahattassa",
  "atk-s0404a6:6_5": "upanissayasampanno, tasmā taṁ ovadanto tasmātiha te bhikkhu evaṁ sikkhitabbantiādimāha.",
  "atk-s0404a6:6_6": "Tattha ajjhattaṁ me cittaṁ ṭhitaṁ bhavissati susaṇṭhitaṁ, na ca uppannā pāpakā akusalā",
  "atk-s0404a6:6_7": "dhammā cittaṁ pariyādāya ṭhassantīti iminā tāvassa ovādena niyakajjhattavasena cittekaggatāmatto mūlasamādhi vutto.",
  "atk-s0404a6:7_0": "Tato “ettakeneva santuṭṭhiṁ anāpajjitvā evaṁ so samādhi vaḍḍhetabbo”ti dassetuṁ yato",
  "atk-s0404a6:7_1": "kho te bhikkhu ajjhattaṁ cittaṁ ṭhitaṁ hoti susaṇṭhitaṁ, na ca uppannā pāpakā akusalā",
  "atk-s0404a6:7_2": "dhammā cittaṁ pariyādāya tiṭṭhanti, tato te bhikkhu evaṁ sikkhitabbaṁ“mettā me cetovimutti",
  "atk-s0404a6:7_3": "bhāvitā bhavissati…pe… susamāraddhā”ti evamassa mettāvasena bhāvanaṁ vaḍḍhetvā puna",
  "atk-s0404a6:7_4": "yato kho te bhikkhu ayaṁ samādhi evaṁ bhāvito hoti bahulīkato, tato tvaṁ bhikkhu",
  "atk-s0404a6:7_5": "imaṁ samādhiṁ savitakkasavicārampi bhāveyyāsītiādi vuttaṁ. Tassattho – yadā te bhikkhu",
  "atk-s0404a6:7_6": "ayaṁ mūlasamādhi evaṁ mettāvasena bhāvito hoti, tadā tvaṁ tāvatakenapi tuṭṭhiṁ anāpajjitvāva",
  "atk-s0404a6:7_7": "imaṁ mūlasamādhiṁ aññesupi ārammaṇesu catukkapañcakajjhānāni pāpayamāno “savitakkasavicārampī”tiādinā",
  "atk-s0404a6:7_8": "nayena bhāveyyāsīti.",
  "atk-s0404a6:8_0": "Evaṁ vatvā ca pana avasesabrahmavihārapubbaṅgamampissa aññesu ārammaṇesu catukkapañcakajjhānabhāvanaṁ",
  "atk-s0404a6:8_1": "kareyyāsīti dassento yato kho te bhikkhu ayaṁ samādhi evaṁ bhāvito hoti subhāvito,",
  "atk-s0404a6:8_2": "tato te bhikkhu evaṁ sikkhitabbaṁ “karuṇā me cetovimuttī”tiādimāha. Evaṁ mettāpubbaṅgamaṁ",
  "atk-s0404a6:8_3": "catukkapañcakajjhānabhāvanaṁ dassetvā puna kāyānupassanādipubbaṅgamaṁ dassetuṁ yato",
  "atk-s0404a6:8_4": "kho te bhikkhu ayaṁ samādhi evaṁ bhāvito hoti subhāvito, tato te bhikkhu evaṁ sikkhitabbaṁ",
  "atk-s0404a6:8_5": "“kāye kāyānupassī”tiādiṁ vatvā yato kho te bhikkhu ayaṁ samādhi evaṁ bhāvito hoti",
  "atk-s0404a6:8_6": "subhāvito, tato tvaṁ bhikkhu yena yeneva gagghasītiādimāha. Tattha gagghasīti gamissasi.",
  "atk-s0404a6:8_7": "Phāsuṁyevāti iminā arahattaṁ dasseti. Arahattappatto hi sabbiriyāpathesu phāsu viharati nāma.",
  "atk-s0404a6:9": "4. Gayāsīsasuttavaṇṇanā",
  "atk-s0404a6:10_0": "64. Catutthe etadavocāti attano padhānabhūmiyaṁ uppannaṁ vitakkaṁ bhikkhusaṅghassa",
  "atk-s0404a6:10_1": "ārocetuṁ – “pubbāhaṁ, bhikkhave”tiādivacanaṁ avoca. Obhāsanti dibbacakkhuñāṇobhāsaṁ.",
  "atk-s0404a6:10_2": "Ñāṇadassananti dibbacakkhubhūtaṁ ñāṇasaṅkhātaṁ dassanaṁ. Sannivutthapubbanti ekato",
  "atk-s0404a6:10_3": "vasitapubbaṁ. Imasmiṁ pana sutte dibbacakkhuñāṇaṁ, iddhividhañāṇaṁ, cetopariyañāṇaṁ,",
  "atk-s0404a6:10_4": "yathākammupagañāṇaṁ, anāgataṁsañāṇaṁ, paccuppannaṁsañāṇaṁ, atītaṁsañāṇaṁ, pubbenivāsañāṇanti",
  "atk-s0404a6:10_5": "imāni tāva aṭṭha ñāṇāni pāḷiyaṁyeva āgatāni, tehi pana saddhiṁ vipassanāñāṇāni cattāri",
  "atk-s0404a6:10_6": "maggañāṇāni, cattāri phalañāṇāni, cattāri paccavekkhaṇañāṇāni, cattāri paṭisambhidāñāṇāni",
  "atk-s0404a6:10_7": "cha asādhāraṇañāṇānīti etāni ñāṇāni samodhānetvā kathentena evaṁ idaṁ suttaṁ kathitaṁ nāma hoti.",
  "atk-s0404a6:11": "5. Abhibhāyatanasuttavaṇṇanā",
  "atk-s0404a6:12_0": "65. Pañcame abhibhāyatanānīti abhibhavanakāraṇāni. Kiṁ abhibhavanti? Paccanīkadhammepi",
  "atk-s0404a6:12_1": "ārammaṇānipi. Tāni hi paṭipakkhabhāvena paccanīkadhamme abhibhavanti, puggalassa",
  "atk-s0404a6:12_2": "ñāṇuttariyatāya ārammaṇāni. Ajjhattaṁ rūpasaññītiādīsu pana ajjhattarūpe parikammavasena",
  "atk-s0404a6:12_3": "ajjhattaṁ rūpasaññī nāma hoti. Ajjhattañhi nīlaparikammaṁ karonto kese vā pitte vā",
  "atk-s0404a6:12_4": "akkhitārakāya vā karoti. Pītaparikammaṁ karonto mede vā chaviyā vā hatthatalapādatalesu",
  "atk-s0404a6:12_5": "vā akkhīnaṁ pītaṭṭhāne vā karoti. Lohitaparikammaṁ karonto maṁse vā lohite vā jivhāya",
  "atk-s0404a6:12_6": "vā akkhīnaṁ rattaṭṭhāne vā karoti. Odātaparikammaṁ karonto aṭṭhimhi vā dante vā nakhe",
  "atk-s0404a6:12_7": "vā akkhīnaṁ setaṭṭhāne vā karoti. Taṁ pana sunīlakaṁ supītakaṁ sulohitakaṁ suodātaṁ",
  "atk-s0404a6:12_8": "na hoti, avisuddhameva hoti.",
  "atk-s0404a6:13_0": "Eko bahiddhā rūpāni passatīti yassevaṁ parikammaṁ ajjhattaṁ uppannaṁ hoti, nimittaṁ",
  "atk-s0404a6:13_1": "pana bahiddhā, so evaṁ ajjhattaṁ parikammassa bahiddhā ca appanāya vasena “ajjhattaṁ",
  "atk-s0404a6:13_2": "rūpasaññī eko bahiddhā rūpāni passatī”ti vuccati. Parittānīti avaḍḍhitāni. Suvaṇṇadubbaṇṇānīti",
  "atk-s0404a6:13_3": "suvaṇṇāni vā hontu dubbaṇṇāni vā, parittavaseneva idaṁ abhibhāyatanaṁ vuttanti veditabbaṁ.",
  "atk-s0404a6:13_4": "Tāni abhibhuyyāti yathā nāma sampannaggahaṇiko kaṭacchumattaṁ bhattaṁ labhitvā “kiṁ",
  "atk-s0404a6:13_5": "ettha bhuñjitabbaṁ atthī”ti saṁkaḍḍhitvā ekakabaḷameva karoti, evameva ñāṇuttariko",
  "atk-s0404a6:13_6": "puggalo visadañāṇo “kimettha parittake ārammaṇe samāpajjitabbaṁ atthi, nāyaṁ mama",
  "atk-s0404a6:13_7": "bhāro”ti tāni rūpāni abhibhavitvā samāpajjati, saha nimittuppādenevettha appanaṁ",
  "atk-s0404a6:13_8": "pāpetīti attho. Jānāmi passāmīti iminā panassa ābhogo kathito. So ca kho samāpattito",
  "atk-s0404a6:13_9": "vuṭṭhitassa, na antosamāpattiyaṁ. Evaṁsaññī hotīti ābhogasaññāyapi jhānasaññāyapi",
  "atk-s0404a6:13_10": "evaṁsaññī hoti. Abhibhavanasaññā hissa antosamāpattiyampi atthi, ābhogasaññā pana",
  "atk-s0404a6:13_11": "samāpattito vuṭṭhitasseva.",
  "atk-s0404a6:14_0": "Appamāṇānīti vaḍḍhitappamāṇāni, mahantānīti attho. Abhibhuyyāti ettha ca pana yathā",
  "atk-s0404a6:14_1": "mahagghaso puriso ekaṁ bhattavaḍḍhitakaṁ labhitvā “aññāpi hotu, aññāpi hotu, kiṁ",
  "atk-s0404a6:14_2": "esā mayhaṁ karissatī”ti na taṁ mahantato passati, evameva ñāṇuttaro puggalo visadañāṇo",
  "atk-s0404a6:14_3": "“kiṁ ettha samāpajjitabbaṁ, nayidaṁ appamāṇaṁ, na mayhaṁ cittekaggatākaraṇe bhāro",
  "atk-s0404a6:14_4": "atthī”ti abhibhavitvā samāpajjati, saha nimittuppādanevettha appanaṁ pāpetīti attho.",
  "atk-s0404a6:15": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0404a6:16_0": "Eko bahiddhā rūpāni passatīti yassa parikammampi nimittampi bahiddhā uppannaṁ, so",
  "atk-s0404a6:16_1": "evaṁ bahiddhā parikammassa ceva appanāya ca vasena “ajjhattaṁ arūpasaññī eko bahiddhā",
  "atk-s0404a6:16_2": "rūpāni passatī”ti vuccati. Sesamettha catutthābhibhāyatane ca vuttanayameva. Imesu",
  "atk-s0404a6:16_3": "pana catūsu parittaṁ vitakkacaritavasena āgataṁ, appamāṇaṁ mohacaritavasena, suvaṇṇaṁ",
  "atk-s0404a6:16_4": "dosacaritavasena, dubbaṇṇaṁ rāgacaritavasena. Etesañhi etāni sappāyāni. Sā ca nesaṁ",
  "atk-s0404a6:16_5": "sappāyatā visuddhimagge cariyaniddese vuttā.",
  "atk-s0404a6:17_0": "Pañcamaabhibhāyatanādīsu nīlānīti sabbasaṅgāhikavasena vuttaṁ. Nīlavaṇṇānīti vaṇṇavasena.",
  "atk-s0404a6:17_1": "Nīlanidassanānīti nidassanavasena. Apaññāyamānavivarāni asambhinnavaṇṇāni ekanīlāneva",
  "atk-s0404a6:17_2": "hutvā dissantīti vuttaṁ hoti. Nīlanibhāsānīti idaṁ pana obhāsavasena vuttaṁ, nīlobhāsāni",
  "atk-s0404a6:17_3": "nīlappabhāyuttānīti attho. Etena nesaṁ suvisuddhataṁ dasseti. Visuddhavaṇṇavaseneva",
  "atk-s0404a6:17_4": "hi imāni abhibhāyatanāni vuttāni. “Nīlakasiṇaṁ uggaṇhanto nīlasmiṁ nimittaṁ gaṇhāti",
  "atk-s0404a6:17_5": "pupphasmiṁ vā vatthasmiṁ vā vaṇṇadhātuyā vā”tiādikaṁ panettha kasiṇakaraṇañca parikammañca",
  "atk-s0404a6:17_6": "appanāvidhānañca sabbaṁ visuddhimagge vitthārato vuttamevāti.",
  "atk-s0404a6:18": "6. Vimokkhasuttavaṇṇanā",
  "atk-s0404a6:19_0": "66.Vimokkhāti kenaṭṭhena vimokkhā? Adhimuccanaṭṭhena. Ko panāyaṁ adhimuccanaṭṭho",
  "atk-s0404a6:19_1": "nāma? Paccanīkadhammehi ca suṭṭhu muccanaṭṭho, ārammaṇe ca abhirativasena suṭṭhu",
  "atk-s0404a6:19_2": "muccanaṭṭho, pituaṅke vissaṭṭhaṅgapaccaṅgassa dārakassa sayanaṁ viya aniggahitabhāvena",
  "atk-s0404a6:19_3": "nirāsaṅkatāya ārammaṇe pavattīti vuttaṁ hoti. Ayaṁ panattho pacchime vimokkhe natthi,",
  "atk-s0404a6:19_4": "purimesu vimokkhesu atthi.",
  "atk-s0404a6:20_0": "Rūpī rūpāni passatīti ettha ajjhattaṁ kesādīsu nīlakasiṇādivasena uppāditaṁ rūpajjhānaṁ",
  "atk-s0404a6:20_1": "rūpaṁ, tadassatthīti rūpī. Bahiddhāpi nīlakasiṇādīni rūpāni jhānacakkhunā passati.",
  "atk-s0404a6:20_2": "Iminā ajjhattabahiddhavatthukesu kasiṇesu uppāditajjhānassa puggalassa cattāri rūpāvacarajjhānāni",
  "atk-s0404a6:20_3": "dassitāni. Ajjhattaṁ arūpasaññīti ajjhattaṁ na rūpasaññī, attano kesādīsu anuppāditarūpāvacarajjhānoti",
  "atk-s0404a6:20_4": "attho. Iminā bahiddhā parikammaṁ katvā bahiddhāva uppāditajjhānassa rūpāvacarajjhānāni dassitāni.",
  "atk-s0404a6:21_0": "Subhanteva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0404a6:21_1": "Tattha kiñcāpi antoappanāya “subha”nti ābhogo natthi, yo pana suvisuddhaṁ subhaṁ",
  "atk-s0404a6:21_2": "kasiṇaṁ ārammaṇaṁ katvā viharati, so yasmā “subhanti adhimutto hotī”ti vattabbataṁ",
  "atk-s0404a6:21_3": "āpajjati, tasmā evaṁ desanā katā. Paṭisambhidāmagge pana –",
  "atk-s0404a6:22_0": "“Kathaṁ subhanteva adhimutto hotīti vimokkho? Idha bhikkhu mettāsahagatena cetasā",
  "atk-s0404a6:22_1": "ekaṁ disaṁ …pe… viharati. Mettāya bhāvitattā sattā appaṭikūlā honti. Karuṇāsahagatena…pe…",
  "atk-s0404a6:22_2": "muditāsahagatena …pe… upekkhāsahagatena cetasā ekaṁ disaṁ…pe… viharati. Upekkhāya",
  "atk-s0404a6:22_3": "bhāvitattā sattā appaṭikūlā honti. Evaṁ subhanteva adhimutto hotīti vimokkho”ti vuttaṁ.",
  "atk-s0404a6:23_0": "Sabbaso rūpasaññānantiādīsu yaṁ vattabbaṁ, taṁ visuddhimagge vuttameva. Ayaṁ aṭṭhamo",
  "atk-s0404a6:23_1": "vimokkhoti ayaṁ catunnaṁ khandhānaṁ sabbaso vissaṭṭhattā vimuttattā aṭṭhamo uttamo vimokkho nāma.",
  "atk-s0404a6:24": "7-8. Anariyavohārasuttavaṇṇanā",
  "atk-s0404a6:25": "67-68. Sattame anariyavohārāti na ariyakathā sadosakathā. Yāhi cetanāhi te vohāre voharanti, tāsaṁ etaṁ nāmaṁ. Aṭṭhame vuttapaṭipakkhanayena attho veditabbo.",
  "atk-s0404a6:26": "9. Parisāsuttavaṇṇanā",
  "atk-s0404a6:27_0": "69. Navame khattiyaparisāti khattiyānaṁ parisānaṁ sannipāto samāgamo. Esa nayo sabbattha.",
  "atk-s0404a6:27_1": "Anekasataṁ khattiyaparisanti bimbisārasamāgama-ñātisamāgama-licchavisamāgamādisadisaṁ,",
  "atk-s0404a6:27_2": "aññesu cakkavāḷesupi labbhateva. Sallapitapubbanti ālāpasallāpo katapubbo. Sākacchāti",
  "atk-s0404a6:27_3": "dhammasākacchāpi samāpajjitapubbā. Yādisako tesaṁ vaṇṇoti te odātāpi honti kāḷāpi",
  "atk-s0404a6:27_4": "maṅguracchavīpi, satthā suvaṇṇavaṇṇo. Idaṁ pana saṇṭhānaṁ paṭicca kathitaṁ. Saṇṭhānampi",
  "atk-s0404a6:27_5": "ca kevalaṁ tesaṁ paññāyatiyeva. Na pana bhagavā milakkhasadiso hoti, nāpi āmuttamaṇikuṇḍalo,",
  "atk-s0404a6:27_6": "buddhaveseneva nisīdati. Tepi attano samānasaṇṭhānameva passanti. Yādisako tesaṁ",
  "atk-s0404a6:27_7": "saroti te chinnassarāpi honti gaggassarāpi kākassarāpi, satthā brahmassarova. Idaṁ",
  "atk-s0404a6:27_8": "pana bhāsantaraṁ sandhāya kathitaṁ. Sacepi hi satthā rājāsane nisinno katheti, “ajja",
  "atk-s0404a6:27_9": "rājā madhurena kathetī”ti nesaṁ hoti. Kathetvā pakkante pana bhagavati puna rājānaṁ",
  "atk-s0404a6:27_10": "āgataṁ disvā “ko nu kho aya”nti vīmaṁsā uppajjati. Tattha ko nu kho ayanti “imasmiṁ",
  "atk-s0404a6:27_11": "ṭhāne idāneva māgadhabhāsāya sīhaḷabhāsāya madhurena ākārena kathento ko nu kho ayaṁ",
  "atk-s0404a6:27_12": "antarahito, kiṁ devo udāhu manusso”ti evaṁ vīmaṁsantāpi na jānantīti attho. Kimatthaṁ",
  "atk-s0404a6:27_13": "panevaṁ ajānantānaṁ dhammaṁ desetīti? Vāsanatthāya. Evaṁ sutopi hi dhammo anāgate",
  "atk-s0404a6:27_14": "paccayo hotīti anāgataṁ paṭicca deseti. Anekasataṁ brāhmaṇaparisantiādinaṁ soṇadaṇḍasamāgamādivasena",
  "atk-s0404a6:27_15": "ceva aññacakkavāḷavasena ca sambhavo veditabbo.",
  "atk-s0404a6:28": "10. Bhūmicālasuttavaṇṇanā",
  "atk-s0404a6:29_0": "70. Dasame nisīdananti idha cammakhaṇḍaṁ adhippetaṁ. Udenaṁ cetiyanti udenayakkhassa",
  "atk-s0404a6:29_1": "vasanaṭṭhāne katavihāro vuccati. Gotamakādīsupi eseva nayo. Bhāvitāti vaḍḍhitā. Bahulīkatāti",
  "atk-s0404a6:29_2": "punappunaṁ katā. Yānīkatāti yuttayānaṁ viya katā. Vatthukatāti patiṭṭhānaṭṭhena vatthu",
  "atk-s0404a6:29_3": "viya katā. Anuṭṭhitāti adhiṭṭhitā. Paricitāti samantato citā suvaḍḍhitā. Susamāraddhāti suṭṭhu samāraddhā.",
  "atk-s0404a6:30_0": "Iti aniyamena kathetvā puna niyametvā dassento tathāgatassa khotiādimāha. Ettha kappanti",
  "atk-s0404a6:30_1": "āyukappaṁ. Tasmiṁ tasmiṁ kāle yaṁ manussānaṁ āyuppamāṇaṁ, taṁ paripuṇṇaṁ karonto",
  "atk-s0404a6:30_2": "tiṭṭheyya. Kappāvasesaṁ vāti “appaṁ vā bhiyyo”ti vuttavassasatato atirekaṁ vā. Mahāsīvatthero",
  "atk-s0404a6:30_3": "panāha – “buddhānaṁ aṭṭhāne gajjitaṁ nāma natthi, punappunaṁ samāpajjitvā maraṇantikavedanaṁ",
  "atk-s0404a6:30_4": "vikkhambhento bhaddakappameva tiṭṭheyya. Kasmā pana na ṭhitoti? Upādinnakasarīraṁ",
  "atk-s0404a6:30_5": "nāma khaṇḍiccādīhi abhibhuyyati, buddhā ca khaṇḍiccādibhāvaṁ appatvā pañcame āyukoṭṭhāse",
  "atk-s0404a6:30_6": "bahujanassa piyamanāpakāleyeva parinibbāyanti. Buddhānubuddhesu ca mahāsāvakesu parinibbutesu",
  "atk-s0404a6:30_7": "ekakeneva khāṇukena viya ṭhātabbaṁ hoti daharasāmaṇeraparivārena vā, tato ‘aho buddhānaṁ",
  "atk-s0404a6:30_8": "parisā’ti hīḷetabbataṁ āpajjeyya. Tasmā na ṭhito”ti. Evaṁ vuttepi yo pana vuccati",
  "atk-s0404a6:30_9": "“āyukappo”ti, idameva aṭṭhakathāya niyāmitaṁ.",
  "atk-s0404a6:31_0": "Yathā taṁ mārena pariyuṭṭhitacittoti ettha tanti nipātamattaṁ, yathā mārena pariyuṭṭhitacitto",
  "atk-s0404a6:31_1": "ajjhotthaṭacitto aññopi koci puthujjano paṭivijjhituṁ na sakkuṇeyya, evameva nāsakkhi",
  "atk-s0404a6:31_2": "paṭivijjhitunti attho. Māro hi yassa sabbena sabbaṁ dvādasa vipallāsā appahīnā, tassa",
  "atk-s0404a6:31_3": "cittaṁ pariyuṭṭhāti. Therassa ca cattāro vipallāsā appahīnā, tenassa māro cittaṁ",
  "atk-s0404a6:31_4": "pariyuṭṭhāsi. So pana cittapariyuṭṭhānaṁ karonto kiṁ karotīti? Bheravaṁ rūpārammaṇaṁ",
  "atk-s0404a6:31_5": "vā dasseti, saddārammaṇaṁ vā sāveti. Tato sattā taṁ disvā vā sutvā vā satiṁ vissajjetvā",
  "atk-s0404a6:31_6": "vivaṭamukhā honti, tesaṁ mukhena hatthaṁ pavesetvā hadayaṁ maddati, tato visaññāva",
  "atk-s0404a6:31_7": "hutvā tiṭṭhanti. Therassa panesa mukhe hatthaṁ pavesetuṁ kiṁ sakkhissati, bheravārammaṇaṁ",
  "atk-s0404a6:31_8": "pana dassesi. Taṁ disvā thero nimittobhāsaṁ nappaṭivijjhi. Bhagavā jānantoyeva kimatthaṁ",
  "atk-s0404a6:31_9": "yāva tatiyaṁ āmantesīti? Parato “tiṭṭhatu, bhante bhagavā”ti yācite “tuyhevetaṁ dukkaṭaṁ,",
  "atk-s0404a6:31_10": "tuyhevetaṁ aparaddha”nti dosāropanena so katanukaraṇatthaṁ.",
  "atk-s0404a6:32_0": "Māro pāpimāti ettha satte anatthe niyojento māretīti māro. Pāpimāti tasseva vevacanaṁ.",
  "atk-s0404a6:32_1": "So hi pāpadhammasamannāgatattā “pāpimā”ti vuccati. Kaṇho, antako, namuci, pamattabandhūtipi",
  "atk-s0404a6:32_2": "tasseva nāmāni. Bhāsitā kho panesāti ayañhi bhagavato sambodhipattiyā aṭṭhame sattāhe",
  "atk-s0404a6:32_3": "bodhimaṇḍeyeva āgantvā “bhagavā yadatthaṁ tumhehi pāramiyo pūritā, so vo attho anuppatto,",
  "atk-s0404a6:32_4": "paṭividdhaṁ sabbaññutaññāṇaṁ, kiṁ te lokavicāraṇenā”ti vatvā yathā ajja, evameva",
  "atk-s0404a6:32_5": "“parinibbātu dāni, bhante bhagavā”ti yāci. Bhagavā cassa “na tāvāha”ntiādīni vatvā",
  "atk-s0404a6:32_6": "paṭikkhipi. Taṁ sandhāya – “bhāsitā kho panesā, bhante”tiādimāha.",
  "atk-s0404a6:33_0": "Tattha viyattāti maggavasena byattā, tatheva vinītā, tathā visāradā. Bahussutāti",
  "atk-s0404a6:33_1": "tepiṭakavasena bahu sutaṁ etesanti bahussutā. Tameva dhammaṁ dhārentīti dhammadharā.",
  "atk-s0404a6:33_2": "Atha vā pariyattibahussutā ceva paṭivedhabahussutā ca. Pariyattipaṭivedhadhammānaṁyeva",
  "atk-s0404a6:33_3": "dhāraṇato dhammadharāti evamettha attho daṭṭhabbo. Dhammānudhammappaṭipannāti ariyadhammassa",
  "atk-s0404a6:33_4": "anudhammabhūtaṁ vipassanādhammaṁ paṭipannā. Sāmīcippaṭipannāti anucchavikapaṭipadaṁ",
  "atk-s0404a6:33_5": "paṭipannā. Anudhammacārinoti anudhammaṁ caraṇasīlā. Sakaṁ ācariyakanti attano ācariyavādaṁ.",
  "atk-s0404a6:33_6": "Ācikkhissantītiādīni sabbāni aññamaññavevacanāni. Sahadhammenāti sahetukena sakāraṇena",
  "atk-s0404a6:33_7": "vacanena. Sappāṭihāriyanti yāva niyyānikaṁ katvā dhammaṁ desessanti.",
  "atk-s0404a6:34_0": "Brahmacariyanti sikkhāttayasaṅgahitaṁ sakalaṁ sāsanabrahmacariyaṁ. Iddhanti samiddhaṁ",
  "atk-s0404a6:34_1": "jhānassādavasena. Phītanti vuddhipattaṁ sabbapāliphullaṁ viya abhiññāsampattivasena.",
  "atk-s0404a6:34_2": "Vitthārikanti vitthataṁ tasmiṁ tasmiṁ disābhāge patiṭṭhitavasena. Bāhujaññanti bahūhi",
  "atk-s0404a6:34_3": "ñātaṁ paṭividdhaṁ mahājanābhisamayavasena. Puthubhūtanti sabbākārena puthulabhāvappattaṁ.",
  "atk-s0404a6:34_4": "Kathaṁ? Yāva devamanussehi suppakāsitanti, yattakā viññujātikā devā ceva manussā",
  "atk-s0404a6:34_5": "ca atthi, sabbehi suṭṭhu pakāsitanti attho. Appossukkoti nirālayo. Tvañhi pāpima",
  "atk-s0404a6:34_6": "aṭṭhamasattāhato paṭṭhāya “parinibbātu dāni, bhante bhagavā, parinibbātu sugato”ti",
  "atk-s0404a6:34_7": "viravanto āhiṇḍittha. Ajja dāni paṭṭhāya vigatussāho hohi, mā mayhaṁ parinibbānatthaṁ",
  "atk-s0404a6:34_8": "vāyāmaṁ karohīti vadati.",
  "atk-s0404a6:35_0": "Sato sampajāno āyusaṅkhāraṁ ossajjīti satiṁ sūpaṭṭhitaṁ katvā ñāṇena paricchinditvā",
  "atk-s0404a6:35_1": "āyusaṅkhāraṁ vissajji pajahi. Tattha na bhagavā hatthena leḍḍuṁ viya āyusaṅkhāraṁ",
  "atk-s0404a6:35_2": "ossaji, temāsamattameva pana phalasamāpattiṁ samāpajjitvā tato paraṁ na samāpajjissāmīti",
  "atk-s0404a6:35_3": "cittaṁ uppādesi. Taṁ sandhāya vuttaṁ “ossajī”ti. Ussajītipi pāṭho. Mahābhūmicāloti",
  "atk-s0404a6:35_4": "mahanto pathavīkampo. Tadā kira dasasahassī lokadhātu kampittha. Bhiṁsanakoti bhayajanako.",
  "atk-s0404a6:35_5": "Devadundubhiyo ca phaliṁsūti devabheriyo phaliṁsu, devo sukkhagajjitaṁ gajji, akālavijjulatā",
  "atk-s0404a6:35_6": "nicchariṁsu, khaṇikavassaṁ vassīti vuttaṁ hoti.",
  "atk-s0404a6:36_0": "Udānaṁ udānesīti kasmā udānesi? Koci nāma vadeyya “bhagavā pacchato pacchato anubandhitvā",
  "atk-s0404a6:36_1": "‘parinibbātu, bhante’ti upadduto bhayena āyusaṅkhāraṁ vissajjesī”ti, tassokāso mā",
  "atk-s0404a6:36_2": "hotu, bhītassa hi udānaṁ nāma natthīti pītivegavissaṭṭhaṁ udānaṁ udānesi.",
  "atk-s0404a6:37_0": "Tattha sabbesaṁ soṇasiṅgālādīnampi paccakkhabhāvato tulitaṁ paricchinnanti tulaṁ.",
  "atk-s0404a6:37_1": "Kiṁ taṁ? Kāmāvacarakammaṁ. Na tulaṁ, na vā tulaṁ sadisamassa aññaṁ lokiyaṁ kammaṁ",
  "atk-s0404a6:37_2": "atthīti atulaṁ. Kiṁ taṁ? Mahaggatakammaṁ. Atha vā kāmāvacaraṁ rūpāvacaraṁ tulaṁ,",
  "atk-s0404a6:37_3": "arūpāvacaraṁ atulaṁ. Appavipākaṁ vā tulaṁ, bahuvipākaṁ atulaṁ. Sambhavanti sambhavahetubhūtaṁ,",
  "atk-s0404a6:37_4": "rāsikārakaṁ piṇḍakārakanti attho. Bhavasaṅkhāranti punabbhavasaṅkhāraṇakaṁ. Avassajīti",
  "atk-s0404a6:37_5": "vissajjesi. Munīti buddhamuni. Ajjhattaratoti niyakajjhattarato. Samāhitoti upacārappanāsamādhivasena",
  "atk-s0404a6:37_6": "samāhito. Abhindi kavacamivāti kavacaṁ viya abhindi. Attasambhavanti attani sañjātaṁ",
  "atk-s0404a6:37_7": "kilesaṁ. Idaṁ vuttaṁ hoti – savipākaṭṭhena sambhavaṁ, bhavābhisaṅkharaṇaṭṭhena bhavasaṅkhāranti",
  "atk-s0404a6:37_8": "ca laddhanāmaṁ tulātulasaṅkhātaṁ lokiyakammañca ossaji, saṅgāmasīse mahāyodho kavacaṁ",
  "atk-s0404a6:37_9": "viya attasambhavaṁ kilesañca ajjhattarato hutvā samāhito hutvā abhindīti.",
  "atk-s0404a6:38_0": "Atha vā tulanti tulento tīrento. Atulañca sambhavanti nibbānañceva sambhavañca. Bhavasaṅkhāranti",
  "atk-s0404a6:38_1": "bhavagāmikammaṁ. Avassaji munīti “pañcakkhandhā aniccā, pañcannaṁ khandhānaṁ nirodho",
  "atk-s0404a6:38_2": "nibbānaṁ nicca”ntiādinā nayena tulayanto buddhamuni bhave ādīnavaṁ, nibbāne ca ānisaṁsaṁ",
  "atk-s0404a6:38_3": "disvā taṁ khandhānaṁ mūlabhūtaṁ bhavasaṅkhāraṁ kammaṁ “kammakkhayāya saṁvattatī”ti",
  "atk-s0404a6:38_4": "evaṁ vuttena kammakkhayakarena ariyamaggena avassaji. Kathaṁ? Ajjhattarato samāhito,",
  "atk-s0404a6:38_5": "abhindi kavacamivattasambhavaṁ. So hi vipassanāvasena ajjhattarato, samathavasena",
  "atk-s0404a6:38_6": "samāhitoti evaṁ pubbabhāgato paṭṭhāya samathavipassanābalena kavacamiva attabhāvaṁ",
  "atk-s0404a6:38_7": "pariyonandhitvā ṭhitaṁ, attani sambhavattā “attasambhava”nti laddhanāmaṁ sabbakilesajālaṁ",
  "atk-s0404a6:38_8": "abhindi. Kilesābhāvena ca kataṁ kammaṁ appaṭisandhikattā avassaṭṭhaṁ nāma hotīti",
  "atk-s0404a6:38_9": "evaṁ kilesappahānena kammaṁ pajahi. Pahīnakilesassa ca bhayaṁ nāma natthi, tasmā",
  "atk-s0404a6:38_10": "abhītova āyusaṅkhāraṁ ossajji, abhītabhāvañāpanatthañca udānaṁ udānesīti veditabbo.",
  "atk-s0404a6:39_0": "Yaṁ mahāvātāti yena samayena yasmiṁ vā samaye mahāvātā. Vāyantīti upakkhepakavātā",
  "atk-s0404a6:39_1": "nāma uṭṭhahanti, te vāyantā saṭṭhisahassādhikanavayojanasatasahassabahalaṁ udakasandhārakavātaṁ",
  "atk-s0404a6:39_2": "upacchindanti, tato ākāse udakaṁ bhassati, tasmiṁ bhassante pathavī bhassati, puna",
  "atk-s0404a6:39_3": "vāto attano balena antodhammakaraṇe viya udakaṁ ābandhitvā gaṇhāti, tato udakaṁ uggacchati,",
  "atk-s0404a6:39_4": "tasmiṁ uggacchante pathavī uggacchati. Evaṁ udakaṁ kampitaṁ pathaviṁ kampeti. Etañca",
  "atk-s0404a6:39_5": "kampanaṁ yāvajjakālāpi hotiyeva, bahubhāvena pana ogacchanuggacchanaṁ na paññāyati.",
  "atk-s0404a6:40_0": "Mahiddhikā mahānubhāvāti ijjhanassa mahantatāya mahiddhikā, anubhavitabbassa mahantatāya",
  "atk-s0404a6:40_1": "mahānubhāvā. Parittāti dubbalā. Appamāṇāti balavā. So imaṁ pathaviṁ kampetīti so",
  "atk-s0404a6:40_2": "iddhiṁ nibbattetvā saṁvejento mahāmoggallāno viya, vīmaṁsanto vā mahānāgattherassa",
  "atk-s0404a6:40_3": "bhāgineyyo saṅgharakkhitasāmaṇero viya pathaviṁ kampeti. Saṅkampetīti samantato kampeti.",
  "atk-s0404a6:40_4": "Sampakampetīti tasseva vevacanaṁ. Iti imesu aṭṭhasu pathavikampesu paṭhamo dhātukopena,",
  "atk-s0404a6:40_5": "dutiyo iddhānubhāvena, tatiyacatutthā puññatejena, pañcamo ñāṇatejena, chaṭṭho sādhukāradānavasena,",
  "atk-s0404a6:40_6": "sattamo kāruññasabhāvena, aṭṭhamo ārodanena. Mātukucchiṁ okkamante ca tato nikkhamante",
  "atk-s0404a6:40_7": "ca mahāsatte tassa puññatejena pathavī akampittha, abhisambodhiyaṁ ñāṇatejābhihatā",
  "atk-s0404a6:40_8": "hutvā akampittha, dhammacakkappavattane sādhukārabhāvasaṇṭhitā sādhukāraṁ dadamānā",
  "atk-s0404a6:40_9": "akampittha, āyusaṅkhāraossajjane kāruññasabhāvasaṇṭhitā cittasaṅkhobhaṁ asahamānā",
  "atk-s0404a6:40_10": "akampittha, parinibbāne ārodanavegatunnā hutvā akampittha. Ayaṁ panattho pathavidevatāya",
  "atk-s0404a6:40_11": "vasena veditabbo. Mahābhūtapathaviyā panetaṁ natthi acetanattā. Sesaṁ sabbattha uttānatthamevāti.",
  "atk-s0404a6:41": "Bhūmicālavaggo sattamo."
}