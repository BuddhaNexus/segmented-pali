{
  "atk-abh02a9:0": "10. Bojjhaṅgavibhaṅgo",
  "atk-abh02a9:1": "1. Suttantabhājanīyavaṇṇanā",
  "atk-abh02a9:2_0": "466. Idāni tadanantare bojjhaṅgavibhaṅge sattāti gaṇanaparicchedo. Bojjhaṅgāti bodhiyā",
  "atk-abh02a9:2_1": "bodhissa vā aṅgāti bojjhaṅgā. Idaṁ vuttaṁ hoti – yā esā dhammasāmaggī yāya lokuttaramaggakkhaṇe",
  "atk-abh02a9:2_2": "uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "atk-abh02a9:2_3": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya",
  "atk-abh02a9:2_4": "dhammasāmaggiyā ariyasāvako bujjhatīti katvā bodhīti vuccati, bujjhati kilesasantānaniddāya",
  "atk-abh02a9:2_5": "uṭṭhahati, cattāri vā ariyasaccāni paṭivijjhati, nibbānameva vā sacchikaroti, tassā",
  "atk-abh02a9:2_6": "dhammasāmaggīsaṅkhātāya bodhiyā aṅgātipi bojjhaṅgā, jhānaṅgamaggaṅgādīni viya. Yo",
  "atk-abh02a9:2_7": "panesa yathāvuttappakārāya etāya dhammasāmaggiyā bujjhatīti katvā ariyasāvako bodhīti",
  "atk-abh02a9:2_8": "vuccati, tassa bodhissa aṅgātipi bojjhaṅgā, senaṅgarathaṅgādayo viya. Tenāhu aṭṭhakathācariyā",
  "atk-abh02a9:2_9": "– ‘‘bujjhanakassa puggalassa aṅgāti vā bojjhaṅgā’’ti.",
  "atk-abh02a9:3_0": "Apica ‘‘bojjhaṅgāti kenaṭṭhena bojjhaṅgā? Bodhāya saṁvattantīti bojjhaṅgā, bujjhantīti",
  "atk-abh02a9:3_1": "bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’ti",
  "atk-abh02a9:3_2": "iminā paṭisambhidānayenāpi bojjhaṅgattho veditabbo.",
  "atk-abh02a9:4_0": "Satisambojjhaṅgotiādīsu pasattho sundaro ca bojjhaṅgo sambojjhaṅgo, satiyeva sambojjhaṅgo",
  "atk-abh02a9:4_1": "satisambojjhaṅgo. Tattha upaṭṭhānalakkhaṇo satisambojjhaṅgo, pavicayalakkhaṇo dhammavicayasambojjhaṅgo,",
  "atk-abh02a9:4_2": "paggahalakkhaṇo vīriyasambojjhaṅgo, pharaṇalakkhaṇo pītisambojjhaṅgo, upasamalakkhaṇo",
  "atk-abh02a9:4_3": "passaddhisambojjhaṅgo, avikkhepalakkhaṇo samādhisambojjhaṅgo, paṭisaṅkhānalakkhaṇo",
  "atk-abh02a9:4_4": "upekkhāsambojjhaṅgo. Tesu ‘‘satiñca khvāhaṁ, bhikkhave, sabbatthikaṁ vadāmī’’ti (saṁ.",
  "atk-abh02a9:4_5": "ni. 5.234) vacanato sabbesaṁ bojjhaṅgānaṁ upakārakattā satisambojjhaṅgo paṭhamaṁ",
  "atk-abh02a9:4_6": "vutto. Tato paraṁ ‘‘so tathā sato viharanto taṁ dhammaṁ paññāya pavicinatī’’tiādinā",
  "atk-abh02a9:4_7": "(ma. ni. 150) nayena evaṁ anukkameneva nikkhepapayojanaṁ pāḷiyaṁ āgatameva.",
  "atk-abh02a9:5_0": "Kasmā panete satteva vuttā, anūnā anadhikāti? Līnuddhaccapaṭipakkhato sabbatthikato",
  "atk-abh02a9:5_1": "ca. Ettha hi tayo bojjhaṅgā līnassa paṭipakkhā, yathāha – ‘‘yasmiñca kho, bhikkhave,",
  "atk-abh02a9:5_2": "samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāya,",
  "atk-abh02a9:5_3": "kālo vīriyasambojjhaṅgassa bhāvanāya, kālo pītisambojjhaṅgassa bhāvanāyā’’ti (saṁ.",
  "atk-abh02a9:5_4": "ni. 5.234). Tayo uddhaccassa paṭipakkhā, yathāha – ‘‘yasmiñca kho, bhikkhave, samaye",
  "atk-abh02a9:5_5": "uddhataṁ cittaṁ hoti, kālo tasmiṁ samaye passaddhisambojjhaṅgassa bhāvanāya, kālo",
  "atk-abh02a9:5_6": "samādhisambojjhaṅgassa bhāvanāya, kālo upekkhāsambojjhaṅgassa bhāvanāyā’’ti (saṁ.",
  "atk-abh02a9:5_7": "ni. 5.234). Eko panettha loṇadhūpanaṁ viya sabbabyañjanesu, sabbakammikaamacco viya",
  "atk-abh02a9:5_8": "ca sabbesu rājakiccesu, sabbabojjhaṅgesu icchitabbato sabbatthiko, yathāha – ‘‘satiñca",
  "atk-abh02a9:5_9": "khvāhaṁ, bhikkhave, sabbatthikaṁ vadāmī’’ti. ‘‘Sabbatthaka’’ntipi pāḷi. Dvinnampi",
  "atk-abh02a9:5_10": "sabbattha icchitabbanti attho. Evaṁ līnuddhaccapaṭipakkhato sabbatthikato ca satteva vuttāti veditabbā.",
  "atk-abh02a9:6_0": "467. Idāni nesaṁ ekasmiṁyevārammaṇe attano attano kiccavasena nānākaraṇaṁ dassetuṁ",
  "atk-abh02a9:6_1": "tattha katamo satisambojjhaṅgotiādi āraddhaṁ. Tattha idha bhikkhūti imasmiṁ sāsane",
  "atk-abh02a9:6_2": "bhikkhu. Satimā hotīti paññāya paññavā, yasena yasavā, dhanena dhanavā viya satiyā",
  "atk-abh02a9:6_3": "satimā hoti, satisampannoti attho. Paramenāti uttamena; tañhi paramatthasaccassa",
  "atk-abh02a9:6_4": "nibbānassa ceva maggassa ca anulomato paramaṁ nāma hoti uttamaṁ seṭṭhaṁ. Satinepakkenāti",
  "atk-abh02a9:6_5": "nepakkaṁ vuccati paññā; satiyā ceva nepakkena cāti attho.",
  "atk-abh02a9:7_0": "Kasmā pana imasmiṁ satibhājanīye paññā saṅgahitāti? Satiyā balavabhāvadīpanatthaṁ.",
  "atk-abh02a9:7_1": "Sati hi paññāya saddhimpi uppajjati vināpi, paññāya saddhiṁ uppajjamānā balavatī",
  "atk-abh02a9:7_2": "hoti, vinā uppajjamānā dubbalā. Tenassā balavabhāvadīpanatthaṁ paññā saṅgahitā. Yathā",
  "atk-abh02a9:7_3": "hi dvīsu disāsu dve rājamahāmattā tiṭṭheyyuṁ; tesu eko rājaputtaṁ gahetvā tiṭṭheyya,",
  "atk-abh02a9:7_4": "eko attano dhammatāya ekakova tesu rājaputtaṁ gahetvā ṭhito attanopi tejena rājaputtassapi",
  "atk-abh02a9:7_5": "tejena tejavā hoti; attano dhammatāya ṭhito na tena samatejo hoti; evameva rājaputtaṁ",
  "atk-abh02a9:7_6": "gahetvā ṭhitamahāmatto viya paññāya saddhiṁ uppannā sati, attano dhammatāya ṭhito",
  "atk-abh02a9:7_7": "viya vinā paññāya uppannā. Tattha yathā rājaputtaṁ gahetvā ṭhito attanopi tejena",
  "atk-abh02a9:7_8": "rājaputtassapi tejena tejavā hoti, evaṁ paññāya saddhiṁ uppannā sati balavatī hoti;",
  "atk-abh02a9:7_9": "yathā attano dhammatāya ṭhito na tena samatejo hoti, evaṁ vinā paññāya uppannā dubbalā",
  "atk-abh02a9:7_10": "hotīti balavabhāvadīpanatthaṁ paññā gahitāti.",
  "atk-abh02a9:8_0": "Cirakatampīti attano vā parassa vā kāyena cirakataṁ vattaṁ vā kasiṇamaṇḍalaṁ vā kasiṇaparikammaṁ",
  "atk-abh02a9:8_1": "vā. Cirabhāsitampīti attanā vā parena vā vācāya cirabhāsitaṁ bahukampi, vattasīse",
  "atk-abh02a9:8_2": "ṭhatvā dhammakathaṁ vā kammaṭṭhānavinicchayaṁ vā, vimuttāyatanasīse vā ṭhatvā dhammakathameva.",
  "atk-abh02a9:8_3": "Saritā hotīti taṁ kāyaviññattiṁ vacīviññattiñca samuṭṭhāpetvā pavattaṁ arūpadhammakoṭṭhāsaṁ",
  "atk-abh02a9:8_4": "‘evaṁ uppajjitvā evaṁ niruddho’ti saritā hoti. Anussaritāti punappunaṁ saritā. Ayaṁ",
  "atk-abh02a9:8_5": "vuccati satisambojjhaṅgoti ayaṁ evaṁ uppannā sesabojjhaṅgasamuṭṭhāpikā vipassanāsampayuttā",
  "atk-abh02a9:8_6": "sati satisambojjhaṅgo nāma kathīyati.",
  "atk-abh02a9:9_0": "So tathā sato viharantoti so bhikkhu tenākārena uppannāya satiyā sato hutvā viharanto.",
  "atk-abh02a9:9_1": "Taṁ dhammanti taṁ cirakataṁ cirabhāsitaṁ heṭṭhā vuttappakāraṁ dhammaṁ. Paññāya pavicinatīti",
  "atk-abh02a9:9_2": "paññāya ‘aniccaṁ dukkhaṁ anattā’ti pavicinati. Pavicaratīti ‘aniccaṁ dukkhaṁ anattā’ti",
  "atk-abh02a9:9_3": "tattha paññaṁ carāpento pavicarati. Parivīmaṁsaṁ āpajjatīti olokanaṁ gavesanaṁ āpajjati.",
  "atk-abh02a9:9_4": "Ayaṁ vuccatīti idaṁ vuttappakāraṁ bojjhaṅgasamuṭṭhāpakaṁ vipassanāñāṇaṁ dhammavicayasambojjhaṅgo nāma vuccati.",
  "atk-abh02a9:10_0": "Tassa taṁ dhammanti tassa bhikkhuno taṁ heṭṭhā vuttappakāraṁ dhammaṁ. Āraddhaṁ hotīti",
  "atk-abh02a9:10_1": "paripuṇṇaṁ hoti paggahitaṁ. Asallīnanti āraddhattāyeva asallīnaṁ. Ayaṁ vuccatīti",
  "atk-abh02a9:10_2": "idaṁ bojjhaṅgasamuṭṭhāpakaṁ vipassanāsampayuttaṁ vīriyaṁ vīriyasambojjhaṅgo nāma vuccati.",
  "atk-abh02a9:11": "Nirāmisāti kāmāmisalokāmisavaṭṭāmisānaṁ abhāvena nirāmisā parisuddhā. Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā pīti pītisambojjhaṅgo nāma vuccati.",
  "atk-abh02a9:12_0": "Pītimanassāti pītisampayuttacittassa. Kāyopi passambhatīti khandhattayasaṅkhāto nāmakāyo",
  "atk-abh02a9:12_1": "kilesadarathapaṭippassaddhiyā passambhati. Cittampīti viññāṇakkhandhopi tatheva passambhati.",
  "atk-abh02a9:12_2": "Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā passaddhi passaddhisambojjhaṅgo nāma vuccati.",
  "atk-abh02a9:13_0": "Passaddhakāyassa sukhinoti passaddhakāyatāya uppannasukhena sukhitassa. Samādhiyatīti",
  "atk-abh02a9:13_1": "sammā ādhiyati, niccalaṁ hutvā ārammaṇe ṭhapīyati, appanāppattaṁ viya hoti. Ayaṁ",
  "atk-abh02a9:13_2": "vuccatīti ayaṁ bojjhaṅgasamuṭṭhāpikā vipassanāsampayuttā cittekaggatā samādhisambojjhaṅgo nāma vuccati.",
  "atk-abh02a9:14_0": "Tathā samāhitanti tena appanāppattena viya samādhinā samāhitaṁ. Sādhukaṁ ajjhupekkhitā",
  "atk-abh02a9:14_1": "hotīti suṭṭhu ajjhupekkhitā hoti; tesaṁ dhammānaṁ pahānavaḍḍhane abyāvaṭo hutvā ajjhupekkhati.",
  "atk-abh02a9:14_2": "Ayaṁvuccatīti ayaṁ channaṁ bojjhaṅgānaṁ anosakkanaanativattanabhāvasādhako majjhattākāro",
  "atk-abh02a9:14_3": "upekkhāsambojjhaṅgo nāma vuccati.",
  "atk-abh02a9:15": "Ettāvatā kiṁ kathitaṁ nāma hoti? Apubbaṁ acarimaṁ ekacittakkhaṇe nānārasalakkhaṇā pubbabhāgavipassanā bojjhaṅgā kathitā hontīti.",
  "atk-abh02a9:16": "Paṭhamo nayo.",
  "atk-abh02a9:17_0": "468-469. Idāni yena pariyāyena satta bojjhaṅgā cuddasa honti, tassa pakāsanatthaṁ",
  "atk-abh02a9:17_1": "dutiyanayaṁ dassento puna satta bojjhaṅgātiādimāha. Tatrāyaṁ anupubbapadavaṇṇanā",
  "atk-abh02a9:17_2": "– ajjhattaṁ dhammesu satīti ajjhattikasaṅkhāre pariggaṇhantassa uppannā sati. Bahiddhā",
  "atk-abh02a9:17_3": "dhammesu satīti bahiddhāsaṅkhāre pariggaṇhantassa uppannā sati. Yadapīti yāpi. Tadapīti",
  "atk-abh02a9:17_4": "sāpi. Abhiññāyāti abhiññeyyadhamme abhijānanatthāya. Sambodhāyāti sambodhi vuccati",
  "atk-abh02a9:17_5": "maggo, maggatthāyāti attho. Nibbānāyāti vānaṁ vuccati taṇhā; sā tattha natthīti nibbānaṁ,",
  "atk-abh02a9:17_6": "tadatthāya, asaṅkhatāya amatadhātuyā sacchikiriyatthāya saṁvattatīti attho. Dhammavicayasambojjhaṅgepi eseva nayo.",
  "atk-abh02a9:18_0": "Kāyikaṁ vīriyanti caṅkamaṁ adhiṭṭhahantassa uppannavīriyaṁ. Cetasikaṁ vīriyanti ‘‘na",
  "atk-abh02a9:18_1": "tāvāhaṁ imaṁ pallaṅkaṁ bhindissāmi yāva me na anupādāya āsavehi cittaṁ vimuccissatī’’ti",
  "atk-abh02a9:18_2": "evaṁ kāyapayogaṁ vinā uppannavīriyaṁ. Kāyapassaddhīti tiṇṇaṁ khandhānaṁ darathapassaddhi.",
  "atk-abh02a9:18_3": "Cittapassaddhīti viññāṇakkhandhassa darathapassaddhi. Upekkhāsambojjhaṅge satisambojjhaṅgasadisova",
  "atk-abh02a9:18_4": "vinicchayo. Imasmiṁ naye satta bojjhaṅgā lokiyalokuttaramissakā kathitā.",
  "atk-abh02a9:19_0": "Porāṇakattherā pana ‘ettakena pākaṭaṁ na hotī’ti vibhajitvā dassesuṁ. Etesu hi ajjhattadhammesu",
  "atk-abh02a9:19_1": "sati pavicayo upekkhāti ime tayo attano khandhārammaṇattā lokiyāva honti. Tathā maggaṁ",
  "atk-abh02a9:19_2": "appattaṁ kāyikavīriyaṁ. Avitakkaavicārā pana pītisamādhiyo lokuttarā honti. Sesā",
  "atk-abh02a9:19_3": "lokiyalokuttaramissakāti.",
  "atk-abh02a9:20_0": "Tattha ajjhattaṁ tāva dhammesu satipavicayaupekkhā ajjhattārammaṇā, lokuttarā pana",
  "atk-abh02a9:20_1": "bahiddhārammaṇāti tesaṁ lokuttarabhāvo mā yujjittha. Caṅkamappayogena nibbattavīriyampi",
  "atk-abh02a9:20_2": "lokiyanti vadanto na kilamati. Avitakkaavicārā pana pītisamādhiyo kadā lokuttarā",
  "atk-abh02a9:20_3": "hontīti? Kāmāvacare tāva pītisambojjhaṅgo labbhati, avitakkaavicārā pīti na labbhati.",
  "atk-abh02a9:20_4": "Rūpāvacare avitakkaavicārā pīti labbhati, pītisambojjhaṅgo pana na labbhati. Arūpāvacare",
  "atk-abh02a9:20_5": "sabbena sabbaṁ na labbhati. Ettha pana alabbhamānakaṁ upādāya labbhamānakāpi paṭikkhittā.",
  "atk-abh02a9:20_6": "Evamayaṁ avitakkaavicāro pītisambojjhaṅgo kāmāvacaratopi nikkhanto rūpāvacaratopi",
  "atk-abh02a9:20_7": "arūpāvacaratopīti nibbattitalokuttaro yevāti kathito.",
  "atk-abh02a9:21_0": "Tathā kāmāvacare samādhisambojjhaṅgo labbhati, avitakkaavicāro pana samādhi na labbhati.",
  "atk-abh02a9:21_1": "Rūpāvacaraarūpāvacaresu avitakkaavicāro samādhi labbhati, samādhisambojjhaṅgo pana",
  "atk-abh02a9:21_2": "na labbhati. Ettha pana alabbhamānakaṁ upādāya labbhamānakopi paṭikkhitto. Evamayaṁ",
  "atk-abh02a9:21_3": "avitakkaavicāro samādhi kāmāvacaratopi nikkhanto rūpāvacaratopi arūpāvacaratopīti",
  "atk-abh02a9:21_4": "nibbattitalokuttaro yevāti kathito.",
  "atk-abh02a9:22_0": "Apica lokiyaṁ gahetvā lokuttaro kātabbo; lokuttaraṁ gahetvā lokiyo kātabbo. Ajjhattadhammesu",
  "atk-abh02a9:22_1": "hi satipavicayaupekkhānaṁ lokuttarabhāvanākālopi atthi. Tatridaṁ suttaṁ – ‘‘ajjhattavimokkhaṁ",
  "atk-abh02a9:22_2": "khvāhaṁ, āvuso, sabbupādānakkhayaṁ vadāmi; evamassime āsavā nānusentī’’ti (saṁ. ni.",
  "atk-abh02a9:22_3": "2.32 thokaṁ visadisaṁ) iminā suttena lokuttarā honti. Yadā pana caṅkamapayogena nibbatte",
  "atk-abh02a9:22_4": "kāyikavīriye anupasanteyeva vipassanā maggena ghaṭīyati, tadā taṁ lokuttaraṁ hoti.",
  "atk-abh02a9:22_5": "Ye pana therā ‘‘kasiṇajjhāne, ānāpānajjhāne, brahmavihārajjhāne ca bojjhaṅgo uddharanto",
  "atk-abh02a9:22_6": "na vāretabbo’’ti vadanti, tesaṁ vāde avitakkaavicārā pītisamādhisambojjhaṅgā lokiyā hontīti.",
  "atk-abh02a9:23": "Dutiyo nayo.",
  "atk-abh02a9:24_0": "470-471. Idāni bojjhaṅgānaṁ bhāvanāvasena pavattaṁ tatiyanayaṁ dassento puna satta",
  "atk-abh02a9:24_1": "bojjhaṅgātiādimāha. Tatthāpi ayaṁ anupubbapadavaṇṇanā – bhāvetīti vaḍḍheti; attano",
  "atk-abh02a9:24_2": "santāne punappunaṁ janeti abhinibbatteti. Vivekanissitanti viveke nissitaṁ. Vivekoti",
  "atk-abh02a9:24_3": "vivittatā. So cāyaṁ tadaṅgaviveko, vikkhambhanasamucchedapaṭippassaddhinissaraṇavivekoti",
  "atk-abh02a9:24_4": "pañcavidho. Tattha tadaṅgaviveko nāma vipassanā. Vikkhambhanaviveko nāma aṭṭha samāpattiyo.",
  "atk-abh02a9:24_5": "Samucchedaviveko nāma maggo. Paṭippassaddhiviveko nāma phalaṁ. Nissaraṇaviveko nāma",
  "atk-abh02a9:24_6": "sabbanimittanissaṭaṁ nibbānaṁ. Evametasmiṁ pañcavidhe viveke nissitaṁ vivekanissitanti",
  "atk-abh02a9:24_7": "tadaṅgavivekanissitaṁ samucchedavivekanissitaṁ nissaraṇavivekanissitañca satisambojjhaṅgaṁ",
  "atk-abh02a9:24_8": "bhāvetīti ayamattho veditabbo.",
  "atk-abh02a9:25_0": "Tathā hi ayaṁ satisambojjhaṅgabhāvanānuyogamanuyutto yogī vipassanākkhaṇe kiccato",
  "atk-abh02a9:25_1": "tadaṅgavivekanissitaṁ, ajjhāsayato nissaraṇavivekanissitaṁ, maggakāle pana kiccato",
  "atk-abh02a9:25_2": "samucchedavivekanissitaṁ, ārammaṇato nissaraṇavivekanissitaṁ, satisambojjhaṅgaṁ bhāveti.",
  "atk-abh02a9:25_3": "Pañcavivekanissitampīti eke. Te hi na kevalaṁ balavavipassanāmaggaphalakkhaṇesu eva",
  "atk-abh02a9:25_4": "bojjhaṅgaṁ uddharanti, vipassanāpādakakasiṇajjhānaānāpānāsubhabrahmavihārajjhānesupi",
  "atk-abh02a9:25_5": "uddharanti, na ca paṭisiddhā aṭṭhakathācariyehi . Tasmā tesaṁ matena etesaṁ jhānānaṁ",
  "atk-abh02a9:25_6": "pavattikkhaṇe kiccato eva vikkhambhanavivekanissitaṁ. Yathā ca vipassanākkhaṇe ‘‘ajjhāsayato",
  "atk-abh02a9:25_7": "nissaraṇavivekanissita’’nti vuttaṁ, evaṁ ‘‘paṭippassaddhivivekanissitampi bhāvetī’’ti",
  "atk-abh02a9:25_8": "vattuṁ vaṭṭati. Esa nayo virāganissitādīsu. Vivekatthā eva hi virāgādayo.",
  "atk-abh02a9:26_0": "Kevalañcettha vossaggo duvidho – pariccāgavossaggo ca pakkhandanavossaggo cāti. Tattha",
  "atk-abh02a9:26_1": "‘pariccāgavossaggo’ti vipassanākkhaṇe ca tadaṅgavasena maggakkhaṇe ca samucchedavasena",
  "atk-abh02a9:26_2": "kilesappahānaṁ. ‘Pakkhandanavossaggo’ti vipassanākkhaṇe tanninnabhāvena, maggakkhaṇe",
  "atk-abh02a9:26_3": "pana ārammaṇakaraṇena nibbānapakkhandanaṁ. Tadubhayampi imasmiṁ lokiyalokuttaramissake",
  "atk-abh02a9:26_4": "atthavaṇṇanānaye vaṭṭati. Tathā hi ayaṁ sati sambojjhaṅgo yathāvuttena pakārena kilese",
  "atk-abh02a9:26_5": "pariccajati, nibbānañca pakkhandati.",
  "atk-abh02a9:27_0": "Vossaggapariṇāminti iminā pana sakalena vacanena vossaggatthaṁ pariṇamantaṁ pariṇatañca,",
  "atk-abh02a9:27_1": "paripaccantaṁ paripakkañcāti idaṁ vuttaṁ hoti. Ayañhi bojjhaṅgabhāvanamanuyutto bhikkhu",
  "atk-abh02a9:27_2": "yathā satisambojjhaṅgo kilesapariccāgavossaggatthaṁ nibbānapakkhandanavossaggatthañca",
  "atk-abh02a9:27_3": "paripaccati, yathā ca paripakko hoti, tathā naṁ bhāvetīti. Esa nayo sesabojjhaṅgesupi.",
  "atk-abh02a9:27_4": "Imasmimpi naye lokiyalokuttaramissakā bojjhaṅgā kathitāti.",
  "atk-abh02a9:28": "Suttantabhājanīyavaṇṇanā.",
  "atk-abh02a9:29": "2. Abhidhammabhājanīyavaṇṇanā",
  "atk-abh02a9:30_0": "472. Abhidhammabhājanīye sattapi bojjhaṅge ekato pucchitvā vissajjanassa ca pāṭiyekkaṁ",
  "atk-abh02a9:30_1": "pucchitvā vissajjanassa ca vasena dve nayā. Tesaṁ atthavaṇṇanā heṭṭhā vuttanayeneva veditabbā.",
  "atk-abh02a9:31_0": "Upekkhāsambojjhaṅganiddese pana upekkhanavasena upekkhā. Upekkhanākāro upekkhanā.",
  "atk-abh02a9:31_1": "Upekkhitabbayutte samappavatte dhamme ikkhati, na codetīti upekkhā. Puggalaṁ upekkhāpetīti",
  "atk-abh02a9:31_2": "upekkhanā . Bojjhaṅgabhāvappattiyā lokiyaupekkhanāya adhikā upekkhanā ajjhupekkhanā.",
  "atk-abh02a9:31_3": "Abyāpārāpajjanena majjhattabhāvo majjhattatā. Sā pana cittassa, na sattassāti dīpetuṁ",
  "atk-abh02a9:31_4": "majjhattatā cittassāti vuttanti. Ayamettha anupubbapadavaṇṇanā.",
  "atk-abh02a9:32_0": "Nayā panettha gaṇetabbā – sattannampi hi bojjhaṅgānaṁ ekato pucchitvā vissajjane",
  "atk-abh02a9:32_1": "ekekamagge nayasahassaṁ nayasahassanti cattāri nayasahassāni vibhattāni. Pāṭiyekkaṁ",
  "atk-abh02a9:32_2": "pucchitvā vissajjane ekekabojjhaṅgavasena cattāri cattārīti satta catukkā aṭṭhavīsati.",
  "atk-abh02a9:32_3": "Tāni purimehi catūhi saddhiṁ dvattiṁsāti sabbānipi abhidhammabhājanīye dvattiṁsa",
  "atk-abh02a9:32_4": "nayasahassāni vibhattāni kusalāneva. Yasmā pana phalakkhaṇepi bojjhaṅgā labbhanti,",
  "atk-abh02a9:32_5": "kusalahetukāni ca sāmaññaphalāni, tasmā tesupi bojjhaṅgadassanatthaṁ kusalaniddesapubbaṅgamāya",
  "atk-abh02a9:32_6": "eva tantiyā vipākanayo āraddho. Sopi ekato pucchitvā vissajjanassa ca, pāṭiyekkaṁ",
  "atk-abh02a9:32_7": "pucchitvā vissajjanassa ca vasena duvidho hoti. Sesamettha heṭṭhā vuttanayeneva veditabbaṁ.",
  "atk-abh02a9:32_8": "Vipāke pana kusalato tiguṇā nayā kātabbāti.",
  "atk-abh02a9:33": "Abhidhammabhājanīyavaṇṇanā.",
  "atk-abh02a9:34": "3. Pañhāpucchakavaṇṇanā",
  "atk-abh02a9:35_0": "482. Pañhāpucchake pāḷianusāreneva bojjhaṅgānaṁ kusalādibhāvo veditabbo. Ārammaṇattikesu",
  "atk-abh02a9:35_1": "pana sabbepete appamāṇaṁ nibbānaṁ ārabbha pavattito appamāṇārammaṇā eva, na maggārammaṇā.",
  "atk-abh02a9:35_2": "Sahajātahetuvasena panettha kusalā maggahetukā, vīriyaṁ vā vīmaṁsaṁ vā jeṭṭhakaṁ",
  "atk-abh02a9:35_3": "katvā maggabhāvanākāle maggādhipatino, chandacittajeṭṭhikāya maggabhāvanāya na vattabbā",
  "atk-abh02a9:35_4": "maggādhipatinoti, phalakālepi na vattabbā eva.",
  "atk-abh02a9:36_0": "Atītādīsu ekārammaṇabhāvenapi na vattabbā, nibbānassa pana bahiddhādhammattā bahiddhārammaṇā",
  "atk-abh02a9:36_1": "nāma hontīti. Evametasmiṁ pañhāpucchakepi nibbattitalokuttarāva bojjhaṅgā kathitā",
  "atk-abh02a9:36_2": ". Sammāsambuddhena hi suttantabhājanīyasseva paṭhamanayasmiṁ lokiyā, dutiyatatiyesu",
  "atk-abh02a9:36_3": "lokiyalokuttaramissakā bojjhaṅgā kathitā. Abhidhammabhājanīyassa pana catūsupi nayesu",
  "atk-abh02a9:36_4": "imasmiñca pañhāpucchake lokuttarāyevāti evamayaṁ bojjhaṅgavibhaṅgopi teparivaṭṭaṁ",
  "atk-abh02a9:36_5": "nīharitvāva bhājetvā dassitoti.",
  "atk-abh02a9:37": "Sammohavinodaniyā vibhaṅgaṭṭhakathāya",
  "atk-abh02a9:38": "Bojjhaṅgavibhaṅgavaṇṇanā niṭṭhitā."
}