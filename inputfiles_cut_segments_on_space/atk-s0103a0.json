{
  "atk-s0103a0:0": "Namo tassa bhagavato arahato sammāsambuddhassa",
  "atk-s0103a0:1": "Dīghanikāye",
  "atk-s0103a0:2": "Pāthikavaggaṭṭhakathā",
  "atk-s0103a0:3": "1. Pāthikasuttavaṇṇanā",
  "atk-s0103a0:4": "Sunakkhattavatthuvaṇṇanā",
  "atk-s0103a0:5_0": "1.Evaṁme sutaṁ…pe… mallesu viharatīti pāthikasuttaṁ. Tatrāyaṁ apubbapadavaṇṇanā.",
  "atk-s0103a0:5_1": "Mallesu viharatīti mallā nāma jānapadino rājakumārā, tesaṁ nivāso ekopi janapado",
  "atk-s0103a0:5_2": "ruḷhīsaddena “mallā”ti vuccati, tasmiṁ mallesu janapade. “Anupiyaṁ nāma mallānaṁ",
  "atk-s0103a0:5_3": "nigamo”ti anupiyanti evaṁnāmako mallānaṁ janapadassa eko nigamo, taṁ gocaragāmaṁ",
  "atk-s0103a0:5_4": "katvā ekasmiṁ chāyūdakasampanne vanasaṇḍe viharatīti attho. Anopiyantipi pāṭho. Pāvisīti",
  "atk-s0103a0:5_5": "paviṭṭho. Bhagavā pana na tāva paviṭṭho, pavisissāmīti nikkhantattā pana pāvisīti",
  "atk-s0103a0:5_6": "vutto. Yathā kiṁ, yathā “gāmaṁ gamissāmī”ti nikkhanto puriso taṁ gāmaṁ apattopi “kuhiṁ",
  "atk-s0103a0:5_7": "itthannāmo”ti vutte “gāmaṁ gato”ti vuccati, evaṁ. Etadahosīti gāmasamīpe ṭhatvā sūriyaṁ",
  "atk-s0103a0:5_8": "olokentassa etadahosi. Atippago khoti ativiya pago kho, na tāva kulesu yāgubhattaṁ",
  "atk-s0103a0:5_9": "niṭṭhitanti. Kiṁ pana bhagavā kālaṁ ajānitvā nikkhantoti? Na ajānitvā. Paccūsakāleyeva",
  "atk-s0103a0:5_10": "hi bhagavā ñāṇajālaṁ pattharitvā lokaṁ volokento ñāṇajālassa anto paviṭṭhaṁ bhaggavagottaṁ",
  "atk-s0103a0:5_11": "channaparibbājakaṁ disvā “ajjāhaṁ imassa paribbājakassa mayā pubbe katakāraṇaṁ samāharitvā",
  "atk-s0103a0:5_12": "dhammaṁ kathessāmi, sā dhammakathā assa mayi pasādappaṭilābhavasena saphalā bhavissatī”ti",
  "atk-s0103a0:5_13": "ñatvāva paribbājakārāmaṁ pavisitukāmo atippagova nikkhami. Tasmā tattha pavisitukāmatāya",
  "atk-s0103a0:5_14": "evaṁ cittaṁ uppādesi.",
  "atk-s0103a0:6_0": "2.Etadavocāti bhagavantaṁ disvā mānathaddhataṁ akatvā satthāraṁ paccuggantvā etaṁ",
  "atk-s0103a0:6_1": "etu kho, bhantetiādikaṁ vacanaṁ avoca. Imaṁ pariyāyanti imaṁ vāraṁ, ajja imaṁ āgamanavāranti",
  "atk-s0103a0:6_2": "attho. Kiṁ pana bhagavā pubbepi tattha gatapubboti? Na gatapubbo, lokasamudācāravasena",
  "atk-s0103a0:6_3": "pana evamāha. Lokiyā hi cirassaṁ āgatampi anāgatapubbampi manāpajātikaṁ āgataṁ disvā",
  "atk-s0103a0:6_4": "“kuto bhavaṁ āgato, cirassaṁ bhavaṁ āgato, kathaṁ te idhāgamanamaggo ñāto, kiṁ maggamūḷhosī”tiādīni",
  "atk-s0103a0:6_5": "vadanti. Tasmā ayampi lokasamudācāravasena evamāhāti veditabbo. Idamāsananti attano",
  "atk-s0103a0:6_6": "nisinnāsanaṁ papphoṭetvā sampādetvā dadamāno evamāha. Sunakkhatto licchaviputtoti",
  "atk-s0103a0:6_7": "sunakkhatto nāma licchavirājaputto. So kira tassa gihisahāyo hoti, kālena kālaṁ tassa",
  "atk-s0103a0:6_8": "santikaṁ gacchati. Paccakkhātoti “paccakkhāmi dānāhaṁ, bhante, bhagavantaṁ na dānāhaṁ,",
  "atk-s0103a0:6_9": "bhante, bhagavantaṁ uddissa viharissāmī”ti evaṁ paṭiakkhāto nissaṭṭho pariccatto.",
  "atk-s0103a0:7_0": "3.Bhagavantaṁ uddissāti bhagavā me satthā “bhagavato ahaṁ ovādaṁ paṭikaromī”ti evaṁ",
  "atk-s0103a0:7_1": "apadisitvā. Ko santo kaṁ paccācikkhasīti yācako vā yācitakaṁ paccācikkheyya, yācitako",
  "atk-s0103a0:7_2": "vā yācakaṁ. Tvaṁ pana neva yācako na yācitako, evaṁ sante, moghapurisa, ko santo",
  "atk-s0103a0:7_3": "ko samāno kaṁ paccācikkhasīti dasseti. Passa moghapurisāti passa tucchapurisa. Yāvañca",
  "atk-s0103a0:7_4": "te idaṁ aparaddhanti yattakaṁ idaṁ tava aparaddhaṁ, yattako te aparādho tattako dosoti",
  "atk-s0103a0:7_5": "evāhaṁ bhaggava tassa dosaṁ āropesinti dasseti.",
  "atk-s0103a0:8_0": "4.Uttarimanussadhammāti pañcasīladasasīlasaṅkhātā manussadhammāuttari. Iddhipāṭihāriyanti",
  "atk-s0103a0:8_1": "iddhibhūtaṁ pāṭihāriyaṁ. Kate vāti katamhi vā. Yassatthāyāti yassa dukkhakkhayassa",
  "atk-s0103a0:8_2": "atthāya. Soniyyāti takkarassāti so dhammo takkarassa yathā mayā dhammo desito, tathā",
  "atk-s0103a0:8_3": "kārakassa sammā paṭipannassa puggalassa sabbavaṭṭadukkhakkhayāya amatanibbānasacchikiriyāya",
  "atk-s0103a0:8_4": "gacchati, na gacchati, saṁvattati, na saṁvattatīti pucchati. Tatra sunakkhattāti",
  "atk-s0103a0:8_5": "tasmiṁ sunakkhatta mayā desite dhamme takkarassa sammā dukkhakkhayāya saṁvattamāne",
  "atk-s0103a0:8_6": "kiṁ uttarimanussadhammā iddhipāṭihāriyaṁ kataṁ karissati, ko tena katena attho. Tasmiñhi",
  "atk-s0103a0:8_7": "katepi akatepi mama sāsanassa parihāni natthi, devamanussānañhi amatanibbānasampāpanatthāya",
  "atk-s0103a0:8_8": "ahaṁ pāramiyo pūresiṁ, na pāṭihāriyakaraṇatthāyāti pāṭihāriyassa niratthakataṁ dassetvā",
  "atk-s0103a0:8_9": "“passa, moghapurisā”ti dutiyaṁ dosaṁ āropesi.",
  "atk-s0103a0:9": "5.Aggaññanti lokapaññattiṁ. “Idaṁ nāma lokassa agga”nti evaṁ jānitabbampi aggaṁ mariyādaṁ na taṁ paññapetīti vadati. Sesamettha anantaravādānusāreneva veditabbaṁ.",
  "atk-s0103a0:10_0": "6.Anekapariyāyena khoti idaṁ kasmā āraddhaṁ. Sunakkhatto kira “bhagavato guṇaṁ makkhessāmi,",
  "atk-s0103a0:10_1": "“dosaṁ paññapessāmī”ti ettakaṁ vippalapitvā bhagavato kathaṁ suṇanto appatiṭṭho niravo aṭṭhāsi.",
  "atk-s0103a0:11_0": "Atha bhagavā – “sunakkhatta, evaṁ tvaṁ makkhibhāve ṭhito sayameva garahaṁ pāpuṇissasī”ti",
  "atk-s0103a0:11_1": "makkhibhāve ādīnavadassanatthaṁ anekapariyāyenātiādimāha. Tattha anekapariyāyenāti",
  "atk-s0103a0:11_2": "anekakāraṇena. Vajjigāmeti vajjirājānaṁ gāme, vesālīnagare no visahīti nāsakkhi.",
  "atk-s0103a0:11_3": "So avisahantoti so sunakkhatto yassa pubbe tiṇṇaṁ ratanānaṁ vaṇṇaṁ kathentassa mukhaṁ",
  "atk-s0103a0:11_4": "nappahoti, so dāni teneva mukhena avaṇṇaṁ katheti, addhā avisahanto asakkonto brahmacariyaṁ",
  "atk-s0103a0:11_5": "carituṁ attano bālatāya avaṇṇaṁ kathetvā hīnāyāvatto. Buddho pana subuddhova, dhammo",
  "atk-s0103a0:11_6": "svākkhātova, saṅgho suppaṭipannova. Evaṁ tīṇi ratanāni thomentā manussā tuyheva dosaṁ",
  "atk-s0103a0:11_7": "dassessantīti. Iti kho teti evaṁ kho te, sunakkhatta, vattāro bhavissanti. Tato evaṁ",
  "atk-s0103a0:11_8": "dose uppanne satthā atītānāgate appaṭihatañāṇo, mayhaṁ evaṁ doso uppajjissatīti jānantopi",
  "atk-s0103a0:11_9": "puretaraṁ na kathesīti vattuṁ na lacchasīti dasseti. Apakkamevāti apakkamiyeva, apakkanto",
  "atk-s0103a0:11_10": "vā cutoti attho. Yathātaṁ āpāyikoti yathā apāye nibbattanāraho satto apakkameyya,",
  "atk-s0103a0:11_11": "evameva apakkamīti attho.",
  "atk-s0103a0:12": "Korakkhattiyavatthuvaṇṇanā",
  "atk-s0103a0:13_0": "7.Ekamidāhanti iminā kiṁ dasseti? Idaṁ suttaṁ dvīhi padehi ābaddhaṁ iddhipāṭihāriyaṁ",
  "atk-s0103a0:13_1": "na karotīti ca aggaññaṁ na paññapetīti ca. Tattha “aggaññaṁ na paññapetī”ti idaṁ",
  "atk-s0103a0:13_2": "padaṁ suttapariyosāne dassessati. “Pāṭihāriyaṁ na karotī”ti imassa pana padassa anusandhidassanavasena",
  "atk-s0103a0:13_3": "ayaṁ desanā āraddhā.",
  "atk-s0103a0:14_0": "Tattha ekamidāhanti ekasmiṁ ahaṁ. Samayanti samaye, ekasmiṁ kāle ahanti attho. Thūlūsūti",
  "atk-s0103a0:14_1": "thūlū nāma janapado, tattha viharāmi. Uttarakā nāmāti itthiliṅgavasena uttarakāti",
  "atk-s0103a0:14_2": "evaṁnāmako thūlūnaṁ janapadassa nigamo, taṁ nigamaṁ gocaragāmaṁ katvāti attho. Aceloti",
  "atk-s0103a0:14_3": "naggo. Korakkhattiyoti antovaṅkapādo khattiyo. Kukkuravatikoti samādinnakukkuravato",
  "atk-s0103a0:14_4": "sunakho viya ghāyitvā khādati, uddhanantare nipajjati, aññampi sunakhakiriyameva",
  "atk-s0103a0:14_5": "karoti. Catukkuṇḍikoti catusaṅghaṭṭito dve jāṇūni dve ca kappare bhūmiyaṁ ṭhapetvā",
  "atk-s0103a0:14_6": "vicarati. Chamānikiṇṇanti bhūmiyaṁ nikiṇṇaṁ pakkhittaṁ ṭhapitaṁ. Bhakkhasanti bhakkhaṁ",
  "atk-s0103a0:14_7": "yaṁkiñci khādanīyaṁ bhojanīyaṁ. Mukhenevāti hatthena aparāmasitvā khādanīyaṁ mukheneva",
  "atk-s0103a0:14_8": "khādati, bhojanīyampi mukheneva bhuñjati. Sādhurūpoti sundararūpo. Ayaṁ samaṇoti",
  "atk-s0103a0:14_9": "ayaṁ arahataṁ samaṇo ekoti. Tattha vatāti patthanatthe nipāto. Evaṁ kirassa patthanā",
  "atk-s0103a0:14_10": "ahosi “iminā samaṇena sadiso añño samaṇo nāma natthi, ayañhi appicchatāya vatthaṁ",
  "atk-s0103a0:14_11": "na nivāseti, ‘esa papañco’ti maññamāno bhikkhābhājanampi na pariharati, chamānikiṇṇameva",
  "atk-s0103a0:14_12": "khādati, ayaṁ samaṇo nāma. Mayaṁ pana kiṁ samaṇā”ti? Evaṁ sabbaññubuddhassa pacchato",
  "atk-s0103a0:14_13": "carantova imaṁ pāpakaṁ vitakkaṁ vitakkesi.",
  "atk-s0103a0:15_0": "Etadavocāti bhagavā kira cintesi “ayaṁ sunakkhatto pāpajjhāsayo, kiṁ nu imaṁ disvā",
  "atk-s0103a0:15_1": "cintesī”ti? Athevaṁ cintento tassa ajjhāsayaṁ viditvā “ayaṁ moghapuriso mādisassa",
  "atk-s0103a0:15_2": "sabbaññuno pacchato āgacchanto acelaṁ arahāti maññati, idheva dānāyaṁ bālo niggahaṁ",
  "atk-s0103a0:15_3": "arahatī”ti anivattitvāva etaṁ tvampi nāmātiādivacanamavoca. Tattha tvampi nāmāti",
  "atk-s0103a0:15_4": "garahatthe pikāro. Garahanto hi naṁ bhagavā “tvampi nāmā”ti āha. “Tvampi nāma evaṁ",
  "atk-s0103a0:15_5": "hīnajjhāsayo, ahaṁ samaṇo sakyaputtiyoti evaṁ paṭijānissasī”ti ayañhettha adhippāyo.",
  "atk-s0103a0:15_6": "Kiṁ pana maṁ, bhanteti mayhaṁ, bhante, kiṁ gārayhaṁ disvā bhagavā “evamāhā”ti pucchati.",
  "atk-s0103a0:15_7": "Athassa bhagavā ācikkhanto “nanu te”tiādimāha. Maccharāyatīti “mā aññassa arahattaṁ",
  "atk-s0103a0:15_8": "hotū”ti kiṁ bhagavā evaṁ arahattassa maccharāyatīti pucchati. Na kho ahanti ahaṁ,",
  "atk-s0103a0:15_9": "moghapurisa, sadevakassa lokassa arahattappaṭilābhameva paccāsīsāmi, etadatthameva",
  "atk-s0103a0:15_10": "me bahūni dukkarāni karontena pāramiyo pūritā, na kho ahaṁ, moghapurisa, arahattassa",
  "atk-s0103a0:15_11": "maccharāyāmi. Pāpakaṁ diṭṭhigatanti na arahantaṁ arahāti, arahante ca anarahantoti",
  "atk-s0103a0:15_12": "evaṁ tassa diṭṭhi uppannā. Taṁ sandhāya “pāpakaṁ diṭṭhigata”nti āha. Yaṁ kho panāti",
  "atk-s0103a0:15_13": "yaṁ etaṁ acelaṁ evaṁ maññasi. Sattamaṁ divasanti sattame divase. Alasakenāti alasakabyādhinā.",
  "atk-s0103a0:15_14": "Kālaṅkarissatīti uddhumātaudaro marissati.",
  "atk-s0103a0:16_0": "Kālakañcikāti tesaṁ asurānaṁ nāmaṁ. Tesaṁ kira tigāvuto attabhāvo appamaṁsalohito",
  "atk-s0103a0:16_1": "purāṇapaṇṇasadiso kakkaṭakānaṁ viya akkhīni nikkhamitvā matthake tiṭṭhanti, mukhaṁ",
  "atk-s0103a0:16_2": "sūcipāsakasadisaṁ matthakasmiṁyeva hoti, tena oṇamitvā gocaraṁ gaṇhanti. Bīraṇatthambaketi",
  "atk-s0103a0:16_3": "bīraṇatiṇatthambo tasmiṁ susāne atthi, tasmā taṁ bīraṇatthambakanti vuccati.",
  "atk-s0103a0:17_0": "Tenupasaṅkamīti bhagavati ettakaṁ vatvā tasmiṁ gāme piṇḍāya caritvā vihāraṁ gate",
  "atk-s0103a0:17_1": "vihārā nikkhamitvā upasaṅkami. Yena tvanti yena kāraṇena tvaṁ. Yasmāpi bhagavatā",
  "atk-s0103a0:17_2": "byākato, tasmāti attho. Mattaṁmattanti pamāṇayuttaṁ pamāṇayuttaṁ. “Mantā mantā”tipi",
  "atk-s0103a0:17_3": "pāṭho, paññāya upaparikkhitvā upaparikkhitvāti attho. Yathā samaṇassa gotamassāti",
  "atk-s0103a0:17_4": "yathā samaṇassa gotamassa micchā vacanaṁ assa, tathā kareyyāsīti āha. Evaṁ vutte",
  "atk-s0103a0:17_5": "acelo sunakho viya uddhanaṭṭhāne nipanno sīsaṁ ukkhipitvā akkhīni ummīletvā olokento",
  "atk-s0103a0:17_6": "kiṁ kathesi “samaṇo nāma gotamo amhākaṁ verī visabhāgo, samaṇassa gotamassa uppannakālato",
  "atk-s0103a0:17_7": "paṭṭhāya mayaṁ sūriye uggate khajjopanakā viya jātā. Samaṇo gotamo amhe, evaṁ vācaṁ",
  "atk-s0103a0:17_8": "vadeyya aññathā vā. Verino pana kathā nāma tacchā na hoti, gaccha tvaṁ ahamettha",
  "atk-s0103a0:17_9": "kattabbaṁ jānissāmī”ti vatvā punadeva nipajji.",
  "atk-s0103a0:18_0": "8.Ekadvīhikāyāti ekaṁ dveti vatvā gaṇesi. Yathā tanti yathā asaddahamāno koci gaṇeyya,",
  "atk-s0103a0:18_1": "evaṁ gaṇesi. Ekadivasañca tikkhattuṁ upasaṅkamitvā eko divaso atīto, dve divasā atītāti",
  "atk-s0103a0:18_2": "ārocesi. Sattamaṁ divasanti so kira sunakkhattassa vacanaṁ sutvā sattāhaṁ nirāhārova",
  "atk-s0103a0:18_3": "ahosi. Athassa sattame divase eko upaṭṭhāko “amhākaṁ kulūpakasamaṇassa ajja sattamo",
  "atk-s0103a0:18_4": "divaso gehaṁ anāgacchantassa aphāsu nu kho jāta”nti sūkaramaṁsaṁ pacāpetvā bhattamādāya",
  "atk-s0103a0:18_5": "gantvā purato bhūmiyaṁ nikkhipi. Acelo disvā cintesi “samaṇassa gotamassa kathā tacchā",
  "atk-s0103a0:18_6": "vā atacchā vā hotu, āhāraṁ pana khāditvā suhitassa me maraṇampi sumaraṇa”nti dve",
  "atk-s0103a0:18_7": "hatthe jaṇṇukāni ca bhūmiyaṁ ṭhapetvā kucchipūraṁ bhuñji. So rattibhāge jīrāpetuṁ",
  "atk-s0103a0:18_8": "asakkonto alasakena kālamakāsi. Sacepi hi so “na bhuñjeyya”nti cinteyya, tathāpi",
  "atk-s0103a0:18_9": "taṁ divasaṁ bhuñjitvā alasakena kālaṁ kareyya. Advejjhavacanā hi tathāgatāti.",
  "atk-s0103a0:19_0": "Bīraṇatthambaketi titthiyā kira “kālaṅkato korakkhattiyo”ti sutvā divasāni gaṇetvā",
  "atk-s0103a0:19_1": "idaṁ tāva saccaṁ jātaṁ, idāni naṁ aññattha chaḍḍetvā “musāvādena samaṇaṁ gotamaṁ",
  "atk-s0103a0:19_2": "niggaṇhissāmā”ti gantvā tassa sarīraṁ valliyā bandhitvā ākaḍḍhantā “ettha chaḍḍessāma,",
  "atk-s0103a0:19_3": "ettha chaḍḍessāmā”ti gacchanti. Gatagataṭṭhānaṁ aṅgaṇameva hoti. Te kaḍḍhamānā bīraṇatthambakasusānaṁyeva",
  "atk-s0103a0:19_4": "gantvā susānabhāvaṁ ñatvā “aññattha chaḍḍessāmā”ti ākaḍḍhiṁsu. Atha nesaṁ valli chijjittha,",
  "atk-s0103a0:19_5": "pacchā cāletuṁ nāsakkhiṁsu. Te tatova pakkantā. Tena vuttaṁ – “bīraṇatthambake susāne chaḍḍesu”nti.",
  "atk-s0103a0:20_0": "9.Tenupasaṅkamīti kasmā upasaṅkami? So kira cintesi “avasesaṁ tāva samaṇassa gotamassa",
  "atk-s0103a0:20_1": "vacanaṁ sameti, matassa pana uṭṭhāya aññena saddhiṁ kathanaṁ nāma natthi, handāhaṁ",
  "atk-s0103a0:20_2": "gantvā pucchāmi. Sace katheti, sundaraṁ. No ce katheti, samaṇaṁ gotamaṁ musāvādena",
  "atk-s0103a0:20_3": "niggaṇhissāmī”ti iminā kāraṇena upasaṅkami. Ākoṭesīti pahari. Jānāmi āvusoti matasarīraṁ",
  "atk-s0103a0:20_4": "uṭṭhahitvā kathetuṁ samatthaṁ nāma natthi, idaṁ kathaṁ kathesīti? Buddhānubhāvena.",
  "atk-s0103a0:20_5": "Bhagavā kira korakkhattiyaṁ asurayonito ānetvā sarīre adhimocetvā kathāpesi. Tameva",
  "atk-s0103a0:20_6": "vā sarīraṁ kathāpesi, acinteyyo hi buddhavisayo.",
  "atk-s0103a0:21": "10.Tatheva taṁ vipākanti tassa vacanassa vipākaṁ tatheva, udāhu noti liṅgavipallāso kato, tatheva so vipākoti attho. Keci pana “vipakka”ntipi paṭhanti, nibbattanti attho.",
  "atk-s0103a0:22_0": "Ettha ṭhatvā pāṭihāriyāni samānetabbāni. Sabbāneva hetāni pañca pāṭihāriyāni honti.",
  "atk-s0103a0:22_1": "“Sattame divase marissatī”ti vuttaṁ, so tatheva mato, idaṁ paṭhamaṁ pāṭihāriyaṁ.",
  "atk-s0103a0:22_2": "“Alasakenā”ti vuttaṁ, alasakeneva mato, idaṁ dutiyaṁ. “Kālakañcikesu nibbattissatī”ti",
  "atk-s0103a0:22_3": "vuttaṁ, tattheva nibbatto, idaṁ tatiyaṁ. “Bīraṇatthambake susāne chaḍḍessantī”ti",
  "atk-s0103a0:22_4": "vuttaṁ, tattheva chaḍḍito, idaṁ catutthaṁ. “Nibbattaṭṭhānato āgantvā sunakkhattena",
  "atk-s0103a0:22_5": "saddhiṁ kathessatī”ti vutto, so kathesiyeva, idaṁ pañcamaṁ pāṭihāriyaṁ.",
  "atk-s0103a0:23": "Acelakaḷāramaṭṭakavatthuvaṇṇanā",
  "atk-s0103a0:24_0": "11.Kaḷāramaṭṭakoti nikkhantadantamattako. Nāmameva vā tassetaṁ. Lābhaggappattoti",
  "atk-s0103a0:24_1": "lābhaggaṁ patto, aggalābhaṁ pattoti vuttaṁ hoti. Yasaggappattoti yasaggaṁ aggaparivāraṁ",
  "atk-s0103a0:24_2": "patto. Vatapadānīti vatāniyeva, vatakoṭṭhāsā vā. Samattānīti gahitāni. Samādinnānīti",
  "atk-s0103a0:24_3": "tasseva vevacanaṁ. Puratthimena vesālinti vesālito avidūre puratthimāya disāya. Cetiyanti",
  "atk-s0103a0:24_4": "yakkhacetiyaṭṭhānaṁ. Esa nayo sabbattha.",
  "atk-s0103a0:25_0": "12.Yena acelakoti bhagavato vattaṁ katvā yena acelo kaḷāramaṭṭako tenupasaṅkami.",
  "atk-s0103a0:25_1": "Pañhaṁ apucchīti gambhīraṁ tilakkhaṇāhataṁ pañhaṁ pucchi. Na sampāyāsīti na sammā",
  "atk-s0103a0:25_2": "ñāṇagatiyā pāyāsi, andho viya visamaṭṭhāne tattha tattheva pakkhali. Neva ādiṁ, na",
  "atk-s0103a0:25_3": "pariyosānamaddasa. Atha vā “na sampāyāsī”ti na sampādesi, sampādetvā kathetuṁ nāsakkhi.",
  "atk-s0103a0:25_4": "Asampāyantoti kabarakkhīni parivattetvā olokento “asikkhitakassa santike vuṭṭhosi,",
  "atk-s0103a0:25_5": "anokāsepi pabbajito pañhaṁ pucchanto vicarasi, apehi mā etasmiṁ ṭhāne aṭṭhāsī”ti",
  "atk-s0103a0:25_6": "vadanto. Kopañca dosañca appaccayañca pātvākāsīti kuppanākāraṁ kopaṁ, dussanākāraṁ",
  "atk-s0103a0:25_7": "dosaṁ, atuṭṭhākārabhūtaṁ domanassasaṅkhātaṁ appaccayañca pākaṭamakāsi. Āsādimhaseti",
  "atk-s0103a0:25_8": "āsādiyimha ghaṭṭayimha. Mā vata no ahosīti aho vata me na bhaveyya. Maṁ vata no ahosītipi",
  "atk-s0103a0:25_9": "pāṭho. Tattha manti sāmivacanatthe upayogavacanaṁ, ahosi vata nu mamāti attho. Evañca",
  "atk-s0103a0:25_10": "pana cintetvā ukkuṭikaṁ nisīditvā “khamatha me, bhante”ti taṁ khamāpesi. Sopi ito",
  "atk-s0103a0:25_11": "paṭṭhāya aññaṁ kiñci pañhaṁ nāma na pucchissasīti. Āma na pucchissāmīti. Yadi evaṁ",
  "atk-s0103a0:25_12": "gaccha, khamāmi teti taṁ uyyojesi.",
  "atk-s0103a0:26_0": "14.Parihitoti paridahito nivatthavattho. Sānucārikoti anucārikā vuccati bhariyā,",
  "atk-s0103a0:26_1": "saha anucārikāya sānucāriko, taṁ taṁ brahmacariyaṁ pahāya sabhariyoti attho. Odanakummāsanti",
  "atk-s0103a0:26_2": "surāmaṁsato atirekaṁ odanampi kummāsampi bhuñjamāno. Yasā nihīnoti yaṁ lābhaggayasaggaṁ",
  "atk-s0103a0:26_3": "patto, tato parihīno hutvā. “Kataṁ hoti uttarimanussadhammā iddhipāṭihāriya”nti idha",
  "atk-s0103a0:26_4": "sattavatapadātikkamavasena satta pāṭihāriyāni veditabbāni.",
  "atk-s0103a0:27": "Acelapāthikaputtavatthuvaṇṇanā",
  "atk-s0103a0:28_0": "15.Pāthikaputtoti pāthikassa putto. Ñāṇavādenāti ñāṇavādena saddhiṁ. Upaḍḍhapathanti",
  "atk-s0103a0:28_1": "yojanaṁ ce, no antare bhaveyya, gotamo aḍḍhayojanaṁ, ahaṁ aḍḍhayojanaṁ. Esa nayo",
  "atk-s0103a0:28_2": "aḍḍhayojanādīsu. Ekapadavārampi atikkamma gacchato jayo bhavissati, anāgacchato parājayoti.",
  "atk-s0103a0:28_3": "Te tatthāti te mayaṁ tattha samāgataṭṭhāne. Taddiguṇaṁ taddiguṇāhanti tato tato diguṇaṁ",
  "atk-s0103a0:28_4": "diguṇaṁ ahaṁ karissāmi, bhagavatā saddhiṁ pāṭihāriyaṁ kātuṁ asamatthabhāvaṁ jānantopi",
  "atk-s0103a0:28_5": "“uttamapurisena saddhiṁ paṭṭhapetvā asakkuṇantassāpi pāsaṁso hotī”ti ñatvā evamāha.",
  "atk-s0103a0:28_6": "Nagaravāsinopi taṁ sutvā “asamattho nāma evaṁ na gajjati, addhā ayampi arahā bhavissatī”ti",
  "atk-s0103a0:28_7": "tassa mahantaṁ sakkāramakaṁsu.",
  "atk-s0103a0:29": "16.Yenāhaṁ tenupasaṅkamīti “sunakkhatto kira pāthikaputto evaṁ vadatī”ti assosi. Athassa hīnajjhāsayattā hīnadassanāya cittaṁ udapādi.",
  "atk-s0103a0:30_0": "So bhagavato vattaṁ katvā bhagavati gandhakuṭiṁ paviṭṭhe pāthikaputtassa santikaṁ",
  "atk-s0103a0:30_1": "gantvā pucchi “tumhe kira evarūpiṁ kathaṁ kathethā”ti? “Āma, kathemā”ti. Yadi evaṁ",
  "atk-s0103a0:30_2": "“mā bhāyittha vissatthā punappunaṁ evaṁ vadatha, ahaṁ samaṇassa gotamassa upaṭṭhāko,",
  "atk-s0103a0:30_3": "tassa visayaṁ vijānāmi, tumhehi saddhiṁ pāṭihāriyaṁ kātuṁ na sakkhissati, ahaṁ samaṇassa",
  "atk-s0103a0:30_4": "gotamassa kathetvā bhayaṁ uppādetvā taṁ aññato gahetvā gamissāmi, tumhe mā bhāyitthā”ti",
  "atk-s0103a0:30_5": "taṁ assāsetvā bhagavato santikaṁ gato. Tena vuttaṁ “yenāhaṁ tenupasaṅkamī”ti. Taṁ",
  "atk-s0103a0:30_6": "vācantiādīsu “ahaṁ abuddhova samāno buddhomhīti vicariṁ, abhūtaṁ me kathitaṁ nāhaṁ",
  "atk-s0103a0:30_7": "buddho”ti vadanto taṁ vācaṁ pajahati nāma. Raho nisīditvā cintayamāno “ahaṁ ‘ettakaṁ",
  "atk-s0103a0:30_8": "kālaṁ abuddhova samāno buddhomhī’ti vicariṁ, ito dāni paṭṭhāya nāhaṁ buddho”ti cintayanto",
  "atk-s0103a0:30_9": "taṁ cittaṁ pajahati nāma. “Ahaṁ ‘ettakaṁ kālaṁ abuddhova samāno buddhomhī’ti pāpakaṁ",
  "atk-s0103a0:30_10": "diṭṭhiṁ gahetvā vicariṁ, ito dāni paṭṭhāya imaṁ diṭṭhiṁ pajahāmī”ti pajahanto taṁ",
  "atk-s0103a0:30_11": "diṭṭhiṁ paṭinissajjati nāma. Evaṁ akaronto pana taṁ vācaṁ appahāya taṁ cittaṁ appahāya",
  "atk-s0103a0:30_12": "taṁ diṭṭhiṁ appaṭinissajjitvāti vuccati. Vipateyyāti bandhanā muttatālapakkaṁ viya",
  "atk-s0103a0:30_13": "gīvato pateyya, sattadhā vā pana phaleyya.",
  "atk-s0103a0:31_0": "17.Rakkhatetanti rakkhatu etaṁ. Ekaṁsenāti nippariyāyena. Odhāritāti bhāsitā. Aceloca,",
  "atk-s0103a0:31_1": "bhante, pāthikaputtoti evaṁ ekaṁsena bhagavato vācāya odhāritāya sace acelo pāthikaputto.",
  "atk-s0103a0:31_2": "Virūparūpenāti vigatarūpena vigacchitasabhāvena rūpena attano rūpaṁ pahāya adissamānena",
  "atk-s0103a0:31_3": "kāyena. Sīhabyagghādivasena vā vividharūpena sammukhībhāvaṁ āgaccheyya. Tadassa bhagavato",
  "atk-s0103a0:31_4": "musāti evaṁ sante bhagavato taṁ vacanaṁ musā bhaveyyāti musāvādena niggaṇhāti. Ṭhapetvā",
  "atk-s0103a0:31_5": "kira etaṁ na aññena bhagavā musāvādena niggahitapubboti.",
  "atk-s0103a0:32": "18.Dvayagāminīti sarūpena atthibhāvaṁ, atthena natthibhāvanti evaṁ dvayagāminī. Alikatucchanipphalavācāya etaṁ adhivacanaṁ.",
  "atk-s0103a0:33_0": "19.Ajitopi nāma licchavīnaṁ senāpatīti so kira bhagavato upaṭṭhāko ahosi, so kālamakāsi.",
  "atk-s0103a0:33_1": "Athassa sarīrakiccaṁ katvā manussā pāthikaputtaṁ pucchiṁsu “kuhiṁ nibbatto senāpatī”ti?",
  "atk-s0103a0:33_2": "So āha – “mahāniraye nibbatto”ti. Idañca pana vatvā puna āha “tumhākaṁ senāpati mama",
  "atk-s0103a0:33_3": "santikaṁ āgamma ahaṁ tumhākaṁ vacanamakatvā samaṇassa gotamassa vādaṁ patiṭṭhapetvā",
  "atk-s0103a0:33_4": "niraye nibbattomhī”ti paroditthāti. Tenupasaṅkami divāvihārāyāti ettha “pāṭihāriyakaraṇatthāyā”ti",
  "atk-s0103a0:33_5": "kasmā na vadati? Abhāvā. Sammukhībhāvopi hissa tena saddhiṁ natthi, kuto pāṭihāriyakaraṇaṁ,",
  "atk-s0103a0:33_6": "tasmā tathā avatvā “divāvihārāyā”ti āha.",
  "atk-s0103a0:34": "Iddhipāṭihāriyakathāvaṇṇanā",
  "atk-s0103a0:35_0": "20.Gahapatinecayikāti gahapati mahāsālā. Tesañhi mahādhanadhaññanicayo, tasmā “necayikā”ti",
  "atk-s0103a0:35_1": "vuccanti. Anekasahassāti sahassehipi aparimāṇagaṇanā. Evaṁ mahatiṁ kira parisaṁ ṭhapetvā",
  "atk-s0103a0:35_2": "sunakkhattaṁ añño sannipātetuṁ samattho natthi. Teneva bhagavā ettakaṁ kālaṁ sunakkhattaṁ gahetvā vicari.",
  "atk-s0103a0:36_0": "21.Bhayanti cittutrāsabhayaṁ. Chambhitattanti sakalasarīracalanaṁ. Lomahaṁsoti lomānaṁ",
  "atk-s0103a0:36_1": "uddhaggabhāvo. So kira cintesi – “ahaṁ atimahantaṁ kathaṁ kathetvā sadevake loke",
  "atk-s0103a0:36_2": "aggapuggalena saddhiṁ paṭiviruddho, mayhaṁ kho panabbhantare arahattaṁ vā pāṭihāriyakaraṇahetu",
  "atk-s0103a0:36_3": "vā natthi, samaṇo pana gotamo pāṭihāriyaṁ karissati, athassa pāṭihāriyaṁ disvā mahājano",
  "atk-s0103a0:36_4": "‘tvaṁ dāni pāṭihāriyaṁ kātuṁ asakkonto kasmā attano pamāṇamajānitvā loke aggapuggalena",
  "atk-s0103a0:36_5": "saddhiṁ paṭimallo hutvā gajjasī’ti kaṭṭhaleḍḍudaṇḍādīhi viheṭhessatī”ti. Tenassa",
  "atk-s0103a0:36_6": "mahājanasannipātañceva tena bhagavato ca āgamanaṁ sutvā bhayaṁ vā chambhitattaṁ vā",
  "atk-s0103a0:36_7": "lomahaṁso vā udapādi. So tato dukkhā muccitukāmo tindukakhāṇukaparibbājakārāmaṁ agamāsi.",
  "atk-s0103a0:36_8": "Tamatthaṁ dassetuṁ atha kho bhagavātiādimāha. Tattha upasaṅkamīti na kevalaṁ upasaṅkami,",
  "atk-s0103a0:36_9": "upasaṅkamitvā pana dūraṁ aḍḍhayojanantaraṁ paribbājakārāmaṁ paviṭṭho. Tatthapi cittassādaṁ",
  "atk-s0103a0:36_10": "alabhamāno antantena āvijjhitvā ārāmapaccante ekaṁ gahanaṭṭhānaṁ upadhāretvā pāsāṇaphalake",
  "atk-s0103a0:36_11": "nisīdi. Atha bhagavā cintesi – “sace ayaṁ bālo kassacideva kathaṁ gahetvā idhāgaccheyya,",
  "atk-s0103a0:36_12": "mā nassatu bālo”ti “nisinnapāsāṇaphalakaṁ tassa sarīre allīnaṁ hotū”ti adhiṭṭhāsi.",
  "atk-s0103a0:36_13": "Saha adhiṭṭhānacittena taṁ tassa sarīre allīyi. So mahāaddubandhanabaddho viya chinnapādo viya ca ahosi.",
  "atk-s0103a0:37_0": "Assosīti ito cito ca pāthikaputtaṁ pariyesamānā parisā tassa anupadaṁ gantvā nisinnaṭṭhānaṁ",
  "atk-s0103a0:37_1": "ñatvā āgatena aññatarena purisena “tumhe kaṁ pariyesathā”ti vutte pāthikaputtanti.",
  "atk-s0103a0:37_2": "So “tindukakhāṇukaparibbājakārāme nisinno”ti vuttavacanena assosi.",
  "atk-s0103a0:38": "22.Saṁsappatīti osīdati. Tattheva sañcarati. Pāvaḷā vuccati ānisadaṭṭhikā.",
  "atk-s0103a0:39": "23.Parābhūtarūpoti parājitarūpo, vinaṭṭharūpo vā.",
  "atk-s0103a0:40": "25.Goyugehīti goyuttehi satamattehi vā sahassamattehi vā yugehi. Āviñcheyyāmāti ākaḍḍheyyāma. Chijjeyyunti chindeyyuṁ. Pāthikaputto vā bandhaṭṭhāne chijjeyya.",
  "atk-s0103a0:41_0": "26.Dārupattikantevāsīti dārupattikassa antevāsī. Tassa kira etadahosi “tiṭṭhatu tāva",
  "atk-s0103a0:41_1": "pāṭihāriyaṁ, samaṇo gotamo ‘acelo pāthikaputto āsanāpi na vuṭṭhahissatī’ti āha. Handāhaṁ",
  "atk-s0103a0:41_2": "gantvā yena kenaci upāyena taṁ āsanā vuṭṭhāpemi. Ettāvatā ca samaṇassa gotamassa",
  "atk-s0103a0:41_3": "parājayo bhavissatī”ti. Tasmā evamāha.",
  "atk-s0103a0:42_0": "27.Sīhassāti cattāro sīhā tiṇasīho ca kāḷasīho ca paṇḍusīho ca kesarasīho ca. Tesaṁ",
  "atk-s0103a0:42_1": "catunnaṁ sīhānaṁ kesarasīho aggataṁ gato, so idhādhippeto. Migaraññoti sabbacatuppadānaṁ",
  "atk-s0103a0:42_2": "rañño. Āsayanti nivāsaṁ. Sīhanādanti abhītanādaṁ. Gocarāyapakkameyyanti āhāratthāya",
  "atk-s0103a0:42_3": "pakkameyyaṁ. Varaṁ varanti uttamuttamaṁ, thūlaṁ thūlanti attho. Mudumaṁsānīti mudūni",
  "atk-s0103a0:42_4": "maṁsāni. “Madhumaṁsānī”tipi pāṭho, madhuramaṁsānīti attho. Ajjhupeyyanti upagaccheyyaṁ.",
  "atk-s0103a0:42_5": "Sīhanādaṁ naditvāti ye dubbalā pāṇā, te palāyantūti attano sūrabhāvasannissitena kāruññena naditvā.",
  "atk-s0103a0:43_0": "28.Vighāsasaṁvaḍḍhoti vighāsena saṁvaḍḍho, vighāsaṁ bhakkhitā tirittamaṁsaṁ khāditvā",
  "atk-s0103a0:43_1": "vaḍḍhito. Dittoti dappito thūlasarīro. Balavāti balasampanno. Etadahosīti kasmā ahosi? Asmimānadosena.",
  "atk-s0103a0:44_0": "Tatrāyaṁ anupubbikathā – ekadivasaṁ kira so sīho gocarato nivattamāno taṁ siṅgālaṁ",
  "atk-s0103a0:44_1": "bhayena palāyamānaṁ disvā kāruññajāto hutvā “vayasa, mā bhāyi, tiṭṭha ko nāma tva”nti",
  "atk-s0103a0:44_2": "āha. Jambuko nāmāhaṁ sāmīti. Vayasa, jambuka, ito paṭṭhāya maṁ upaṭṭhātuṁ sakkhissasīti.",
  "atk-s0103a0:44_3": "Upaṭṭhahissāmīti. So tato paṭṭhāya upaṭṭhāti. Sīho gocarato āgacchanto mahantaṁ mahantaṁ",
  "atk-s0103a0:44_4": "maṁsakhaṇḍaṁ āharati. So taṁ khāditvā avidūre pāsāṇapiṭṭhe vasati. So katipāhaccayeneva",
  "atk-s0103a0:44_5": "thūlasarīro mahākhandho jāto. Atha naṁ sīho avoca – “vayasa, jambuka, mama vijambhanakāle",
  "atk-s0103a0:44_6": "avidūre ṭhatvā ‘viroca sāmī’ti vattuṁ sakkhissasī”ti. Sakkomi sāmīti. So tassa vijambhanakāle",
  "atk-s0103a0:44_7": "tathā karoti. Tena sīhassa atireko asmimāno hoti.",
  "atk-s0103a0:45_0": "Athekadivasaṁ jarasiṅgālo udakasoṇḍiyaṁ pānīyaṁ pivanto attano chāyaṁ olokento addasa",
  "atk-s0103a0:45_1": "attano thūlasarīratañceva mahākhandhatañca. Disvā ‘jarasiṅgālosmī’ti manaṁ akatvā",
  "atk-s0103a0:45_2": "“ahampi sīho jāto”ti maññi. Tato attanāva attānaṁ etadavoca – “vayasa, jambuka, yuttaṁ",
  "atk-s0103a0:45_3": "nāma tava iminā attabhāvena parassa ucchiṭṭhamaṁsaṁ khādituṁ, kiṁ tvaṁ puriso na",
  "atk-s0103a0:45_4": "hosi, sīhassāpi cattāro pādā dve dāṭhā dve kaṇṇā ekaṁ naṅguṭṭhaṁ, tavapi sabbaṁ tatheva,",
  "atk-s0103a0:45_5": "kevalaṁ tava kesarabhāramattameva natthī”ti. Tassevaṁ cintayato asmimāno vaḍḍhi.",
  "atk-s0103a0:45_6": "Athassa tena asmimānadosena etaṁ “ko cāha”ntiādi maññitamahosi. Tattha ko cāhanti",
  "atk-s0103a0:45_7": "ahaṁ ko, sīho migarājā ko, na me ñāti, na sāmiko, kimahaṁ tassa nipaccakāraṁ karomīti",
  "atk-s0103a0:45_8": "adhippāyo. Siṅgālakaṁyevāti siṅgālaravameva. Bheraṇḍakaṁyevāti appiyaamanāpasaddameva.",
  "atk-s0103a0:45_9": "Ke ca chave siṅgāleti ko ca lāmako siṅgālo. Ke pana sīhanādeti ko pana sīhanādo siṅgālassa",
  "atk-s0103a0:45_10": "ca sīhanādassa ca ko sambandhoti adhippāyo. Sugatāpadānesūti sugatalakkhaṇesu. Sugatassa",
  "atk-s0103a0:45_11": "sāsanasambhūtāsu tīsu sikkhāsu. Kathaṁ panesa tattha jīvati? Etassa hi cattāro paccaye",
  "atk-s0103a0:45_12": "dadamānā sīlādiguṇasampannānaṁ sambuddhānaṁ demāti denti, tena esa abuddho samāno",
  "atk-s0103a0:45_13": "buddhānaṁ niyāmitapaccaye paribhuñjanto sugatāpadānesu jīvati nāma. Sugatātirittānīti",
  "atk-s0103a0:45_14": "tesaṁ kira bhojanāni dadamānā buddhānañca buddhasāvakānañca datvā pacchā avasesaṁ",
  "atk-s0103a0:45_15": "sāyanhasamaye denti. Evamesa sugatātirittāni bhuñjati nāma. Tathāgateti tathāgataṁ",
  "atk-s0103a0:45_16": "arahantaṁ sammāsambuddhaṁ āsādetabbaṁ ghaṭṭayitabbaṁ. Atha vā “tathāgate”tiādīni",
  "atk-s0103a0:45_17": "upayogabahuvacanāneva. Āsādetabbanti idampi bahuvacanameva ekavacanaṁ viya vuttaṁ.",
  "atk-s0103a0:45_18": "Āsādanāti ahaṁ buddhena saddhiṁ pāṭihāriyaṁ karissāmīti ghaṭṭanā.",
  "atk-s0103a0:46": "29.Samekkhiyānāti samekkhitvā, maññitvāti attho. Amaññīti puna amaññittha kotthūti siṅgālo.",
  "atk-s0103a0:47_0": "30.Attānaṁ vighāse samekkhiyāti soṇḍiyaṁ ucchiṭṭhodake thūlaṁ attabhāvaṁ disvā. Yāva",
  "atk-s0103a0:47_1": "attānaṁ na passatīti yāva ahaṁ sīhavighāsasaṁvaḍḍhitako jarasiṅgāloti evaṁ yathābhūtaṁ",
  "atk-s0103a0:47_2": "attānaṁ na passati. Byagghoti maññatīti sīhohamasmīti maññati, sīhena vā samānabalo",
  "atk-s0103a0:47_3": "byagghoyeva ahanti maññati.",
  "atk-s0103a0:48_0": "31.Bhutvāna bheketi āvāṭamaṇḍūke khāditvā. Khalamūsikāyoti khalesu mūsikāyo ca khāditvā.",
  "atk-s0103a0:48_1": "Kaṭasīsu khittāni ca koṇapānīti susānesu chaḍḍitakuṇapāni ca khāditvā. Mahāvaneti",
  "atk-s0103a0:48_2": "mahante vanasmiṁ. Suññavaneti tucchavane. Vivaḍḍhoti vaḍḍhito. Tatheva so siṅgālakaṁ",
  "atk-s0103a0:48_3": "anadīti evaṁ saṁvaḍḍhopi migarājāhamasmīti maññitvāpi yathā pubbe dubbalasiṅgālakāle,",
  "atk-s0103a0:48_4": "tatheva so siṅgālaravaṁyeva aravīti. Imāyapi gāthāya bhekādīni bhutvā vaḍḍhitasiṅgālo",
  "atk-s0103a0:48_5": "viya lābhasakkāragiddho tvanti pāthikaputtameva ghaṭṭesi.",
  "atk-s0103a0:49": "Nāgehīti hatthīhi. Mahābandhanāti mahatā kilesabandhanā mocetvā. Mahāviduggāti mahāviduggaṁ nāma cattāro oghā. Tato uddharitvā nibbānathale patiṭṭhapetvā.",
  "atk-s0103a0:50": "Aggaññapaññattikathāvaṇṇanā",
  "atk-s0103a0:51_0": "36. Iti “bhagavā ettakena kathāmaggena pāṭihāriyaṁ na karotī”ti padassa anusandhiṁ",
  "atk-s0103a0:51_1": "dassetvā idāni “na aggaññaṁ paññāpetī”ti imassa anusandhiṁ dassento aggaññañcāhanti",
  "atk-s0103a0:51_2": "desanaṁ ārabhi. Tattha aggaññañcāhanti ahaṁ, bhaggava, aggaññañca pajānāmi lokuppatticariyavaṁsañca.",
  "atk-s0103a0:51_3": "Tañca pajānāmīti na kevalaṁ aggaññameva, tañca aggaññaṁ pajānāmi. Tato ca uttaritaraṁ",
  "atk-s0103a0:51_4": "sīlasamādhito paṭṭhāya yāva sabbaññutaññāṇā pajānāmi. Tañca pajānaṁ na parāmasāmīti",
  "atk-s0103a0:51_5": "tañca pajānantopi ahaṁ idaṁ nāma pajānāmīti taṇhādiṭṭhimānavasena na parāmasāmi.",
  "atk-s0103a0:51_6": "Natthi tathāgatassa parāmāsoti dīpeti. Paccattaññevanibbuti viditāti attanāyeva attani",
  "atk-s0103a0:51_7": "kilesanibbānaṁ viditaṁ. Yadabhijānaṁ tathāgatoti yaṁ kilesanibbānaṁ jānanto tathāgato.",
  "atk-s0103a0:51_8": "No anayaṁ āpajjatīti aviditanibbānā titthiyā viya anayaṁ dukkhaṁ byasanaṁ nāpajjati.",
  "atk-s0103a0:52_0": "37. Idāni yaṁ taṁ titthiyā aggaññaṁ paññapenti, taṁ dassento santi bhaggavātiādimāha.",
  "atk-s0103a0:52_1": "Tattha issarakuttaṁ brahmakuttanti issarakataṁ brahmakataṁ, issaranimmitaṁ brahmanimmitanti",
  "atk-s0103a0:52_2": "attho. Brahmā eva hi ettha ādhipaccabhāvena issaroti veditabbo. Ācariyakanti ācariyabhāvaṁ",
  "atk-s0103a0:52_3": "ācariyavādaṁ. Tattha ācariyavādo aggaññaṁ. Aggaññaṁ pana ettha desitanti katvā so",
  "atk-s0103a0:52_4": "aggaññaṁ tveva vutto. Kathaṁ vihitakanti kena vihitaṁ kinti vihitaṁ. Sesaṁ brahmajāle",
  "atk-s0103a0:52_5": "vitthāritanayeneva veditabbaṁ.",
  "atk-s0103a0:53": "41.Khiḍḍāpadosikanti khiḍḍāpadosikamūlaṁ.",
  "atk-s0103a0:54_0": "47.Asatāti avijjamānena, asaṁvijjamānaṭṭhenāti attho. Tucchāti tucchena antosāravirahitena.",
  "atk-s0103a0:54_1": "Musāti musāvādena. Abhūtenāti bhūtatthavirahitena. Abbhācikkhantīti abhiācikkhanti.",
  "atk-s0103a0:54_2": "Viparītoti viparītasañño viparītacitto. Bhikkhavo cāti na kevalaṁ samaṇo gotamoyeva,",
  "atk-s0103a0:54_3": "ye ca assa anusiṭṭhiṁ karonti, te bhikkhū ca viparītā. Atha yaṁ sandhāya viparītoti",
  "atk-s0103a0:54_4": "vadanti, taṁ dassetuṁ samaṇo gotamotiādi vuttaṁ. Subhaṁ vimokkhanti vaṇṇakasiṇaṁ.",
  "atk-s0103a0:54_5": "Asubhantvevāti subhañca asubhañca sabbaṁ asubhanti evaṁ pajānāti. Subhantveva tasmiṁ",
  "atk-s0103a0:54_6": "samayeti subhanti eva ca tasmiṁ samaye pajānāti, na asubhaṁ. Bhikkhavo cāti ye te",
  "atk-s0103a0:54_7": "evaṁ vadanti, tesaṁ bhikkhavo ca antevāsikasamaṇā viparītā. Pahotīti samattho paṭibalo.",
  "atk-s0103a0:55_0": "48.Dukkaraṁ khoti ayaṁ paribbājako yadidaṁ “evaṁpasanno ahaṁ, bhante”tiādimāha, taṁ",
  "atk-s0103a0:55_1": "sāṭheyyena kohaññena āha. Evaṁ kirassa ahosi – “samaṇo gotamo mayhaṁ ettakaṁ dhammakathaṁ",
  "atk-s0103a0:55_2": "kathesi, tamahaṁ sutvāpi pabbajituṁ na sakkomi, mayā etassa sāsanaṁ paṭipannasadisena",
  "atk-s0103a0:55_3": "bhavituṁ vaṭṭatī”ti. Tato so sāṭheyyena kohaññena evamāha. Tenassa bhagavā mammaṁ",
  "atk-s0103a0:55_4": "ghaṭṭento viya “dukkaraṁ kho etaṁ, bhaggava tayā aññadiṭṭhikenā”tiādimāha. Taṁ poṭṭhapādasutte",
  "atk-s0103a0:55_5": "vuttatthameva. Sādhukamanurakkhāti suṭṭhu anurakkha.",
  "atk-s0103a0:56_0": "Iti bhagavā pasādamattānurakkhaṇe paribbājakaṁ niyojesi. Sopi evaṁ mahantaṁ suttantaṁ",
  "atk-s0103a0:56_1": "sutvāpi nāsakkhi kilesakkhayaṁ kātuṁ. Desanā panassa āyatiṁ vāsanāya paccayo ahosi.",
  "atk-s0103a0:56_2": "Sesaṁ sabbattha uttānatthamevāti.",
  "atk-s0103a0:57": "Sumaṅgalavilāsiniyā dīghanikāyaṭṭhakathāya",
  "atk-s0103a0:58": "Pāthikasuttavaṇṇanā niṭṭhitā."
}