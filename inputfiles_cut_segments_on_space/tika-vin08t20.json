{
  "tika-vin08t20:0": "20. Paṭiggahaṇavinicchayakathā",
  "tika-vin08t20:1_0": "104. Evaṁ kappiyabhūmivinicchayaṁ kathetvā idāni paṭiggahaṇavinicchayaṁ kathetuṁ",
  "tika-vin08t20:1_1": "“khādanīyādipaṭiggāho”tiādimāha. Tattha khādiyateti khādanīyaṁ, ṭhapetvā pañca bhojanāni",
  "tika-vin08t20:1_2": "sabbassa ajjhoharitabbassetaṁ adhivacanaṁ. Ādisaddena bhojanīyaṁ saṅgaṇhāti. Paṭiggahaṇaṁ",
  "tika-vin08t20:1_3": "sampaṭicchanaṁ paṭiggāho, khādanīyādīnaṁ paṭiggāho khādanīyādipaṭiggāho. Tenāha “ajjhoharitabbassa",
  "tika-vin08t20:1_4": "yassa kassaci khādanīyassa vā bhojanīyassa vā paṭiggahaṇa”nti. Pañcasu aṅgesu uccāraṇamattanti",
  "tika-vin08t20:1_5": "ukkhipanamattaṁ, iminā paṭiggahitabbabhārassa pamāṇaṁ dasseti. Teneva tādisena purisena",
  "tika-vin08t20:1_6": "anukkhipanīyavatthusmiṁ paṭiggahaṇaṁ na ruhatīti dīpeti. “Hatthapāso”ti iminā āsannabhāvaṁ.",
  "tika-vin08t20:1_7": "Teneva ca dūre ṭhatvā abhiharantassa paṭiggahaṇaṁ na ruhatīti dīpeti. Abhihāroti",
  "tika-vin08t20:1_8": "pariṇāmitabhāvo, tena ca tatraṭṭhakādīsu na ruhatīti dīpeti. “Devo vā”tiādinā dāyakato",
  "tika-vin08t20:1_9": "payogattayaṁ dasseti. “Tañce”tiādinā paṭiggāhakato payogadvayaṁ dasseti.",
  "tika-vin08t20:2_0": "Idāni tesu pañcasu aṅgesu hatthapāsassa durājānatāya taṁ dassetumāha “tatthi”ccādi.",
  "tika-vin08t20:2_1": "Tattha aḍḍhateyyahattho hatthapāso nāmāti yojanā. “Tassa orimantenā”ti iminā ākāse",
  "tika-vin08t20:2_2": "ujuṁ ṭhatvā parena ukkhittaṁ gaṇhantassāpi āsannaṅgabhūtapādatalato paṭṭhāya hatthapāso",
  "tika-vin08t20:2_3": "paricchinditabbo, na sīsato paṭṭhāyāti dasseti. Tattha “orimantenā”ti imassa heṭṭhimantenāti attho gahetabbo.",
  "tika-vin08t20:3_0": "Ettha ca pavāraṇasikkhāpadaṭṭhakathāyaṁ “sace pana bhikkhu nisinno hoti, āsannassa",
  "tika-vin08t20:3_1": "pacchimantato paṭṭhāyā”tiādinā paṭiggāhakānaṁ āsannaṅgassa pārimantato paṭṭhāya paricchedassa",
  "tika-vin08t20:3_2": "dassitattā idhāpi ākāse ṭhitassa paṭiggāhakassa āsannaṅgabhūtapādatalassa pārimantabhūtato",
  "tika-vin08t20:3_3": "paṇhipariyantassa heṭṭhimatalato paṭṭhāya, dāyakassa pana orimantabhūtato pādaṅgulassa",
  "tika-vin08t20:3_4": "heṭṭhimapariyantato paṭṭhāya hatthapāso paricchinditabboti daṭṭhabbaṁ. Imināva nayena",
  "tika-vin08t20:3_5": "bhūmiyaṁ nipajjitvā ussīsake nisinnassa hatthato paṭiggaṇhantassāpi āsannasīsaṅgassa",
  "tika-vin08t20:3_6": "pārimantabhūtato gīvantato paṭṭhāyeva hatthapāso minitabbo, na pādatalato paṭṭhāya.",
  "tika-vin08t20:3_7": "Evaṁ nipajjitvā dānepi yathānurūpaṁ veditabbaṁ. “Yaṁ āsannataraṁ aṅga”nti hi vuttaṁ.",
  "tika-vin08t20:3_8": "Akallakoti gilāno sahatthā paribhuñjituṁ asakkonto mukhena paṭiggaṇhāti. Vimativinodaniyaṁ",
  "tika-vin08t20:3_9": "pana “akallakoti gilāno gahetuṁ vā”ti ettakameva vuttaṁ, etena akallakoti gilāno",
  "tika-vin08t20:3_10": "vā atha vā gahetuṁ akallako asamatthoti attho dassito. Tenāha “sacepi natthukaraṇiyaṁ",
  "tika-vin08t20:3_11": "dīyamānaṁ nāsāpuṭena akallako vā mukhena paṭiggaṇhātī”ti.",
  "tika-vin08t20:4": "105.Ekadesenāpīti aṅguliyā phuṭṭhamattena.",
  "tika-vin08t20:5_0": "Tañce paṭiggaṇhāti, sabbaṁ paṭiggahitamevāti veṇukoṭiyaṁ bandhitvā ṭhapitattā. Sace",
  "tika-vin08t20:5_1": "bhūmiyaṁ ṭhitameva ghaṭaṁ dāyakena hatthapāse ṭhatvā “ghaṭaṁ dassāmī”ti dinnaṁ veṇukoṭiyā",
  "tika-vin08t20:5_2": "gahaṇavasena paṭiggaṇhāti, ubhayakoṭibaddhaṁ sabbampi paṭiggahitameva hoti. Bhikkhussa",
  "tika-vin08t20:5_3": "hatthe apīḷetvā pakatiyā pīḷiyamānaṁ ucchurasaṁ sandhāya “gaṇhathā”ti vuttattā “abhihāro",
  "tika-vin08t20:5_4": "na paññāyatī”ti vuttaṁ, hatthapāse ṭhitassa pana bhikkhussa atthāya pīḷiyamānaṁ ucchuto",
  "tika-vin08t20:5_5": "paggharantaṁ rasaṁ gaṇhituṁ vaṭṭati. Doṇikāya sayaṁ paggharantaṁ ucchurasaṁ majjhe",
  "tika-vin08t20:5_6": "āvaritvā vissajjitampi gaṇhituṁ vaṭṭati. Paṭiggahaṇasaññāyāti “mañcādinā paṭiggahessāmī”ti",
  "tika-vin08t20:5_7": "uppāditasaññāya, iminā “paṭiggaṇhāmī”ti vācāya vattabbakiccaṁ natthīti dasseti.",
  "tika-vin08t20:6_0": "Yatthakatthaci aṭṭhakathāsu, padesesu vā. Asaṁhārime phalaketi thāmamajjhimena asaṁhāriye.",
  "tika-vin08t20:6_1": "“Tintiṇikādipaṇṇesūti vacanato sākhāsu paṭiggahaṇaṁ ruhatīti daṭṭhabba”nti sāratthadīpaniyaṁ",
  "tika-vin08t20:6_2": "vuttaṁ. Porāṇaṭīkāyampi tatheva vuttaṁ, tadetaṁ vicāretabbaṁ. Aṭṭhakathāyañhi “bhūmiyaṁ",
  "tika-vin08t20:6_3": "atthatesu sukhumesu tintiṇikādipaṇṇesu paṭiggahaṇaṁ na ruhatī”ti vuttaṁ. Taṁ tintiṇikādipaṇṇānaṁ",
  "tika-vin08t20:6_4": "sukhumattā tattha ṭhapitaāmisassa asaṇṭhahanato bhūmiyaṁ ṭhapitasadisattā “na ruhatī”ti",
  "tika-vin08t20:6_5": "vuttaṁ, tintiṇikādisākhāsu ṭhapitepi evameva siyā, tasmā “sākhāsu paṭiggahaṇaṁ ruhatī”ti",
  "tika-vin08t20:6_6": "vacanaṁ ayuttaṁ viya dissati. Aṭṭhakathāyaṁ “na ruhatī”ti kiriyāpadassa “kasmā”ti",
  "tika-vin08t20:6_7": "hetupariyesane sati na aññaṁ pariyesitabbaṁ, “sukhumesū”ti vuttaṁ visesanapadaṁyeva",
  "tika-vin08t20:6_8": "hetumantavisesanaṁ bhavati, tasmā tintiṇikapaṇṇādīsu paṭiggahaṇaṁ na ruhati, kasmā?",
  "tika-vin08t20:6_9": "Tesaṁ sukhumattā. Aññesu pana paduminīpaṇṇādīsu ruhati, kasmā? Tesaṁ oḷārikattāti",
  "tika-vin08t20:6_10": "hetuphalasambandho icchitabboti dissati, tasmā “tadetaṁ vicāretabba”nti vuttaṁ. Tathā",
  "tika-vin08t20:6_11": "hi vuttaṁ aṭṭhakathāyaṁ “na hi tāni sandhāretuṁ samatthānīti mahantesu pana paduminīpaṇṇādīsu ruhatī”ti.",
  "tika-vin08t20:7_0": "106.Puñchitvā paṭiggahetvāti puñchitepi rajanacuṇṇāsaṅkāya sati paṭiggahaṇatthāya",
  "tika-vin08t20:7_1": "vuttaṁ, nāsati. Taṁ panāti patitarajaṁ appaṭiggahetvā upari gahitapiṇḍapātaṁ. Anāpattīti",
  "tika-vin08t20:7_2": "durūpaciṇṇādidoso natthi. Pubbābhogassa anurūpavasena “anupasampannassa datvā…pe…",
  "tika-vin08t20:7_3": "vaṭṭatī”ti vuttaṁ. Yasmā pana taṁ “aññassa dassāmī”ti cittuppādamattena parasantakaṁ",
  "tika-vin08t20:7_4": "na hoti, tasmā tassa adatvāpi paṭiggahetvā paribhuñjituṁ vaṭṭati. “Anupasampannassa",
  "tika-vin08t20:7_5": "dassāmī”tiādipi vinayadukkaṭassa parihārāya vuttaṁ, tathā akatvā gahitepi paṭiggahetvā",
  "tika-vin08t20:7_6": "paribhuñjato anāpattiyeva. Bhikkhussa detīti aññassa bhikkhussa deti. Kañjikanti",
  "tika-vin08t20:7_7": "khīrarasādiṁ yaṁ kiñci dravaṁ sandhāya vuttaṁ. Hatthato mocetvā puna gaṇhāti, uggahitakaṁ",
  "tika-vin08t20:7_8": "hotīti āha “hatthato amocentenevā”ti. Āluḷentānanti āloḷentānaṁ, ayameva vā pāṭho.",
  "tika-vin08t20:7_9": "Āharitvā bhūmiyaṁ ṭhapitattā abhihāro natthīti āha “patto paṭiggahetabbo”ti.",
  "tika-vin08t20:8_0": "107.Paṭhamataraṁ uḷuṅkato thevā patte patantīti ettha “yathā paṭhamataraṁ patitatheve",
  "tika-vin08t20:8_1": "doso natthi, tathā ākiritvā apanentānaṁ pacchā patitathevepi abhihaṭattā nevatthi",
  "tika-vin08t20:8_2": "doso”ti vadanti. Carukenāti khuddakabhājanena. “Abhihaṭattāti dīyamānakkhaṇaṁ sandhāya",
  "tika-vin08t20:8_3": "vuttaṁ. Datvā apanayanakāle pana chārikā vā bindūni vā patanti, puna paṭiggahetabbaṁ",
  "tika-vin08t20:8_4": "abhihārassa vigatattā”ti vadanti, taṁ yathā na patati, tathā apanessāmīti paṭiharante",
  "tika-vin08t20:8_5": "yujjati, pakatisaññāya apanente abhihāro na chijjati, supatitaṁ. Paṭiggahitameva",
  "tika-vin08t20:8_6": "hi taṁ hoti. Mukhavaṭṭiyāpi gahetuṁ vaṭṭatīti abhihariyamānassa pattassa mukhavaṭṭiyā",
  "tika-vin08t20:8_7": "uparibhāge hatthaṁ pasāretvā phusituṁ vaṭṭati. Pādena pelletvāti pādena “paṭiggahessāmī”ti",
  "tika-vin08t20:8_8": "saññāya akkamitvā. Kecīti abhayagirivāsino. Vacanamattamevāti paṭibaddhaṁ paṭibaddhapaṭibaddhanti",
  "tika-vin08t20:8_9": "saddamattameva nānaṁ, kāyapaṭibaddhameva hoti, tasmā tesaṁ vacanaṁ na gahetabbanti",
  "tika-vin08t20:8_10": "adhippāyo. Esa nayoti “paṭibaddhapaṭibaddhampi kāyapaṭibaddhamevā”ti ayaṁ nayo. Tathā",
  "tika-vin08t20:8_11": "ca tattha kāyapaṭibaddhe tappaṭibaddhe ca thullaccayameva vuttaṁ.",
  "tika-vin08t20:9_0": "Tena āharāpetunti yassa bhikkhuno santikaṁ gataṁ, taṁ “idha naṁ ānehī”ti āṇāpetvā",
  "tika-vin08t20:9_1": "tena āharāpetuṁ itarassa vaṭṭatīti attho. Tasmāti yasmā mūlaṭṭhasseva paribhogo anuññāto,",
  "tika-vin08t20:9_2": "tasmā. Taṁ divasaṁ hatthena gahetvā dutiyadivase paṭiggahetvā paribhuñjantassa uggahitakapaṭiggahitaṁ",
  "tika-vin08t20:9_3": "hotīti āha “anāmasitvā”ti. Appaṭiggahitattā “sannidhipaccayā anāpattī”ti vuttaṁ.",
  "tika-vin08t20:9_4": "Appaṭiggahetvā paribhuñjantassa adinnamukhadvārāpatti hotīti āha “paṭiggahetvā pana",
  "tika-vin08t20:9_5": "paribhuñjitabba”nti. “Na tato paranti tadaheva sāmaṁ appaṭiggahitaṁ sandhāya vuttaṁ,",
  "tika-vin08t20:9_6": "tadaheva paṭiggahitaṁ pana punadivasādīsu appaṭiggahetvāpi paribhuñjituṁ vaṭṭatī”ti vadanti.",
  "tika-vin08t20:10_0": "108.Khīyantīti khayaṁ gacchanti, tesaṁ cuṇṇehi thullaccayaappaṭiggahaṇāpattiyo na",
  "tika-vin08t20:10_1": "hontīti adhippāyo. Satthakenāti paṭiggahitasatthakena. Navasamuṭṭhitanti eteneva",
  "tika-vin08t20:10_2": "ucchuādīsu abhinavalaggattā abbohārikaṁ na hotīti dasseti. Eseva nayoti sannidhidosādiṁ",
  "tika-vin08t20:10_3": "sandhāya vadati. Tenāha “na hī”tiādi. Kasmā panettha uggahitapaccayā, sannidhipaccayā",
  "tika-vin08t20:10_4": "vā doso na siyāti āha “na hi taṁ paribhogatthāya pariharantī”ti. Iminā ca bāhiraparibhogatthaṁ",
  "tika-vin08t20:10_5": "sāmaṁ gahetvā vā anupasampannena dinnaṁ vā pariharituṁ vaṭṭatīti dīpeti, tasmā pattasammakkhanādiatthaṁ",
  "tika-vin08t20:10_6": "sāmaṁ gahetvā pariharitatelādiṁ sace paribhuñjitukāmo hoti, paṭiggahetvā paribhuñjantassa",
  "tika-vin08t20:10_7": "anāpatti. Abbhantaraparibhogatthaṁ pana sāmaṁ gahitaṁ paṭiggahetvā paribhuñjantassa",
  "tika-vin08t20:10_8": "uggahitapaṭiggahaṇaṁ hoti, appaṭiggahetvā paribhuñjantassa adinnamukhadvārāpatti",
  "tika-vin08t20:10_9": "hoti. Abbhantaraparibhogatthameva anupasampannena dinnaṁ gahetvā pariharantassa siṅgīloṇakappo",
  "tika-vin08t20:10_10": "viya sannidhipaccayā āpatti hoti. Keci pana “thāmamajjhimassa purisassa uccāraṇamattaṁ",
  "tika-vin08t20:10_11": "hotītiādinā vuttapañcaṅgasampattiyā paṭiggahaṇassa ruhaṇato bāhiraparibhogatthampi",
  "tika-vin08t20:10_12": "sace anupasampannehi dinnaṁ gaṇhāti, paṭiggahitamevā”ti vadanti. Evaṁ sati idha bāhiraparibhogatthaṁ",
  "tika-vin08t20:10_13": "anupasampannena dinnaṁ gahetvā pariharantassa sannidhipaccayā āpatti vattabbā siyā.",
  "tika-vin08t20:10_14": "“Na hi taṁ paribhogatthāya pariharantī”ti ca na vattabbaṁ, tasmā bāhiraparibhogatthaṁ",
  "tika-vin08t20:10_15": "gahitaṁ paṭiggahitaṁ nāma na hotīti veditabbaṁ.",
  "tika-vin08t20:11_0": "Yadi evaṁ pañcasu paṭiggahaṇaṅgesu “paribhogatthāyā”ti visesanaṁ vattabbanti? Na",
  "tika-vin08t20:11_1": "vattabbaṁ. Paṭiggahaṇañhi paribhogatthameva hotīti “paribhogatthāyā”ti visuṁ avatvā",
  "tika-vin08t20:11_2": "“tañce bhikkhu kāyena vā kāyapaṭibaddhena vā paṭiggaṇhātī”ti ettakameva vuttaṁ. Apare",
  "tika-vin08t20:11_3": "pana “satipi paṭiggahaṇe ‘na hi taṁ paribhogatthāya pariharantī’ti idha aparibhogatthāya",
  "tika-vin08t20:11_4": "pariharaṇe anāpatti vuttā”ti vadanti. Tena ca paṭiggahaṇaṅgesu pañcasu samiddhesu",
  "tika-vin08t20:11_5": "ajjhoharitukāmatāya gahitameva paṭiggahitaṁ nāma hoti ajjhoharitabbesuyeva paṭiggahaṇassa",
  "tika-vin08t20:11_6": "anuññātattāti dasseti. Tathā bāhiraparibhogatthāya gahetvā ṭhapitatelādiṁ ajjhoharitukāmatāya",
  "tika-vin08t20:11_7": "sati paṭiggahetvā paribhuñjituṁ vaṭṭatīti dasseti. Udukkhalamusalādīni khīyantīti",
  "tika-vin08t20:11_8": "ettha udukkhalamusalānaṁ khayena pisitakoṭṭitabhesajjesu sace āgantukavaṇṇo paññāyati,",
  "tika-vin08t20:11_9": "na vaṭṭati. Suddhaṁ udakaṁ hotīti rukkhasākhādīhi gaḷitvā patanaudakaṁ sandhāya vuttaṁ.",
  "tika-vin08t20:12_0": "109.Patto vāssa paṭiggahetabboti etthāpi pattagataṁ chupitvā dentassa hatthe laggena",
  "tika-vin08t20:12_1": "āmisena dosābhāvatthaṁ pattapaṭiggahaṇanti abbhantaraparibhogatthameva pattapaṭiggahaṇaṁ",
  "tika-vin08t20:12_2": "veditabbaṁ. Yaṁ sāmaṇerassa patte patati…pe… paṭiggahaṇaṁ na vijahatīti ettha punappunaṁ",
  "tika-vin08t20:12_3": "gaṇhantassa attano patte pakkhittameva attano santakanti sanniṭṭhānakaraṇato hatthagataṁ",
  "tika-vin08t20:12_4": "paṭiggahaṇaṁ na vijahati. Paricchinditvā dinnaṁ pana gaṇhantassa gahaṇasamayeyeva",
  "tika-vin08t20:12_5": "attano santakanti sanniṭṭhānassa katattā hatthagataṁ paṭiggahaṇaṁ vijahati. Kesañci",
  "tika-vin08t20:12_6": "atthāya bhattaṁ pakkhipatīti ettha anupasampannassa atthāya pakkhipantepi āgantvā",
  "tika-vin08t20:12_7": "gaṇhissatīti sayameva pakkhipitvā ṭhapanato paṭiggahaṇaṁ na vijahati. Anupasampannassa",
  "tika-vin08t20:12_8": "hatthe pakkhittaṁ pana anupasampanneneva ṭhapitaṁ nāma hotīti paṭiggahaṇaṁ vijahati",
  "tika-vin08t20:12_9": "pariccattabhāvato. Tena vuttaṁ “sāmaṇera…pe… pariccattattā”ti. Kesañcītiādīsu anupasampannānaṁ",
  "tika-vin08t20:12_10": "atthāya katthaci ṭhapiyamānampi hatthato muttamatte eva paṭiggahaṇaṁ na vijahati,",
  "tika-vin08t20:12_11": "atha kho bhājane patitameva paṭiggahaṇaṁ vijahati. Bhājanañca bhikkhunā punadivasatthāya",
  "tika-vin08t20:12_12": "apekkhitamevāti taggatampi āmisaṁ duddhotapattagataṁ viya paṭiggahaṇaṁ vijahatīti",
  "tika-vin08t20:12_13": "saṅkāya “sāmaṇerassa hatthe pakkhipitabba”nti vuttanti veditabbaṁ. Īdisesu hi yutti",
  "tika-vin08t20:12_14": "na gavesitabbā, vuttanayeneva paṭipajjitabbaṁ.",
  "tika-vin08t20:13_0": "110.Pattagatā yāgūti iminā pattamukhavaṭṭiyā phuṭṭhepi kuṭe yāgu paṭiggahitā, uggahitā",
  "tika-vin08t20:13_1": "vā na hoti bhikkhuno anicchāya phuṭṭhattāti dasseti. Āropetīti hatthaṁ phusāpeti.",
  "tika-vin08t20:13_2": "Paṭiggahaṇūpagaṁ bhāraṁ nāma thāmamajjhimassa purisassa ukkhepārahaṁ. Kiñcāpi avissajjetvāva",
  "tika-vin08t20:13_3": "aññena hatthena pidahantassa doso natthi, tathāpi na pidahitabbanti aṭṭhakathāpamāṇeneva",
  "tika-vin08t20:13_4": "gahetabbaṁ. Vimativinodaniyaṁ pana “napidahitabbanti hatthato muttaṁ sandhāya vuttaṁ,",
  "tika-vin08t20:13_5": "hatthagataṁ pana itarena hatthena pidahato, hatthato muttampi vā aphusitvā upari",
  "tika-vin08t20:13_6": "pidhānaṁ pātentassa na doso”ti vuttaṁ.",
  "tika-vin08t20:14": "111.Paṭiggaṇhātīti chāyatthāya upari dhāriyamānā mahāsākhā yena kenaci chijjeyya, tattha laggarajaṁ mukhe pāteyya vāti kappiyaṁ kārāpetvā paṭiggaṇhāti.",
  "tika-vin08t20:15_0": "Macchikavāraṇatthanti ettha “sacepi sākhāya laggarajaṁ patte patati, sukhena paribhuñjituṁ",
  "tika-vin08t20:15_1": "sakkāti sākhāya paṭiggahitattā abbhantaraparibhogatthamevidha paṭiggahaṇanti mūlapaṭiggahaṇameva",
  "tika-vin08t20:15_2": "vaṭṭatī”ti vuttaṁ. Apare pana “macchikavāraṇatthanti vacanamattaṁ gahetvā bāhiraparibhogatthaṁ",
  "tika-vin08t20:15_3": "gahita”nti vadanti. Kuṇḍaketi mahāghaṭe. Tasmimpīti cāṭighaṭepi. Anupasampannaṁ gāhāpetvāti",
  "tika-vin08t20:15_4": "tameva ajjhoharaṇīyaṁ bhaṇḍaṁ anupasampannena gāhāpetvā.",
  "tika-vin08t20:16_0": "Therassa pattaṁ dutiyattherassāti “therassa pattaṁ mayhaṁ dethā”ti tena attano pariccajāpetvā",
  "tika-vin08t20:16_1": "dutiyattherassa deti. Tuyhaṁ yāguṁ mayhaṁ dehīti ettha evaṁ vatvā sāmaṇerassa pattaṁ",
  "tika-vin08t20:16_2": "gahetvā attanopi pattaṁ tassa deti. Ettha panāti “paṇḍito sāmaṇero”tiādipattaparivattanakathāyaṁ.",
  "tika-vin08t20:16_3": "Kāraṇaṁ upaparikkhitabbanti yathā mātuādīnaṁ telādīni haranto tathārūpe kicce anupasampannena",
  "tika-vin08t20:16_4": "aparivattetvāva paribhuñjituṁ labhati, evamidha pattaparivattanaṁ akatvā paribhuñjituṁ",
  "tika-vin08t20:16_5": "kasmā na labhatīti kāraṇaṁ vīmaṁsitabbanti attho. Ettha pana “sāmaṇerehi gahitataṇḍulesu",
  "tika-vin08t20:16_6": "parikkhīṇesu avassaṁ amhākaṁ sāmaṇerā saṅgahaṁ karontīti cittuppatti sambhavati,",
  "tika-vin08t20:16_7": "tasmā taṁ parivattetvāva paribhuñjitabbaṁ. Mātāpitūnaṁ atthāya pana chāyatthāya vā",
  "tika-vin08t20:16_8": "gahaṇe paribhogāsā natthi, tasmā taṁ vaṭṭatī”ti kāraṇaṁ vadanti. Teneva ācariyabuddhadattattherenapi vuttaṁ –",
  "tika-vin08t20:17": "“Mātāpitūnamatthāya, telādiṁ haratopi ca;",
  "tika-vin08t20:18": "Sākhaṁ chāyādiatthāya, imassa na visesatā.",
  "tika-vin08t20:19": "“Tasmā hissa visesassa, cintetabbaṁ tu kāraṇaṁ;",
  "tika-vin08t20:20": "Tassa sālayabhāvaṁ tu, visesaṁ takkayāmaha”nti.",
  "tika-vin08t20:21_0": "Idamevettha yuttataraṁ avassaṁ tathāvidhavitakkuppattiyā sambhavato. Na hi sakkā",
  "tika-vin08t20:21_1": "ettha vitakkaṁ sodhetunti. Mātādīnaṁ atthāya haraṇe pana nāvassaṁ tathāvidhavitakkuppattīti",
  "tika-vin08t20:21_2": "sakkā vitakkaṁ sodhetuṁ. Yattha hi vitakkaṁ sodhetuṁ sakkā, tattha nevatthi doso.",
  "tika-vin08t20:21_3": "Teneva vakkhati “sace pana sakkoti vitakkaṁ sodhetuṁ, tato laddhaṁ khāditumpi vaṭṭatī”ti.",
  "tika-vin08t20:21_4": "Vimativinodaniyaṁ pana “ettha panāti pattaparivattane. Kāraṇanti ettha yathā sāmaṇerā",
  "tika-vin08t20:21_5": "ito amhākampi dentīti vitakko uppajjati, na tathā aññatthāti kāraṇaṁ vadanti, tañca",
  "tika-vin08t20:21_6": "yuttaṁ. Yassa pana tādiso vitakko natthi, tena aparivattetvāpi bhuñjituṁ vaṭṭatī”ti vuttaṁ.",
  "tika-vin08t20:22_0": "112.Niccāletunti cāletvā pāsāṇasakkharādiapanayanaṁ kātuṁ. Uddhanaṁ āropetabbanti",
  "tika-vin08t20:22_1": "anaggikaṁ uddhanaṁ sandhāya vuttaṁ. Uddhane paccamānassa āluḷane upari apakkataṇḍulā",
  "tika-vin08t20:22_2": "heṭṭhā pavisitvā paccantīti āha “sāmaṁpākañceva hotī”ti.",
  "tika-vin08t20:23_0": "113.Ādhārake patto ṭhapitoti appaṭiggahitāmiso patto puna paṭiggahaṇatthāya ṭhapito.",
  "tika-vin08t20:23_1": "Cāletīti vinā kāraṇaṁ cāleti, satipi kāraṇe bhikkhūnaṁ paribhogārahaṁ cāletuṁ na",
  "tika-vin08t20:23_2": "vaṭṭati. Kiñcāpi “anujānāmi, bhikkhave, amanussikābādhe āmakamaṁsaṁ āmakalohita”nti",
  "tika-vin08t20:23_3": "tādise ābādhe attano atthāya āmakamaṁsapaṭiggahaṇaṁ anuññātaṁ, “āmakamaṁsapaṭiggahaṇā",
  "tika-vin08t20:23_4": "paṭivirato hotī”ti ca sāmaññato paṭikkhittaṁ, tathāpi attano, aññassa vā bhikkhuno",
  "tika-vin08t20:23_5": "atthāya aggahitattā “sīhavighāsādiṁ…pe… vaṭṭatī”ti vuttaṁ. Sakkoti vitakkaṁ sodhetunti",
  "tika-vin08t20:23_6": "“mayhampi detī”ti vitakkassa anuppannabhāvaṁ sallakkhetuṁ sakkoti, “sāmaṇerassa dassāmī”ti",
  "tika-vin08t20:23_7": "suddhacittena mayā gahitanti vā sallakkhetuṁ sakkoti. Sace pana mūlepi paṭiggahitaṁ",
  "tika-vin08t20:23_8": "hotīti ettha “gahetvā gate mayhampi dadeyyunti saññāya sace paṭiggahitaṁ hotī”ti vadanti.",
  "tika-vin08t20:24_0": "114.Koṭṭhāse karotīti “bhikkhū sāmaṇerā ca attano attano abhirucitaṁ koṭṭhāsaṁ gaṇhantū”ti",
  "tika-vin08t20:24_1": "sabbesaṁ samake koṭṭhāse karoti. Gahitāvasesanti sāmaṇerehi gahitakoṭṭhāsato avasesaṁ.",
  "tika-vin08t20:24_2": "Gaṇhitvāti “mayhaṁ idaṁ gaṇhissāmī”ti gahetvā. Idha gahitāvasesaṁ nāma tena gaṇhitvā puna ṭhapitaṁ.",
  "tika-vin08t20:25_0": "Paṭiggahetvāti tadahu paṭiggahetvā. Teneva “yāvakālikena yāvajīvikasaṁsagge doso",
  "tika-vin08t20:25_1": "natthī”ti vuttaṁ. Sace pana purimadivase paṭiggahetvā ṭhapitā hoti, sāmisena mukhena",
  "tika-vin08t20:25_2": "tassā vaṭṭiyā dhūmaṁ pivituṁ na vaṭṭati. Samuddodakenāti appaṭiggahitasamuddodakena.",
  "tika-vin08t20:26_0": "Himakarakā nāma kadāci vassodakena saha patanakā pāsāṇalekhā viya ghanībhūtā udakavisesā,",
  "tika-vin08t20:26_1": "tesu paṭiggahaṇakiccaṁ natthi. Tenāha “udakagatikā evā”ti. Yasmā katakaṭṭhi udakaṁ",
  "tika-vin08t20:26_2": "pasādetvā visuṁ tiṭṭhati, tasmā “abbohārika”nti vuttaṁ. Iminā appaṭiggahitāpattīhi",
  "tika-vin08t20:26_3": "abbohārikaṁ, vikālabhojanāpattīhipi abbohārikanti dasseti. Laggatīti sukkhe mukhe",
  "tika-vin08t20:26_4": "ca hatthe ca mattikāvaṇṇaṁ dassentaṁ laggati. Bahalanti hatthamukhesu alagganakampi paṭiggahetabbaṁ.",
  "tika-vin08t20:27_0": "Vāsamattanti reṇukhīrābhāvaṁ dasseti. Pānīyaṁ gahetvāti attanoyeva atthāya gahetvā.",
  "tika-vin08t20:27_1": "Sace pana pītāvasesakaṁ tattheva ākirissāmīti gaṇhāti, puna paṭiggahaṇakiccaṁ natthi.",
  "tika-vin08t20:27_2": "Ākirati, paṭiggahetabbanti puppharasassa paññāyanato vuttaṁ. Vikkhambhetvāti viyūhitvā, apanetvāti attho.",
  "tika-vin08t20:28_0": "115.Mahābhūtesūti pāṇasarīrasannissitesu pathavīādimahābhūtesu. Sabbaṁ vaṭṭatīti",
  "tika-vin08t20:28_1": "attano paresañca sarīrasannissitaṁ sabbaṁ vaṭṭati, akappiyamaṁsānulomatāya thullaccayādiṁ",
  "tika-vin08t20:28_2": "na janetīti adhippāyo. Patatīti attano sarīrato chijjitvā patati. “Rukkhato chinditvā”ti",
  "tika-vin08t20:28_3": "vuttattā mattikatthāya pathaviṁ khaṇituṁ, aññampi yaṁ kiñci mūlapaṇṇādivisabhesajjaṁ",
  "tika-vin08t20:28_4": "chinditvā chārikaṁ akatvāpi appaṭiggahitampi paribhuñjituṁ vaṭṭatīti daṭṭhabbaṁ.",
  "tika-vin08t20:29": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t20:30": "Paṭiggahaṇavinicchayakathālaṅkāro nāma",
  "tika-vin08t20:31": "Vīsatimo paricchedo."
}