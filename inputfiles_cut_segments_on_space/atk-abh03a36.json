{
  "atk-abh03a36:0": "21. Ekavīsatimavaggo",
  "atk-abh03a36:1": "1. Sāsanakathāvaṇṇanā",
  "atk-abh03a36:2_0": "878. Idāni sāsanakathā nāma hoti. Tattha tisso saṅgītiyo sandhāya ‘‘sāsanaṁ navaṁ",
  "atk-abh03a36:2_1": "kata’’nti ca ‘‘atthi koci tathāgatassa sāsanaṁ navaṁ karotī’’ti ca ‘‘labbhā tathāgatassa",
  "atk-abh03a36:2_2": "sāsanaṁ navaṁ kātu’’nti ca yesaṁ laddhi, seyyathāpi ekaccānaṁ uttarāpathakānaṁ; te",
  "atk-abh03a36:2_3": "sandhāya tīsupi kathāsu pucchā sakavādissa, paṭiññā itarassa. Satipaṭṭhānātiādi sāsanaṁ",
  "atk-abh03a36:2_4": "nāma satipaṭṭhānādayo ceva ariyadhammā, kusalādīnañca desanā. Tattha yesaṁ bhagavatā",
  "atk-abh03a36:2_5": "desitā satipaṭṭhānādayo, ṭhapetvā te aññesaṁ vā satipaṭṭhānādīnaṁ karaṇena akusalādīnaṁ",
  "atk-abh03a36:2_6": "vā kusalādibhāvakaraṇena sāsanaṁ navaṁkataṁ nāma bhaveyya, kiṁ taṁ evaṁ kataṁ kenaci,",
  "atk-abh03a36:2_7": "atthi vā koci evaṁ karoti, labbhā vā evaṁ kātunti tīsupi pucchāsu codanatthaṁ vuttaṁ.",
  "atk-abh03a36:2_8": "Sesaṁ sabbattha yathāpāḷimeva niyyātīti.",
  "atk-abh03a36:3": "Sāsanakathāvaṇṇanā.",
  "atk-abh03a36:4": "2. Avivittakathāvaṇṇanā",
  "atk-abh03a36:5_0": "879-880. Idāni avivittakathā nāma hoti. Tattha yassa puggalassa yo dhammo paccuppanno,",
  "atk-abh03a36:5_1": "so tena avivitto nāmāti idaṁ sakasamaye sanniṭṭhānaṁ. Yasmā pana puthujjanena tedhātukā",
  "atk-abh03a36:5_2": "dhammā apariññātā, tasmā so ekakkhaṇeyeva sabbehipi tedhātukehi dhammehi avivittoti",
  "atk-abh03a36:5_3": "yesaṁ laddhi, seyyathāpi tesaññeva, te sandhāya pucchā sakavādissa, paṭiññā itarassa.",
  "atk-abh03a36:5_4": "Phassehītiādi sabbesaṁ phassādīnaṁ ekakkhaṇe pavattidosadassanatthaṁ vuttaṁ. Sesaṁ",
  "atk-abh03a36:5_5": "sabbattha uttānatthamevāti.",
  "atk-abh03a36:6": "Avivittakathāvaṇṇanā.",
  "atk-abh03a36:7": "3. Saññojanakathāvaṇṇanā",
  "atk-abh03a36:8_0": "881-882. Idāni saññojanakathā nāma hoti. Tattha yasmā arahā sabbaṁ buddhavisayaṁ",
  "atk-abh03a36:8_1": "na jānāti, tasmā tassa tattha avijjāvicikicchāhi appahīnāhi bhavitabbanti saññāya",
  "atk-abh03a36:8_2": "‘‘atthi kiñci saññojanaṁ appahāya arahattappattī’’ti yesaṁ laddhi, seyyathāpi mahāsaṅghikānaṁ,",
  "atk-abh03a36:8_3": "te sandhāya pucchā sakavādissa, paṭiññā itarassa. Atthi kiñci sakkāyadiṭṭhītiādi",
  "atk-abh03a36:8_4": "arahato sabbasaṁyojanappahānadassanatthaṁ vuttaṁ. Sabbaṁ buddhavisayanti pañhadvaye",
  "atk-abh03a36:8_5": "arahato sabbaññutaññāṇābhāvena paṭisedho kato, na avijjāvicikicchānaṁ appahānena.",
  "atk-abh03a36:8_6": "Itaro pana tesaṁ appahīnataṁ sandhāya tena hīti laddhiṁ patiṭṭhapeti. Sā ayoniso",
  "atk-abh03a36:8_7": "patiṭṭhāpitattā appatiṭṭhitāva hotīti.",
  "atk-abh03a36:9": "Saññojanakathāvaṇṇanā.",
  "atk-abh03a36:10": "4. Iddhikathāvaṇṇanā",
  "atk-abh03a36:11_0": "883-884. Idāni iddhikathā nāma hoti. Tattha iddhi nāmesā katthaci ijjhati, katthaci",
  "atk-abh03a36:11_1": "na ijjhati, aniccādīnaṁ niccādikaraṇe ekanteneva na ijjhati. Sabhāgasantatiṁ pana",
  "atk-abh03a36:11_2": "parivattetvā visabhāgasantatikaraṇe vā sabhāgasantativaseneva ciratarappavattane",
  "atk-abh03a36:11_3": "vā yesaṁ atthāya kariyati, tesaṁ puññādīni kāraṇāni nissāya katthaci ijjhati, bhikkhūnaṁ",
  "atk-abh03a36:11_4": "atthāya pānīyassa sappikhīrādikaraṇe viya mahādhātunidhāne dīpādīnaṁ cirasantānappavattane",
  "atk-abh03a36:11_5": "viya cāti idaṁ sakasamaye sanniṭṭhānaṁ. Yaṁ pana āyasmā pilindavaccho rañño pāsādaṁ",
  "atk-abh03a36:11_6": "suvaṇṇantveva adhimucci, taṁ nissāya yesaṁ ‘‘atthi adhippāyaiddhī’’ti laddhi, seyyathāpi",
  "atk-abh03a36:11_7": "andhakānaṁ; te sandhāya atthi adhippāyaiddhīti pucchā sakavādissa. Tattha adhippāyaiddhīti",
  "atk-abh03a36:11_8": "adhippāyaiddhi, yathādhippāyaṁ ijjhanaiddhīti attho. Āmantāti laddhimatte ṭhatvā",
  "atk-abh03a36:11_9": "paṭiññā paravādissa. Atha naṁ aniccādīnaṁ niccāditāya anuyuñjituṁ niccapaṇṇā rukkhā",
  "atk-abh03a36:11_10": "hontūtiādimāha. Sesamettha uttānatthameva. Laddhipatiṭṭhāpane suvaṇṇo ca panāsīti",
  "atk-abh03a36:11_11": "rañño puññūpanissayena āsi, na kevalaṁ therassa adhippāyeneva. Tasmā asādhakametanti.",
  "atk-abh03a36:12": "Iddhikathāvaṇṇanā.",
  "atk-abh03a36:13": "5. Buddhakathāvaṇṇanā",
  "atk-abh03a36:14_0": "885. Idāni buddhakathā nāma hoti. Tattha ṭhapetvā tasmiṁ tasmiṁ kāle sarīravemattataṁ",
  "atk-abh03a36:14_1": "āyuvemattataṁ pabhāvemattatañca sesehi buddhadhammehi buddhānaṁ buddhehi hīnātirekatā",
  "atk-abh03a36:14_2": "nāma natthi. Yesaṁ pana aviseseneva atthīti laddhi, seyyathāpi andhakānaṁ; te sandhāya",
  "atk-abh03a36:14_3": "atthi buddhānanti pucchā sakavādissa, paṭiññā itarassa. Atha naṁ buddhadhammehi anuyuñjituṁ",
  "atk-abh03a36:14_4": "satipaṭṭhānatotiādimāha. Itaro tesaṁ vasena hīnātirekataṁ apassanto paṭikkhipatiyevāti.",
  "atk-abh03a36:15": "Buddhakathāvaṇṇanā.",
  "atk-abh03a36:16": "6. Sabbadisākathāvaṇṇanā",
  "atk-abh03a36:17_0": "886. Idāni sabbadisākathā nāma hoti. Tattha catūsu disāsu heṭṭhā uparīti samantato",
  "atk-abh03a36:17_1": "lokadhātusannivāsaṁ, sabbalokadhātūsu ca buddhā atthīti attano vikappasippaṁ uppādetvā",
  "atk-abh03a36:17_2": "‘‘sabbadisāsu buddhā tiṭṭhantī’’ti yesaṁ laddhi, seyyathāpi mahāsaṅghikānaṁ; te sandhāya",
  "atk-abh03a36:17_3": "pucchā sakavādissa, paṭiññā itarassa. Puratthimāyāti puṭṭho sakyamuniṁ sandhāya paṭikkhipati.",
  "atk-abh03a36:17_4": "Puna puṭṭho laddhivasena aññalokadhātuyaṁ ṭhitaṁ sandhāya paṭijānāti. Kinnāmo so",
  "atk-abh03a36:17_5": "bhagavātiādi ‘‘sace tvaṁ jānāsi, nāmādivasena naṁ kathehī’’ti codanatthaṁ vuttaṁ.",
  "atk-abh03a36:17_6": "Iminā upāyena sabbattha attho veditabboti.",
  "atk-abh03a36:18": "Sabbadisākathāvaṇṇanā.",
  "atk-abh03a36:19": "7. Dhammakathāvaṇṇanā",
  "atk-abh03a36:20_0": "887-888. Idāni dhammakathā nāma hoti. Tattha yasmā rūpādayo rūpādisabhāvena niyatā",
  "atk-abh03a36:20_1": "na taṁ sabhāvaṁ vijahanti, tasmā sabbadhammā niyatāti yesaṁ laddhi, seyyathāpi andhakānañceva",
  "atk-abh03a36:20_2": "ekaccānañca uttarāpathakānaṁ; te sandhāya sabbe dhammāti pucchā sakavādissa, paṭiññā",
  "atk-abh03a36:20_3": "itarassa. Atha naṁ ‘‘sace te niyatā, micchattaniyatā vā siyuṁ sammattaniyatā vā,",
  "atk-abh03a36:20_4": "ito añño niyāmo nāma natthī’’ti codetuṁ micchattaniyatātiādimāha. Tattha paṭikkhepo",
  "atk-abh03a36:20_5": "ca paṭiññā ca paravādissa. Rūpaṁ rūpaṭṭhenātiādi yenatthena niyatāti vadati, tassa",
  "atk-abh03a36:20_6": "vasena codetuṁ vuttaṁ. Tatrāyaṁ adhippāyo – rūpañhi rūpaṭṭhena niyatanti rūpaṁ rūpameva,",
  "atk-abh03a36:20_7": "na vedanādisabhāvanti adhippāyena vattabbaṁ, ito aññathā na vattabbaṁ. Kasmā? Rūpaṭṭhato",
  "atk-abh03a36:20_8": "aññassa rūpassa abhāvā. Rūpasabhāvo hi rūpaṭṭho, rūpasabhāvo ca rūpameva, na rūpato",
  "atk-abh03a36:20_9": "añño. Vedanādīhi panassa nānattapaññāpanatthaṁ esa vohāro hotīti. Tasmā ‘‘rūpaṁ rūpaṭṭhena",
  "atk-abh03a36:20_10": "niyata’’nti vadantena rūpaṁ niyatanti vuttaṁ hoti. Niyatañca nāma micchattaniyataṁ",
  "atk-abh03a36:20_11": "vā siyā sammattaniyataṁ vā, ito añño niyāmo nāma natthīti. Atha kasmā paṭijānātīti?",
  "atk-abh03a36:20_12": "Atthantaravasena. Rūpaṁ rūpaṭṭhena niyatanti ettha hi rūpaṁ rūpameva, na vedanādisabhāvanti",
  "atk-abh03a36:20_13": "ayamattho. Tasmā paṭijānāti. Ito aññathā panassa niyatattaṁ natthīti puna teneva",
  "atk-abh03a36:20_14": "nayena codetuṁ micchattaniyatantiādimāha . Taṁ sabbaṁ uttānatthameva. Tena hi rūpanti",
  "atk-abh03a36:20_15": "laddhipi ayoniso patiṭṭhāpitattā appatiṭṭhitāva hotīti.",
  "atk-abh03a36:21": "Dhammakathāvaṇṇanā.",
  "atk-abh03a36:22": "8. Kammakathāvaṇṇanā",
  "atk-abh03a36:23_0": "889-891. Idāni kammakathā nāma hoti. Tattha ‘‘yasmā diṭṭhadhammavedanīyādīni diṭṭhadhammavedanīyaṭṭhādīhi",
  "atk-abh03a36:23_1": "niyatāni, tasmā sabbe kammā niyatā’’ti yesaṁ laddhi, seyyathāpi tesaññeva; te sandhāya",
  "atk-abh03a36:23_2": "pucchā sakavādissa, paṭiññā itarassa. Diṭṭhadhammavedanīyaṭṭhena niyatanti ettha",
  "atk-abh03a36:23_3": "diṭṭhadhammavedanīyaṁ diṭṭhadhammavedanīyaṭṭhameva. Sace diṭṭheva dhamme vipākaṁ",
  "atk-abh03a36:23_4": "dātuṁ sakkoti deti, no ce ahosikammaṁ nāma hotīti imamatthaṁ sandhāya paṭiññā sakavādissa.",
  "atk-abh03a36:23_5": "Micchattasammattaniyāmavasena panetaṁ aniyatamevāti sabbaṁ heṭṭhā vuttanayeneva veditabbanti.",
  "atk-abh03a36:24": "Kammakathāvaṇṇanā.",
  "atk-abh03a36:25": "Ekavīsatimo vaggo."
}