{
  "tika-s0401t7:0": "7. Vīriyārambhādivaggavaṇṇanā",
  "tika-s0401t7:1_0": "61. Sattamassa paṭhame vīrānaṁ kammanti vīriyaṁ, vidhinā vā īrayitabbaṁ pavattetabbanti",
  "tika-s0401t7:1_1": "vīriyaṁ, tadeva kusalakiriyāya padhānaṭṭhena ārambho vīriyārambho. Āraddhavīriyatā",
  "tika-s0401t7:1_2": "paggahitavīriyatā paripuṇṇavīriyatāti paccekaṁ vīriyatāsaddo yojetabbo.",
  "tika-s0401t7:2_0": "62. Dutiye mahatī icchā etassāti mahiccho, tassa bhāvo mahicchatā. Mahāvisayo lobho",
  "tika-s0401t7:2_1": "mahālobho mahantānaṁ vatthūnaṁ bahūnañca abhigijjhanato. Itarītarātiādinā pabbajitānaṁ",
  "tika-s0401t7:2_2": "uppajjanamahicchatā vuttā. Pañcahi kāmaguṇehītiādi gahaṭṭhānaṁ vasena vuttaṁ. Icchāti",
  "tika-s0401t7:2_3": "sabhāvaniddeso. Icchāgatāti icchāpavattā. Mahicchatāti mahāicchatā. Atthato panāyaṁ",
  "tika-s0401t7:2_4": "rāgo evāti vuttaṁ – “rāgo sārāgo”tiādi.",
  "tika-s0401t7:3_0": "63. Tatiye appicchassāti ettha appa-saddo abhāvattho “appābādho hoti appātaṅko”tiādīsu",
  "tika-s0401t7:3_1": "viyāti āha – “anicchassā”ti. Loke pākaṭassa hi akkhirogakucchirogādibhedassa ābādhassa",
  "tika-s0401t7:3_2": "abhāvaṁ sandhāya “appābādho”ti vuttaṁ. Idāni vuttamevatthaṁ pākaṭataraṁ kātuṁ “ettha",
  "tika-s0401t7:3_3": "hī”tiādi vuttaṁ. Byañjanaṁ sāvasesaṁ viya parittakepi appasaddassa dissamānattā.",
  "tika-s0401t7:3_4": "Attho pana niravaseso sabbaso paccayicchāya abhāvassa adhippetattā. Tenāha – “na hī”tiādi.",
  "tika-s0401t7:4_0": "Icchāya abhāveneva appiccho nāma hotīti imamatthaṁ pakārantarena dīpetuṁ – “apicā”tiādi",
  "tika-s0401t7:4_1": "vuttaṁ. Atricchatā nāma atra atra icchā. Asantaguṇasambhāvanatāya pāpā lāmikā nihīnā",
  "tika-s0401t7:4_2": "icchā pāpicchatā. Yāya paccayuppādanatthaṁ attani vijjamānaguṇe sambhāveti, paccayānaṁ",
  "tika-s0401t7:4_3": "paṭiggahaṇe ca na mattaṁ jānāti, ayaṁ mahicchatā. Asantaguṇasambhāvanatāti attani",
  "tika-s0401t7:4_4": "avijjamānānaṁ guṇānaṁ vijjamānānaṁ viya paresaṁ pakāsanā. Santaguṇasambhāvanatāti",
  "tika-s0401t7:4_5": "icchācāre ṭhatvā attani vijjamānasīladhutadhammādiguṇavibhāvanā. Tādisassapi paṭiggahaṇe",
  "tika-s0401t7:4_6": "amattaññutāpi hoti, sāpi abhidhamme āgatāyevāti sambandho. Dussantappayoti duttappayo.",
  "tika-s0401t7:5_0": "Atilūkhabhāvanti pattacīvaravasena ativiya lūkhabhāvaṁ. Tadassa disvā manussā “ayaṁ",
  "tika-s0401t7:5_1": "amaṅgaladivaso, sumbhakasiniddhapattacīvaro ayyo pubbaṅgamo kātabbo”ti cintetvā,",
  "tika-s0401t7:5_2": "“bhante, thokaṁ bahi hothā”ti āhaṁsu. Ummujjīti manussānaṁ ajānantānaṁyeva pathaviyaṁ",
  "tika-s0401t7:5_3": "nimujjitvā gaṇhantoyeva ummujji. Yadi thero “khīṇāsavabhāvaṁ jānantū”ti iccheyya,",
  "tika-s0401t7:5_4": "na naṁ manussā “bahi hothā”ti vadeyyuṁ, khīṇāsavānaṁ pana tathācittameva na uppajjeyya.",
  "tika-s0401t7:6_0": "Appicchatāpadhānaṁ puggalādhiṭṭhānaṁ catubbidhaicchāpabhedaṁ dassetvā punapi puggalādhiṭṭhānena",
  "tika-s0401t7:6_1": "catubbidhaṁ icchābhedaṁ dassento “aparopi catubbidho appiccho”tiādimāha. Paccayaappicchoti",
  "tika-s0401t7:6_2": "paccayesu icchārahito. Dhutaṅgaappicchoti dhutaguṇasambhāvanāya icchārahito. Pariyattiappicchoti",
  "tika-s0401t7:6_3": "bahussutasambhāvanāya icchārahito. Adhigamaappicchoti “ariyo”ti sambhāvanāya icchārahito.",
  "tika-s0401t7:6_4": "Dāyakassa vasanti appaṁ vā yaṁ dātukāmo bahuṁ vāti dāyakassa cittassa vasaṁ, ajjhāsayanti",
  "tika-s0401t7:6_5": "attho. Deyyadhammassa vasanti deyyadhammassa abahubhāvaṁ. Attano thāmanti attano",
  "tika-s0401t7:6_6": "pamāṇaṁ. Yattakena attā yāpeti, tattakasseva gahaṇaṁ. Yadi hītiādi saṅkhepato vuttassa",
  "tika-s0401t7:6_7": "atthassa vivaraṇaṁ. Pamāṇenevāti yāpanappamāṇeneva.",
  "tika-s0401t7:7_0": "Ekabhikkhupi nāññāsīti sosānikavatte sammadeva vattitattā ekopi bhikkhu na aññāsi.",
  "tika-s0401t7:7_1": "Abbokiṇṇanti avicchedaṁ. Dutiyo maṁ jāneyyāti dutiyo sahāyabhūtopi yathā maṁ jānituṁ",
  "tika-s0401t7:7_2": "na sakkuṇeyya, tathā saṭṭhi vassāni nirantaraṁ susāne vasāmi, tasmā ahaṁ aho sosānikuttamo.",
  "tika-s0401t7:7_3": "Upakāro hutvāti uggahaparipucchādīhi pariyattidhammavasena upakāro hutvā. Dhammakathāya",
  "tika-s0401t7:7_4": "janapadaṁ khobhetvāti lomahaṁsanasādhukāradānacelukkhepādivasena sannipatitaṁ itarañca",
  "tika-s0401t7:7_5": "“kathaṁ nu kho appaṁ ayyassa santike dhammaṁ sossāmā”ti kolāhalavasena mahājanaṁ",
  "tika-s0401t7:7_6": "khobhetvā? Yadi thero bahussutabhāvaṁ jānāpetuṁ iccheyya, pubbeva janapadaṁ khobhento",
  "tika-s0401t7:7_7": "dhammaṁ katheyya. Gatoti “ayaṁ so, yena rattiyaṁ dhammakathā katā”ti jānanabhāvena",
  "tika-s0401t7:7_8": "pariyattiappicchatāya purāruṇāva gato.",
  "tika-s0401t7:8_0": "Tayokulaputtā viyāti pācīnavaṁsadāye sāmaggivāsaṁvuṭṭhā anuruddho, nandiyo, kimiloti",
  "tika-s0401t7:8_1": "ime tayo kulaputtā viya. Etesupi hi anuruddhattherena bhagavatā “atthi pana vo anuruddhā",
  "tika-s0401t7:8_2": "evaṁ appamattānaṁ ātāpīnaṁ pahitattānaṁ viharantānaṁ uttarimanussadhammo alamariyañāṇadassanaviseso",
  "tika-s0401t7:8_3": "adhigato phāsuvihāro”ti puṭṭhena “idha pana mayaṁ, bhante, yāvadeva ākaṅkhāma, vivicceva",
  "tika-s0401t7:8_4": "kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ",
  "tika-s0401t7:8_5": "jhānaṁ upasampajja viharāmā”tiādinā anupubbavihārasamāpattīsu ārocitāsu itare therā",
  "tika-s0401t7:8_6": "na icchiṁsu. Tathā hi te pakkante bhagavati āyasmantaṁ anuruddhaṁ etadavocuṁ – “kinnu",
  "tika-s0401t7:8_7": "mayaṁ āyasmato anuruddhassa evamārocimha ‘imāsañca imāsañca vihārasamāpattīnaṁ mayaṁ",
  "tika-s0401t7:8_8": "lābhino’ti? Yaṁ no āyasmā anuruddho bhagavato sammukhāpi āsavānaṁ khayaṁ pakāsetī”ti?",
  "tika-s0401t7:8_9": "Ghaṭīkāropi attano ariyabhāve kikissa rañño bhagavatā ārocite na attamano ahosi?",
  "tika-s0401t7:8_10": "Tenāha – “ghaṭīkārakumbhakāro viyā”ti. Imasmiṁ panattheti “yathayidaṁ, bhikkhave,",
  "tika-s0401t7:8_11": "appicchatā”ti vutte appicchatāsaṅkhāte atthe. Balavaalobhenāti daḷhatarappavattikena alobhena.",
  "tika-s0401t7:9": "64. Catutthe natthi etassa santuṭṭhīti asantuṭṭhi, tassa bhāvo asantuṭṭhitā. Taṁ pana sarūpato dassento “asantuṭṭhe puggale…pe… lobho”ti āha. Sevantassātiādīni aññamaññavevacanāni.",
  "tika-s0401t7:10_0": "65-67. Pañcame tussanaṁ tuṭṭhi, samaṁ, sakena, santena vā tuṭṭhi etassāti santuṭṭhi,",
  "tika-s0401t7:10_1": "tassa bhāvo santuṭṭhitā. Yassa santosassa atthitāya bhikkhu “santuṭṭho”ti vuccati,",
  "tika-s0401t7:10_2": "taṁ dassento “itarītarapaccayasantosena samannāgatassā”ti āha – cīvarādike yattha",
  "tika-s0401t7:10_3": "katthaci kappiye paccaye santussanena samaṅgībhūtassāti attho. Atha vā itaraṁ vuccati",
  "tika-s0401t7:10_4": "hīnaṁ paṇītato aññattā, tathā paṇītampi itaraṁ hīnato aññattā. Apekkhāsiddhā hi itaratā.",
  "tika-s0401t7:10_5": "Iti yena dhammena hīnena vā paṇītena vā cīvarādipaccayena santussati, so tathā pavatto",
  "tika-s0401t7:10_6": "alobho itarītarapaccayasantoso, tena samannāgatassa. Yathālābhaṁ attano lābhānurūpaṁ",
  "tika-s0401t7:10_7": "santoso yathālābhasantoso. Sesapadadvayepi eseva nayo. Labbhatīti vā lābho, yo yo",
  "tika-s0401t7:10_8": "lābho yathālābho, tena santoso yathālābhasantoso. Balanti kāyabalaṁ. Sāruppanti bhikkhuno anucchavikatā.",
  "tika-s0401t7:11_0": "Yathāladdhato aññassa apatthanā nāma siyā appicchatāpi pavattiākāroti tato vinivecitameva",
  "tika-s0401t7:11_1": "santosassa sarūpaṁ dassento “labhantopi na gaṇhātī”ti āha. Taṁ parivattetvā pakatidubbalādīnaṁ",
  "tika-s0401t7:11_2": "garucīvaraṁ aphāsubhāvāvahaṁ sarīrakhedāvahañca hotīti payojanavasena na atricchatādivasena",
  "tika-s0401t7:11_3": "taṁ parivattetvā lahukacīvaraparibhogo santosavirodhi na hotīti āha – “lahukena yāpentopi",
  "tika-s0401t7:11_4": "santuṭṭhova hotī”ti. Mahagghacīvaraṁ bahūni vā cīvarāni labhitvā tāni vissajjetvā",
  "tika-s0401t7:11_5": "tadaññassa gahaṇaṁ yathāsāruppanaye ṭhitattā na santosavirodhīti āha – “tesaṁ…pe…",
  "tika-s0401t7:11_6": "dhārentopi santuṭṭhova hotī”ti. Evaṁ sesapaccayesupi yathāsāruppaniddese api-saddaggahaṇe",
  "tika-s0401t7:11_7": "adhippāyo veditabbo. Muttaharītakanti gomuttaparibhāvitaṁ, pūtibhāvena vā chaḍḍitaṁ",
  "tika-s0401t7:11_8": "harītakaṁ. Buddhādīhi vaṇṇitanti appicchatāsantuṭṭhīsu bhikkhū niyojetuṁ “pūtimuttabhesajjaṁ",
  "tika-s0401t7:11_9": "nissāya pabbajjā”tiādinā buddhādīhi pasatthaṁ. Paramasantuṭṭhova hoti paramena ukkaṁsagatena",
  "tika-s0401t7:11_10": "santosena samannāgatattā. Yathāsāruppasantosova aggoti tattha tattha bhikkhu sāruppaṁyeva",
  "tika-s0401t7:11_11": "nissāya santussanavasena pavattanato aggo. Chaṭṭhasattamesu natthi vattabbaṁ.",
  "tika-s0401t7:12": "68-69. Aṭṭhamanavamesu na sampajānātīti asampajāno, tassa bhāvo asampajaññaṁ. Vuttappaṭipakkhena sampajaññaṁ veditabbaṁ.",
  "tika-s0401t7:13_0": "70. Dasame pāpamittā devadattasadisā. Te hi hīnācāratāya, dukkhassa vā sampāpakatāya",
  "tika-s0401t7:13_1": "“pāpā”ti vuccanti. Tenākārena pavattānanti yo pāpamittassa khanti ruci adhimutti",
  "tika-s0401t7:13_2": "tanninnatātaṁsampavaṅkatādiākāro, tenākārena pavattānaṁ. Catunnaṁ khandhānamevetaṁ",
  "tika-s0401t7:13_3": "nāmanti catunnaṁ arūpakkhandhānaṁ “pāpamittatā”ti etaṁ nāmaṁ. Yasmā assaddhiyādipāpadhammasamannāgatā",
  "tika-s0401t7:13_4": "puggalā visesato pāpā puññadhammavimokkhatāya, te yassa mittā sahāyā, so pāpamitto,",
  "tika-s0401t7:13_5": "tassa bhāvo pāpamittatā. Tenāha – “ye te puggalā assaddhā”tiādi.",
  "tika-s0401t7:14": "Vīriyārambhādivaggavaṇṇanā niṭṭhitā."
}