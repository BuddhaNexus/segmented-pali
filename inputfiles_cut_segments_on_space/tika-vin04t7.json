{
  "tika-vin04t7:0": "Nissaggiyakaṇḍo",
  "tika-vin04t7:1": "Ito paraṁ pana ime kho panātiādi sabbattha vuttanayeneva veditabbaṁ.",
  "tika-vin04t7:2": "1. Cīvaravaggo",
  "tika-vin04t7:3": "1. Kathinasikkhāpadavaṇṇanā",
  "tika-vin04t7:4_0": "Nissaggiyesu pana cīvaravaggassa tāva paṭhamasikkhāpade niṭṭhitacīvarasminti sūcikammapariyosānena",
  "tika-vin04t7:4_1": "vā, ‘‘naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā’’ti (pārā. 463) imesu",
  "tika-vin04t7:4_2": "vā yena kenaci ākārena niṭṭhite cīvarasmiṁ, cīvarassa karaṇapalibodhe upacchinneti",
  "tika-vin04t7:4_3": "attho. Atthatakathinassa hi bhikkhuno yāva imehākārehi cīvarapalibodho na chijjati,",
  "tika-vin04t7:4_4": "tāva kathinānisaṁsaṁ labhati. Ubbhatasmiṁ kathineti yaṁ saṅghassa kathinaṁ atthataṁ,",
  "tika-vin04t7:4_5": "tasmiñca ubbhate. Tatrevaṁ saṅkhepato kathinatthāro ca ubbhāro ca veditabbo. Ayañhi",
  "tika-vin04t7:4_6": "kathinatthāro nāma bhagavatā purimavassaṁvuṭṭhānaṁ anuññāto, so sabbantimena paricchedena",
  "tika-vin04t7:4_7": "pañcannaṁ janānaṁ vaṭṭati, tasmā yattha cattāro vā tayo vā dve vā eko vā purimavassaṁ",
  "tika-vin04t7:4_8": "upagato, tattha pacchimavassūpagate gaṇapūrake katvā attharitabbaṁ, te ca gaṇapūrakāva",
  "tika-vin04t7:4_9": "honti, ānisaṁse na labhanti, tasmā sace purimavassaṁvuṭṭhānaṁ gahaṭṭhapabbajitesu",
  "tika-vin04t7:4_10": "yo koci dhammena samena cīvaraṁ deti ‘‘iminā kathinaṁ attharathā’’ti (mahāva. 306-309),",
  "tika-vin04t7:4_11": "taṁ khandhake vuttāya ñattidutiyakammavācāya kathinatthārārahassa bhikkhuno dātabbaṁ.",
  "tika-vin04t7:4_12": "Tena tadaheva pañca vā atirekāni vā khaṇḍāni chinditvā saṅghāṭi vā uttarāsaṅgo vā",
  "tika-vin04t7:4_13": "antaravāsako vā kātabbo, sesabhikkhūhipi tassa sahāyehi bhavitabbaṁ, sace katacīvarameva",
  "tika-vin04t7:4_14": "uppajjati, sundarameva. Acchinnāsibbitaṁ pana na vaṭṭati. Tena bhikkhunā sace saṅghāṭiyā",
  "tika-vin04t7:4_15": "attharitukāmo hoti, porāṇikaṁ saṅghāṭiṁ paccuddharitvā navaṁ saṅghāṭiṁ adhiṭṭhahitvā",
  "tika-vin04t7:4_16": "‘‘imāya saṅghāṭiyā kathinaṁ attharāmī’’ti attharitabbaṁ. Uttarāsaṅgaantaravāsakesupi",
  "tika-vin04t7:4_17": "eseva nayo. Tato tena purimavassaṁvuṭṭhe antosīmāgate bhikkhū upasaṅkamitvā ‘‘atthataṁ,",
  "tika-vin04t7:4_18": "bhante, saṅghassa kathinaṁ, dhammiko kathinatthāro, anumodathā’’ti (pari. 413) vattabbaṁ,",
  "tika-vin04t7:4_19": "therānañca navānañca bahūnañca ekassa ca anurūpaṁ sallakkhetvā vattabbaṁ. Tehipi",
  "tika-vin04t7:4_20": "‘‘atthataṁ, bhante, saṅghassa kathina’’nti vā ‘‘atthataṁ, āvuso, saṅghassa kathina’’nti",
  "tika-vin04t7:4_21": "vā vatvā ‘‘dhammiko kathinatthāro, anumodāmā’’ti vā ‘‘anumodāmī’’ti vā vattabbaṁ.",
  "tika-vin04t7:4_22": "Purimavassaṁvuṭṭhesupi ye anumodanti, tesaṁyeva atthataṁ hoti kathinaṁ. Te tato paṭṭhāya",
  "tika-vin04t7:4_23": "yāva kathinassubbhārā anāmantacāro, asamādānacāro, yāvadatthacīvaraṁ, gaṇabhojanaṁ,",
  "tika-vin04t7:4_24": "yo ca tattha cīvaruppādo, tasmiṁ āvāse saṅghassa uppannacīvarañcāti ime pañcānisaṁse",
  "tika-vin04t7:4_25": "labhanti, ayaṁ tāva kathinatthāro. Taṁ panetaṁ kathinaṁ ‘‘aṭṭhimā, bhikkhave, mātikā",
  "tika-vin04t7:4_26": "kathinassubbhārāya pakkamanantikā niṭṭhānantikā sanniṭṭhānantikā nāsanantikā savanantikā",
  "tika-vin04t7:4_27": "āsāvacchedikā sīmātikkamanantikā sahubbhārā’’ti (mahāva. 310) evaṁ vuttāsu aṭṭhasu",
  "tika-vin04t7:4_28": "mātikāsu aññataravasena uddharīyati, tattha vitthāravinicchayo samantapāsādikāyaṁ",
  "tika-vin04t7:4_29": "(mahāva. aṭṭha. 310) vuttanayena veditabbo. Iti ‘‘ubbhatasmiṁ kathine’’tiiminā sesapalibodhābhāvaṁ dasseti.",
  "tika-vin04t7:5_0": "Dasāhaparamanti dasa ahāni paramo paricchedo assāti dasāhaparamo, taṁ dasāhaparamaṁ",
  "tika-vin04t7:5_1": "kālaṁ dhāretabbanti attho. Adhiṭṭhitavikappitesu apariyāpannattā atirekaṁ cīvaranti",
  "tika-vin04t7:5_2": "atirekacīvaraṁ, cīvaraṁ nāma khomaṁ kappāsikaṁ koseyyaṁ kambalaṁ sāṇaṁ bhaṅganti",
  "tika-vin04t7:5_3": "etesaṁ vā tadanulomānaṁ vā aññataraṁ ayamassa jāti, pamāṇato pana taṁ vikappanupagaṁ",
  "tika-vin04t7:5_4": "pacchimaṁ idha adhippetaṁ. Vuttañhetaṁ ‘‘anujānāmi, bhikkhave, āyāmato aṭṭhaṅgulaṁ",
  "tika-vin04t7:5_5": "sugataṅgulena caturaṅgulavitthataṁ pacchimaṁ cīvaraṁ vikappetu’’nti (mahāva. 358).",
  "tika-vin04t7:5_6": "Yaṁ pana vuttaṁ ‘‘adhiṭṭhitavikappitesu apariyāpannattā’’ti, ettha ‘‘anujānāmi, bhikkhave,",
  "tika-vin04t7:5_7": "ticīvaraṁ adhiṭṭhātuṁ na vikappetuṁ, vassikasāṭikaṁ vassānaṁ catumāsaṁ adhiṭṭhātuṁ",
  "tika-vin04t7:5_8": "tato paraṁ vikappetuṁ, nisīdanaṁ adhiṭṭhātuṁ na vikappetuṁ paccattharaṇaṁ adhiṭṭhātuṁ",
  "tika-vin04t7:5_9": "na vikappetuṁ, kaṇḍuppaṭicchādiṁ yāva ābādhā adhiṭṭhātuṁ tato paraṁ vikappetuṁ, mukhapuñchanacoḷakaṁ",
  "tika-vin04t7:5_10": "adhiṭṭhātuṁ na vikappetuṁ, parikkhāracoḷaṁ adhiṭṭhātuṁ na vikappetu’’nti (mahāva.",
  "tika-vin04t7:5_11": "358) iminā nayena adhiṭṭhātabbavikappetabbatā jānitabbā. Tattha ticīvaraṁ adhiṭṭhahantena",
  "tika-vin04t7:5_12": "rajitvā kappabinduṁ datvā pamāṇayuttameva adhiṭṭhātabbaṁ, tassa pamāṇaṁ ukkaṭṭhaparicchedena",
  "tika-vin04t7:5_13": "sugatacīvarato ūnakaṁ vaṭṭati, lāmakaparicchedena saṅghāṭiyā tāva uttarāsaṅgassa",
  "tika-vin04t7:5_14": "ca dīghato muṭṭhipañcakaṁ, tiriyaṁ muṭṭhittikaṁ, antaravāsako dīghato muṭṭhipañcako",
  "tika-vin04t7:5_15": ", tiriyaṁ dvihatthopi vaṭṭati. Vuttappamāṇato pana atirekañca ūnakañca ‘‘parikkhāracoḷa’’nti",
  "tika-vin04t7:5_16": "adhiṭṭhātabbaṁ. Tattha yasmā ‘‘dve cīvarassa adhiṭṭhānāni kāyena vā adhiṭṭheti, vācāya",
  "tika-vin04t7:5_17": "vā adhiṭṭhetī’’ti vuttaṁ, tasmā purāṇasaṅghāṭiṁ ‘‘imaṁ saṅghāṭiṁ paccuddharāmī’’ti",
  "tika-vin04t7:5_18": "paccuddharitvā navaṁ hatthena gahetvā ‘‘imaṁ saṅghāṭiṁ adhiṭṭhāmī’’ti cittena ābhogaṁ",
  "tika-vin04t7:5_19": "katvā kāyavikāraṁ karontena kāyena vā adhiṭṭhātabbā, vacībhedaṁ katvā vācāya vā adhiṭṭhātabbā.",
  "tika-vin04t7:5_20": "Tatra duvidhaṁ adhiṭṭhānaṁ – sace hatthapāse hoti, ‘‘imaṁ saṅghāṭiṁ adhiṭṭhāmī’’ti",
  "tika-vin04t7:5_21": "vācā bhinditabbā. Atha antogabbhādīsu sāmantavihāre vā hoti, ṭhapitaṭṭhānaṁ sallakkhetvā",
  "tika-vin04t7:5_22": "‘‘etaṁ saṅghāṭiṁ adhiṭṭhāmī’’ti vācā bhinditabbā. Esa nayo uttarāsaṅge ca antaravāsake",
  "tika-vin04t7:5_23": "ca. Nāmamattameva hi viseso. Tasmā sabbāni saṅghāṭiṁ uttarāsaṅgaṁ antaravāsakanti",
  "tika-vin04t7:5_24": "evaṁ attano attano nāmeneva adhiṭṭhātabbāni. Sace adhiṭṭhahitvā ṭhapitavatthehi saṅghāṭiādīni",
  "tika-vin04t7:5_25": "karoti, niṭṭhite rajane ca kappe ca ‘‘imaṁ paccuddharāmī’’ti paccuddharitvā puna",
  "tika-vin04t7:5_26": "adhiṭṭhātabbāni. Idañca pana ticīvaraṁ sukhaparibhogatthaṁ parikkhāracoḷaṁ adhiṭṭhātumpi vaṭṭati.",
  "tika-vin04t7:6_0": "Vassikasāṭikā anatirittapamāṇā nāmaṁ gahetvā vuttanayeneva cattāro vassike māse adhiṭṭhātabbā,",
  "tika-vin04t7:6_1": "tato paraṁ paccuddharitvā vikappetabbā, vaṇṇabhedamattarattāpi cesā vaṭṭati, dve",
  "tika-vin04t7:6_2": "pana na vaṭṭanti. Nisīdanaṁ vuttanayena adhiṭṭhātabbameva, tañca kho pamāṇayuttaṁ",
  "tika-vin04t7:6_3": "ekameva, dve na vaṭṭanti. Paccattharaṇampi adhiṭṭhātabbameva, taṁ pana mahantampi",
  "tika-vin04t7:6_4": "ekampi bahūnipi vaṭṭanti, nīlampi pītakampi sadasampi pupphadasampīti sabbappakārampi",
  "tika-vin04t7:6_5": "vaṭṭati. Kaṇḍuppaṭicchādi yāva ābādho atthi, tāva pamāṇikā adhiṭṭhātabbā, ābādhe",
  "tika-vin04t7:6_6": "vūpasante paccuddharitvā vikappetabbā, sā ekāva vaṭṭati. Mukhapuñchanacoḷaṁ adhiṭṭhātabbameva,",
  "tika-vin04t7:6_7": "taṁ pana ekampi bahūnipi mahantampi vaṭṭatiyeva. Parikkhāracoḷe gaṇanā natthi, yattakaṁ",
  "tika-vin04t7:6_8": "icchati, tattakaṁ adhiṭṭhātabbameva. Thavikāpi parissāvanampi vikappanupagaṁ pacchimapamāṇaṁ",
  "tika-vin04t7:6_9": "‘‘parikkhāracoḷa’’nti adhiṭṭhātabbameva, bahūnipi ekato katvā ‘‘imāni cīvarāni parikkhāracoḷāni",
  "tika-vin04t7:6_10": "adhiṭṭhāmī’’tiādinā nayena adhiṭṭhātuṁ vaṭṭatiyeva. Mañcabhisi pīṭhabhisi bibbohanaṁ",
  "tika-vin04t7:6_11": "pāvāro kojavoti etesu pana senāsanaparikkhāratthāya dinnapaccattharaṇe ca adhiṭṭhānakiccaṁ",
  "tika-vin04t7:6_12": "natthiyeva. Sabbañca panetaṁ vuttappakārena adhiṭṭhitacīvaraṁ aññassa dānena, acchinditvā",
  "tika-vin04t7:6_13": "gahaṇena, vissāsaggāhena, hīnāyāvattanena, sikkhāpaccakkhānena, kālaṅkiriyāya, liṅgaparivattanena,",
  "tika-vin04t7:6_14": "paccuddharaṇenāti imehi aṭṭhahi kāraṇehi adhiṭṭhānaṁ vijahati. Ticīvaraṁ pana kaniṭṭhaṅgulinakhapiṭṭhippamāṇena",
  "tika-vin04t7:6_15": "chiddenāpi vijahati, tañca kho vinibbedheneva. Sace hi chiddassa abbhantare ekatantupi",
  "tika-vin04t7:6_16": "acchinno hoti, rakkhatiyeva. Tattha saṅghāṭiyā ca uttarāsaṅgassa ca dīghantato vidatthippamāṇassa",
  "tika-vin04t7:6_17": "tiriyantato aṭṭhaṅgulappamāṇassa padesassa orato chiddaṁ adhiṭṭhānaṁ bhindati, antaravāsakepi",
  "tika-vin04t7:6_18": "dīghantato etadeva pamāṇaṁ, tiriyantena pana caturaṅgulatā veditabbā. Tiṇṇannampi",
  "tika-vin04t7:6_19": "vuttokāsassa parato na bhindati, tasmā chidde jāte ticīvaraṁ atirekacīvaraṭṭhāne",
  "tika-vin04t7:6_20": "tiṭṭhati, sūcikammaṁ katvā puna adhiṭṭhātabbaṁ. Vassikasāṭikā vassānamāsātikkamenāpi,",
  "tika-vin04t7:6_21": "kaṇḍuppaṭicchādi ābādhavūpasamenāpi adhiṭṭhānaṁ vijahati. Tasmā sā tato paraṁ vikappetabbā.",
  "tika-vin04t7:6_22": "Vikappanalakkhaṇaṁ pana sabbacīvarānaṁ vikappanasikkhāpadeyeva vaṇṇayissāma. Kevalañhi",
  "tika-vin04t7:6_23": "imasmiṁ okāse yaṁ evaṁ anadhiṭṭhitaṁ avikappitañca, taṁ ‘‘atirekacīvara’’nti veditabbaṁ.",
  "tika-vin04t7:7_0": "Taṁ atikkāmayato nissaggiyaṁ pācittiyanti taṁ yathāvuttajātippamāṇaṁ cīvaraṁdasāhaparamaṁ",
  "tika-vin04t7:7_1": "kālaṁ atikkāmayato etthantare yathā atirekacīvaraṁ na hoti, tathā akrubbato nissaggiyaṁ",
  "tika-vin04t7:7_2": "pācittiyaṁ, tañca cīvaraṁ nissaggiyaṁ hoti, pācittiyaṁ āpatti cassa hotīti attho.",
  "tika-vin04t7:7_3": "Atha vā nissajjanaṁ nissaggiyaṁ, pubbabhāge kattabbassa vinayakammassetaṁ nāmaṁ,",
  "tika-vin04t7:7_4": "nissaggiyamassa atthīti nissaggiyamicceva. Kiṁ taṁ? Pācittiyaṁ. Taṁ atikkāmayato",
  "tika-vin04t7:7_5": "saha nissaggiyena nissaggiyavinayakammaṁ pācittiyaṁ hotīti ayamettha attho. Tañca",
  "tika-vin04t7:7_6": "panetaṁ cīvaraṁ yaṁ divasaṁ uppannaṁ, tassa yo aruṇo, so uppannadivasanissito, tasmā",
  "tika-vin04t7:7_7": "cīvaruppādadivasena saddhiṁ ekādase aruṇuggamane dasāhātikkamitaṁ hoti, taṁ gahetvā",
  "tika-vin04t7:7_8": "saṅghassa vā gaṇassa vā puggalassa vā nissajjitabbaṁ, tatrāyaṁ nayo – saṅghassa tāva",
  "tika-vin04t7:7_9": "evaṁ nissajjitabbaṁ ‘‘idaṁ me, bhante, cīvaraṁ dasahātikkantaṁ nissaggiyaṁ, imāhaṁ",
  "tika-vin04t7:7_10": "saṅghassa nissajjāmī’’ti nissajjitvā ‘‘ahaṁ, bhante, ekaṁ nissaggiyaṁ pācittiyaṁ",
  "tika-vin04t7:7_11": "āpanno, taṁ paṭidesemī’’ti evaṁ āpatti desetabbā. Sace dve honti, ‘‘dve’’ti vattabbaṁ,",
  "tika-vin04t7:7_12": "sace taduttari, ‘‘sambahulā’’ti vattabbaṁ. Nissajjanepi sace dve vā bahūni vā honti,",
  "tika-vin04t7:7_13": "‘‘imāni me, bhante, cīvarāni dasāhātikkantāni nissaggiyāni, imānāhaṁ saṅghassa nissajjāmī’’ti",
  "tika-vin04t7:7_14": "vattabbaṁ, pāḷiṁ vattuṁ asakkontena aññathāpi vattabbaṁ. Byattena bhikkhunā paṭibalena",
  "tika-vin04t7:7_15": "saṅgho ñāpetabbo ‘‘suṇātu me, bhante, saṅgho, ayaṁ itthannāmo bhikkhu āpattiṁ sarati",
  "tika-vin04t7:7_16": "vivarati uttāniṁ karoti deseti, yadi saṅghassa pattakallaṁ, ahaṁ itthannāmassa bhikkhuno",
  "tika-vin04t7:7_17": "āpattiṁ paṭiggaṇheyya’’nti (cūḷava. 239), iminā lakkhaṇena āpattiṁ paṭiggaṇhitvā",
  "tika-vin04t7:7_18": "vattabbo ‘‘passasī’’ti, ‘‘āma passāmī’’ti, ‘‘āyatiṁ saṁvareyyāsī’’ti, ‘‘sādhu suṭṭhu",
  "tika-vin04t7:7_19": "saṁvarissāmī’’ti. Dvīsu pana sambahulāsu vā purimanayeneva vacanabhedo kātabbo. Desitāya",
  "tika-vin04t7:7_20": "āpattiyā ‘‘suṇātu me, bhante, saṅgho, idaṁ cīvaraṁ itthannāmassa bhikkhuno nissaggiyaṁ",
  "tika-vin04t7:7_21": "saṅghassa nissaṭṭhaṁ, yadi saṅghassa pattakallaṁ , saṅgho imaṁ cīvaraṁ itthannāmassa",
  "tika-vin04t7:7_22": "bhikkhuno dadeyyā’’ti (pārā. 464) evaṁ nissaṭṭhacīvaraṁ dātabbaṁ, dvīsu bahūsu vā",
  "tika-vin04t7:7_23": "vacanabhedo kātabbo.",
  "tika-vin04t7:8_0": "Gaṇassa pana nissajjantena ‘‘imāha’’nti vā ‘‘imāni aha’’nti vā vatvā ‘‘āyasmantānaṁ",
  "tika-vin04t7:8_1": "nissajjāmī’’ti vattabbaṁ, āpattippaṭiggāhakenāpi ‘‘suṇantu me āyasmantā, ayaṁ itthannāmo",
  "tika-vin04t7:8_2": "bhikkhu āpattiṁ sarati…pe… deseti, yadāyasmantānaṁ pattakalla’’nti vattabbaṁ, cīvaradānepi",
  "tika-vin04t7:8_3": "‘‘suṇantu me āyasmantā, idaṁ cīvaraṁ itthannāmassa bhikkhuno nissaggiyaṁ āyasmantānaṁ",
  "tika-vin04t7:8_4": "nissaṭṭhaṁ, yadāyasmantānaṁ pattakallaṁ, āyasmantā imaṁ cīvaraṁ itthannāmassa bhikkhuno",
  "tika-vin04t7:8_5": "dadeyyu’’nti (pārā. 466) vattabbaṁ, sesaṁ purimasadisameva. Puggalassa pana nissajjantena",
  "tika-vin04t7:8_6": "‘‘imāha’’nti vā ‘‘imāni aha’’nti vā vatvā ‘‘āyasmato nissajjāmī’’ti vattabbaṁ, nissajjitvā",
  "tika-vin04t7:8_7": "‘‘ahaṁ, bhante, ekaṁ nissaggiyaṁ pācittiyaṁ āpanno, taṁ paṭidesemī’’ti evaṁ āpatti",
  "tika-vin04t7:8_8": "desetabbā. Sace pana navakataro hoti, ‘‘āvuso’’ti vattabbaṁ, tenāpi ‘‘passasī’’ti",
  "tika-vin04t7:8_9": "vā ‘‘passathā’’ti vā vutte ‘‘āma, bhante’’ti vā ‘‘āma āvuso’’ti vā vatvā ‘‘passāmī’’ti",
  "tika-vin04t7:8_10": "vattabbaṁ, tato ‘‘āyatiṁ saṁvareyyāsī’’ti vā ‘‘saṁvareyyāthā’’ti vā vutte ‘‘sādhu",
  "tika-vin04t7:8_11": "suṭṭhu saṁvarissāmī’’ti vattabbaṁ. Evaṁ desitāya āpattiyā ‘‘imaṁ cīvaraṁ āyasmato",
  "tika-vin04t7:8_12": "dammī’’ti dātabbaṁ, dvīsu tīsu vā pubbe vuttānusāreneva nayo veditabbo. Dvinnaṁ pana",
  "tika-vin04t7:8_13": "yathā gaṇassa, evaṁ nissajjitabbaṁ, tato āpattippaṭiggahaṇañca nissaṭṭhacīvaradānañca",
  "tika-vin04t7:8_14": "tesaṁ aññatarena yathā ekena puggalena, tathā kātabbaṁ, idaṁ pana sabbanissaggiyesu",
  "tika-vin04t7:8_15": "vidhānaṁ. Cīvaraṁ patto nisīdananti vatthumattameva hi nānaṁ, parammukhaṁ pana vatthu",
  "tika-vin04t7:8_16": "‘‘eta’’nti nissajjitabbaṁ. Sace bahūni honti, ‘‘etānī’’ti vattabbaṁ. Nissaṭṭhadānepi",
  "tika-vin04t7:8_17": "eseva nayo. Nissaṭṭhavatthuṁ ‘‘dinnamidaṁ iminā mayha’’nti saññāya na paṭidentassa",
  "tika-vin04t7:8_18": "dukkaṭaṁ, tassa santakabhāvaṁ ñatvā lesena acchindanto sāmikassa dhuranikkhepena",
  "tika-vin04t7:8_19": "bhaṇḍaṁ agghāpetvā kāretabboti.",
  "tika-vin04t7:9_0": "Vesāliyaṁ chabbaggiye bhikkhū ārabbha atirekacīvaradhāraṇavatthusmiṁ paññattaṁ, ‘‘dasāhaparama’’nti",
  "tika-vin04t7:9_1": "ayamettha anupaññatti, sādhāraṇapaññatti, anāṇattikaṁ, anissajjitvā paribhuñjantassa",
  "tika-vin04t7:9_2": "dukkaṭaṁ, yathā ca idha, evaṁ sabbattha, tasmā naṁ parato na vakkhāma. Dasāhaṁ anatikkantepi",
  "tika-vin04t7:9_3": "atikkantasaññino vematikassa ca dukkaṭaṁ. Atikkante anatikkantasaññinopi vematikassapi",
  "tika-vin04t7:9_4": "nissaggiyaṁ pācittiyameva, tathā anadhiṭṭhitāvikappitaaassajjitaanaṭṭhāvinaṭṭhaadaḍḍhāviluttesu",
  "tika-vin04t7:9_5": "adhiṭṭhitādisaññino. Antodasāhaṁ adhiṭṭhite vikappite vissajjite naṭṭhe vinaṭṭhe",
  "tika-vin04t7:9_6": "daḍḍhe acchinne vissāsena gāhite ummattakādīnañca anāpatti. Ācāravipatti, yathā ca",
  "tika-vin04t7:9_7": "idaṁ, evaṁ ito parānipi, ubhatopātimokkhesupi hi pārājikāni ca saṅghādisesā ca sīlavipatti,",
  "tika-vin04t7:9_8": "sesāpattiyo ācāravipatti, ājīvavipatti vā diṭṭhivipatti vā kāci āpatti nāma natthi.",
  "tika-vin04t7:9_9": "Ājīvavipattipaccayā pana ṭhapetvā dubbhāsitaṁ cha āpattikkhandhā paññattā, diṭṭhivipattipaccayā",
  "tika-vin04t7:9_10": "pācittiyadukkaṭavasena dve āpattikkhandhā paññattāti, idamettha lakkhaṇaṁ, iti vipattikathā",
  "tika-vin04t7:9_11": "idheva niṭṭhitāti, na naṁ ito paraṁ vicārayissāma. Jātippamāṇasampannassa cīvarassa",
  "tika-vin04t7:9_12": "attano santakatā, gaṇanupagatā, chinnapalibodhabhāvo, atirekacīvaratā, dasāhātikkamoti",
  "tika-vin04t7:9_13": "imānettha pañca aṅgāni. Kathinasamuṭṭhānaṁ, akiriyaṁ, nosaññāvimokkhaṁ, acittakaṁ,",
  "tika-vin04t7:9_14": "paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t7:10": "Kathinasikkhāpadavaṇṇanā niṭṭhitā.",
  "tika-vin04t7:11": "2. Udositasikkhāpadavaṇṇanā",
  "tika-vin04t7:12_0": "Dutiye niṭṭhitacīvarasmiṁ bhikkhunātiettha purimasikkhāpade viya atthaṁ aggahetvā",
  "tika-vin04t7:12_1": "niṭṭhite cīvarasmiṁ bhikkhunoti evaṁ sāmivasena karaṇavacanassa attho veditabbo.",
  "tika-vin04t7:12_2": "Karaṇavasena hi bhikkhunā idaṁ nāma kammaṁ kātabbaṁ, taṁ natthi, sāmivasena pana",
  "tika-vin04t7:12_3": "bhikkhuno cīvarasmiṁ niṭṭhite kathine ca ubbhate evaṁ imehi cīvaraniṭṭhānakathinubbhārehi",
  "tika-vin04t7:12_4": "chinnapalibodho ekarattampi ce bhikkhu ticīvarena vippavaseyyāti evaṁ attho yujjati.",
  "tika-vin04t7:12_5": "Tattha ticīvarenāti ticīvarādhiṭṭhānanayena adhiṭṭhitesu saṅghāṭiādīsu yenakenaci.",
  "tika-vin04t7:12_6": "Vippavaseyyāti viyutto vaseyya, ‘‘gāmo ekūpacāro nānūpacāro’’tiādinā (pārā. 477)",
  "tika-vin04t7:12_7": "nayena pāḷiyaṁ vuttānaṁ gāmanigamananivesanaudositaaṭṭamāḷapāsādahammiyanāvāsatthakhettadhaññakaraṇaārāmavihārarukkhamūlaajjhokāsappabhedānaṁ",
  "tika-vin04t7:12_8": "pannarasānaṁ nikkhepaṭṭhānānaṁ yatthakatthaci nikkhipitvā tesaṁ gāmādīnaṁ bahi hatthapāsātikkamena",
  "tika-vin04t7:12_9": "aruṇaṁ uṭṭhāpeyyāti ayamettha saṅkhepo, vitthāro pana samantapāsādikāyaṁ (pārā. aṭṭha.",
  "tika-vin04t7:12_10": "2.473-477-8) vutto. Aññatra bhikkhusammutiyāti yaṁ saṅgho gilānassa bhikkhuno ticīvarena",
  "tika-vin04t7:12_11": "avippavāsasammutiṁ deti, taṁ ṭhapetvā aladdhasammutikassa bhikkhuno ekarattampi vippavāsato",
  "tika-vin04t7:12_12": "vuttanayeneva nissaggiyaṁ pācittiyanti veditabbaṁ, kevalaṁ idha ‘‘idaṁ me, bhante,",
  "tika-vin04t7:12_13": "cīvaraṁ rattivippavutthaṁ aññatra bhikkhusammutiyā nissaggiya’’ntiādinā nayena vacanabhedo",
  "tika-vin04t7:12_14": "hoti, ayaṁ pana viseso.",
  "tika-vin04t7:13": "Sāvatthiyaṁ sambahule bhikkhū ārabbha santaruttarena janapadacārikaṁ pakkamanavatthusmiṁ",
  "tika-vin04t7:14_0": "Paññattaṁ, ‘‘aññatra bhikkhusammutiyā’’ti ayamettha anupaññatti, sādhāraṇapaññatti,",
  "tika-vin04t7:14_1": "anāṇattikaṁ, avippavutthe vippavutthasaññino ceva vematikassa ca dukkaṭaṁ. Vippavutthe",
  "tika-vin04t7:14_2": "vippavutthasaññinopi avippavutthasaññinopi vematikassāpi nissaggiyaṁ pācittiyaṁ,",
  "tika-vin04t7:14_3": "tathā apaccuddhaṭaavissajjitādīsu ca paccuddhaṭavissajjitādisaññino. Antoaruṇe paccuddhaṭe",
  "tika-vin04t7:14_4": "pana paṭhamakathine vuttavissajjitādibhede ca anāpatti, tathā laddhasammutikassa",
  "tika-vin04t7:14_5": "vippavāse. Ābādhe pana vūpasante paccāgantabbaṁ, tattheva vā ṭhitena paccuddharitabbaṁ,",
  "tika-vin04t7:14_6": "athāpissa puna so vā añño vā ābādho kuppati, laddhakappiyameva. Adhiṭṭhitacīvaratā",
  "tika-vin04t7:14_7": ", anatthatakathinatā, aladdhasammutikatā, rattivippavāsoti imānettha cattāri aṅgāni.",
  "tika-vin04t7:14_8": "Samuṭṭhānādīni paṭhamakathine vuttappakārāneva. Kevalañhi tattha anadhiṭṭhānaṁ avikappanañca",
  "tika-vin04t7:14_9": "akiriyā, idha appaccuddharaṇaṁ, ayaṁ visesoti.",
  "tika-vin04t7:15": "Udositasikkhāpadavaṇṇanā niṭṭhitā.",
  "tika-vin04t7:16": "3. Akālacīvarasikkhāpadavaṇṇanā",
  "tika-vin04t7:17_0": "Tatiye niṭṭhitacīvarasmiṁ bhikkhunāti sāmivaseneva karaṇattho veditabbo. Akālacīvaraṁ",
  "tika-vin04t7:17_1": "nāma yvāyaṁ ‘‘anatthate kathine vassānassa pacchimo māso, atthate kathine pañcamāsā’’ti",
  "tika-vin04t7:17_2": "(pārā. 649) cīvarakālo vutto, taṁ ṭhapetvā aññadā uppannaṁ, yañca kālepi saṅghassa",
  "tika-vin04t7:17_3": "vā ‘‘idaṁ akālacīvara’’nti, puggalassa vā ‘‘idaṁ tuyhaṁ dammī’’tiādinā nayena dinnaṁ,",
  "tika-vin04t7:17_4": "etaṁ akālacīvaraṁ nāma. Uppajjeyyāti evarūpaṁ cīvaraṁ attano bhāgapaṭilābhavasena",
  "tika-vin04t7:17_5": "saṅghato vā suttantikādigaṇato vā ñātito vā mittato vā paṁsukūlaṁ vā attano vā dhanena",
  "tika-vin04t7:17_6": "(pārā. 500), atha vā pana ‘‘aṭṭhimā, bhikkhave, mātikā cīvarassa uppādāya sīmāya",
  "tika-vin04t7:17_7": "deti, katikāya deti, bhikkhāpaññattikāya deti, saṅghassa deti, ubhatosaṅghassa deti,",
  "tika-vin04t7:17_8": "vassaṁvuṭṭhasaṅghassa deti, ādissa deti, puggalassa detī’’ti (mahāva. 379) imāsaṁ",
  "tika-vin04t7:17_9": "aṭṭhannaṁ mātikānaṁ aññatarato uppajjeyya. Ettha ca ‘‘sīmāya dammī’’ti evaṁ sīmaṁ",
  "tika-vin04t7:17_10": "parāmasitvā dento sīmāya deti nāma, esa nayo sabbattha. Ettha ca sīmāti khaṇḍasīmā",
  "tika-vin04t7:17_11": "upacārasīmā samānasaṁvāsasīmā avippavāsasīmā lābhasīmā gāmasīmā nigamasīmā nagarasīmā",
  "tika-vin04t7:17_12": "abbhantarasīmā udakukkhepasīmā janapadasīmā raṭṭhasīmā rajjasīmā dīpasīmā cakkavāḷasīmāti",
  "tika-vin04t7:17_13": "pannarasavidhā. Tattha upacārasīmā nāma parikkhittassa vihārassa parikkhepena, aparikkhittassa",
  "tika-vin04t7:17_14": "parikkhepārahaṭṭhānena paricchinnā. Api ca bhikkhūnaṁ dhuvasannipātaṭṭhānato vā pariyante",
  "tika-vin04t7:17_15": "ṭhitabhojanasālato vā nibaddhavasanakaāvāsato vā thāmamajjhimassa purisassa dvinnaṁ",
  "tika-vin04t7:17_16": "leḍḍupātānaṁ anto ‘‘upacārasīmā’’ti veditabbā. Sā pana āvāse vaḍḍhante vaḍḍhati,",
  "tika-vin04t7:17_17": "hāyante hāyati , yojanasatampi upacārasīmāva hoti. Tattha dinnalābho sabbesaṁ antosīmagatānaṁ",
  "tika-vin04t7:17_18": "pāpuṇāti, bhikkhunīnaṁ ārāmapavesanasenāsanāpucchanāni parivāsamānattārocanaṁ vassacchedanissayasenāsanaggāhādividhānanti",
  "tika-vin04t7:17_19": "idampi sabbaṁ imissāva sīmāya vasena veditabbaṁ. Lābhasīmāti yaṁ rājarājamahāmattādayo",
  "tika-vin04t7:17_20": "vihāraṁ kārāpetvā gāvutaṁ vā addhayojanaṁ vā yojanaṁ vā samantā paricchinditvā ‘‘ayaṁ",
  "tika-vin04t7:17_21": "amhākaṁ vihārassa lābhasīmā, yaṁ etthantare uppajjati, taṁ sabbaṁ amhākaṁ vihārassa",
  "tika-vin04t7:17_22": "demā’’ti ṭhapenti, ayaṁ lābhasīmā nāma. Kāsikosalādīnaṁ pana raṭṭhānaṁ anto bahū",
  "tika-vin04t7:17_23": "janapadā honti, tattha eko janapadaparicchedo janapadasīmā, kāsikosalādiraṭṭhaparicchedo",
  "tika-vin04t7:17_24": "raṭṭhasīmā, ekassa rañño āṇāpavattiṭṭhānaṁ rajjasīmā, samuddantena paricchinno mahādīpo",
  "tika-vin04t7:17_25": "vā antaradīpo vā dīpasīmā, ekacakkavāḷapabbataparikkhepabbhantaraṁ cakkavāḷasīmā,",
  "tika-vin04t7:17_26": "sesā nidānakathāyaṁ vuttanayā eva. Tattha ‘‘khaṇḍasīmāya demā’’ti dinnaṁ khaṇḍasīmaṭṭhānaṁyeva",
  "tika-vin04t7:17_27": "pāpuṇāti, tato bahisīmāya sīmantarikaṭṭhānampi na pāpuṇāti. ‘‘Upacārasīmāya demā’’ti",
  "tika-vin04t7:17_28": "dinnaṁ pana antoparicchede khaṇḍasīmāsīmantarikāsu ṭhitānampi pāpuṇāti, samānasaṁvāsasīmāya",
  "tika-vin04t7:17_29": "dinnaṁ khaṇḍasīmāsīmantarikaṭṭhānaṁ na pāpuṇāti, avippavāsasīmālābhasīmāsu dinnaṁ",
  "tika-vin04t7:17_30": "tāsaṁ antogadhānaṁyeva pāpuṇāti, gāmasīmādīsu dinnaṁ tāsaṁ sīmānaṁ abbhantare baddhasīmaṭṭhānampi",
  "tika-vin04t7:17_31": "pāpuṇāti, abbhantarasīmāudakukkhepasīmāsu dinnaṁ tattha antogadhānaṁyeva pāpuṇāti,",
  "tika-vin04t7:17_32": "janapadasīmādīsu dinnampi tāsaṁ abbhantare baddhasīmaṭṭhānampi pāpuṇāti, tasmā yaṁ",
  "tika-vin04t7:17_33": "jambudīpe ṭhatvā ‘‘tambapaṇṇidīpe saṅghassa demā’’ti dīyati, taṁ tambapaṇṇidīpato",
  "tika-vin04t7:17_34": "ekopi gantvā sabbesaṁ saṅgaṇhituṁ labhati. Sacepi tattheva eko sabhāgo bhikkhu sabhāgānaṁ",
  "tika-vin04t7:17_35": "bhāgaṁ gaṇhāti, na vāretabbo. Yo pana vihāraṁ pavisitvā ‘‘asukasīmāyā’’ti avatvāva",
  "tika-vin04t7:17_36": "kevalaṁ ‘‘sīmāya dammī’’ti vadati, so pucchitabbo ‘‘sīmā nāma bahuvidhā, kataraṁ",
  "tika-vin04t7:17_37": "sandhāya vadasī’’ti, sace vadati ‘‘ahametaṁ bhedaṁ na jānāmi, sīmaṭṭhakasaṅgho gaṇhatū’’ti,",
  "tika-vin04t7:17_38": "upacārasīmaṭṭhehi bhājetabbaṁ.",
  "tika-vin04t7:18_0": "Katikāyātiettha katikā nāma samānalābhakatikā. Sā pana evaṁ kātabbā, ekasmiṁ vihāre",
  "tika-vin04t7:18_1": "sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ icchanti, tassa",
  "tika-vin04t7:18_2": "nāmaṁ gahetvā ‘‘asuko nāma vihāro porāṇako appalābho’’ti yaṁ kiñci kāraṇaṁ vatvā",
  "tika-vin04t7:18_3": "‘‘taṁ vihāraṁ iminā vihārena saddhiṁ ekalābhaṁ kātuṁ saṅghassa ruccatī’’ti tikkhattuṁ",
  "tika-vin04t7:18_4": "sāvetabbaṁ, ettāvatā tasmiṁ vihāre nisinnopi idha nisinnova hoti, tasmiṁ vihārepi",
  "tika-vin04t7:18_5": "evameva kātabbaṁ, ettāvatā idha nisinnopi tasmiṁ nisinnova hoti. Ekasmiṁ vihāre lābhe",
  "tika-vin04t7:18_6": "bhājiyamāne itarasmiṁ ṭhitassa bhāgaṁ gahetuṁ vaṭṭati.",
  "tika-vin04t7:19_0": "Bhikkhāpaññattiyāti ettha bhikkhāpaññatti nāma dāyakassa pariccāgapaññattiṭṭhānaṁ,",
  "tika-vin04t7:19_1": "tasmā ‘‘yattha mayhaṁ dhuvakārā karīyanti, tattha dammī’’ti vā ‘‘tattha dethā’’ti",
  "tika-vin04t7:19_2": "vā vutte yattha tassa pākavattaṁ vā vattati, yato vā bhikkhū niccaṁ bhojeti, yattha",
  "tika-vin04t7:19_3": "vā tena kiñci senāsanaṁ kataṁ, sabbattha dinnameva hoti. Sace pana ekasmiṁ dhuvakāraṭṭhāne",
  "tika-vin04t7:19_4": "thokatarā bhikkhū honti, ekameva vā vatthaṁ hoti, mātikaṁ āropetvā yathā so vadati, tathā gahetabbaṁ.",
  "tika-vin04t7:20_0": "Saṅghassa detīti ettha vihāraṁ pavisitvā ‘‘saṅghassa dammī’’ti dinnaṁ upacārasīmāgatānañca",
  "tika-vin04t7:20_1": "tato bahiddhāpi tehi saddhiṁ ekābaddhānañca pāpuṇāti, tasmā tesaṁ gāhake sati asampattānampi",
  "tika-vin04t7:20_2": "bhāgo dātabbo. Yaṁ pana bahi upacārasīmāya bhikkhū disvā ‘‘saṅghassā’’ti dīyati,",
  "tika-vin04t7:20_3": "taṁ ekābaddhaparisāya pāpuṇāti. Ye pana dvādasahi hatthehi parisaṁ asampattā, tesaṁ na pāpuṇāti.",
  "tika-vin04t7:21_0": "Ubhatosaṅghassāti ettha pana yaṁ ubhatosaṅghassa dinnaṁ, tato upaḍḍhaṁ bhikkhūnaṁ,",
  "tika-vin04t7:21_1": "upaḍḍhaṁ bhikkhunīnaṁ dātabbaṁ. Sacepi eko bhikkhu hoti, ekā vā bhikkhunī, antamaso",
  "tika-vin04t7:21_2": "anupasampannassāpi upaḍḍhameva dātabbaṁ. ‘‘Ubhatosaṅghassa ca tuyhañcā’’ti vutte",
  "tika-vin04t7:21_3": "pana sace dasa bhikkhū ca dasa bhikkhuniyo ca honti, ekavīsati paṭivīse katvā eko",
  "tika-vin04t7:21_4": "puggalassa dātabbo, dasa bhikkhusaṅghassa, dasa bhikkhunisaṅghassa ca, yena puggaliko",
  "tika-vin04t7:21_5": "laddho, so saṅghatopi attano vassaggena gahetuṁ labhati, kasmā? Ubhatosaṅghaggahaṇena",
  "tika-vin04t7:21_6": "gahitattā, ‘‘ubhatosaṅghassa ca cetiyassa cā’’ti vuttepi eseva nayo. Idha pana cetiyassa",
  "tika-vin04t7:21_7": "saṅghato pāpuṇakoṭṭhāso nāma natthi, ekapuggalassa pattakoṭṭhāsasamo eko koṭṭhāso",
  "tika-vin04t7:21_8": "hoti. ‘‘Bhikkhusaṅghassa ca bhikkhunīnañcā’’ti vutte pana na majjhe bhinditvā dātabbaṁ,",
  "tika-vin04t7:21_9": "bhikkhū ca bhikkhuniyo ca gaṇetvā dātabbaṁ. ‘‘Bhikkhusaṅghassa ca bhikkhunīnañca",
  "tika-vin04t7:21_10": "tuyhañcā’’ti vutte puggalo visuṁ na labhati, pāpuṇakoṭṭhāsato ekameva labhati . ‘‘Cetiyassa",
  "tika-vin04t7:21_11": "cā’’ti vutte pana cetiyassa eko puggalapaṭivīso labbhati. ‘‘Bhikkhūnañca bhikkhunīnañcā’’ti",
  "tika-vin04t7:21_12": "vuttepi na majjhe bhinditvā dātabbaṁ, puggalagaṇanāya eva vibhajitabbaṁ, tehi saddhiṁ",
  "tika-vin04t7:21_13": "puggalacetiyaparāmasanaṁ anantaranayasadisameva, yathā ca bhikkhusaṅghaṁ ādiṁ katvā",
  "tika-vin04t7:21_14": "nayo nīto, evaṁ bhikkhunisaṅghaṁ ādiṁ katvāpi netabbo. ‘‘Bhikkhusaṅghassa ca tuyhañcā’’ti",
  "tika-vin04t7:21_15": "vuttepi puggalassa visuṁ na labbhati , cetiyassa pana labbhati. ‘‘Bhikkhūnañca tuyhañcā’’ti",
  "tika-vin04t7:21_16": "vuttepi visuṁ na labbhati, cetiyassa pana labbhatiyeva.",
  "tika-vin04t7:22_0": "Vassaṁvuṭṭhasaṅghassāti ettha sace vihāraṁ pavisitvā ‘‘vassaṁvuṭṭhasaṅghassa dammī’’ti",
  "tika-vin04t7:22_1": "vadati, ye tattha vassacchedaṁ akatvā purimavassaṁvuṭṭhā, tesaṁ bahi sīmaṭṭhānampi",
  "tika-vin04t7:22_2": "pāpuṇāti, na aññesaṁ. Sace pana bahiupacārasīmāyaṁ ṭhito ‘‘vassaṁvuṭṭhasaṅghassā’’ti",
  "tika-vin04t7:22_3": "vadati, yatthakatthaci vuṭṭhavassānaṁ sabbesaṁ sampattānaṁ pāpuṇāti. Atha ‘‘asukavihāre",
  "tika-vin04t7:22_4": "vassaṁvuṭṭhassā’’ti vadati, tattha vassaṁvuṭṭhānaṁyeva yāva kathinassubbhārā pāpuṇāti.",
  "tika-vin04t7:22_5": "Gimhānaṁ paṭhamadivasato paṭṭhāya evaṁ vadati, tatra sammukhībhūtānaṁ sabbesaṁ pāpuṇāti, na aññesaṁ.",
  "tika-vin04t7:23_0": "Ādissa detīti ādisitvā paricchinditvā deti, kathaṁ? Bhikkhū ajjatanāya vā svātanāya",
  "tika-vin04t7:23_1": "vā yāguyā nimantetvā te ghare yāguṁ pāyetvā ‘‘imāni cīvarāni yehi mayhaṁ yāgu pītā,",
  "tika-vin04t7:23_2": "tesaṁ dammī’’ti vadati, yehi nimantitehi yāgu pītā, tesaṁyeva pāpuṇāti, bhattakhajjakādīhi",
  "tika-vin04t7:23_3": "nimantitesupi eseva nayo.",
  "tika-vin04t7:24_0": "Puggalassa detīti ‘‘idaṁ cīvaraṁ itthannāmassa dammī’’ti evaṁ parammukhā vā, pādamūle",
  "tika-vin04t7:24_1": "ṭhapetvā ‘‘idaṁ tumhāka’’nti evaṁ sammukhā vā detīti ayamettha saṅkhepakathā, vitthāro",
  "tika-vin04t7:24_2": "pana samantapāsādikāyaṁ vutto. Iti imāsaṁ aṭṭhannaṁ mātikāpadānaṁ vasena yaṁ akālacīvaralakkhaṇena",
  "tika-vin04t7:24_3": "paṭiladdhaṁ, taṁ sandhāya ‘‘akālacīvaraṁ uppajjeyyā’’ti vuttaṁ.",
  "tika-vin04t7:25_0": "Ākaṅkhamānenāti icchamānena. Khippameva kāretabbanti sīghaṁ antodasāheyeva kāretabbaṁ.",
  "tika-vin04t7:25_1": "No cassa pāripūrīti no ce pāripūrī bhaveyya, yattakena kariyamānaṁ adhiṭṭhānacīvaraṁ",
  "tika-vin04t7:25_2": "pahoti, taṁ cīvaraṁ tattakaṁ na bhaveyya, ūnakaṁ bhaveyyāti attho. Satiyā paccāsāyāti",
  "tika-vin04t7:25_3": "‘‘asukadivasaṁ nāma saṅgho cīvarāni labhissati, tato me cīvaraṁ uppajjissatī’’tiiminā",
  "tika-vin04t7:25_4": "nayena saṅghagaṇañātimittesu vā aññataraṭṭhānato, ‘‘paṁsukūlaṁ vā lacchāmī’’ti, ‘‘iminā",
  "tika-vin04t7:25_5": "vā kappiyabhaṇḍena cīvaraṁ gaṇhissāmī’’ti evaṁ vijjamānāya cīvarāsāya. Tato ce uttarīti",
  "tika-vin04t7:25_6": "māsaparamato ce uttari nikkhipeyya, nissaggiyanti attho. Yadi panassa mūlacīvaraṁ",
  "tika-vin04t7:25_7": "saṇhaṁ hoti, paccāsācīvaraṁ thūlaṁ hoti, na sakkā yojetuṁ, rattiyo ca sesā honti,",
  "tika-vin04t7:25_8": "na tāva māso pūrati, na akāmā cīvaraṁ kāretabbaṁ, aññaṁ paccāsācīvaraṁ labhitvā eva",
  "tika-vin04t7:25_9": "kālabbhantare kāretabbaṁ. Sace na labhati, paccāsācīvarampi parikkhāracoḷaṁ adhiṭṭhātabbaṁ.",
  "tika-vin04t7:25_10": "Atha mūlacīvaraṁ thūlaṁ hoti, paccāsācīvaraṁ saṇhaṁ, mūlacīvaraṁ parikkhāracoḷaṁ",
  "tika-vin04t7:25_11": "adhiṭṭhahitvā paccāsācīvarameva mūlacīvaraṁ katvā ṭhapetabbaṁ, taṁ puna māsaparihāraṁ",
  "tika-vin04t7:25_12": "labhati, etenupāyena yāva na lacchati, tāva aññaṁ mūlacīvaraṁ katvā ṭhapetuṁ labbhati.",
  "tika-vin04t7:25_13": "Imassa ‘‘idaṁ me, bhante, akālacīvaraṁ māsātikkantaṁ nissaggiya’’nti (pārā. 500)",
  "tika-vin04t7:25_14": "iminā nayena nissajjanavidhānaṁ veditabbaṁ.",
  "tika-vin04t7:26": "Sāvatthiyaṁ sambahule bhikkhū ārabbha akālacīvaraṁ paṭiggahetvā māsaṁ atikkamanavatthusmiṁ",
  "tika-vin04t7:27": "Paññattaṁ, sādhāraṇapaññatti, anāṇattikaṁ, ito paraṁ sabbaṁ paṭhamakathine vuttasadisameva. Kevalañhi tattha dasāhātikkamo, idha māsātikkamoti ayaṁ viseso. Sesaṁ tādisamevāti.",
  "tika-vin04t7:28": "Akālacīvarasikkhāpadavaṇṇanā niṭṭhitā.",
  "tika-vin04t7:29": "4. Purāṇacīvarasikkhāpadavaṇṇanā",
  "tika-vin04t7:30_0": "Catutthe aññātikāyāti na ñātikāya, mātito vā pitito vā yāva sattamaṁ yugaṁ, tāva",
  "tika-vin04t7:30_1": "kenaci ākārena asambaddhāyāti attho. Bhikkhuniyāti sākiyāniyo viya suddhabhikkhusaṅghe",
  "tika-vin04t7:30_2": "vā ubhatosaṅghe vā upasampannāya. Purāṇacīvaranti rajitvā kappaṁ katvā ekavārampi",
  "tika-vin04t7:30_3": "nivatthaṁ vā pārutaṁ vā, yaṁ antamaso paribhogasīsena aṁse vā matthake vā katvā maggaṁ",
  "tika-vin04t7:30_4": "gato hoti, ussīsakaṁ vā katvā nipanno, etampi purāṇacīvarameva. Dhovāpeyya vāti sace",
  "tika-vin04t7:30_5": "‘‘dhovā’’tivācāya vadati, kāyavikāraṁ vā karoti, hatthena vā hatthe deti, pādamūle",
  "tika-vin04t7:30_6": "vā ṭhapeti, antodvādasahatthe okāse ṭhatvā upari vā khipati, aññassa vā hatthe peseti,",
  "tika-vin04t7:30_7": "tāya dhotaṁ, dhovāpitameva hoti, rajāpanākoṭāpanesupi eseva nayo. Sikkhamānāya vā",
  "tika-vin04t7:30_8": "sāmaṇeriyā vā upāsikāya vā hatthe dhovanatthāya deti, sā sace upasampajjitvā dhovati,",
  "tika-vin04t7:30_9": "evampi nissaggiyaṁ pācittiyaṁ. Upāsakassa vā sāmaṇerassa vā hatthe dinnaṁ hoti, so",
  "tika-vin04t7:30_10": "ce liṅge parivatte upasampajjitvā dhovati, daharassa bhikkhussa vā dinnaṁ hoti, sopi",
  "tika-vin04t7:30_11": "liṅge parivatte dhovati, nissaggiyaṁ pācittiyameva, rajāpanākoṭāpanesupi eseva nayo.",
  "tika-vin04t7:30_12": "‘‘Idaṁ me, bhante, purāṇacīvaraṁ aññātikāya bhikkhuniyā dhovāpitaṁ nissaggiya’’nti",
  "tika-vin04t7:30_13": "(pārā. 505) iminā panettha nayena nissajjanavidhānaṁ veditabbaṁ.",
  "tika-vin04t7:31_0": "Sāvatthiyaṁ udāyittheraṁ ārabbha purāṇacīvaradhovāpanavatthusmiṁ paññattaṁ, asādhāraṇapaññatti,",
  "tika-vin04t7:31_1": "sāṇattikaṁ ‘‘dhovā’’tiādikāya āṇattiyā, evaṁ āṇattāya ca bhikkhuniyā uddhanasajjanādīsu",
  "tika-vin04t7:31_2": "sabbappayogesu bhikkhuno dukkaṭaṁ. Dhovitvā ukkhittamattaṁ pana rattamattaṁ ākoṭitamattañca",
  "tika-vin04t7:31_3": "nissaggiyaṁ hoti, dhovanādīni tīṇipi dve vā kārāpentassa ekena vatthunā nissaggiyaṁ,",
  "tika-vin04t7:31_4": "itarehi dukkaṭaṁ. Sace pana ‘‘dhovā’’ti vuttā sabbānipi karoti, dhovanapaccayāva",
  "tika-vin04t7:31_5": "āpatti. ‘‘Imasmiṁ cīvare yaṁ kattabbaṁ, taṁ karohī’’ti vadato pana ekavācāya pācittiyena",
  "tika-vin04t7:31_6": "saddhiṁ dve dukkaṭāni, bhikkhunisaṅghavasena ekatoupasampannāya dhovāpentassa anissajjitvā",
  "tika-vin04t7:31_7": "paribhuñjantassa, aññassa vā santakaṁ nisīdanapaccattharaṇaṁ vā dhovāpentassa, ñātikāya",
  "tika-vin04t7:31_8": "aññātikasaññino ceva, vematikassa ca dukkaṭaṁ, aññātikāya ñātikasaññinopi vematikassāpi",
  "tika-vin04t7:31_9": "nissaggiyaṁ pācittiyameva. Ito paraṁ pana evarūpesu ṭhānesu ‘‘tikapācittiya’’nti",
  "tika-vin04t7:31_10": "vakkhāma, sace ñātikāya sahāyā aññātikā ‘‘dhovā’’ti avuttā vā dhovati, aparibhuttaṁ",
  "tika-vin04t7:31_11": "vā aññaṁ vā parikkhāraṁ dhovati, sikkhamānasāmaṇeriyo vā dhovanti, anāpatti, ummattakādīnaṁ",
  "tika-vin04t7:31_12": "anāpattiyeva. Purāṇacīvaratā, upacāre ṭhatvā aññātikāya bhikkhuniyā āṇāpanaṁ, tassā",
  "tika-vin04t7:31_13": "dhovanādīni cāti imānettha tīṇi aṅgāni. Sañcarittasamuṭṭhānaṁ, kiriyaṁ, nosaññāvimokkhaṁ,",
  "tika-vin04t7:31_14": "acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t7:32": "Purāṇacīvarasikkhāpadavaṇṇanā niṭṭhitā.",
  "tika-vin04t7:33": "5. Cīvarappaṭiggahaṇasikkhāpadavaṇṇanā",
  "tika-vin04t7:34_0": "Pañcame aññātikāyātiidaṁ vuttanayameva, tasmā ito paraṁ katthaci na vicārayissāma.",
  "tika-vin04t7:34_1": "Cīvaranti channaṁ aññataraṁ vikappanupagaṁ, esa nayo sabbesu cīvarappaṭisaṁyuttasikkhāpadesu.",
  "tika-vin04t7:34_2": "Yattha pana viseso bhavissati, tattha vakkhāma. Paṭiggaṇheyyātiettha hatthena vā",
  "tika-vin04t7:34_3": "hatthe detu, pādamūle vā ṭhapetu, dhammakathaṁ kathentassa vatthesu khipiyamānesu",
  "tika-vin04t7:34_4": "upacāraṁ muñcitvāpi upari vā khipatu, sace sādiyati, paṭiggahitameva hoti. Yassa",
  "tika-vin04t7:34_5": "kassaci pana anupasampannassa hatthe pesitaṁ gaṇhituṁ vaṭṭati, ‘‘paṁsukūlaṁ gaṇhissatī’’ti",
  "tika-vin04t7:34_6": "saṅkārakūṭādīsu ṭhapitampi paṁsukūlaṁ adhiṭṭhahitvā gahetuṁ vaṭṭatiyeva. Aññatra",
  "tika-vin04t7:34_7": "pārivattakāti yaṁ ‘‘antamaso harīṭakakkhaṇḍampi datvā vā dassāmī’’ti ābhogaṁ katvā",
  "tika-vin04t7:34_8": "vā pārivattakaṁ gaṇhāti, taṁ ṭhapetvā aññaṁ antamaso vikappanupagaṁ paṭaparissāvanampi",
  "tika-vin04t7:34_9": "gaṇhantassa nissaggiyaṁ hoti. Tatra ‘‘idaṁ me, bhante, cīvaraṁ aññātikāya bhikkhuniyā",
  "tika-vin04t7:34_10": "hatthato paṭiggahitaṁ aññatra pārivattakā nissaggiya’’nti (pārā. 512) iminā nayena",
  "tika-vin04t7:34_11": "nissajjanavidhānaṁ veditabbaṁ.",
  "tika-vin04t7:35_0": "Rājagahe udāyittheraṁ ārabbha cīvarappaṭiggahaṇavatthusmiṁ paññattaṁ, ‘‘aññatra pārivattakā’’ti",
  "tika-vin04t7:35_1": "ayamettha anupaññatti, asādhāraṇapaññatti, anāṇattikaṁ, gahaṇatthāya hatthappasāraṇādippayoge",
  "tika-vin04t7:35_2": "dukkaṭaṁ, paṭilābhena nissaggiyaṁ hoti, nissajjitabbaṁ, tikapācittiyaṁ, ekatoupasampannāya",
  "tika-vin04t7:35_3": "ñātikāya ca aññātikasaññissa vematikassa vā dukkaṭaṁ. Vissāsaggāhe, tāvakālike, pattatthavikādimhi",
  "tika-vin04t7:35_4": "ca anadhiṭṭhātabbaparikkhāre, sikkhamānasāmaṇerīnaṁ hatthato gahaṇe, ummattakādīnañca",
  "tika-vin04t7:35_5": "anāpatti. Vikappanupagacīvaratā, pārivattakābhāvo, aññātikāya hatthato gahaṇanti",
  "tika-vin04t7:35_6": "imānettha tīṇi aṅgāni. Sañcarittasamuṭṭhānaṁ, kiriyākiriyaṁ, sesaṁ catutthasadisamevāti.",
  "tika-vin04t7:36": "Cīvarappaṭiggahaṇasikkhāpadavaṇṇanā niṭṭhitā.",
  "tika-vin04t7:37": "6. Aññātakaviññattisikkhāpadavaṇṇanā",
  "tika-vin04t7:38_0": "Chaṭṭhe gahapatinti bhikkhūsu apabbajitamanussaṁ. Gahapatāninti bhikkhunīsu apabbajititthiṁ,",
  "tika-vin04t7:38_1": "esa nayo sabbesu gahapatippaṭisaṁyuttesu sikkhāpadesu. Viññāpeyyāti yāceyya vā yācāpeyya",
  "tika-vin04t7:38_2": "vā. Aññatra samayāti yo acchinnacīvaro vā hoti naṭṭhacīvaro vā, tassa taṁ samayaṁ",
  "tika-vin04t7:38_3": "ṭhapetvā aññasmiṁ viññāpanappayoge dukkaṭaṁ, paṭilābhena nissaggiyaṁ hoti. Tattha",
  "tika-vin04t7:38_4": "‘‘idaṁ me, bhante, cīvaraṁ aññātakaṁ gahapatikaṁ aññatra samayā viññāpitaṁ nissaggiya’’nti",
  "tika-vin04t7:38_5": "(pārā. 524) iminā nayena nissajjanavidhānaṁ veditabbaṁ.",
  "tika-vin04t7:39_0": "Sāvatthiyaṁ upanandaṁ ārabbha cīvaraviññāpanavatthusmiṁ paññattaṁ. ‘‘Aññatra samayā’’ti",
  "tika-vin04t7:39_1": "ayamettha anupaññatti, sādhāraṇapaññatti, anāṇattikaṁ, tikapācittiyaṁ, ñātake aññātakasaññino",
  "tika-vin04t7:39_2": "vematikassa ca dukkaṭaṁ. Samaye vā ñātakappavārite vā viññāpentassa, aññassa vā ñātakappavārite",
  "tika-vin04t7:39_3": "tassevatthāya viññāpentassa, attano dhanena gaṇhantassa, ummattakādīnañca anāpatti.",
  "tika-vin04t7:39_4": "Vikappanupagacīvaratā, samayābhāvo, aññātakaviññatti, tāya ca paṭilābhoti imānettha",
  "tika-vin04t7:39_5": "cattāri aṅgāni. Samuṭṭhānādīni catutthasadisānevāti.",
  "tika-vin04t7:40": "Aññātakaviññattisikkhāpadavaṇṇanā niṭṭhitā.",
  "tika-vin04t7:41": "7. Tatuttarisikkhāpadavaṇṇanā",
  "tika-vin04t7:42_0": "Sattame tañceti taṁ acchinnacīvaraṁ vā naṭṭhacīvaraṁ vā. Abhihaṭṭhunti abhīti upasaggo,",
  "tika-vin04t7:42_1": "haritunti attho, gaṇhitunti vuttaṁ hoti. Pavāreyyāti icchāpeyya, icchaṁ ruciṁ uppādeyya,",
  "tika-vin04t7:42_2": "‘‘yāvattakaṁ icchasi, tāvattakaṁ gaṇhāhī’’ti evaṁ nimanteyyāti attho, yathā vā ‘‘nekkhammaṁ",
  "tika-vin04t7:42_3": "daṭṭhu khemato’’ti (su. ni. 426, 1104; cūḷani. jatukaṇṇīmāṇavapucchāniddesa 67) ettha",
  "tika-vin04t7:42_4": "disvāti attho, evamidhāpi ‘‘abhihaṭṭhuṁ pavāreyyā’’ti upanetvā purato ṭhapento kāyena",
  "tika-vin04t7:42_5": "vā, ‘‘amhākaṁ dussakoṭṭhāgārato yattakaṁ icchatha, tattakaṁ gaṇhathā’’ti vadanto",
  "tika-vin04t7:42_6": "vācāya vā abhiharitvā nimanteyyāti attho. Santaruttaraparamanti saantaraṁ uttaraṁ",
  "tika-vin04t7:42_7": "paramaṁ assa cīvarassāti santaruttaraparamaṁ, nivāsanena saddhiṁ pārupanaṁ ukkaṭṭhaparicchedo",
  "tika-vin04t7:42_8": "assāti vuttaṁ hoti. Tato cīvaraṁ sāditabbanti tato abhihaṭacīvarato ettakaṁ cīvaraṁ",
  "tika-vin04t7:42_9": "gahetabbaṁ, na tato paraṁ.",
  "tika-vin04t7:43_0": "Tatrāyaṁ vinicchayo – yassa adhiṭṭhitacīvarassa tīṇi naṭṭhāni, tena dve sāditabbāni,",
  "tika-vin04t7:43_1": "ekaṁ nivāsetvā ekaṁ pārupitvā aññaṁ sabhāgaṭṭhānato pariyesitabbaṁ. Yassa dve naṭṭhāni,",
  "tika-vin04t7:43_2": "tena ekaṁ sāditabbaṁ. Sace pana pakatiyāva santaruttarena carati, dve sāditabbāni,",
  "tika-vin04t7:43_3": "evaṁ ekaṁ sādiyanteneva samo bhavissati. Yassa tīsu ekaṁ naṭṭhaṁ, kiñci na sāditabbaṁ.",
  "tika-vin04t7:43_4": "Yassa pana dvīsu ekaṁ naṭṭhaṁ, ekaṁ sāditabbaṁ. Yassa ekaṁyeva hoti, tañca naṭṭhaṁ,",
  "tika-vin04t7:43_5": "dve sāditabbāni. Bhikkhuniyā pana pañcasu naṭṭhesu dve sāditabbāni, catūsu naṭṭhesu",
  "tika-vin04t7:43_6": "ekaṁ sāditabbaṁ, tīsu naṭṭhesu na kiñci sāditabbaṁ, ko pana vādo dvīsu vā ekasmiṁ",
  "tika-vin04t7:43_7": "vā. Yena kenaci hi santaruttaraparamatāya ṭhātabbaṁ, tato uttari viññāpanappayoge",
  "tika-vin04t7:43_8": "dukkaṭaṁ, paṭilābhena nissaggiyaṁ hoti. Tattha ‘‘idaṁ me, bhante, cīvaraṁ aññātakaṁ",
  "tika-vin04t7:43_9": "gahapatikaṁ tatuttari viññāpitaṁ nissaggiya’’nti (pārā. 524) iminā nayena nissajjanavidhānaṁ veditabbaṁ.",
  "tika-vin04t7:44_0": "Sāvatthiyaṁ chabbaggiye bhikkhū ārabbha bahucīvaraviññāpanavatthusmiṁ paññattaṁ,",
  "tika-vin04t7:44_1": "sādhāraṇapaññatti, anāṇattikaṁ, tikapācittiyaṁ, ñātake aññātakasaññino vematikassa",
  "tika-vin04t7:44_2": "vā dukkaṭaṁ. Dve cīvarāni katvā ‘‘sesakaṁ āharissāmī’’ti vatvā gaṇhantassa, ‘‘sesakaṁ",
  "tika-vin04t7:44_3": "tuyhaṁyeva hotū’’ti vuttassa, na acchinnanaṭṭhakāraṇā dinnaṁ gaṇhantassa, vuttanayena",
  "tika-vin04t7:44_4": "ñātakappavārite viññāpentassa, attano dhanena gaṇhantassa, ummattakādīnañca anāpatti.",
  "tika-vin04t7:44_5": "Tatuttaritā , acchinnādikāraṇatā , aññātakaviññatti, tāya ca paṭilābhoti imānettha",
  "tika-vin04t7:44_6": "cattāri aṅgāni. Samuṭṭhānādīni catutthasadisānevāti.",
  "tika-vin04t7:45": "Tatuttarisikkhāpadavaṇṇanā niṭṭhitā.",
  "tika-vin04t7:46": "8. Upakkhaṭasikkhāpadavaṇṇanā",
  "tika-vin04t7:47_0": "Aṭṭhame bhikkhuṁ paneva uddissāti ‘‘itthannāmassa bhikkhuno dassāmī’’ti evaṁ apadisitvā.",
  "tika-vin04t7:47_1": "Cīvaracetāpannanti hiraññādikaṁ cīvaramūlaṁ. Upakkhaṭaṁ hotīti sajjitaṁ hoti, saṁharitvā",
  "tika-vin04t7:47_2": "ṭhapitaṁ. Cetāpetvāti parivattetvā, kāretvā vā kiṇitvā vāti attho. Cīvarena acchādessāmīti",
  "tika-vin04t7:47_3": "vohāravacanametaṁ, itthannāmassa bhikkhuno dassāmīti ayaṁ panettha attho. Tatra ce",
  "tika-vin04t7:47_4": "soti yatra so gahapati vā gahapatānī vā, tatra so bhikkhu pubbe appavārito upasaṅkamitvā",
  "tika-vin04t7:47_5": "cīvare vikappaṁ āpajjeyya ceti ayamettha padasambandho. Vikappaṁ āpajjeyyāti visiṭṭhakappaṁ",
  "tika-vin04t7:47_6": "adhikavidhānaṁ āpajjeyya. Yathā pana tamāpajjati, taṁ dassetuṁ sādhu vatātiādimāha.",
  "tika-vin04t7:47_7": "Tattha sādhūti āyācane nipāto. Vatāti parivitakke. Manti attānaṁ niddisati. Āyasmāti",
  "tika-vin04t7:47_8": "paraṁ ālapati. Evarūpaṁ vā evarūpaṁ vāti āyatādīsu aññataraṁ. Kalyāṇakamyataṁ upādāyāti",
  "tika-vin04t7:47_9": "sundarakāmataṁ visiṭṭhakāmataṁ cittena gahetvā, tassa ‘‘āpajjeyya ce’’tiiminā sambandho,",
  "tika-vin04t7:47_10": "sace pana evarūpaṁ āpajjantassa tassa vacanena yo paṭhamaṁ adhippetato mūlaṁ vaḍḍhetvā",
  "tika-vin04t7:47_11": "sundarataraṁ cetāpeti, tassa payoge bhikkhuno dukkaṭaṁ, paṭilābhena nissaggiyaṁ hoti.",
  "tika-vin04t7:47_12": "Tattha ‘‘idaṁ me, bhante, cīvaraṁ pubbe appavāritaṁ aññātakaṁ gahapatikaṁ upasaṅkamitvā",
  "tika-vin04t7:47_13": "vikappaṁ āpannaṁ nissaggiya’’nti (pārā. 529) iminā nayena nissajjanavidhānaṁ veditabbaṁ.",
  "tika-vin04t7:48_0": "Sāvatthiyaṁ upanandaṁ ārabbha cīvare vikappaṁ āpajjanavatthusmiṁ paññattaṁ, sādhāraṇapaññatti,",
  "tika-vin04t7:48_1": "anāṇattikaṁ, tikapācittiyaṁ, ñātake aññātakasaññino vematikassa vā dukkaṭaṁ. Mahagghaṁ",
  "tika-vin04t7:48_2": "cetāpetukāmaṁ appagghaṁ vā, eteneva mūlena ‘‘aññaṁ evarūpaṁ vā dehī’’ti vadantassa,",
  "tika-vin04t7:48_3": "vuttanayena ñātakappavārite viññāpentassa, attano dhanena gaṇhantassa, ummattakādīnañca",
  "tika-vin04t7:48_4": "anāpatti. Cīvare bhiyyokamyatā, aññātakaviññatti, tāya ca paṭilābhoti imānettha tīṇi",
  "tika-vin04t7:48_5": "aṅgāni. Samuṭṭhānādīni catutthasadisānevāti.",
  "tika-vin04t7:49": "Upakkhaṭasikkhāpadavaṇṇanā niṭṭhitā.",
  "tika-vin04t7:50": "9. Dutiyaupakkhaṭasikkhāpadavaṇṇanā",
  "tika-vin04t7:51_0": "Navame imināva nayena attho veditabbo. Idañhi purimassa anupaññattisadisaṁ, kevalaṁ",
  "tika-vin04t7:51_1": "tattha ekassa pīḷā katā, idha dvinnaṁ, ayamettha viseso, sesaṁ sabbaṁ purimasadisameva.",
  "tika-vin04t7:51_2": "Yathā ca dvinnaṁ, evaṁ bahūnaṁ pīḷaṁ katvā gaṇhatopi āpatti veditabbā. Nissajjanavidhāne",
  "tika-vin04t7:51_3": "ca ‘‘idaṁ me, bhante , cīvaraṁ pubbe appavārite aññātake gahapatike upasaṅkamitvā",
  "tika-vin04t7:51_4": "vikappaṁ āpannaṁ nissaggiya’’nti (pārā. 534) iminā nayena vacanabhedo ñātabboti.",
  "tika-vin04t7:52": "Dutiyaupakkhaṭasikkhāpadavaṇṇanā niṭṭhitā.",
  "tika-vin04t7:53": "10. Rājasikkhāpadavaṇṇanā",
  "tika-vin04t7:54_0": "Dasame rājabhoggoti rājato bhoggaṁ bhuñjitabbaṁ assa atthīti rājabhoggo, ‘‘rājabhogo’’tipi",
  "tika-vin04t7:54_1": "pāṭho, rājato bhogo assa atthīti attho. Cīvaracetāpannanti hiraññādikaṁ akappiyaṁ.",
  "tika-vin04t7:54_2": "Pahiṇeyyāti peseyya. Iminātiādi āgamanasuddhiṁ dassetuṁ vuttaṁ. Sace hi ‘‘idaṁ itthannāmassa",
  "tika-vin04t7:54_3": "bhikkhuno dehī’’ti peseyya, āgamanassa asuddhattā akappiyavatthuṁ ārabbha bhikkhunā",
  "tika-vin04t7:54_4": "kappiyakārakopi niddisitabbo na bhaveyya. Ābhatanti ānītaṁ. Na kho mayantiādi idaṁ",
  "tika-vin04t7:54_5": "kappiyavasena ābhatampi cīvaramūlaṁ īdisena dūtavacanena akappiyaṁ hoti, tasmā taṁ",
  "tika-vin04t7:54_6": "paṭikkhipitabbanti dassetuṁ vuttaṁ. Suvaṇṇaṁ rajataṁ kahāpaṇo māsakoti imāni hi cattāri",
  "tika-vin04t7:54_7": "nissaggiyavatthūni, muttā maṇi veḷuriyo saṅkho silā pavāḷaṁ lohitaṅko masāragallaṁ",
  "tika-vin04t7:54_8": "satta dhaññāni dāsidāsakhettavatthupupphārāmaphalārāmādayoti imāni dukkaṭavatthūni",
  "tika-vin04t7:54_9": "ca attano vā cetiyasaṅghagaṇapuggalānaṁ vā atthāya sampaṭicchituṁ na vaṭṭanti, tasmā",
  "tika-vin04t7:54_10": "taṁ sādituṁ na vaṭṭatīti dassanatthaṁ ‘‘na kho maya’’ntiādi vuttaṁ.",
  "tika-vin04t7:55_0": "Cīvarañca kho mayaṁ paṭiggaṇhāmāti idaṁ pana attānaṁ uddissa ābhatattā vattuṁ vaṭṭati,",
  "tika-vin04t7:55_1": "tasmā vuttaṁ. Kālenāti yuttapattakālena, yadā no attho hoti, tadā kappiyaṁ cīvaraṁ",
  "tika-vin04t7:55_2": "paṭiggaṇhāmāti attho. Veyyāvaccakaroti kappiyakārako. Niddisitabbotiidaṁ ‘‘atthi",
  "tika-vin04t7:55_3": "panāyasmato koci veyyāvaccakaro’’ti kappiyavacanena vuttattā anuññātaṁ. Sace pana",
  "tika-vin04t7:55_4": "dūto ‘‘ko imaṁ gaṇhātī’’ti vā ‘‘kassa demī’’ti vā vadati, na niddisitabbo. Ārāmiko",
  "tika-vin04t7:55_5": "vā upāsako vātiidaṁ sāruppatāya vuttaṁ, ṭhapetvā pana pañca sahadhammike yo koci",
  "tika-vin04t7:55_6": "kappiyakārako vaṭṭati. Eso kho, āvusotiidaṁ bhikkhussa kappiyavacanadassanatthaṁ",
  "tika-vin04t7:55_7": "vuttaṁ, evameva hi vattabbaṁ, ‘‘etassa dehī’’tiādi na vattabbaṁ. Saññatto so mayāti",
  "tika-vin04t7:55_8": "āṇatto so mayā, yathā tumhākaṁ cīvarena atthe sati cīvaraṁ dassati, evaṁ vuttoti",
  "tika-vin04t7:55_9": "attho. Dūtena hi evaṁ ārociteyeva taṁ codetuṁ vaṭṭati, neva tassa hatthe datvā gatamattakāraṇena.",
  "tika-vin04t7:55_10": "Sace pana ‘‘ayaṁ veyyāvaccakaro’’ti sammukhā niddiṭṭho hoti, dūto ca sammukhā eva",
  "tika-vin04t7:55_11": "tassa hatthe cetāpannaṁ datvā ‘‘therassa cīvaraṁ kiṇitvā dehī’’ti gacchati, evaṁ",
  "tika-vin04t7:55_12": "‘‘saññatto so mayā’’ti avuttepi codetuṁ vaṭṭati. Sace pana dūto gacchantova ‘‘ahaṁ",
  "tika-vin04t7:55_13": "tassa hatthe dassāmi, tumhe cīvaraṁ gaṇheyyāthā’’ti bhikkhuno vatvā vā gacchati,",
  "tika-vin04t7:55_14": "aññaṁ vā pesetvā ārocāpeti, evaṁ sati itarampi codetuṁ vaṭṭatiyeva. Desanāmattameva",
  "tika-vin04t7:55_15": "cetaṁ ‘‘dūtenā’’ti. Yopi attanā āharitvā evaṁ paṭipajjati, tasmimpi idameva lakkhaṇaṁ.",
  "tika-vin04t7:55_16": "Attho me, āvuso, cīvarenāti codanālakkhaṇanidassanametaṁ. Sace hi vācāya codeti,",
  "tika-vin04t7:55_17": "idaṁ vā vacanaṁ yāya kāyaci bhāsāya etassa attho vā vattabbo, ‘‘dehi me, āhara me’’tiādinā",
  "tika-vin04t7:55_18": "nayena pana vattuṁ na vaṭṭati. Abhinipphādeyyāti evaṁ vacībhedaṁ katvā tikkhattuṁ",
  "tika-vin04t7:55_19": "codayamāno paṭilābhavasena sādheyya. Iccetaṁ kusalanti etaṁ sundaraṁ.",
  "tika-vin04t7:56_0": "Chakkhattuparamanti bhāvanapuṁsakavacanametaṁ. Chakkhattuparamañhi tena cīvaraṁ uddissa",
  "tika-vin04t7:56_1": "tuṇhībhūtena ṭhātabbaṁ, na nisīditabbaṁ, na āmisaṁ paṭiggahetabbaṁ, na dhammo bhāsitabbo.",
  "tika-vin04t7:56_2": "‘‘Kiṁkāraṇā āgatosī’’ti vutte pana ‘‘jānāhi, āvuso’’ti ettakameva vattabbaṁ. Sace",
  "tika-vin04t7:56_3": "nisajjādīni karoti, ṭhānaṁ bhañjati, āgatakāraṇaṁ vināseti, idaṁ kāyena codanāya",
  "tika-vin04t7:56_4": "lakkhaṇadassanatthaṁ vuttaṁ. Ettha ca ukkaṭṭhaparicchedena tissannaṁ codanānaṁ channañca",
  "tika-vin04t7:56_5": "ṭhānānaṁ anuññātattā codanāya diguṇaṁ ṭhānaṁ anuññātaṁ hoti, tasmā sace codetiyeva,",
  "tika-vin04t7:56_6": "na tiṭṭhati, cha codanāyo labbhanti. Sace tiṭṭhatiyeva, na codeti, dvādasa ṭhānāni",
  "tika-vin04t7:56_7": "labbhanti. Sace ubhayaṁ karoti, ekāya codanāya dve ṭhānāni hāpetabbāni. Tattha yo",
  "tika-vin04t7:56_8": "ekadivasameva punappunaṁ gantvā chakkhattuṁ codeti, sakiṁyeva vā gantvā ‘‘attho me,",
  "tika-vin04t7:56_9": "āvuso, cīvarenā’’ti chakkhattuṁ vadati, tathā ekadivasameva punappunaṁ gantvā dvādasakkhattuṁ",
  "tika-vin04t7:56_10": "tiṭṭhati, sakiṁyeva vā gantvā tatra tatra ṭhāne tiṭṭhati, sopi sabbacodanāyo sabbaṭṭhānāni",
  "tika-vin04t7:56_11": "ca bhañjati, ko pana vādo nānādivasesu evaṁ karontassāti ayamettha vinicchayo. Ye",
  "tika-vin04t7:56_12": "pana kappiyakārake dāyako sayameva gantvā nisīdati te satakkhattumpi codetuṁ vaṭṭati.",
  "tika-vin04t7:56_13": "Yo pana ubhohi pi aniddiṭṭho mukhavevaṭikakappiyakārako ca parammukhakappiyakārako",
  "tika-vin04t7:56_14": "ca, so na kiñci vattabbo, evaṁ idha dasapi kappiyakārakā dassitā honti.",
  "tika-vin04t7:57_0": "Tatoce uttarīti vuttacodanāṭhānaparimāṇato uttari. Nissaggiyanti uttari vāyāmamānassa",
  "tika-vin04t7:57_1": "sabbappayogesu dukkaṭaṁ, paṭilābhena nissaggiyaṁ hoti. Ettha ca ‘‘idaṁ me, bhante,",
  "tika-vin04t7:57_2": "cīvaraṁ atirekatikkhattuṁ codanāya atirekachakkhattuṁ ṭhānena abhinipphāditaṁ nissaggiya’’nti",
  "tika-vin04t7:57_3": "(pārā. 539) iminā nayena nissajjanavidhānaṁ veditabbaṁ. Yatassa cīvaracetāpannaṁ",
  "tika-vin04t7:57_4": "ābhatanti yato rājato vā rājabhoggato vā assa bhikkhuno cīvaracetāpannaṁ ānītaṁ,",
  "tika-vin04t7:57_5": "‘‘yatvassā’’tipi pāṭho, ayameva attho. Tatthāti tassa rañño vā rājabhoggassa vā santikaṁ,",
  "tika-vin04t7:57_6": "samīpatthe hi idaṁ bhummavacanaṁ. Na taṁ tassa bhikkhuno kiñci atthaṁ anubhotīti",
  "tika-vin04t7:57_7": "taṁ cetāpannaṁ tassa bhikkhuno appamattakampi kammaṁ na nipphādeti. Yuñjantāyasmanto",
  "tika-vin04t7:57_8": "sakanti āyasmanto attano santakaṁ dhanaṁ pāpuṇantu. Mā vo sakaṁvinassāti tumhākaṁ",
  "tika-vin04t7:57_9": "santakaṁ mā vinassatu. Ayaṁ tattha sāmīcīti ayaṁ tattha anudhammatā lokuttaradhammaṁ",
  "tika-vin04t7:57_10": "anugatā, vattadhammatāti attho, tasmā evaṁ akaronto vattabhede dukkaṭaṁ āpajjati.",
  "tika-vin04t7:58_0": "Sāvatthiyaṁ upanandaṁ ārabbha ‘‘ajjuṇho, bhante, āgamehī’’ti (pārā. 537) vuccamāno",
  "tika-vin04t7:58_1": "nāgamesi, tasmiṁ vatthusmiṁ paññattaṁ, sādhāraṇapaññatti, anāṇattikaṁ, tikapācittiyaṁ,",
  "tika-vin04t7:58_2": "ūnakesu codanāṭhānesu atirekasaññino vematikassa vā dukkaṭaṁ. Acodanāya laddhe, sāmikehi",
  "tika-vin04t7:58_3": "codetvā dinne, ummattakādīnañca anāpatti. Kappiyakārakassa bhikkhuno niddiṭṭhabhāvo,",
  "tika-vin04t7:58_4": "dūtena appitatā, tatuttarivāyāmo, tena vāyāmena paṭilābhoti imānettha cattāri aṅgāni.",
  "tika-vin04t7:58_5": "Samuṭṭhānādīni catutthasadisānevāti.",
  "tika-vin04t7:59": "Rājasikkhāpadavaṇṇanā niṭṭhitā.",
  "tika-vin04t7:60": "Cīvaravaggo paṭhamo.",
  "tika-vin04t7:61": "2. Eḷakalomavaggo",
  "tika-vin04t7:62": "1. Kosiyasikkhāpadavaṇṇanā",
  "tika-vin04t7:63_0": "Eḷakalomavaggassa paṭhame kosiyamissakanti ekenāpi kosiyaṁsunā antamaso tassa karaṇaṭṭhāne",
  "tika-vin04t7:63_1": "vātavegena nipātitenāpi missīkataṁ. Santhatanti same bhūmibhāge kosiyaṁsūni uparūpari",
  "tika-vin04t7:63_2": "santharitvā kañjiyādīhi siñcitvā kattabbatālakkhaṇaṁ. Kārāpeyya nissaggiyanti karaṇakārāpanappayogesu",
  "tika-vin04t7:63_3": "dukkaṭaṁ, paṭilābhena nissaggiyaṁ hoti. Ettha ca ‘‘idaṁ me, bhante, kosiyamissakaṁ",
  "tika-vin04t7:63_4": "santhataṁ kārāpitaṁ nissaggiya’’nti (pārā. 544) iminā nayena nissajjanavidhānaṁ veditabbaṁ,",
  "tika-vin04t7:63_5": "imasseva vacanassa anusārena ito paraṁ sabbasanthataṁ veditabbaṁ. Sakkā hi ettāvatā",
  "tika-vin04t7:63_6": "jānitunti na taṁ ito paraṁ dassayissāma.",
  "tika-vin04t7:64_0": "Āḷaviyaṁ chabbaggiye ārabbha kosiyamissakaṁ santhataṁ kārāpanavatthusmiṁ paññattaṁ,",
  "tika-vin04t7:64_1": "asādhāraṇapaññatti, attano atthāya kārāpanavasena sāṇattikaṁ, attanā vippakatapaayosāpananayena",
  "tika-vin04t7:64_2": "catukkapācittiyaṁ, aññassatthāya karaṇakārāpanesu aññena kataṁ paṭilabhitvā paribhuñjane",
  "tika-vin04t7:64_3": "ca dukkaṭaṁ. Vitānādikaraṇe, ummattakādīnañca anāpatti. Kosiyamissakabhāvo, attano",
  "tika-vin04t7:64_4": "atthāya santhatassa karaṇakārāpanaṁ, paṭilābho cāti imānettha tīṇi aṅgāni. Samuṭṭhānādīni",
  "tika-vin04t7:64_5": "dhovāpanasikkhāpade vuttanayenevāti.",
  "tika-vin04t7:65": "Kosiyasikkhāpadavaṇṇanā niṭṭhitā.",
  "tika-vin04t7:66": "2. Suddhakāḷakasikkhāpadavaṇṇanā",
  "tika-vin04t7:67": "Dutiye suddhakāḷakānanti suddhānaṁ kāḷakānaṁ aññehi amissīkatānaṁ. Vesāliyaṁ chabbaggiye ārabbha tādisaṁ santhataṁ karaṇavatthusmiṁ paññattaṁ, sesaṁ paṭhamasadisamevāti.",
  "tika-vin04t7:68": "Suddhakāḷakasikkhāpadavaṇṇanā niṭṭhitā.",
  "tika-vin04t7:69": "3. Dvebhāgasikkhāpadavaṇṇanā",
  "tika-vin04t7:70_0": "Tatiye dve bhāgāti dve koṭṭhāsā. Ādātabbāti gahetabbā. Gocariyānanti kapilavaṇṇānaṁ.",
  "tika-vin04t7:70_1": "Ayaṁ panettha vinicchayo – yattakehi kattukāmo hoti, tesu tulayitvā dve koṭṭhāsā",
  "tika-vin04t7:70_2": "kāḷakānaṁ gahetabbā, eko odātānaṁ, eko gocariyānaṁ. Ekassāpi kāḷakalomassa atirekabhāve",
  "tika-vin04t7:70_3": "nissaggiyaṁ hoti, ūnakaṁ vaṭṭati.",
  "tika-vin04t7:71_0": "Sāvatthiyaṁ chabbaggiye ārabbha tādisaṁ santhataṁ karaṇavatthusmiṁ paññattaṁ, kiriyākiriyaṁ,",
  "tika-vin04t7:71_1": "sesaṁ paṭhamasadisamevāti. Imāni pana tīṇi nissajjitvā paṭiladdhānipi paribhuñjituṁ na vaṭṭanti.",
  "tika-vin04t7:72": "Dvebhāgasikkhāpadavaṇṇanā niṭṭhitā.",
  "tika-vin04t7:73": "4. Chabbassasikkhāpadavaṇṇanā",
  "tika-vin04t7:74_0": "Catutthe orena ce channaṁ vassānanti channaṁ vassānaṁ orimabhāge, antoti attho. Aññatra",
  "tika-vin04t7:74_1": "bhikkhusammutiyāti yaṁ saṅgho gilānassa bhikkhuno santhatasammutiṁ deti, taṁ ṭhapetvā",
  "tika-vin04t7:74_2": "aladdhasammutikassa chabbassabbhantare aññaṁ santhataṁ karontassa nissaggiyaṁ hoti.",
  "tika-vin04t7:75_0": "Sāvatthiyaṁ sambahule bhikkhū ārabbha anuvassaṁ santhataṁ kārāpanavatthusmiṁ paññattaṁ,",
  "tika-vin04t7:75_1": "‘‘aññatra bhikkhusammutiyā’’ti ayamettha anupaññatti, sā yena laddhā hoti, tassa",
  "tika-vin04t7:75_2": "yāva rogo na vūpasammati, vūpasanto vā puna kuppati, tāva gatagataṭṭhāne anuvassampi",
  "tika-vin04t7:75_3": "kātuṁ vaṭṭati, aññassatthāya kāretuṁ, katañca paṭilabhitvā paribhuñjitumpi vaṭṭati,",
  "tika-vin04t7:75_4": "sesaṁ paṭhamasadisamevāti.",
  "tika-vin04t7:76": "Chabbassasikkhāpadavaṇṇanā niṭṭhitā.",
  "tika-vin04t7:77": "5. Nisīdanasikkhāpadavaṇṇanā",
  "tika-vin04t7:78_0": "Pañcame purāṇasanthataṁ nāma yattha sakimpi nisinno vā hoti nipanno vā. Samantāti",
  "tika-vin04t7:78_1": "ekapassato vaṭṭaṁ vā caturassaṁ vā chinditvā gahitaṭṭhānaṁ yathā vidatthimattaṁ hoti,",
  "tika-vin04t7:78_2": "evaṁ gahetabbaṁ. Santharantena pana ekadese vā santharitabbaṁ, vijaṭetvā vā missakaṁ",
  "tika-vin04t7:78_3": "katvā santharitabbaṁ, evaṁ thirataraṁ hoti. Anādā ceti sati purāṇasanthate aggahetvā.",
  "tika-vin04t7:78_4": "Asati pana aggahetvāpi vaṭṭati, aññassatthāya kāretuṁ, katañca paṭilabhitvā paribhuñjitumpi vaṭṭati.",
  "tika-vin04t7:79": "Sāvatthiyaṁ sambahule bhikkhū ārabbha santhatavissajjanavatthusmiṁ paññattaṁ, sesaṁ tatiyasadisamevāti.",
  "tika-vin04t7:80": "Nisīdanasikkhāpadavaṇṇanā niṭṭhitā.",
  "tika-vin04t7:81": "6. Eḷakalomasikkhāpadavaṇṇanā",
  "tika-vin04t7:82_0": "Chaṭṭhe addhānamaggappaṭipannassāti addhānasaṅkhātaṁ dīghamaggaṁ paṭipannassa, sabbañcetaṁ",
  "tika-vin04t7:82_1": "vatthumattadīpanameva, yattha katthaci pana dhammena labhitvā gaṇhato doso natthi.",
  "tika-vin04t7:82_2": "Tiyojanaparamanti gahitaṭṭhānato tiyojanappamāṇaṁ desaṁ. Sahatthāti sahatthena, attanā",
  "tika-vin04t7:82_3": "haritabbānīti attho. Asante hāraketi asanteyeva aññasmimpi hārake. Sace pana atthi,",
  "tika-vin04t7:82_4": "taṁ gāhetuṁ vaṭṭati. Attanā pana antamaso vātābādhappaṭikāratthaṁ suttakena abandhitvā",
  "tika-vin04t7:82_5": "kaṇṇacchidde pakkhittānipi ādāya tiyojanaṁ ekaṁ pādaṁ atikkāmentassa dukkaṭaṁ, dutiyapādātikkame",
  "tika-vin04t7:82_6": "nissaggiyaṁ pācittiyaṁ.",
  "tika-vin04t7:83_0": "Sāvatthiyaṁ aññataraṁ bhikkhuṁ ārabbha tiyojanātikkamanavatthusmiṁ paññattaṁ, asādhāraṇapaññatti,",
  "tika-vin04t7:83_1": "anāṇattikaṁ, tikapācittiyaṁ, ūnakatiyojane atirekasaññino vematikassa vā dukkaṭaṁ.",
  "tika-vin04t7:83_2": "Tiyojanaṁ haraṇapaccāharaṇe, vāsādhippāyena gantvā tato paraṁ haraṇe, acchinnaṁ vā",
  "tika-vin04t7:83_3": "nissaṭṭhaṁ vā paṭilabhitvā haraṇe, aññaṁ harāpane, antamaso suttakenapi baddhakatabhaṇḍaharaṇe,",
  "tika-vin04t7:83_4": "ummattakādīnañca anāpatti. Eḷakalomānaṁ akatabhaṇḍatā, paṭhamappaṭilābho, attanā",
  "tika-vin04t7:83_5": "ādāya vā aññassa ajānantassa yāne pakkhipitvā vā tiyojanātikkamanaṁ, āharaṇapaccāharaṇaṁ,",
  "tika-vin04t7:83_6": "avāsādhippāyatāti imānettha pañca aṅgāni. Eḷakalomasamuṭṭhānaṁ , kiriyaṁ, nosaññāvimokkhaṁ,",
  "tika-vin04t7:83_7": "acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "tika-vin04t7:84": "Eḷakalomasikkhāpadavaṇṇanā niṭṭhitā.",
  "tika-vin04t7:85": "7. Eḷakalomadhovāpanasikkhāpadavaṇṇanā",
  "tika-vin04t7:86": "Sattame sakkesu chabbaggiye ārabbha eḷakalomadhovāpanavatthusmiṁ paññattaṁ. Tattha purāṇacīvaradhovāpane vuttanayeneva sabbopi vinicchayo veditabbo.",
  "tika-vin04t7:87": "Eḷakalomadhovāpanasikkhāpadavaṇṇanā niṭṭhitā.",
  "tika-vin04t7:88": "8. Jātarūpasikkhāpadavaṇṇanā",
  "tika-vin04t7:89_0": "Aṭṭhame jātarūparajatanti suvaṇṇañceva rūpiyañca, apica kahāpaṇo lohamāsakadārumāsakajatumāsakādayopi",
  "tika-vin04t7:89_1": "ye vohāraṁ gacchanti, sabbe te idha rajatantveva vuttā. Uggaṇheyya vāti attano atthāya",
  "tika-vin04t7:89_2": "diyyamānaṁ vā yatthakatthaci ṭhitaṁ vā nippariggahitaṁ disvā sayaṁ gaṇheyya vā. Uggaṇhāpeyya",
  "tika-vin04t7:89_3": "vāti tadeva aññena gāhāpeyya vā. Upanikkhittaṁ vā sādiyeyyāti ‘‘idaṁ ayyassa hotū’’ti",
  "tika-vin04t7:89_4": "evaṁ sammukhā vā, ‘‘asukasmiṁ nāma ṭhāne mama hiraññasuvaṇṇaṁ, taṁ tuyhaṁ hotū’’ti",
  "tika-vin04t7:89_5": "evaṁ parammukhā ṭhitaṁ vā kevalaṁ vācāya vā hatthamuddāya vā ‘‘tuyha’’nti vatvā pariccattaṁ",
  "tika-vin04t7:89_6": "yo kāyavācāhi appaṭikkhipitvā cittena adhivāseyya, ayaṁ ‘‘sādiyeyyā’’ti vuccati.",
  "tika-vin04t7:89_7": "Sace pana cittena sādiyati, gaṇhitukāmo hoti, kāyena vā vācāya vā ‘‘nayidaṁ kappatī’’ti",
  "tika-vin04t7:89_8": "paṭikkhipati, kāyavācāhi appaṭikkhipitvā suddhacitto hutvā ‘‘nayidaṁ amhākaṁ kappatī’’ti",
  "tika-vin04t7:89_9": "na sādiyati, vaṭṭati. Nissaggiyanti uggahaṇādīsu yaṁkiñci karontassa aghanabaddhesu",
  "tika-vin04t7:89_10": "vatthūsu vatthugaṇanāya nissaggiyaṁ pācittiyaṁ. Taṁ nissajjantena ‘‘ahaṁ, bhante,",
  "tika-vin04t7:89_11": "rūpiyaṁ paṭiggahesiṁ, idaṁ me, bhante, nissaggiyaṁ, imāhaṁ saṅghassa nissajjāmī’’ti",
  "tika-vin04t7:89_12": "(pārā. 584) evaṁ saṅghamajjheyeva nissajjitabbaṁ. Sace tattha koci gahaṭṭho āgacchati",
  "tika-vin04t7:89_13": ", ‘‘idaṁ jānāhī’’ti vattabbo. ‘‘Iminā kiṁ āhariyyatū’’ti bhaṇante pana ‘‘idaṁ nāmā’’ti",
  "tika-vin04t7:89_14": "avatvā ‘‘sappiādīni bhikkhūnaṁ kappantī’’ti evaṁ kappiyaṁ ācikkhitabbaṁ. Sace so",
  "tika-vin04t7:89_15": "āharati, rūpiyappaṭiggāhakaṁ ṭhapetvā sabbehi bhājetvā paribhuñjitabbaṁ. Rūpiyappaṭiggāhakassa",
  "tika-vin04t7:89_16": "pana yaṁ tappaccayā uppannaṁ, taṁ aññena labhitvā diyyamānampi antamaso tato nibbattarukkhacchāyāpi",
  "tika-vin04t7:89_17": "paribhuñjituṁ na vaṭṭati. Sace pana so kiñci āharituṁ na icchati, ‘‘imaṁ chaṭṭehī’’ti",
  "tika-vin04t7:89_18": "vattabbo. Sace yattha katthaci nikkhipati, gahetvā vā gacchati, na vāretabbo. No",
  "tika-vin04t7:89_19": "ce chaṭṭeti, pañcaṅgasamannāgato bhikkhu rūpiyachaṭṭako sammannitabbo. Tena animittaṁ",
  "tika-vin04t7:89_20": "katvāva gūthaṁ viya chaṭṭetabbaṁ. Sace nimittaṁ karoti, dukkaṭaṁ āpajjati.",
  "tika-vin04t7:90_0": "Rājagahe upanandaṁ ārabbha rūpiyappaṭiggahaṇavatthusmiṁ paññattaṁ, sādhāraṇapaññatti,",
  "tika-vin04t7:90_1": "sāṇattikaṁ, tikapācittiyaṁ, arūpiye rūpiyasaññino vematikassa vā, saṅghacetiyādīnaṁ",
  "tika-vin04t7:90_2": "atthāya gaṇhantassa, muttāmaṇiādippaṭiggahaṇe ca dukkaṭaṁ. Ratanasikkhāpadanayena",
  "tika-vin04t7:90_3": "nikkhipantassa, ummattakādīnañca anāpatti. Jātarūparajatabhāvo, attuddesikatā, gahaṇādīsu",
  "tika-vin04t7:90_4": "aññatarabhāvoti imānettha tīṇi aṅgāni. Samuṭṭhānādīsu siyā kiriyaṁ gahaṇena āpajjanato,",
  "tika-vin04t7:90_5": "siyā akiriyaṁ paṭikkhepassa akaraṇato, sesaṁ sañcaritte vuttanayamevāti.",
  "tika-vin04t7:91": "Jātarūpasikkhāpadavaṇṇanā niṭṭhitā.",
  "tika-vin04t7:92": "9. Rūpiyasaṁvohārasikkhāpadavaṇṇanā",
  "tika-vin04t7:93_0": "Navame nānappakārakanti katādivasena anekavidhaṁ. Rūpiyasaṁvohāranti jātarūparajataparivattanaṁ.",
  "tika-vin04t7:93_1": "Purimasikkhāpadena hi nissaggiyavatthudukkaṭavatthūnaṁ paṭiggahaṇaṁ vāritaṁ, iminā",
  "tika-vin04t7:93_2": "parivattanaṁ. Tasmā dukkaṭavatthunā dukkaṭavatthukappiyavatthūni, kappiyavatthunā",
  "tika-vin04t7:93_3": "ca dukkaṭavatthuṁ parivattentassa dukkaṭaṁ. Nissaggiyavatthunā pana nissaggiyavatthuṁ",
  "tika-vin04t7:93_4": "vā dukkaṭavatthuṁ vā kappiyavatthuṁ vā, dukkaṭavatthukappiyavatthūhi ca nissaggiyavatthuṁ",
  "tika-vin04t7:93_5": "parivattentassa nissaggiyaṁ hoti, taṁ purimanayānusāreneva saṅghamajjhe nissajjitabbaṁ,",
  "tika-vin04t7:93_6": "nissaṭṭhavatthusmiñca tattha vuttanayeneva paṭipajjitabbaṁ.",
  "tika-vin04t7:94_0": "Sāvatthiyaṁ chabbaggiye ārabbha rūpiyasaṁvohāravatthusmiṁ paññattaṁ, sādhāraṇapaññatti,",
  "tika-vin04t7:94_1": "anāṇattikaṁ, yaṁ attano dhanena parivatteti, tassa vā dhanassa vā rūpiyabhāvo ceva,",
  "tika-vin04t7:94_2": "parivattanañcāti imānettha dve aṅgāni. Kiriyaṁ, sesaṁ anantarasikkhāpade vuttanayamevāti.",
  "tika-vin04t7:95": "Rūpiyasaṁvohārasikkhāpadavaṇṇanā niṭṭhitā.",
  "tika-vin04t7:96": "10. Kayavikkayasikkhāpadavaṇṇanā",
  "tika-vin04t7:97_0": "Dasame nānappakārakanti cīvarādīnaṁ kappiyabhaṇḍānaṁ vasena anekavidhaṁ. Kayavikkayanti",
  "tika-vin04t7:97_1": "kayañceva vikkayañca. ‘‘Iminā imaṁ dehi, imaṁ āhara, parivattehi, cetāpehī’’ti iminā",
  "tika-vin04t7:97_2": "hi nayena parassa kappiyabhaṇḍaṁ gaṇhanto kayaṁ samāpajjati, attano kappiyabhaṇḍaṁ",
  "tika-vin04t7:97_3": "dento vikkayaṁ samāpajjati. Tasmā ṭhapetvā pañca sahadhammike yaṁ evaṁ attano kappiyabhaṇḍaṁ",
  "tika-vin04t7:97_4": "datvā mātu santakampi kappiyabhaṇḍaṁ gaṇhāti, taṁ nissaggiyaṁ hoti. Vuttalakkhaṇavasena",
  "tika-vin04t7:97_5": "saṅghagaṇapuggalesu yassa kassaci nissajjitabbaṁ, ‘‘imaṁ bhuñjitvā vā gahetvā vā",
  "tika-vin04t7:97_6": "idaṁ nāma āhara vā karohi vā’’ti rajanādiṁ āharāpetvā vā dhamakaraṇādiparikkhāraṁ",
  "tika-vin04t7:97_7": "bhūmisodhanādiñca navakammaṁ kāretvā vā santaṁ vatthu nissajjitabbaṁ, asante pācittiyaṁ desetabbameva.",
  "tika-vin04t7:98_0": "Sāvatthiyaṁ upanandaṁ ārabbha kayavikkayavatthusmiṁ paññattaṁ, ‘‘idaṁ kiṁ agghatī’’ti",
  "tika-vin04t7:98_1": "evaṁ agghaṁ pucchantassa, yassa hatthato bhaṇḍaṁ gaṇhitukāmo hoti, taṁ ṭhapetvā aññaṁ",
  "tika-vin04t7:98_2": "antamaso tasseva puttabhātukampi kappiyakārakaṁ katvā ‘‘iminā idaṁ nāma gahetvā dehī’’ti",
  "tika-vin04t7:98_3": "ācikkhantassa, ‘‘idaṁ amhākaṁ atthi, amhākañca iminā ca iminā ca attho’’ti evaṁ vatvā",
  "tika-vin04t7:98_4": "attano dhanena laddhaṁ gaṇhantassa, sahadhammikehi saddhiṁ kayavikkayaṁ karontassa,",
  "tika-vin04t7:98_5": "ummattakādīnañca anāpatti. Yaṁ attano dhanena parivatteti, yena ca parivatteti, tesaṁ",
  "tika-vin04t7:98_6": "kappiyavatthutā, asahadhammikatā, kayavikkayāpajjanañcāti imānettha tīṇi aṅgāni.",
  "tika-vin04t7:98_7": "Sesaṁ rūpiyasaṁvohāre vuttanayamevāti.",
  "tika-vin04t7:99": "Kayavikkayasikkhāpadavaṇṇanā niṭṭhitā.",
  "tika-vin04t7:100": "Eḷakalomavaggo dutiyo.",
  "tika-vin04t7:101": "3. Pattavaggo",
  "tika-vin04t7:102": "1. Pattasikkhāpadavaṇṇanā",
  "tika-vin04t7:103_0": "Pattavaggassa paṭhame atirekapattoti anadhiṭṭhito ca avikappito ca, so ca kho ukkaṭṭhamajjhimomakānaṁ",
  "tika-vin04t7:103_1": "aññataro pamāṇayuttova, tassa pamāṇaṁ ‘‘aḍḍhāḷhakodanaṁ gaṇhātī’’tiādinā (pārā 602)",
  "tika-vin04t7:103_2": "nayena pāḷiyaṁ vuttaṁ. Tatrāyaṁ vinicchayo – anupahatapurāṇasālitaṇḍulānaṁ sukoṭṭitaparisuddhānaṁ",
  "tika-vin04t7:103_3": "dve magadhanāḷiyo gahetvā tehi taṇḍulehi anuttaṇḍulamakilinnamapiṇḍikaṁ suvisadaṁ",
  "tika-vin04t7:103_4": "kundamakuḷarāsisadisaṁ avassāvitodanaṁ pacitvā niravasesaṁ patte pakkhipitvā tassa",
  "tika-vin04t7:103_5": "odanassa catutthabhāgappamāṇo nātighano nātitanuko hatthahāriyo sabbasambhārasaṅkhato",
  "tika-vin04t7:103_6": "muggasūpo pakkhipitabbo, tato ālopassa anurūpaṁ yāvacarimālopappahonakaṁ macchamaṁsādibyañjanaṁ",
  "tika-vin04t7:103_7": "pakkhipitabbaṁ, sappitelatakkarasakañjiyādīni pana gaṇanūpagāni na honti. Tāni hi",
  "tika-vin04t7:103_8": "odanagatikāneva, neva hāpetuṁ, na vaḍḍhetuṁ sakkonti, evametaṁ sabbampi pakkhittaṁ",
  "tika-vin04t7:103_9": "sace pattassa mukhavaṭṭiyā heṭṭhimarājisamaṁ tiṭṭhati, suttena vā hīrena vā chindantassa",
  "tika-vin04t7:103_10": "suttassa vā hīrassa vā heṭṭhimantaṁ phusati, ayaṁ ukkaṭṭho nāma patto. Sace taṁ rājiṁ",
  "tika-vin04t7:103_11": "atikkamma thūpīkataṁ tiṭṭhati, ayaṁ ukkaṭṭhomako nāma patto. Sace taṁ rājiṁ na sampāpuṇāti,",
  "tika-vin04t7:103_12": "antogadhameva hoti, ayaṁ ukkaṭṭhukkaṭṭho nāma patto. Ukkaṭṭhato upaḍḍhappamāṇo majjhimo.",
  "tika-vin04t7:103_13": "Majjhimapattato upaḍḍhappamāṇo omako. Tesampi vuttanayeneva bhedo veditabbo. Iccetesu",
  "tika-vin04t7:103_14": "navasu ukkaṭṭhukkaṭṭho ca omakomako cāti dve apattā, sesā satta pattā pamāṇayuttā",
  "tika-vin04t7:103_15": "nāma, ayametthasaṅkhepo, vitthāro pana samantapāsādikāyaṁ (pārā. aṭṭha. 2.598 ādayo)",
  "tika-vin04t7:103_16": "vutto, tasmā evaṁ pamāṇayuttaṁ samaṇasāruppena pakkaṁ ayopattaṁ vā mattikāpattaṁ",
  "tika-vin04t7:103_17": "vā labhitvā purāṇapattaṁ paccuddharitvā antodasāhe adhiṭṭhātabbo. Sace panassa mūlato",
  "tika-vin04t7:103_18": "kākaṇikamattampi dātabbaṁ avasiṭṭhaṁ hoti, adhiṭṭhānupago na hoti, appaccuddharantena",
  "tika-vin04t7:103_19": "vikappetabbo. Tattha paccuddharaṇādhiṭṭhānalakkhaṇaṁ cīvaravagge vuttanayeneva veditabbaṁ,",
  "tika-vin04t7:103_20": "vikappanalakkhaṇaṁ parato vakkhāma. Sace pana koci apattako bhikkhu dasa patte labhitvā",
  "tika-vin04t7:103_21": "sabbe attanāva paribhuñjitukāmo hoti, ekaṁ pattaṁ adhiṭṭhāya puna divase taṁ paccuddharitvā",
  "tika-vin04t7:103_22": "añño adhiṭṭhātabbo, etenupāyena vassasatampi pariharituṁ sakkā. Yo panassa patto",
  "tika-vin04t7:103_23": "mukhavaṭṭito heṭṭhā dvaṅgulamattokāsato paṭṭhāya yatthakatthaci kaṅgusitthanikkhamanamattena",
  "tika-vin04t7:103_24": "chiddena chiddo hoti, so adhiṭṭhānupago na hoti. Puna chidde pākatike kate adhiṭṭhātabbo,",
  "tika-vin04t7:103_25": "sesaṁ adhiṭṭhānavijahanaṁ ticīvare vuttanayameva.",
  "tika-vin04t7:104": "Sāvatthiyaṁ chabbaggiye ārabbha atirekapattadhāraṇavatthusmiṁ paññattaṁ, asādhāraṇapaññatti, sesavaṇṇanākkamo cīvaravaggassa paṭhamasikkhāpade vuttanayeneva veditabboti.",
  "tika-vin04t7:105": "Pattasikkhāpadavaṇṇanā niṭṭhitā.",
  "tika-vin04t7:106": "2. Ūnapañcabandhanasikkhāpadavaṇṇanā",
  "tika-vin04t7:107_0": "Dutiye ūnāni pañca bandhanāni assāti ūnapañcabandhano, nāssa pañca bandhanāni pūrentīti",
  "tika-vin04t7:107_1": "attho, tena ūnapañcabandhanena, itthambhūtassa lakkhaṇe karaṇavacanaṁ. Tattha yasmā",
  "tika-vin04t7:107_2": "abandhanassāpi pañca bandhanāni na pūrenti sabbaso natthitāya, tenassa padabhājane",
  "tika-vin04t7:107_3": "‘‘ūnapañcabandhano nāma patto abandhano vā ekabandhano vā’’tiādi (pārā. 613) vuttaṁ.",
  "tika-vin04t7:107_4": "‘‘Ūnapañcabandhanenā’’ti ca vuttattā yassa pañcabandhano patto hoti pañcabandhanokāso",
  "tika-vin04t7:107_5": "vā, tassa so apatto, tasmā aññaṁ viññāpetuṁ vaṭṭati. Yasmiṁ pana patte mukhavaṭṭito",
  "tika-vin04t7:107_6": "heṭṭhā bhaṭṭhā dvaṅgulappamāṇā ekāpi rāji hoti, taṁ tassā rājiyā heṭṭhimapariyante",
  "tika-vin04t7:107_7": "pattavedhakena vijjhitvā pacitvā suttarajjukamakacirajjukādīhi vā tipusuttakena vā",
  "tika-vin04t7:107_8": "bandhitvā taṁ bandhanaṁ āmisassa alagganatthaṁ tipupaṭṭakena vā kenaci baddhasilesādinā",
  "tika-vin04t7:107_9": "vā paṭicchādetabbaṁ, so ca patto adhiṭṭhahitvā paribhuñjitabbo, sukhumaṁ vā chiddaṁ",
  "tika-vin04t7:107_10": "katvā bandhitabbo, phāṇitaṁ jhāpetvā pāsāṇacuṇṇena bandhitumpi vaṭṭati. Yassa pana",
  "tika-vin04t7:107_11": "dve rājiyo vā ekāyeva vā caturaṅgulā, tassa dve bandhanāni dātabbāni. Yassa tisso",
  "tika-vin04t7:107_12": "vā ekāyeva vā chaḷaṅgulā, tassa tīṇi. Yassa catasso vā ekāyeva vā aṭṭhaṅgulā, tassa",
  "tika-vin04t7:107_13": "cattāri. Yassa pañca vā ekāyeva vā dasaṅgulā, so baddhopi abaddhopi apattoyeva, añño",
  "tika-vin04t7:107_14": "viññāpetabbo, esa tāva mattikāpatte vinicchayo.",
  "tika-vin04t7:108_0": "Ayopatte pana sacepi pañca vā atirekāni vā chiddāni honti, tāni ce ayacuṇṇena vā",
  "tika-vin04t7:108_1": "āṇiyā vā lohamaṇḍalena vā baddhāni maṭṭhāni honti, sveva paribhuñjitabbo, añño na",
  "tika-vin04t7:108_2": "viññāpetabbo. Atha pana ekampi chiddaṁ mahantaṁ hoti, lohamaṇḍalena baddhampi maṭṭhaṁ",
  "tika-vin04t7:108_3": "na hoti, patte āmisaṁ laggati, akappiyo hoti ayaṁ patto, añño viññāpetabbo. Yo pana",
  "tika-vin04t7:108_4": "evaṁ pattasaṅkhepagate vā ayopatte, ūnapañcabandhane vā mattikāpatte sati aññaṁ viññāpeti,",
  "tika-vin04t7:108_5": "payoge dukkaṭaṁ, paṭilābhena nissaggiyo hoti, nissajjitabbo. Nissajjantena saṅghamajjhe",
  "tika-vin04t7:108_6": "eva nissajjitabbo, tena vuttaṁ ‘‘bhikkhuparisāya nissajjitabbo’’ti. Yo ca tassā bhikkhuparisāyātiettha",
  "tika-vin04t7:108_7": "tehi bhikkhūhi pakatiyā eva attano attano adhiṭṭhitaṁ pattaṁ gahetvā sannipatitabbaṁ,",
  "tika-vin04t7:108_8": "tato sammatena pattaggāhāpakena pattassa vijjamānaguṇaṁ vatvā ‘‘bhante, imaṁ gaṇhathā’’ti",
  "tika-vin04t7:108_9": "thero vattabbo. Sace therassa so patto na ruccati, appicchatāya vā na gaṇhāti, vaṭṭati.",
  "tika-vin04t7:108_10": "Tasmiṁ pana anukampāya agaṇhantassa dukkaṭaṁ. Sace pana gaṇhāti, therassa pattaṁ",
  "tika-vin04t7:108_11": "dutiyattheraṁ gāhāpetvā eteneva upāyena yāva saṅghanavakā gāhāpetabbo, tena pariccattapatto",
  "tika-vin04t7:108_12": "pana pattapariyanto nāma, so tassa bhikkhuno padātabbo. Tenāpi so yathā viññāpetvā",
  "tika-vin04t7:108_13": "gahitapatto, evameva sakkaccaṁ paribhuñjitabbo. Sace pana taṁ jigucchanto adese vā",
  "tika-vin04t7:108_14": "nikkhipati, aparibhogena vā paribhuñjati, vissajjeti vā, dukkaṭaṁ āpajjati.",
  "tika-vin04t7:109_0": "Sakkesu chabbaggiye ārabbha bahū patte viññāpanavatthusmiṁ paññattaṁ, sādhāraṇapaññatti,",
  "tika-vin04t7:109_1": "anāṇattikaṁ , abandhanena abandhanaṁ, ekabandhanaṁ, dubandhanaṁ, tibandhanaṁ, catubbandhanaṁ,",
  "tika-vin04t7:109_2": "abandhanokāsaṁ, ekadviticatubbandhanokāsaṁ cetāpeti, evaṁ ekekena pattena dasadhā",
  "tika-vin04t7:109_3": "dasavidhaṁ pattaṁ. Cetāpanavasena pana ekaṁ nissaggiyapācittiyasataṁ hoti. Naṭṭhapattassa,",
  "tika-vin04t7:109_4": "bhinnapattassa, attano ñātakappavārite, aññassa ca ñātakappavārite, tassevatthāya",
  "tika-vin04t7:109_5": "viññāpentassa, attano dhanena gaṇhato, ummattakādīnañca anāpatti. Adhiṭṭhānupagapattassa",
  "tika-vin04t7:109_6": "ūnapañcabandhanatā, attuddesikatā, akataviññatti , tāya ca paṭilābhoti imānettha",
  "tika-vin04t7:109_7": "cattāri aṅgāni. Samuṭṭhānādīni dhovāpanasikkhāpade vuttanayānevāti.",
  "tika-vin04t7:110": "Ūnapañcabandhanasikkhāpadavaṇṇanā niṭṭhitā.",
  "tika-vin04t7:111": "3. Bhesajjasikkhāpadavaṇṇanā",
  "tika-vin04t7:112_0": "Tatiye paṭisāyanīyānīti paṭisāyitabbāni, paribhuñjitabbānīti attho. Etena sayaṁ uggahetvā",
  "tika-vin04t7:112_1": "nikkhittānaṁ sattāhātikkamepi anāpattiṁ dasseti, tāni hi paṭisāyituṁ na vaṭṭanti.",
  "tika-vin04t7:112_2": "Bhesajjānīti bhesajjakiccaṁ karontu vā, mā vā, evaṁ laddhavohārāni. Sappi nāma gavādīnaṁ",
  "tika-vin04t7:112_3": "sappi, yesaṁ maṁsaṁ kappati, tesaṁ sappi. Tathā navanītaṁ. Telaṁ nāma tilasāsapamadhūkaeraṇḍakavasādīhi",
  "tika-vin04t7:112_4": "nibbattitaṁ. Madhu nāma makkhikāmadhumeva. Phāṇitaṁ nāma ucchurasaṁ upādāya pana",
  "tika-vin04t7:112_5": "apakkā vā avatthukapakkā vā sabbāpi ucchuvikati ‘‘phāṇita’’nti veditabbaṁ. Tāni paṭiggahetvāti",
  "tika-vin04t7:112_6": "tāni bhesajjāni paṭiggahetvā, na tesaṁ vatthūni. Etena ṭhapetvā vasātelaṁ yānettha",
  "tika-vin04t7:112_7": "yāvakālikavatthukāni, tesaṁ vatthūni paṭiggahetvā katāni sappiādīni sattāhaṁ atikkāmayatopi",
  "tika-vin04t7:112_8": "anāpattiṁ dasseti. Vasātelaṁ pana kāle paṭiggahitaṁ kāle nipakkaṁ kāle saṁsaṭṭhaṁ",
  "tika-vin04t7:112_9": "telaparibhogena paribhuñjituṁ anuññātaṁ, tasmā ṭhapetvā manussavasaṁ aññaṁ yaṁkañci",
  "tika-vin04t7:112_10": "vasaṁ purebhattaṁ paṭiggahetvā sāmaṁ pacitvā nibbattitatelampi sattāhaṁ nirāmisaparibhogena",
  "tika-vin04t7:112_11": "vaṭṭati. Anupasampannena pacitvā dinnaṁ pana tadahupurebhattaṁ sāmisampi vaṭṭati,",
  "tika-vin04t7:112_12": "aññesaṁ yāvakālikavatthūnaṁ vatthuṁ pacituṁ na vaṭṭatiyeva. Nibbattitasappi vā navanītaṁ",
  "tika-vin04t7:112_13": "vā pacituṁ vaṭṭati, taṁ pana tadahupurebhattampi sāmisaṁ paribhuñjituṁ na vaṭṭati.",
  "tika-vin04t7:112_14": "Purebhattaṁ paṭiggahitakhīrādito anupasampannena pacitvā katasappiādīni pana tadahupurebhattaṁ",
  "tika-vin04t7:112_15": "sāmisānipi vaṭṭanti, pacchābhattato paṭṭhāya anajjhoharaṇīyāni, sattāhātikkamepi",
  "tika-vin04t7:112_16": "anāpatti. Sannidhikārakaṁ paribhuñjitabbānīti sannidhiṁ katvā nidahitvā purebhattaṁ",
  "tika-vin04t7:112_17": "paṭiggahitāni tadahupurebhattaṁ sāmisaparibhogenāpi vaṭṭanti, pacchābhattato paṭṭhāya",
  "tika-vin04t7:112_18": "pana tāni ca, pacchābhattaṁ paṭiggahitāni ca sattāhaṁ nirāmisaparibhogena paribhuñjitabbānīti",
  "tika-vin04t7:112_19": "attho. ‘‘Paribhuñjitabbānī’’ti ca vacanato antosattāhe abbhañjanādīnaṁ atthāya adhiṭṭhahitvā",
  "tika-vin04t7:112_20": "ṭhapitesu anāpatti, yāvajīvikāni sāsapamadhūkaeraṇḍakaaṭṭhīni telakaraṇatthaṁ paṭiggahetvā",
  "tika-vin04t7:112_21": "tadaheva katatelaṁ sattāhakālikaṁ, dutiyadivase kataṁ chāhaṁ vaṭṭati, tatiyadivase",
  "tika-vin04t7:112_22": "kataṁ pañcāhaṁ, catutthapañcamachaṭṭhasattamadivase kataṁ tadaheva vaṭṭati. Sace",
  "tika-vin04t7:112_23": "yāva aruṇassa uggamanā tiṭṭhati, nissaggiyaṁ hoti, aṭṭhamadivase kataṁ anajjhoharaṇīyaṁ,",
  "tika-vin04t7:112_24": "anissaggiyattā pana bāhiraparibhogena vaṭṭati. Sacepi na karoti, telatthāya paṭiggahitasāsapādīnaṁ",
  "tika-vin04t7:112_25": "pana pāḷiyaṁ anāgatasappiādīnañca sattāhātikkame dukkaṭaṁ āpajjati. Sītudakena katamadhūkapupphaphāṇitaṁ",
  "tika-vin04t7:112_26": "pana phāṇitagatikameva, ambaphāṇitādīni yāvakālikāni. Yaṁ panettha sattāhakālikaṁ,",
  "tika-vin04t7:112_27": "taṁ nissaṭṭhaṁ paṭilabhitvāpi aruādīni vā makkhetuṁ, ajjhoharituṁ vā na vaṭṭati.",
  "tika-vin04t7:112_28": "Padīpe kāḷavaṇṇe vā upanetabbaṁ, aññassa bhikkhuno kāyikaparibhogaṁ vaṭṭati. Yaṁ",
  "tika-vin04t7:112_29": "pana nirapekkho pariccajitvā puna labhati, taṁ ajjhoharitumpi vaṭṭati. Visuṁ ṭhapitasappiādīsu,",
  "tika-vin04t7:112_30": "ekabhājane vā amissitesu vatthugaṇanāya āpattiyo.",
  "tika-vin04t7:113": "Sāvatthiyaṁ sambahule bhikkhū ārabbha sattāhaṁ atikkamanavatthusmiṁ paññattaṁ, sesaṁ cīvaravaggassa paṭhamasikkhāpade vuttanayeneva veditabbanti.",
  "tika-vin04t7:114": "Bhesajjasikkhāpadavaṇṇanā niṭṭhitā.",
  "tika-vin04t7:115": "4. Vassikasāṭikasikkhāpadavaṇṇanā",
  "tika-vin04t7:116_0": "Catutthe māso seso gimhānanti catunnaṁ gimhamāsānaṁ eko pacchimamāso seso. Pariyesitabbanti",
  "tika-vin04t7:116_1": "gimhānaṁ pacchimamāsassa paṭhamadivasato paṭṭhāya yāva kattikamāsassa pacchimadivaso,",
  "tika-vin04t7:116_2": "tāva ‘‘kālo vassikasāṭikāyā’’tiādinā satuppādakaraṇena, saṅghassa pavāritaṭṭhānato,",
  "tika-vin04t7:116_3": "attano ñātakappavāritaṭṭhānato pana ‘‘detha me vassikasāṭikacīvara’’ntiādikāya viññattiyāpi",
  "tika-vin04t7:116_4": "pariyesitabbaṁ. Aññātakaappavāritaṭṭhāne satuppādaṁ karontassa vattabhede dukkaṭaṁ,",
  "tika-vin04t7:116_5": "yathā vā tathā vā ‘‘detha me’’tiādivacanena viññāpentassa aññātakaviññattisikkhāpadena",
  "tika-vin04t7:116_6": "nissaggiyaṁ pācittiyaṁ. Katvā nivāsetabbanti gimhānaṁ pacchimaddhamāsassa paṭhamadivasato",
  "tika-vin04t7:116_7": "paṭṭhāya yāva kattikamāsassa pacchimadivaso, tāva sūcikammaniṭṭhānena sakimpi vaṇṇabhedamattarajanena",
  "tika-vin04t7:116_8": "kappabindukaraṇena ca katvā paridahitabbā. Ettāvatā gimhānaṁ pacchimo māso pariyesanakkhettaṁ",
  "tika-vin04t7:116_9": ", pacchimo addhamāso karaṇanivāsanakkhettampi, vassānassa catūsu māsesu sabbampi",
  "tika-vin04t7:116_10": "taṁ vaṭṭatīti ayamattho dassito hoti. Yo cāyaṁ gimhānaṁ pacchimo māso anuññāto, ettha",
  "tika-vin04t7:116_11": "katapariyesitampi vassikasāṭikaṁ adhiṭṭhātuṁ na vaṭṭati. Sace tasmiṁ māse atikkante",
  "tika-vin04t7:116_12": "vassaṁ ukkaḍḍhiyati, puna māsaparihāraṁ labhati, dhovitvā pana nikkhipitvā vassūpanāyikadivase",
  "tika-vin04t7:116_13": "adhiṭṭhātabbā. Sace satisammosena vā appahonakabhāvena vā akatā hoti. Te ca dve māse",
  "tika-vin04t7:116_14": "vassānassa catumāsanti cha māse parihāraṁ labhati. Sace pana kattikamāse kathinaṁ",
  "tika-vin04t7:116_15": "atthariyati, aparepi cattāro māse labhati, evaṁ dasa māsā honti. Tato parampi satiyā",
  "tika-vin04t7:116_16": "paccāsāya taṁ mūlacīvaraṁ katvā ṭhapentassa ekamāsanti evaṁ ekādasa māse parihāraṁ",
  "tika-vin04t7:116_17": "labhati, ito paraṁ ekāhampi na labhati.",
  "tika-vin04t7:117_0": "Orena ce māsoseso gimhānanti gimhānaṁ pacchimamāsassa orimabhāge yāva hemantassa",
  "tika-vin04t7:117_1": "paṭhamadivaso, tāvāti attho. Pariyeseyyāti etesu sattasu piṭṭhisamayamāsesu aññātakaappavāritaṭṭhānato",
  "tika-vin04t7:117_2": "satuppādakaraṇena pariyesantassa nissaggiyaṁ pācittiyaṁ, viññāpentassa aññātakaviññattisikkhāpadena",
  "tika-vin04t7:117_3": "nissaggiyaṁ pācittiyaṁ, ñātakappavārite viññāpentassa tena sikkhāpadena anāpatti,",
  "tika-vin04t7:117_4": "satuppādaṁ karontassa iminā sikkhāpadena āpatti. Orenaddhamāso seso gimhānanti gimhānassa",
  "tika-vin04t7:117_5": "pacchimaddhamāsato orimabhāge ekasmiṁ addhamāse. Katvā nivāseyyāti etthantare dhammena",
  "tika-vin04t7:117_6": "uppannampi katvā nivāsentassa nissaggiyaṁ hoti.",
  "tika-vin04t7:118_0": "Sāvatthiyaṁ chabbaggiye bhikkhū ārabbha vassikasāṭikapariyesanavatthusmiṁ paññattaṁ,",
  "tika-vin04t7:118_1": "asādhāraṇapaññatti, anāṇattikaṁ, tikapācittiyaṁ, ūnakamāsaddhamāsesu atirekasaññino",
  "tika-vin04t7:118_2": "vematikassa vā dukkaṭaṁ, tathā satiyā vassikasāṭikāya naggassa kāyaṁ ovassāpayato.",
  "tika-vin04t7:118_3": "Pokkharaṇiyādīsu pana nhāyantassa vā acchinnacīvarassa vā naṭṭhacīvarassa vā ‘‘anivatthaṁ",
  "tika-vin04t7:118_4": "corā harantī’’ti evaṁ āpadāsu vā nivāsayato ummattakādīnañca anāpatti. Ettha ca vassikasāṭikāya",
  "tika-vin04t7:118_5": "attuddesikatā, asamaye pariyesanatā, tāya ca paṭilābhoti imāni tāva pariyesanāpattiyā",
  "tika-vin04t7:118_6": "tīṇi aṅgāni . Sacīvaratā, āpadābhāvo, vassikasāṭikāya sakabhāvo, asamaye nivāsananti",
  "tika-vin04t7:118_7": "imāni nivāsanāpattiyā cattāri aṅgāni. Samuṭṭhānādīni dhovāpanasikkhāpade vuttanayānevāti.",
  "tika-vin04t7:119": "Vassikasāṭikasikkhāpadavaṇṇanā niṭṭhitā.",
  "tika-vin04t7:120": "5. Cīvaraacchindanasikkhāpadavaṇṇanā",
  "tika-vin04t7:121_0": "Pañcame sāmaṁ cīvaraṁ datvāti veyyāvaccādīni paccāsisamāno sayameva datvā. Acchindeyyāti",
  "tika-vin04t7:121_1": "veyyāvaccādīni akarontaṁ disvā sakasaññāya acchindantassa vatthugaṇanāya āpattiyo.",
  "tika-vin04t7:121_2": "Acchindāpeyyātiettha pana ‘‘acchindā’’ti āṇattiyā dukkaṭaṁ, acchindesu yattakāni",
  "tika-vin04t7:121_3": "āṇattāni, tesaṁ gaṇanāya āpattiyo.",
  "tika-vin04t7:122_0": "Sāvatthiyaṁ upanandaṁ ārabbha cīvaraacchindanavatthusmiṁ paññattaṁ, sādhāraṇapaññatti,",
  "tika-vin04t7:122_1": "sāṇattikaṁ, tikapācittiyaṁ. Anupasampanne upasampannasaññino, vematikassa, anupasampannasaññino",
  "tika-vin04t7:122_2": "vā, upasampannassāpi vikappanupagapacchimacīvaraṁ ṭhapetvā aññaṁ parikkhāraṁ, anupasampannassa",
  "tika-vin04t7:122_3": "ca yaṁkiñci acchindato vā dukkaṭaṁ. Tena tuṭṭhena vā kupitena vā dinnaṁ pana tassa",
  "tika-vin04t7:122_4": "vissāsaṁ vā gaṇhantassa ummattakādīnañca anāpatti. Vikappanupagapacchimacīvaratā,",
  "tika-vin04t7:122_5": "sāmaṁ dinnatā, sakasaññitā, upasampannatā, kodhavasena acchindanaṁ vā acchindāpanaṁ",
  "tika-vin04t7:122_6": "vāti imānettha pañca aṅgāni. Samuṭṭhānādīni adinnādānasadisāni aññatra vedanāya.",
  "tika-vin04t7:122_7": "Vedanā pana idha dukkhavedanāyevāti.",
  "tika-vin04t7:123": "Cīvaraacchindanasikkhāpadavaṇṇanā niṭṭhitā.",
  "tika-vin04t7:124": "6. Suttaviññattisikkhāpadavaṇṇanā",
  "tika-vin04t7:125_0": "Chaṭṭhe suttanti chabbidhaṁ khomasuttādiṁ vā tesaṁ anulomaṁ vā. Viññāpetvāti cīvaratthāya",
  "tika-vin04t7:125_1": "yācitvā. Vāyāpeyyāti ‘‘cīvaraṁ me, āvuso, vāyathā’’ti akappiyāya viññattiyā vāyāpeyya.",
  "tika-vin04t7:125_2": "Nissaggiyanti evaṁ vāyāpentassa yo tantavāyo cīvaravāyanatthaṁ turivemasajjanādike",
  "tika-vin04t7:125_3": "payoge karoti, tassa sabbappayogesu dukkaṭaṁ, paṭilābhena nissaggiyaṁ hoti.",
  "tika-vin04t7:126_0": "Rājagahe chabbaggiye bhikkhū ārabbha cīvaravāyāpanavatthusmiṁ paññattaṁ, sādhāraṇapaññatti,",
  "tika-vin04t7:126_1": "anāṇattikaṁ, viññāpitasuttaṁ viññāpitatantavāyena vāyāpentassa dīghato vidatthimatte",
  "tika-vin04t7:126_2": "tiriyañca hatthamatte vīte nissaggiyaṁ pācittiyaṁ. Iti yāva cīvaraṁ vaḍḍhati, tāva",
  "tika-vin04t7:126_3": "iminā pamāṇena āpattiyo vaḍḍhanti. Teneva pana aviññattiyā laddhasuttaṁ vāyāpentassa",
  "tika-vin04t7:126_4": "yathā pubbe nissaggiyaṁ , evaṁ idha dukkaṭaṁ. Teneva viññattañca aviññattañca vāyāpentassa",
  "tika-vin04t7:126_5": "sace vuttappamāṇena kedārabaddhaṁ viya cīvaraṁ hoti, akappiyasuttamaye paricchede",
  "tika-vin04t7:126_6": "pācittiyaṁ, itarasmiṁ tatheva dukkaṭaṁ. Tato ce ūnatarā paricchedā, sabbaparicchedesu",
  "tika-vin04t7:126_7": "dukkaṭāneva. Atha ekantarikena vā suttena dīghato vā kappiyaṁ tiriyaṁ akappiyaṁ katvā",
  "tika-vin04t7:126_8": "vītaṁ hoti, pubbe vuttappamāṇagaṇanāya dukkaṭāni. Eteneva upāyena kappiyatantavāyena",
  "tika-vin04t7:126_9": "akappiyasutte, kappiyākappiyehi tantavāyehi suttepi kappiye akappiye kappiyākappiye",
  "tika-vin04t7:126_10": "ca āpattibhedo veditabbo. Tikapācittiyaṁ, avāyāpite vāyāpitasaññino vematikassa vā",
  "tika-vin04t7:126_11": "dukkaṭaṁ. Cīvarasibbanaāyogakāyabandhanaaṁsabaddhakapattatthavikaparissāvanānaṁ atthāya",
  "tika-vin04t7:126_12": "suttaṁ viññāpentassa, ñātakappavāritehi kappiyasuttaṁ vāyāpentassa, aññassatthāya,",
  "tika-vin04t7:126_13": "attano dhanena, ummattakādīnañca anāpatti, cīvaratthāya viññāpitasuttaṁ, attuddesikatā,",
  "tika-vin04t7:126_14": "akappiyatantavāyena akappiyaviññattiyā vāyāpananti imānettha tīṇi aṅgāni. Samuṭṭhānādīni",
  "tika-vin04t7:126_15": "dhovāpanasikkhāpade vuttanayānevāti.",
  "tika-vin04t7:127": "Suttaviññattisikkhāpadavaṇṇanā niṭṭhitā.",
  "tika-vin04t7:128": "7. Mahāpesakārasikkhāpadavaṇṇanā",
  "tika-vin04t7:129_0": "Sattame tatra ce so bhikkhūti yatra gāme vā nigame vā tantavāyā, tatra. Pubbe appavāritoti",
  "tika-vin04t7:129_1": "cīvarasāmikehi appavārito hutvā . Vikappaṁ āpajjeyyāti visiṭṭhakappaṁ adhikavidhānaṁ",
  "tika-vin04t7:129_2": "āpajjeyya. Idāni yenākārena vikappaṁ āpanno hoti, taṁ dassetuṁ idaṁ kho, āvusotiādi",
  "tika-vin04t7:129_3": "vuttaṁ. Tattha āyatanti dīghaṁ. Vitthatanti puthulaṁ. Appitanti ghanaṁ. Suvītanti",
  "tika-vin04t7:129_4": "suṭṭhu vītaṁ, sabbaṭṭhānesu samaṁ katvā vītaṁ. Suppavāyitanti suṭṭhu pavāyitaṁ, sabbaṭṭhānesu",
  "tika-vin04t7:129_5": "samaṁ katvā tante pasāritaṁ. Suvilekhitanti lekhaniyā suṭṭhu vilekhitaṁ. Suvitacchitanti",
  "tika-vin04t7:129_6": "kocchena suṭṭhu vitacchitaṁ, suṭṭhu niddhotanti attho. Piṇḍapātamattampīti ettha",
  "tika-vin04t7:129_7": "ca na bhikkhuno piṇḍapātadānamattena taṁ nissaggiyaṁ hoti, sace pana te tassa vacanena",
  "tika-vin04t7:129_8": "cīvarasāmikānaṁ hatthato suttaṁ gahetvā īsakampi āyataṁ vā vitthataṁ vā appitaṁ vā",
  "tika-vin04t7:129_9": "karonti, atha tesaṁ payoge bhikkhuno dukkaṭaṁ, paṭilābhena nissaggiyaṁ hoti.",
  "tika-vin04t7:130_0": "Sāvatthiyaṁ upanandaṁ ārabbha cīvare vikappaṁ āpajjanavatthusmiṁ paññattaṁ, sādhāraṇapaññatti,",
  "tika-vin04t7:130_1": "anāṇattikaṁ, tikapācittiyaṁ, ñātake aññātakasaññino vematikassa vā dukkaṭaṁ. Ñātakappavāritānaṁ",
  "tika-vin04t7:130_2": "tantavāyehi, aññassa vā atthāya, attano vā dhanena, mahagghaṁ vāyāpetukāmaṁ appagghaṁ",
  "tika-vin04t7:130_3": "vāyāpentassa, ummattakādīnañca anāpatti. Aññātakaappavāritānaṁ tantavāye upasaṅkamitvā",
  "tika-vin04t7:130_4": "vikappamāpajjanatā, cīvarassa attuddesikatā, tassa vacanena suttavaḍḍhanaṁ, cīvarappaṭilābhoti",
  "tika-vin04t7:130_5": "imānettha cattāri aṅgāni. Samuṭṭhānādīni dhovāpanasikkhāpade vuttanayānevāti.",
  "tika-vin04t7:131": "Mahāpesakārasikkhāpadavaṇṇanā niṭṭhitā.",
  "tika-vin04t7:132": "8. Accekacīvarasikkhāpadavaṇṇanā",
  "tika-vin04t7:133_0": "Aṭṭhame dasāhānāgatanti dasa ahāni dasāhaṁ, tena dasāhena anāgatā dasāhānāgatā, dasāhena",
  "tika-vin04t7:133_1": "asampattāti attho, taṁ dasāhānāgataṁ, accantasaṁyogavasena bhummatthe upayogavacanaṁ.",
  "tika-vin04t7:133_2": "Kattikatemāsikapuṇṇamanti paṭhamakattikapuṇṇamaṁ, idhāpi paṭhamapadassa anupayogatā",
  "tika-vin04t7:133_3": "purimanayeneva bhummatthe upayogavacanaṁ. Idaṁ vuttaṁ hoti – yato paṭṭhāya paṭhamappavāraṇā",
  "tika-vin04t7:133_4": "‘‘dasāhānāgatā’’ti vuccati, sacepi tāni divasāni accantameva bhikkhuno accekacīvaraṁ",
  "tika-vin04t7:133_5": "uppajjeyya, ‘‘accekaṁ ida’’nti jānamānena bhikkhunā sabbampi paṭiggahetabbanti. Tena",
  "tika-vin04t7:133_6": "pavāraṇāmāsassa juṇhapakkhapañcamito paṭṭhāya uppannassa cīvarassa nidhānakālo dassito",
  "tika-vin04t7:133_7": "hoti. Kāmañcesa ‘‘dasāhaparamaṁ atirekacīvaraṁ dhāretabba’’ntiimināva siddho, aṭṭhuppattivasena",
  "tika-vin04t7:133_8": "pana apubbaṁ viya atthaṁ dassetvā sikkhāpadaṁ ṭhapitaṁ. Accekacīvaranti gamikagilānagabbhiniabhinavuppannasaddhānaṁ",
  "tika-vin04t7:133_9": "puggalānaṁ aññatarena ‘‘vassāvāsikaṁ dassāmī’’ti evaṁ ārocetvā dinnaṁ. Sace taṁ pure",
  "tika-vin04t7:133_10": "pavāraṇāya vibhajitaṁ, yena gahitaṁ, tena vassacchedo na kātabbo, karoti ce, taṁ",
  "tika-vin04t7:133_11": "cīvaraṁ saṅghikaṁ hoti. Yāva cīvarakālasamayanti anatthate kathine yāva vassānassa",
  "tika-vin04t7:133_12": "pacchimo māso, atthate kathine yāva pañca māsā, tāva nikkhipitabbaṁ.",
  "tika-vin04t7:134": "Sāvatthiyaṁ sambahule bhikkhū ārabbha accekacīvarassa cīvarakālasamayaṁ atikkamanavatthusmiṁ paññattaṁ, sesamettha cīvaravaggassa paṭhamasikkhāpade vuttanayeneva veditabbanti.",
  "tika-vin04t7:135": "Accekacīvarasikkhāpadavaṇṇanā niṭṭhitā.",
  "tika-vin04t7:136": "9. Sāsaṅkasikkhāpadavaṇṇanā",
  "tika-vin04t7:137_0": "Navame upavassaṁ kho panāti ettha upavassanti upavassa, upavasitvāti vuttaṁ hoti,",
  "tika-vin04t7:137_1": "upasampajjantiādīsu (vibha. 570) viya hettha anunāsiko daṭṭhabbo, vassaṁ upagantvā",
  "tika-vin04t7:137_2": "vasitvā cāti attho. Imassa ca padassa ‘‘tathārūpesu bhikkhu senāsanesu viharanto’’tiiminā",
  "tika-vin04t7:137_3": "sambandho, idaṁ vuttaṁ hoti – vassaṁ upagantvā vasitvā ca tato paraṁ pacchimakattikapuṇṇamapariyosānakālaṁ",
  "tika-vin04t7:137_4": "yāni kho pana tāni āraññakāni…pe… antaraghare nikkhipeyyāti. Tattha āraññakānīti",
  "tika-vin04t7:137_5": "sabbapacchimāni āropitena ācariyadhanunā gāmassa indakhīlato paṭṭhāya pañcadhanusatappamāṇe",
  "tika-vin04t7:137_6": "padese katasenāsanāni. Sace pana aparikkhitto gāmo hoti, parikkhepārahaṭṭhānato paṭṭhāya",
  "tika-vin04t7:137_7": "minetabbaṁ. Sace vihārassa parikkhepo vā aparikkhittassa yaṁ gāmato sabbapaṭhamaṁ",
  "tika-vin04t7:137_8": "senāsanaṁ vā cetiyaṁ vā bodhi vā dhuvasannipātaṭṭhānaṁ vā yāva , taṁ tāva pakatimaggena",
  "tika-vin04t7:137_9": "minetabbaṁ, aññaṁ maggaṁ kātuṁ, amaggena vā minetuṁ na vaṭṭati. Sāsaṅkasammatānīti",
  "tika-vin04t7:137_10": "corādīnaṁ niviṭṭhokāsādidassanena ‘‘sāsaṅkānī’’ti sammatāni, evaṁ saññātānīti attho.",
  "tika-vin04t7:137_11": "Saha paṭibhayena sappaṭibhayāni, corehi manussānaṁ hataviluttākoṭitabhāvadassanato",
  "tika-vin04t7:137_12": "sannihitabalavabhayānīti attho.",
  "tika-vin04t7:138_0": "Antaraghare nikkhipeyyāti āraññakassa senāsanassa samantā sabbadisābhāgesu attanā",
  "tika-vin04t7:138_1": "abhirucite gocaragāme nikkhipeyya. Tañca kho satiyā aṅgasampattiyā, tatrāyaṁ aṅgasampatti",
  "tika-vin04t7:138_2": "– purimikāya upagantvā mahāpavāraṇāya pavārito hoti, idamekaṁ aṅgaṁ. Kattikamāsoyeva",
  "tika-vin04t7:138_3": "hoti, idaṁ dutiyaṁ aṅgaṁ. Pañcadhanusatikapacchimappamāṇayuttaṁ senāsanaṁ hoti, idaṁ",
  "tika-vin04t7:138_4": "tatiyaṁ aṅgaṁ. Ūnappamāṇe vā gāvutato atirekappamāṇe vā na labhati, yatra hi piṇḍāya",
  "tika-vin04t7:138_5": "caritvā bhuttavelāyameva puna vihāraṁ sakkā āgantuṁ, tadeva idhādhippetaṁ. Sāsaṅkasappaṭibhayameva",
  "tika-vin04t7:138_6": "hoti, idaṁ catutthaṁ aṅgaṁ hotīti. Kocideva paccayoti kiñcideva kāraṇaṁ. Tena cīvarenāti",
  "tika-vin04t7:138_7": "tena antaraghare nikkhittacīvarena. Vippavāsāyāti viyogavāsāya. Tato ce uttari vippavaseyyāti",
  "tika-vin04t7:138_8": "chārattato uttari tasmiṁ senāsane sattamaṁ aruṇaṁ uṭṭhāpeyyāti attho, tathā asakkontena",
  "tika-vin04t7:138_9": "pana gāmasīmaṁ okkamitvā sabhāyaṁ vā yattha katthaci vā vasitvā cīvarappavattiṁ ñatvā",
  "tika-vin04t7:138_10": "pakkamituṁ vaṭṭati. Aññatra bhikkhusammutiyāti yaṁ saṅgho gilānassa bhikkhuno cīvarena",
  "tika-vin04t7:138_11": "vippavāsasammutiṁ deti, taṁ ṭhapetvā aladdhasammutikassa atirekachārattaṁ vippavasato nissaggiyaṁ hoti.",
  "tika-vin04t7:139": "Sāvatthiyaṁ sambahule bhikkhū ārabbha cīvaravippavāsavatthusmiṁ paññattaṁ, sesamettha cīvaravaggassa dutiyasikkhāpade vuttanayeneva veditabbanti.",
  "tika-vin04t7:140": "Sāsaṅkasikkhāpadavaṇṇanā niṭṭhitā.",
  "tika-vin04t7:141": "10. Pariṇatasikkhāpadavaṇṇanā",
  "tika-vin04t7:142_0": "Dasame saṅghikanti saṅghassa santakaṁ. So hi saṅghassa pariṇatattā hatthe anāruḷhopi",
  "tika-vin04t7:142_1": "ekena pariyāyena saṅghasantako hoti. Lābhanti labhitabbaṁ cīvarādivatthuṁ. Pariṇatanti",
  "tika-vin04t7:142_2": "‘‘dassāma karissāmā’’ti vacībhedena vā hatthamuddāya vā saṅghassa ninnaṁ hutvā ṭhitaṁ.",
  "tika-vin04t7:142_3": "Attano pariṇāmeyyāti ‘‘idaṁ mayhaṁ dethā’’tiādīni vadanto attaninnaṁ kareyya. Sace",
  "tika-vin04t7:142_4": "pana saṅghassa dinnaṁ hoti, taṁ gahetuṁ na vaṭṭati, saṅghasseva dātabbaṁ. Pariṇataṁ",
  "tika-vin04t7:142_5": "pana sahadhammikānaṁ vā gihīnaṁ vā antamaso mātusantakampi attano pariṇāmentassa",
  "tika-vin04t7:142_6": "payoge dukkaṭaṁ, paṭilābhena nissaggiyaṁ hoti.",
  "tika-vin04t7:143_0": "Sāvatthiyaṁ chabbaggiye bhikkhū ārabbha pariṇāmanavatthusmiṁ paññattaṁ, sādhāraṇapaññatti,",
  "tika-vin04t7:143_1": "anāṇattikaṁ, pariṇate vematikassa, apariṇate pariṇatasaññino ceva vematikassa ca,",
  "tika-vin04t7:143_2": "saṅghacetiyapuggalesu yassa kassaci pariṇataṁ aññasaṅghādīnaṁ pariṇāmentassa ca dukkaṭaṁ.",
  "tika-vin04t7:143_3": "Apariṇatasaññino, ‘‘kattha demā’’ti pucchite ‘‘yattha tumhākaṁ cittaṁ pasīdati, tattha",
  "tika-vin04t7:143_4": "detha, tumhākaṁ deyyadhammo paribhogaṁ vā labheyyā’’tiādīni vadantassa, ummattakādīnañca",
  "tika-vin04t7:143_5": "anāpatti. Saṅghe pariṇatabhāvo, taṁ ñatvā attano pariṇāmanaṁ, paṭilābhoti imānettha",
  "tika-vin04t7:143_6": "tīṇi aṅgāni. Samuṭṭhānādīni adinnādānasadisānīti.",
  "tika-vin04t7:144": "Pariṇatasikkhāpadavaṇṇanā niṭṭhitā.",
  "tika-vin04t7:145": "Pattavaggo tatiyo.",
  "tika-vin04t7:146": "Iti kaṅkhāvitaraṇiyā pātimokkhavaṇṇanāya",
  "tika-vin04t7:147": "Nissaggiyapācittiyavaṇṇanā niṭṭhitā."
}