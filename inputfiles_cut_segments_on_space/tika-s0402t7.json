{
  "tika-s0402t7:0": "(8) 3. Sanimittavaggavaṇṇanā",
  "tika-s0402t7:1_0": "78-79. Tatiyassa paṭhame nimīyati ettha phalaṁ avasesapaccayehi pakkhipīyati viyāti",
  "tika-s0402t7:1_1": "nimittaṁ, kāraṇanti āha ‘‘sanimittāti sakāraṇā’’ti. Dutiyādīsūti dutiyasuttādīsu.",
  "tika-s0402t7:1_2": "Eseva nayoti iminā nidānādipadānampi kāraṇapariyāyameva dīpeti. Nidadāti phalanti",
  "tika-s0402t7:1_3": "nidānaṁ, hinoti phalaṁ patiṭṭhāti etenāti hetu, saṅkharoti phalanti saṅkhāro, paṭicca",
  "tika-s0402t7:1_4": "etasmā phalaṁ etīti paccayo, ruppati niruppati phalaṁ etthāti rūpanti evaṁ nidānādipadānampi",
  "tika-s0402t7:1_5": "hetupariyāyatā veditabbā.",
  "tika-s0402t7:2": "84. Sattame paccayabhūtāyāti sahajātādipaccayabhūtāya.",
  "tika-s0402t7:3_0": "87. Dasame samecca sambhuyya paccayehi katoti saṅkhato, saṅkhato dhammo ārammaṇaṁ",
  "tika-s0402t7:3_1": "etesanti saṅkhatārammaṇā. Maggakkhaṇe na honti nāma pahīyantīti katvā. Nāhesunti",
  "tika-s0402t7:3_2": "ettha ‘‘vuccantī’’ti ajjhāharitabbaṁ. Yāva arahattā desanā desitā taṁtaṁsuttapariyosāne",
  "tika-s0402t7:3_3": "‘‘na hontī’’ti vuttattā.",
  "tika-s0402t7:4": "Sanimittavaggavaṇṇanā niṭṭhitā."
}