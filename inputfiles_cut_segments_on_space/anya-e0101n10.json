{
  "anya-e0101n10:0": "10. Āruppaniddeso",
  "anya-e0101n10:1": "Paṭhamāruppavaṇṇanā",
  "anya-e0101n10:2_0": "275. Brahmavihārānantaraṁ uddiṭṭhesu pana catūsu āruppesu ākāsānañcāyatanaṁ tāva",
  "anya-e0101n10:2_1": "bhāvetukāmo “dissante kho pana rūpādhikaraṇaṁ daṇḍādānasatthādānakalahaviggahavivādā,",
  "anya-e0101n10:2_2": "natthi kho panetaṁ sabbaso āruppeti. So iti paṭisaṅkhāya rūpānaṁyeva nibbidāya virāgāya",
  "anya-e0101n10:2_3": "nirodhāya paṭipanno hotī”ti vacanato etesaṁ daṇḍādānādīnañceva cakkhusotarogādīnañca",
  "anya-e0101n10:2_4": "ābādhasahassānaṁ vasena karajarūpe ādīnavaṁ disvā tassa samatikkamāya ṭhapetvā paricchinnākāsakasiṇaṁ",
  "anya-e0101n10:2_5": "navasu pathavīkasiṇādīsu aññatarasmiṁ catutthajjhānaṁ uppādeti.",
  "anya-e0101n10:3_0": "Tassa kiñcāpi rūpāvacaracatutthajjhānavasena karajarūpaṁ atikkantaṁ hoti, atha kho",
  "anya-e0101n10:3_1": "kasiṇarūpampi yasmā tappaṭibhāgameva, tasmā tampi samatikkamitukāmo hoti. Kathaṁ?",
  "anya-e0101n10:3_2": "Yathā ahibhīruko puriso araññe sappena anubaddho vegena palāyitvā palātaṭṭhāne lekhācittaṁ",
  "anya-e0101n10:3_3": "tālapaṇṇaṁ vā valliṁ vā rajjuṁ vā phalitāya vā pana pathaviyā phalitantaraṁ disvā",
  "anya-e0101n10:3_4": "bhāyateva uttasateva, neva naṁ dakkhitukāmo hoti. Yathā ca anatthakārinā veripurisena",
  "anya-e0101n10:3_5": "saddhiṁ ekagāme vasamāno puriso tena vadhabandhagehajhāpanādīhi upadduto aññaṁ gāmaṁ",
  "anya-e0101n10:3_6": "vasanatthāya gantvā tatrāpi verinā samānarūpasaddasamudācāraṁ purisaṁ disvā bhāyateva",
  "anya-e0101n10:3_7": "uttasateva, neva naṁ dakkhitukāmo hoti.",
  "anya-e0101n10:4_0": "Tatridaṁ opammasaṁsandanaṁ – tesaṁ hi purisānaṁ ahinā verinā vā upaddutakālo viya",
  "anya-e0101n10:4_1": "bhikkhuno ārammaṇavasena karajarūpasamaṅgikālo. Tesaṁ vegena palāyanaaññagāmagamanāni",
  "anya-e0101n10:4_2": "viya bhikkhuno rūpāvacaracatutthajjhānavasena karajarūpasamatikkamanakālo. Tesaṁ",
  "anya-e0101n10:4_3": "palātaṭṭhāne ca aññagāme ca lekhācittatālapaṇṇādīni ceva verisadisaṁ purisañca disvā",
  "anya-e0101n10:4_4": "bhayasantāsaadassanakāmatā viya bhikkhuno kasiṇarūpampi tappaṭibhāgameva idanti sallakkhetvā",
  "anya-e0101n10:4_5": "tampi samatikkamitukāmatā. Sūkarābhihatasunakhapisācabhīrukādikāpi cettha upamā veditabbā.",
  "anya-e0101n10:5_0": "276. Evaṁ so tasmā catutthajjhānassa ārammaṇabhūtā kasiṇarūpā nibbijja pakkamitukāmo",
  "anya-e0101n10:5_1": "pañcahākārehi ciṇṇavasī hutvā paguṇarūpāvacaracatutthajjhānato vuṭṭhāya tasmiṁ jhāne",
  "anya-e0101n10:5_2": "“imaṁ mayā nibbiṇṇaṁ rūpaṁ ārammaṇaṁ karotī”ti ca, “āsannasomanassapaccatthika”nti",
  "anya-e0101n10:5_3": "ca, “santavimokkhato oḷārika”nti ca ādīnavaṁ passati. Aṅgoḷārikatā panettha natthi.",
  "anya-e0101n10:5_4": "Yatheva hetaṁ rūpaṁ duvaṅgikaṁ, evaṁ āruppānipīti.",
  "anya-e0101n10:6_0": "So tattha evaṁ ādīnavaṁ disvā nikantiṁ pariyādāya ākāsānañcāyatanaṁ santato anantato",
  "anya-e0101n10:6_1": "manasikaritvā cakkavāḷapariyantaṁ vā yattakaṁ icchati tattakaṁ vā kasiṇaṁ pattharitvā",
  "anya-e0101n10:6_2": "tena phuṭṭhokāsaṁ “ākāso ākāso”ti vā, “ananto ākāso”ti vā manasikaronto ugghāṭeti",
  "anya-e0101n10:6_3": "kasiṇaṁ. Ugghāṭento hi neva kilañjaṁ viya saṁvelleti, na kapālato pūvaṁ viya uddharati,",
  "anya-e0101n10:6_4": "kevalaṁ pana taṁ neva āvajjeti, na manasi karoti, na paccavekkhati, anāvajjento amanasikaronto",
  "anya-e0101n10:6_5": "apaccavekkhanto ca aññadatthu tena phuṭṭhokāsaṁ “ākāso ākāso”ti manasikaronto kasiṇaṁ",
  "anya-e0101n10:6_6": "ugghāṭeti nāma. Kasiṇampi ugghāṭiyamānaṁ neva ubbaṭṭati na vivaṭṭati, kevalaṁ imassa",
  "anya-e0101n10:6_7": "amanasikārañca “ākāso ākāso”ti manasikārañca paṭicca ugghāṭitaṁ nāma hoti, kasiṇugghāṭimākāsamattaṁ",
  "anya-e0101n10:6_8": "paññāyati. Kasiṇugghāṭimākāsanti vā kasiṇaphuṭṭhokāsoti vā kasiṇavivittākāsanti vā sabbametaṁ ekameva.",
  "anya-e0101n10:7_0": "So taṁ kasiṇugghāṭimākāsanimittaṁ “ākāso ākāso”ti punappunaṁ āvajjeti, takkāhataṁ",
  "anya-e0101n10:7_1": "vitakkāhataṁ karoti. Tassevaṁ punappunaṁ āvajjayato takkāhataṁ vitakkāhataṁ karoto",
  "anya-e0101n10:7_2": "nīvaraṇāni vikkhambhanti, sati santiṭṭhati, upacārena cittaṁ samādhiyati. So taṁ",
  "anya-e0101n10:7_3": "nimittaṁ punappunaṁ āsevati, bhāveti, bahulīkaroti. Tassevaṁ punappunaṁ āvajjayato",
  "anya-e0101n10:7_4": "manasikaroto pathavīkasiṇādīsu rūpāvacaracittaṁ viya ākāse ākāsānañcāyatanacittaṁ",
  "anya-e0101n10:7_5": "appeti. Idhāpi hi purimabhāge tīṇi cattāri vā javanāni kāmāvacarāni upekkhāvedanāsampayuttāneva",
  "anya-e0101n10:7_6": "honti. Catutthaṁ pañcamaṁ vā arūpāvacaraṁ. Sesaṁ pathavīkasiṇe vuttanayameva.",
  "anya-e0101n10:8_0": "Ayaṁ pana viseso, evaṁ uppanne arūpāvacaracitte so bhikkhu yathā nāma yānapputoḷi",
  "anya-e0101n10:8_1": "kumbhimukhādīnaṁ aññataraṁ nīlapilotikāya vā pītalohitodātādīnaṁ vā aññatarāya pilotikāya",
  "anya-e0101n10:8_2": "bandhitvā pekkhamāno puriso vātavegena vā aññena vā kenaci apanītāya pilotikāya ākāsaṁyeva",
  "anya-e0101n10:8_3": "pekkhamāno tiṭṭheyya, evameva pubbe kasiṇamaṇḍalaṁ jhānacakkhunā pekkhamāno viharitvā",
  "anya-e0101n10:8_4": "“ākāso ākāso”ti iminā parikammamanasikārena sahasā apanīte tasmiṁ nimitte ākāsaññeva",
  "anya-e0101n10:8_5": "pekkhamāno viharati. Ettāvatā cesa “sabbaso rūpasaññānaṁ samatikkamā paṭighasaññānaṁ",
  "anya-e0101n10:8_6": "atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja",
  "anya-e0101n10:8_7": "viharatī”ti vuccati.",
  "anya-e0101n10:9_0": "277. Tattha sabbasoti sabbākārena, sabbāsaṁ vā anavasesānanti attho. Rūpasaññānanti",
  "anya-e0101n10:9_1": "saññāsīsena vuttarūpāvacarajjhānānañceva tadārammaṇānañca. Rūpāvacarajjhānampi hi",
  "anya-e0101n10:9_2": "rūpanti vuccati “rūpī rūpāni passatī”tiādīsu, tassa ārammaṇampi “bahiddhā rūpāni",
  "anya-e0101n10:9_3": "passati suvaṇṇadubbaṇṇānī”tiādīsu, tasmā idha rūpe saññā rūpasaññāti evaṁ saññāsīsena",
  "anya-e0101n10:9_4": "vuttarūpāvacarajjhānassetaṁ adhivacanaṁ. Rūpaṁ saññā assāti rūpasaññaṁ. Rūpaṁ assa",
  "anya-e0101n10:9_5": "nāmanti vuttaṁ hoti. Pathavīkasiṇādibhedassa tadārammaṇassa cetaṁ adhivacananti veditabbaṁ.",
  "anya-e0101n10:9_6": "Samatikkamāti virāgā nirodhā ca. Kiṁ vuttaṁ hoti? Etāsaṁ kusalavipākakiriyavasena",
  "anya-e0101n10:9_7": "pañcadasannaṁ jhānasaṅkhātānaṁ rūpasaññānaṁ, etesañca pathavīkasiṇādivasena navannaṁ",
  "anya-e0101n10:9_8": "ārammaṇasaṅkhātānaṁ rūpasaññānaṁ sabbākārena anavasesānaṁ vā virāgā ca nirodhā ca",
  "anya-e0101n10:9_9": "virāgahetuñceva nirodhahetuñca ākāsānañcāyatanaṁ upasampajja viharati. Na hi sakkā",
  "anya-e0101n10:9_10": "sabbaso anatikkantarūpasaññena etaṁ upasampajja viharitunti.",
  "anya-e0101n10:10_0": "Tattha yasmā ārammaṇe avirattassa saññāsamatikkamo na hoti, samatikkantāsu ca saññāsu",
  "anya-e0101n10:10_1": "ārammaṇaṁ samatikkantameva hoti. Tasmā ārammaṇasamatikkamaṁ avatvā “tattha katamā",
  "anya-e0101n10:10_2": "rūpasaññā ? Rūpāvacarasamāpattiṁ samāpannassa vā upapannassa vā diṭṭhadhammasukhavihārissa",
  "anya-e0101n10:10_3": "vā saññā sañjānanā sañjānitattaṁ, imā vuccanti rūpasaññāyo. Imā rūpasaññāyo atikkanto",
  "anya-e0101n10:10_4": "hoti vītikkanto samatikkanto. Tena vuccati sabbaso rūpasaññānaṁ samatikkamā”ti evaṁ",
  "anya-e0101n10:10_5": "vibhaṅge saññānaṁyeva samatikkamo vutto. Yasmā pana ārammaṇasamatikkamena pattabbā",
  "anya-e0101n10:10_6": "etā samāpattiyo, na ekasmiññeva ārammaṇe paṭhamajjhānādīni viya. Tasmā ayaṁ ārammaṇasamatikkamavasenāpi",
  "anya-e0101n10:10_7": "atthavaṇṇanā katāti veditabbā.",
  "anya-e0101n10:11_0": "278.Paṭighasaññānaṁ atthaṅgamāti cakkhādīnaṁ vatthūnaṁ rūpādīnaṁ ārammaṇānañca paṭighātena",
  "anya-e0101n10:11_1": "samuppannā saññā paṭighasaññā. Rūpasaññādīnaṁ etamadhivacanaṁ. Yathāha – “tattha",
  "anya-e0101n10:11_2": "katamā paṭighasaññā? Rūpasaññā saddasaññā gandhasaññā rasasaññā phoṭṭhabbasaññā,",
  "anya-e0101n10:11_3": "imā vuccanti paṭighasaññāyo”ti. Tāsaṁ kusalavipākānaṁ pañcannaṁ, akusalavipākānaṁ",
  "anya-e0101n10:11_4": "pañcannanti sabbaso dasannampi paṭighasaññānaṁ atthaṅgamā pahānā asamuppādā appavattiṁ",
  "anya-e0101n10:11_5": "katvāti vuttaṁ hoti.",
  "anya-e0101n10:12_0": "Kāmañcetā paṭhamajjhānādīni samāpannassāpi na santi. Na hi tasmiṁ samaye pañcadvāravasena",
  "anya-e0101n10:12_1": "cittaṁ pavattati. Evaṁ santepi aññattha pahīnānaṁ sukhadukkhānaṁ catutthajjhāne viya,",
  "anya-e0101n10:12_2": "sakkāyadiṭṭhādīnaṁ tatiyamagge viya ca imasmiṁ jhāne ussāhajananatthaṁ imassa jhānassa",
  "anya-e0101n10:12_3": "pasaṁsāvasena etāsamettha vacanaṁ veditabbaṁ.",
  "anya-e0101n10:13_0": "Atha vā kiñcāpi tā rūpāvacaraṁ samāpannassāpi na santi, atha kho na pahīnattā na",
  "anya-e0101n10:13_1": "santi. Na hi rūpavirāgāya rūpāvacarabhāvanā saṁvattati, rūpāyattā ca etāsaṁ pavatti.",
  "anya-e0101n10:13_2": "Ayaṁ pana bhāvanā rūpavirāgāya saṁvattati. Tasmā tā ettha pahīnāti vattuṁ vaṭṭati.",
  "anya-e0101n10:13_3": "Na kevalañca vattuṁ, ekaṁseneva evaṁ dhāretumpi vaṭṭati. Tāsañhi ito pubbe appahīnattāyeva",
  "anya-e0101n10:13_4": "paṭhamaṁ jhānaṁ samāpannassa saddo “kaṇṭako”ti vutto bhagavatā. Idha ca pahīnattāyeva",
  "anya-e0101n10:13_5": "arūpasamāpattīnaṁ āneñjatā santavimokkhatā ca vuttā. Āḷāro ca kālāmo arūpasamāpanno",
  "anya-e0101n10:13_6": "pañcamattāni sakaṭasatāni nissāya nissāya atikkamantāni neva addasa, na pana saddaṁ assosīti.",
  "anya-e0101n10:14_0": "279.Nānattasaññānaṁamanasikārāti nānatte vā gocare pavattānaṁ saññānaṁ, nānattānaṁ",
  "anya-e0101n10:14_1": "vā saññānaṁ. Yasmā hi etā “tattha katamā nānattasaññā? Asamāpannassa manodhātusamaṅgissa",
  "anya-e0101n10:14_2": "vā manoviññāṇadhātusamaṅgissa vā saññā sañjānanā sañjānitattaṁ, imā vuccanti nānattasaññāyo”ti",
  "anya-e0101n10:14_3": "evaṁ vibhaṅge vibhajitvā vuttā idha adhippetā asamāpannassa manodhātumanoviññāṇadhātusaṅgahitā",
  "anya-e0101n10:14_4": "saññā rūpasaddādibhede nānatte nānāsabhāve gocare pavattanti, yasmā cetā aṭṭha kāmāvacarakusalasaññā,",
  "anya-e0101n10:14_5": "dvādasākusalasaññā, ekādasa kāmāvacarakusalavipākasaññā, dve akusalavipākasaññā,",
  "anya-e0101n10:14_6": "ekādasa kāmāvacarakiriyasaññāti evaṁ catucattālīsampi saññā nānattā nānāsabhāvā aññamaññaṁ",
  "anya-e0101n10:14_7": "asadisā, tasmā nānattasaññāti vuttā. Tāsaṁ sabbaso nānattasaññānaṁ amanasikārā anāvajjanā",
  "anya-e0101n10:14_8": "asamannāhārā apaccavekkhaṇā. Yasmā tā nāvajjeti, na manasi karoti, na paccavekkhati,",
  "anya-e0101n10:14_9": "tasmāti vuttaṁ hoti.",
  "anya-e0101n10:15_0": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti.",
  "anya-e0101n10:15_1": "Pageva tasmiṁ bhave imaṁ jhānaṁ upasampajja viharaṇakāle, tasmā tāsaṁ samatikkamā",
  "anya-e0101n10:15_2": "atthaṅgamāti dvedhāpi abhāvoyeva vutto. Nānattasaññāsu pana yasmā aṭṭha kāmāvacarakusalasaññā,",
  "anya-e0101n10:15_3": "nava kiriyasaññā, dasākusalasaññāti imā sattavīsatisaññā iminā jhānena nibbatte bhave",
  "anya-e0101n10:15_4": "vijjanti, tasmā tāsaṁ amanasikārāti vuttanti veditabbaṁ. Tatrāpi hi imaṁ jhānaṁ upasampajja",
  "anya-e0101n10:15_5": "viharanto tāsaṁ amanasikārāyeva upasampajja viharati, tā pana manasikaronto asamāpanno hotīti.",
  "anya-e0101n10:16_0": "Saṅkhepato cettha rūpasaññānaṁ samatikkamāti iminā sabbarūpāvacaradhammānaṁ pahānaṁ",
  "anya-e0101n10:16_1": "vuttaṁ. Paṭighasaññānaṁ atthaṅgamā nānattasaññānaṁ amanasikārāti iminā sabbesaṁ kāmāvacaracittacetasikānaṁ",
  "anya-e0101n10:16_2": "pahānañca amanasikāro ca vuttoti veditabbo.",
  "anya-e0101n10:17_0": "280.Ananto ākāsoti ettha nāssa uppādanto vā vayanto vā paññāyatīti ananto. Ākāsoti",
  "anya-e0101n10:17_1": "kasiṇugghāṭimākāso vuccati. Manasikāravasenāpi cettha anantatā veditabbā. Teneva",
  "anya-e0101n10:17_2": "vibhaṅge vuttaṁ “tasmiṁ ākāse cittaṁ ṭhapeti, saṇṭhapeti, anantaṁ pharati, tena vuccati ananto ākāso”ti.",
  "anya-e0101n10:18_0": "Ākāsānañcāyatanaṁupasampajja viharatīti ettha pana nāssa antoti anantaṁ, ākāsaṁ anantaṁ",
  "anya-e0101n10:18_1": "ākāsānantaṁ, ākāsānantameva ākāsānañcaṁ, taṁ ākāsānañcaṁ adhiṭṭhānaṭṭhena āyatanamassa",
  "anya-e0101n10:18_2": "sasampayuttadhammassa jhānassa devānaṁ devāyatanamivāti ākāsānañcāyatanaṁ.",
  "anya-e0101n10:19": "Upasampajja viharatīti tamākāsānañcāyatanaṁ patvā nipphādetvā tadanurūpena iriyāpathavihārena viharatīti.",
  "anya-e0101n10:20": "Ayaṁ ākāsānañcāyatanakammaṭṭhāne vitthārakathā.",
  "anya-e0101n10:21": "Viññāṇañcāyatanakathā",
  "anya-e0101n10:22_0": "281. Viññāṇañcāyatanaṁ bhāvetukāmena pana pañcahākārehi ākāsānañcāyatanasamāpattiyaṁ",
  "anya-e0101n10:22_1": "ciṇṇavasībhāvena “āsannarūpāvacarajjhānapaccatthikā ayaṁ samāpatti, no ca viññāṇañcāyatanamiva",
  "anya-e0101n10:22_2": "santā”ti ākāsānañcāyatane ādīnavaṁ disvā tattha nikantiṁ pariyādāya viññāṇañcāyatanaṁ",
  "anya-e0101n10:22_3": "santato manasikaritvā taṁ ākāsaṁ pharitvā pavattaviññāṇaṁ “viññāṇaṁ viññāṇa”nti punappunaṁ",
  "anya-e0101n10:22_4": "āvajjitabbaṁ, manasikātabbaṁ, paccavekkhitabbaṁ, takkāhataṁ vitakkāhataṁ kātabbaṁ.",
  "anya-e0101n10:22_5": "“Anantaṁ ananta”nti pana na manasikātabbaṁ.",
  "anya-e0101n10:23_0": "Tassevaṁ tasmiṁ nimitte punappunaṁ cittaṁ cārentassa nīvaraṇāni vikkhambhanti, sati",
  "anya-e0101n10:23_1": "santiṭṭhati, upacārena cittaṁ samādhiyati. So taṁ nimittaṁ punappunaṁ āsevati, bhāveti,",
  "anya-e0101n10:23_2": "bahulīkaroti. Tassevaṁ karoto ākāse ākāsānañcāyatanaṁ viya ākāsaphuṭe viññāṇe viññāṇañcāyatanacittaṁ",
  "anya-e0101n10:23_3": "appeti. Appanānayo panettha vuttanayeneva veditabbo. Ettāvatā cesa “sabbaso ākāsānañcāyatanaṁ",
  "anya-e0101n10:23_4": "samatikkamma anantaṁ viññāṇanti viññāṇañcāyatanaṁ upasampajja viharatī”ti vuccati.",
  "anya-e0101n10:24_0": "282. Tattha sabbasoti idaṁ vuttanayameva. Ākāsānañcāyatanaṁ samatikkammāti ettha",
  "anya-e0101n10:24_1": "pana pubbe vuttanayena jhānampi ākāsānañcāyatanaṁ, ārammaṇampi. Ārammaṇampi hi purimanayeneva",
  "anya-e0101n10:24_2": "ākāsānañcañca taṁ paṭhamassa āruppajjhānassa ārammaṇattā devānaṁ devāyatanaṁ viya",
  "anya-e0101n10:24_3": "adhiṭṭhānaṭṭhena āyatanañcāti ākāsānañcāyatanaṁ. Tathā ākāsānañcañca taṁ tassa jhānassa",
  "anya-e0101n10:24_4": "sañjātihetuttā “kambojā assānaṁ āyatana”ntiādīni viya sañjātidesaṭṭhena āyatanañcātipi",
  "anya-e0101n10:24_5": "ākāsānañcāyatanaṁ. Evametaṁ jhānañca ārammaṇañcāti ubhayampi appavattikaraṇena ca",
  "anya-e0101n10:24_6": "amanasikaraṇena ca samatikkamitvāva yasmā idaṁ viññāṇañcāyatanaṁ upasampajja vihātabbaṁ,",
  "anya-e0101n10:24_7": "tasmā ubhayampetaṁ ekajjhaṁ katvā “ākāsānañcāyatanaṁ samatikkammā”ti idaṁ vuttanti veditabbaṁ.",
  "anya-e0101n10:25_0": "Anantaṁ viññāṇanti taṁyeva ananto ākāsoti evaṁ pharitvā pavattaviññāṇaṁ “anantaṁ",
  "anya-e0101n10:25_1": "viññāṇa”nti evaṁ manasikarontoti vuttaṁ hoti. Manasikāravasena vā anantaṁ. So hi",
  "anya-e0101n10:25_2": "tamākāsārammaṇaṁ viññāṇaṁ anavasesato manasikaronto “ananta”nti manasi karoti. Yaṁ",
  "anya-e0101n10:25_3": "pana vibhaṅge vuttaṁ “anantaṁ viññāṇanti, taṁyeva ākāsaṁ viññāṇena phuṭaṁ manasi",
  "anya-e0101n10:25_4": "karoti, anantaṁ pharati, tena vuccati anantaṁ viññāṇa”nti.",
  "anya-e0101n10:26_0": "Tattha viññāṇenāti upayogatthe karaṇavacanaṁ veditabbaṁ. Evañhi aṭṭhakathācariyā",
  "anya-e0101n10:26_1": "tassa atthaṁ vaṇṇayanti, anantaṁ pharati taññeva ākāsaṁ phuṭaṁ viññāṇaṁ manasi karotīti vuttaṁ hoti.",
  "anya-e0101n10:27_0": "Viññāṇañcāyatanaṁ upasampajja viharatīti ettha pana nāssa antoti anantaṁ. Anantameva",
  "anya-e0101n10:27_1": "ānañcaṁ. Viññāṇaṁ ānañcaṁ viññāṇānañcanti avatvā viññāṇañcanti vuttaṁ. Ayañhettha",
  "anya-e0101n10:27_2": "rūḷhīsaddo. Taṁ viññāṇañcaṁ adhiṭṭhānaṭṭhena āyatanamassa sasampayuttadhammassa jhānassa",
  "anya-e0101n10:27_3": "devānaṁ devāyatanamivāti viññāṇañcāyatanaṁ. Sesaṁ purimasadisamevāti.",
  "anya-e0101n10:28": "Ayaṁ viññāṇañcāyatanakammaṭṭhāne vitthārakathā.",
  "anya-e0101n10:29": "Ākiñcaññāyatanakathā",
  "anya-e0101n10:30_0": "283. Ākiñcaññāyatanaṁ bhāvetukāmena pana pañcahākārehi viññāṇañcāyatanasamāpattiyaṁ",
  "anya-e0101n10:30_1": "ciṇṇavasībhāvena “āsannaākāsānañcāyatanapaccatthikā ayaṁ samāpatti, no ca ākiñcaññāyatanamiva",
  "anya-e0101n10:30_2": "santā”ti viññāṇañcāyatane ādīnavaṁ disvā tattha nikantiṁ pariyādāya ākiñcaññāyatanaṁ",
  "anya-e0101n10:30_3": "santato manasikaritvā tasseva viññāṇañcāyatanārammaṇabhūtassa ākāsānañcāyatanaviññāṇassa",
  "anya-e0101n10:30_4": "abhāvo suññatā vivittākāro manasikātabbo. Kathaṁ? Taṁ viññāṇaṁ amanasikaritvā “natthi",
  "anya-e0101n10:30_5": "natthī”ti vā, “suññaṁ suñña”nti vā, “vivittaṁ vivitta”nti vā punappunaṁ āvajjitabbaṁ,",
  "anya-e0101n10:30_6": "manasikātabbaṁ, paccavekkhitabbaṁ, takkāhataṁ vitakkāhataṁ kātabbaṁ.",
  "anya-e0101n10:31_0": "Tassevaṁ tasmiṁ nimitte cittaṁ cārentassa nīvaraṇāni vikkhambhanti, sati santiṭṭhati,",
  "anya-e0101n10:31_1": "upacārena cittaṁ samādhiyati. So taṁ nimittaṁ punappunaṁ āsevati, bhāveti, bahulīkaroti.",
  "anya-e0101n10:31_2": "Tassevaṁ karoto ākāse phuṭe mahaggataviññāṇe viññāṇañcāyatanaṁ viya tasseva ākāsaṁ",
  "anya-e0101n10:31_3": "pharitvā pavattassa mahaggataviññāṇassa suññavivittanatthibhāve ākiñcaññāyatanacittaṁ",
  "anya-e0101n10:31_4": "appeti. Etthāpi ca appanānayo vuttanayeneva veditabbo.",
  "anya-e0101n10:32_0": "Ayaṁ pana viseso, tasmiṁ hi appanācitte uppanne so bhikkhu yathā nāma puriso maṇḍalamāḷādīsu",
  "anya-e0101n10:32_1": "kenacideva karaṇīyena sannipatitaṁ bhikkhusaṅghaṁ disvā katthaci gantvā sannipātakiccāvasāneva",
  "anya-e0101n10:32_2": "uṭṭhāya pakkantesu bhikkhūsu āgantvā dvāre ṭhatvā puna taṁ ṭhānaṁ olokento suññameva",
  "anya-e0101n10:32_3": "passati, vivittameva passati. Nāssa evaṁ hoti “ettakā nāma bhikkhū kālaṅkatā vā disāpakkantā",
  "anya-e0101n10:32_4": "vā”ti, atha kho suññamidaṁ vivittanti natthibhāvameva passati, evameva pubbe ākāse",
  "anya-e0101n10:32_5": "pavattitaviññāṇaṁ viññāṇañcāyatanajjhānacakkhunā passanto viharitvā “natthi natthī”tiādinā",
  "anya-e0101n10:32_6": "parikammamanasikārena antarahite tasmiṁ viññāṇe tassa apagamasaṅkhātaṁ abhāvameva",
  "anya-e0101n10:32_7": "passanto viharati. Ettāvatā cesa “sabbaso viññāṇañcāyatanaṁ samatikkamma natthi kiñcīti",
  "anya-e0101n10:32_8": "ākiñcaññāyatanaṁ upasampajja viharatī”ti vuccati.",
  "anya-e0101n10:33_0": "284. Idhāpi sabbasoti idaṁ vuttanayameva. Viññāṇañcāyatananti etthāpi ca pubbe vuttanayeneva",
  "anya-e0101n10:33_1": "jhānampi viññāṇañcāyatanaṁ ārammaṇampi. Ārammaṇampi hi purimanayeneva viññāṇañcañca",
  "anya-e0101n10:33_2": "taṁ dutiyassa āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena",
  "anya-e0101n10:33_3": "āyatanañcāti viññāṇañcāyatanaṁ. Tathā viññāṇañcañca taṁ tasseva jhānassa sañjātihetuttā",
  "anya-e0101n10:33_4": "“kambojā assānaṁ āyatana”ntiādīni viya sañjātidesaṭṭhena āyatanañcātipi viññāṇañcāyatanaṁ.",
  "anya-e0101n10:33_5": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca",
  "anya-e0101n10:33_6": "samatikkamitvāva yasmā idaṁ ākiñcaññāyatanaṁ upasampajja vihātabbaṁ, tasmā ubhayampetaṁ",
  "anya-e0101n10:33_7": "ekajjhaṁ katvā viññāṇañcāyatanaṁ samatikkammāti idaṁ vuttanti veditabbaṁ.",
  "anya-e0101n10:34_0": "Natthi kiñcīti natthi natthi, suññaṁ suññaṁ, vivittaṁ vivittanti evaṁ manasikarontoti",
  "anya-e0101n10:34_1": "vuttaṁ hoti. Yampi vibhaṅge vuttaṁ “natthi kiñcīti taññeva viññāṇaṁ abhāveti vibhāveti",
  "anya-e0101n10:34_2": "antaradhāpeti natthi kiñcīti passati, tena vuccati natthi kiñcī”ti, taṁ kiñcāpi khayato",
  "anya-e0101n10:34_3": "sammasanaṁ viya vuttaṁ, atha khvassa evameva attho daṭṭhabbo. Tañhi viññāṇaṁ anāvajjento",
  "anya-e0101n10:34_4": "amanasikaronto apaccavekkhanto kevalamassa natthibhāvaṁ suññabhāvaṁ vivittabhāvameva",
  "anya-e0101n10:34_5": "manasikaronto abhāveti vibhāveti antaradhāpetīti vuccati, na aññathāti.",
  "anya-e0101n10:35_0": "Ākiñcaññāyatanaṁ upasampajja viharatīti ettha pana nāssa kiñcananti akiñcanaṁ, antamaso",
  "anya-e0101n10:35_1": "bhaṅgamattampi assa avasiṭṭhaṁ natthīti vuttaṁ hoti. Akiñcanassa bhāvo ākiñcaññaṁ,",
  "anya-e0101n10:35_2": "ākāsānañcāyatanaviññāṇāpagamassetaṁ adhivacanaṁ. Taṁ ākiñcaññaṁ adhiṭṭhānaṭṭhena",
  "anya-e0101n10:35_3": "āyatanamassa jhānassa devānaṁ devāyatanamivāti ākiñcaññāyatanaṁ. Sesaṁ purimasadisamevāti.",
  "anya-e0101n10:36": "Ayaṁ ākiñcaññāyatanakammaṭṭhāne vitthārakathā.",
  "anya-e0101n10:37": "Nevasaññānāsaññāyatanakathā",
  "anya-e0101n10:38_0": "285. Nevasaññānāsaññāyatanaṁ bhāvetukāmena pana pañcahākārehi ākiñcaññāyatanasamāpattiyaṁ",
  "anya-e0101n10:38_1": "ciṇṇavasībhāvena “āsannaviññāṇañcāyatanapaccatthikā ayaṁ samāpatti, no ca nevasaññānāsaññāyatanaṁ",
  "anya-e0101n10:38_2": "viya santā”ti vā “saññā rogo, saññā gaṇḍo, saññā sallaṁ, etaṁ santaṁ, etaṁ paṇītaṁ",
  "anya-e0101n10:38_3": "yadidaṁ nevasaññānāsaññā”ti vā evaṁ ākiñcaññāyatane ādīnavaṁ, upari ānisaṁsañca disvā",
  "anya-e0101n10:38_4": "ākiñcaññāyatane nikantiṁ pariyādāya nevasaññānāsaññāyatanaṁ santato manasikaritvā",
  "anya-e0101n10:38_5": "“sāva abhāvaṁ ārammaṇaṁ katvā pavattitā ākiñcaññāyatanasamāpatti santā santā”ti punappunaṁ",
  "anya-e0101n10:38_6": "āvajjitabbā, manasikātabbā, paccavekkhitabbā, takkāhatā vitakkāhatā kātabbā.",
  "anya-e0101n10:39_0": "Tassevaṁ tasmiṁ nimitte punappunaṁ mānasaṁ cārentassa nīvaraṇāni vikkhambhanti, sati",
  "anya-e0101n10:39_1": "santiṭṭhati, upacārena cittaṁ samādhiyati. So taṁ nimittaṁ punappunaṁ āsevati, bhāveti,",
  "anya-e0101n10:39_2": "bahulīkaroti. Tassevaṁ karoto viññāṇāpagame ākiñcaññāyatanaṁ viya ākiñcaññāyatanasamāpattisaṅkhātesu",
  "anya-e0101n10:39_3": "catūsu khandhesu nevasaññānāsaññāyatanacittaṁ appeti. Appanānayo panettha vuttanayeneva",
  "anya-e0101n10:39_4": "veditabbo. Ettāvatā cesa “sabbaso ākiñcaññāyatanaṁ samatikkamma nevasaññānāsaññāyatanaṁ",
  "anya-e0101n10:39_5": "upasampajja viharatī”ti vuccati.",
  "anya-e0101n10:40_0": "286. Idhāpi sabbasoti idaṁ vuttanayameva. Ākiñcaññāyatanaṁ samatikkammāti etthāpi",
  "anya-e0101n10:40_1": "pubbe vuttanayeneva jhānampi ākiñcaññāyatanaṁ ārammaṇampi. Ārammaṇampi hi purimanayeneva",
  "anya-e0101n10:40_2": "ākiñcaññañca taṁ tatiyassa āruppajjhānassa ārammaṇattā devānaṁ devāyatanaṁ viya adhiṭṭhānaṭṭhena",
  "anya-e0101n10:40_3": "āyatanañcāti ākiñcaññāyatanaṁ. Tathā ākiñcaññañca taṁ tasseva jhānassa sañjātihetuttā",
  "anya-e0101n10:40_4": "kambojā assānaṁ āyatanantiādīni viya sañjātidesaṭṭhena āyatanañcātipi ākiñcaññāyatanaṁ.",
  "anya-e0101n10:40_5": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca",
  "anya-e0101n10:40_6": "samatikkamitvāva yasmā idaṁ nevasaññānāsaññāyatanaṁ upasampajja vihātabbaṁ, tasmā",
  "anya-e0101n10:40_7": "ubhayampetaṁ ekajjhaṁ katvā ākiñcaññāyatanaṁ samatikkammāti idaṁ vuttanti veditabbaṁ.",
  "anya-e0101n10:41_0": "Nevasaññānāsaññāyatananti ettha pana yāya saññāya bhāvato taṁ nevasaññānāsaññāyatananti",
  "anya-e0101n10:41_1": "vuccati. Yathā paṭipannassa sā saññā hoti, taṁ tāva dassetuṁ vibhaṅge “nevasaññīnāsaññī”ti",
  "anya-e0101n10:41_2": "uddharitvā “taññeva ākiñcaññāyatanaṁ santato manasi karoti, saṅkhārāvasesasamāpattiṁ",
  "anya-e0101n10:41_3": "bhāveti, tena vuccati nevasaññīnāsaññī”ti vuttaṁ. Tattha santato manasi karotīti",
  "anya-e0101n10:41_4": "“santā vatāyaṁ samāpatti, yatra hi nāma natthibhāvampi ārammaṇaṁ karitvā ṭhassatī”ti",
  "anya-e0101n10:41_5": "evaṁ santārammaṇatāya taṁ santāti manasi karoti.",
  "anya-e0101n10:42_0": "Santato ce manasi karoti, kathaṁ samatikkamo hotīti? Asamāpajjitukāmatāya. So hi",
  "anya-e0101n10:42_1": "kiñcāpi taṁ santato manasi karoti, atha khvassa “ahametaṁ āvajjissāmi, samāpajjissāmi,",
  "anya-e0101n10:42_2": "adhiṭṭhahissāmi, vuṭṭhahissāmi, paccavekkhissāmī”ti esa ābhogo samannāhāro manasikāro",
  "anya-e0101n10:42_3": "na hoti. Kasmā? Ākiñcaññāyatanato nevasaññānāsaññāyatanassa santatarapaṇītataratāya.",
  "anya-e0101n10:43_0": "Yathā hi rājā mahacca rājānubhāvena hatthikkhandhavaragato nagaravīthiyaṁ vicaranto",
  "anya-e0101n10:43_1": "dantakārādayo sippike ekaṁ vatthaṁ daḷhaṁ nivāsetvā ekena sīsaṁ veṭhetvā dantacuṇṇādīhi",
  "anya-e0101n10:43_2": "samokiṇṇagatte anekāni dantavikatiādīni sippāni karonte disvā “aho vata re chekā",
  "anya-e0101n10:43_3": "ācariyā īdisānipi nāma sippāni karissantī”ti evaṁ tesaṁ chekatāya tussati, na cassa",
  "anya-e0101n10:43_4": "evaṁ hoti “aho vatāhaṁ rajjaṁ pahāya evarūpo sippiko bhaveyya”nti. Taṁ kissa hetu?",
  "anya-e0101n10:43_5": "Rajjasiriyā mahānisaṁsatāya. So sippino samatikkamitvāva gacchati. Evameva esa kiñcāpi",
  "anya-e0101n10:43_6": "taṁ samāpattiṁ santato manasi karoti, atha khvassa “ahametaṁ samāpattiṁ āvajjissāmi,",
  "anya-e0101n10:43_7": "samāpajjissāmi, adhiṭṭhahissāmi, vuṭṭhahissāmi, paccavekkhissāmī”ti neva esa ābhogo",
  "anya-e0101n10:43_8": "samannāhāro manasikāro hoti.",
  "anya-e0101n10:44_0": "So taṁ santato manasikaronto pubbe vuttanayena taṁ paramasukhumaṁ appanāppattaṁ saññaṁ",
  "anya-e0101n10:44_1": "pāpuṇāti, yāya nevasaññīnāsaññī nāma hoti, saṅkhārāvasesasamāpattiṁ bhāvetīti vuccati.",
  "anya-e0101n10:44_2": "Saṅkhārāvasesasamāpattinti accantasukhumabhāvappattasaṅkhāraṁ catutthāruppasamāpattiṁ.",
  "anya-e0101n10:45_0": "287. Idāni yaṁ taṁ evamadhigatāya saññāya vasena nevasaññānāsaññāyatananti vuccati,",
  "anya-e0101n10:45_1": "taṁ atthato dassetuṁ “nevasaññānāsaññāyatananti nevasaññānāsaññāyatanaṁ samāpannassa",
  "anya-e0101n10:45_2": "vā upapannassa vā diṭṭhadhammasukhavihārissa vā cittacetasikā dhammā”ti vuttaṁ. Tesu",
  "anya-e0101n10:45_3": "idha samāpannassa cittacetasikā dhammā adhippetā. Vacanattho panettha oḷārikāya saññāya",
  "anya-e0101n10:45_4": "abhāvato sukhumāya ca bhāvato nevassa sasampayuttadhammassa jhānassa saññā nāsaññanti",
  "anya-e0101n10:45_5": "nevasaññānāsaññaṁ. Nevasaññānāsaññañca taṁ manāyatanadhammāyatanapariyāpannattā āyatanañcāti",
  "anya-e0101n10:45_6": "nevasaññānāsaññāyatanaṁ. Atha vā yāyamettha saññā, sā paṭusaññākiccaṁ kātuṁ asamatthatāya",
  "anya-e0101n10:45_7": "nevasaññā, saṅkhārāvasesasukhumabhāvena vijjamānattā nāsaññāti nevasaññānāsaññā.",
  "anya-e0101n10:45_8": "Nevasaññānāsaññā ca sā sesadhammānaṁ adhiṭṭhānaṭṭhena āyatanañcāti nevasaññānāsaññāyatanaṁ.",
  "anya-e0101n10:46_0": "Na kevalañcettha saññāva edisī, atha kho vedanāpi nevavedanānāvedanā, cittampi nevacittaṁnācittaṁ,",
  "anya-e0101n10:46_1": "phassopi nevaphassonāphasso. Esa nayo sesasampayuttadhammesu. Saññāsīsena panāyaṁ",
  "anya-e0101n10:46_2": "desanā katāti veditabbā. Pattamakkhanatelappabhutīhi ca upamāhi esa attho vibhāvetabbo.",
  "anya-e0101n10:47_0": "Sāmaṇero kira telena pattaṁ makkhetvā ṭhapesi, taṁ yāgupānakāle thero pattamāharāti",
  "anya-e0101n10:47_1": "āha. So “patte telamatthi, bhante”ti āha. Tato “āhara, sāmaṇera, telaṁ, nāḷiṁ pūressāmī”ti",
  "anya-e0101n10:47_2": "vutte “natthi, bhante, tela”nti āha. Tattha yathā antovutthattā yāguyā saddhiṁ akappiyaṭṭhena",
  "anya-e0101n10:47_3": "“telamatthī”ti hoti. Nāḷipūraṇādīnaṁ vasena “natthī”ti hoti. Evaṁ sāpi saññā paṭusaññākiccaṁ",
  "anya-e0101n10:47_4": "kātuṁ asamatthatāya nevasaññā, saṅkhārāvasesasukhumabhāvena vijjamānattā nāsaññā hoti.",
  "anya-e0101n10:48_0": "Kiṁ panettha saññākiccanti? Ārammaṇasañjānanañceva vipassanāya ca visayabhāvaṁ upagantvā",
  "anya-e0101n10:48_1": "nibbidājananaṁ. Dahanakiccamiva hi sukhodake tejodhātu sañjānanakiccaṁ pesā paṭuṁ",
  "anya-e0101n10:48_2": "kātuṁ na sakkoti. Sesasamāpattīsu saññā viya vipassanāya visayabhāvaṁ upagantvā nibbidājananampi",
  "anya-e0101n10:48_3": "kātuṁ na sakkoti. Aññesu hi khandhesu akatābhiniveso bhikkhu nevasaññānāsaññāyatanakkhandhe",
  "anya-e0101n10:48_4": "sammasitvā nibbidaṁ pattuṁ samattho nāma natthi apica āyasmā sāriputto. Pakativipassako",
  "anya-e0101n10:48_5": "pana mahāpañño sāriputtasadisova sakkuṇeyya. Sopi “evaṁ kirime dhammā ahutvā sambhonti,",
  "anya-e0101n10:48_6": "hutvā paṭiventī”ti evaṁ kalāpasammasanavaseneva, no anupadadhammavipassanāvasena.",
  "anya-e0101n10:48_7": "Evaṁ sukhumattaṁ gatā esā samāpatti.",
  "anya-e0101n10:49_0": "Yathā ca pattamakkhanatelūpamāya, evaṁ maggudakūpamāyapi ayamattho vibhāvetabbo.",
  "anya-e0101n10:49_1": "Maggappaṭipannassa kira therassa purato gacchanto sāmaṇero thokaṁ udakaṁ disvā “udakaṁ,",
  "anya-e0101n10:49_2": "bhante, upāhanā omuñcathā”ti āha. Tato therena “sace udakamatthi, āhara nhānasāṭikaṁ,",
  "anya-e0101n10:49_3": "nhāyissāmā”ti vutte “natthi, bhante”ti āha. Tattha yathā upāhanatemanamattaṭṭhena",
  "anya-e0101n10:49_4": "“udakamatthī”ti hoti, nhāyanaṭṭhena “natthī”ti hoti. Evampi sā paṭusaññākiccaṁ kātuṁ",
  "anya-e0101n10:49_5": "asamatthatāya nevasaññā, saṅkhārāvasesasukhumabhāvena vijjamānattā nāsaññā hoti.",
  "anya-e0101n10:50": "Na kevalañca etāheva, aññāhipi anurūpāhi upamāhi esa attho vibhāvetabbo. Upasampajja viharatīti idaṁ vuttanayamevāti.",
  "anya-e0101n10:51": "Ayaṁ nevasaññānāsaññāyatanakammaṭṭhāne vitthārakathā.",
  "anya-e0101n10:52": "Pakiṇṇakakathā",
  "anya-e0101n10:53": "288. Asadisarūpo nātho, āruppaṁ yaṁ catubbidhaṁ āha.",
  "anya-e0101n10:54": "Taṁ iti ñatvā tasmiṁ, pakiṇṇakakathāpi viññeyyā.",
  "anya-e0101n10:55": "289. Āruppasamāpattiyo hi –",
  "anya-e0101n10:56": "Ārammaṇātikkamato, catassopi bhavantimā;",
  "anya-e0101n10:57": "Aṅgātikkamametāsaṁ, na icchanti vibhāvino.",
  "anya-e0101n10:58_0": "Etāsu hi rūpanimittātikkamato paṭhamā, ākāsātikkamato dutiyā, ākāse pavattitaviññāṇātikkamato",
  "anya-e0101n10:58_1": "tatiyā. Ākāse pavattitaviññāṇassa apagamātikkamato catutthīti sabbathā ārammaṇātikkamato",
  "anya-e0101n10:58_2": "catassopi bhavantimā āruppasamāpattiyoti veditabbā. Aṅgātikkamaṁ pana etāsaṁ na icchanti",
  "anya-e0101n10:58_3": "paṇḍitā. Na hi rūpāvacarasamāpattīsu viya etāsu aṅgātikkamo atthi. Sabbāsupi hi etāsu",
  "anya-e0101n10:58_4": "upekkhā, cittekaggatāti dve eva jhānaṅgāni honti.",
  "anya-e0101n10:59": "290. Evaṁ santepi –",
  "anya-e0101n10:60": "Suppaṇītatarā honti, pacchimā pacchimā idha;",
  "anya-e0101n10:61": "Upamā tattha viññeyyā, pāsādatalasāṭikā.",
  "anya-e0101n10:62_0": "Yathā hi catubhūmikassa pāsādassa heṭṭhimatale dibbanaccagītavāditasurabhigandhamālābhojanasayanacchādanādivasena",
  "anya-e0101n10:62_1": "paṇītā pañcakāmaguṇā paccupaṭṭhitā assu. Dutiye tato paṇītatarā. Tatiye tato paṇītatarā.",
  "anya-e0101n10:62_2": "Catutthe sabbapaṇītatarā. Tattha kiñcāpi tāni cattāripi pāsādatalāneva, natthi nesaṁ",
  "anya-e0101n10:62_3": "pāsādatalabhāvena viseso. Pañcakāmaguṇasamiddhavisesena pana heṭṭhimato heṭṭhimato",
  "anya-e0101n10:62_4": "uparimaṁ uparimaṁ paṇītataraṁ hoti.",
  "anya-e0101n10:63_0": "Yathā ca ekāya itthiyā kantitathūlasaṇhasaṇhatarasaṇhatamasuttānaṁ catupalatipaladvipalaekapalasāṭikā",
  "anya-e0101n10:63_1": "assu āyāmena ca vitthārena ca samappamāṇā. Tattha kiñcāpi tā sāṭikā catassopi āyāmato",
  "anya-e0101n10:63_2": "ca vitthārato ca samappamāṇā, natthi tāsaṁ pamāṇato viseso. Sukhasamphassasukhumabhāvamahagghabhāvehi",
  "anya-e0101n10:63_3": "pana purimāya purimāya pacchimā pacchimā paṇītatarā honti, evameva kiñcāpi catūsu",
  "anya-e0101n10:63_4": "etāsu upekkhā, cittekaggatāti etāni dveyeva aṅgāni honti, atha kho bhāvanāvisesena",
  "anya-e0101n10:63_5": "tesaṁ aṅgāni paṇītapaṇītatarabhāvena suppaṇītatarā honti pacchimā pacchimā idhāti veditabbā.",
  "anya-e0101n10:64": "291. Evaṁ anupubbena paṇītapaṇītā cetā –",
  "anya-e0101n10:65": "Asucimhi maṇḍape laggo, eko tannissito paro;",
  "anya-e0101n10:66": "Añño bahi anissāya, taṁ taṁ nissāya cāparo.",
  "anya-e0101n10:67": "Ṭhito catūhi etehi, purisehi yathākkamaṁ;",
  "anya-e0101n10:68": "Samānatāya ñātabbā, catassopi vibhāvinā.",
  "anya-e0101n10:69_0": "Tatrāyamatthayojanā – asucimhi kira dese eko maṇḍapo, atheko puriso āgantvā taṁ asuciṁ",
  "anya-e0101n10:69_1": "jigucchamāno taṁ maṇḍapaṁ hatthehi ālambitvā tattha laggo laggito viya aṭṭhāsi. Athāparo",
  "anya-e0101n10:69_2": "āgantvā taṁ maṇḍape laggaṁ purisaṁ nissito. Athañño āgantvā cintesi “yo esa maṇḍapalaggo,",
  "anya-e0101n10:69_3": "yo ca tannissito, ubhopete duṭṭhitā. Dhuvo ca nesaṁ maṇḍapapapāte pāto, handāhaṁ",
  "anya-e0101n10:69_4": "bahiyeva tiṭṭhāmī”ti. So tannissitaṁ anissāya bahiyeva aṭṭhāsi. Athāparo āgantvā",
  "anya-e0101n10:69_5": "maṇḍapalaggassa ca tannissitassa ca akhemabhāvaṁ cintetvā bahiṭṭhitañca suṭṭhitoti",
  "anya-e0101n10:69_6": "mantvā taṁ nissāya aṭṭhāsi. Tattha asucimhi dese maṇḍapo viya kasiṇugghāṭimākāsaṁ",
  "anya-e0101n10:69_7": "daṭṭhabbaṁ, asucijigucchāya maṇḍapalaggo puriso viya rūpanimittajigucchāya ākāsārammaṇaṁ",
  "anya-e0101n10:69_8": "ākāsānañcāyatanaṁ, maṇḍapalaggaṁ purisaṁ nissito viya ākāsārammaṇaṁ ākāsānañcāyatanaṁ",
  "anya-e0101n10:69_9": "ārabbha pavattaṁ viññāṇañcāyatanaṁ, tesaṁ dvinnampi akhemabhāvaṁ cintetvā anissāya",
  "anya-e0101n10:69_10": "taṁ maṇḍapalaggaṁ bahiṭṭhito viya ākāsānañcāyatanaṁ ārammaṇaṁ akatvā tadabhāvārammaṇaṁ",
  "anya-e0101n10:69_11": "ākiñcaññāyatanaṁ, maṇḍapalaggassa tannissitassa ca akhemataṁ cintetvā bahiṭṭhitañca",
  "anya-e0101n10:69_12": "suṭṭhitoti mantvā taṁ nissāya ṭhito viya viññāṇābhāvasaṅkhāte bahipadese ṭhitaṁ ākiñcaññāyatanaṁ",
  "anya-e0101n10:69_13": "ārabbha pavattaṁ nevasaññānāsaññāyatanaṁ daṭṭhabbaṁ.",
  "anya-e0101n10:70": "292. Evaṁ pavattamānañca –",
  "anya-e0101n10:71": "Ārammaṇaṁ karoteva, aññābhāvena taṁ idaṁ;",
  "anya-e0101n10:72": "Diṭṭhadosampi rājānaṁ, vuttihetu jano yathā.",
  "anya-e0101n10:73_0": "Idañhi nevasaññānāsaññāyatanaṁ “āsannaviññāṇañcāyatanapaccatthikā ayaṁ samāpattī”ti",
  "anya-e0101n10:73_1": "evaṁ diṭṭhadosampi taṁ ākiñcaññāyatanaṁ aññassa ārammaṇassa abhāvā ārammaṇaṁ karoteva.",
  "anya-e0101n10:73_2": "Yathā kiṁ? Diṭṭhadosampi rājānaṁ vuttihetu yathā jano. Yathā hi asaṁyataṁ pharusakāyavacīmanosamācāraṁ",
  "anya-e0101n10:73_3": "kañci sabbadisampatiṁ rājānaṁ “pharusasamācāro aya”nti evaṁ diṭṭhadosampi aññattha",
  "anya-e0101n10:73_4": "vuttiṁ alabhamāno jano vuttihetu nissāya vattati, evaṁ diṭṭhadosampi taṁ ākiñcaññāyatanaṁ",
  "anya-e0101n10:73_5": "aññaṁ ārammaṇaṁ alabhamānamidaṁ nevasaññānāsaññāyatanaṁ ārammaṇaṁ karoteva.",
  "anya-e0101n10:74": "293. Evaṁ kurumānañca –",
  "anya-e0101n10:75": "Āruḷho dīghanisseṇiṁ, yathā nisseṇibāhukaṁ;",
  "anya-e0101n10:76": "Pabbataggañca āruḷho, yathā pabbatamatthakaṁ.",
  "anya-e0101n10:77": "Yathā vā girimārūḷho, attanoyeva jaṇṇukaṁ;",
  "anya-e0101n10:78": "Olubbhati tathevetaṁ, jhānamolubbha vattatīti.",
  "anya-e0101n10:79": "Iti sādhujanapāmojjatthāya kate visuddhimagge",
  "anya-e0101n10:80": "Samādhibhāvanādhikāre",
  "anya-e0101n10:81": "Āruppaniddeso nāma",
  "anya-e0101n10:82": "Dasamo paricchedo."
}