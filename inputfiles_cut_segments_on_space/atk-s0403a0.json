{
  "atk-s0403a0:0": " Namo tassa bhagavato arahato sammāsambuddhassa",
  "atk-s0403a0:1": "Aṅguttaranikāye",
  "atk-s0403a0:2": "Pañcakanipāta-aṭṭhakathā",
  "atk-s0403a0:3": "1. Paṭhamapaṇṇāsakaṁ",
  "atk-s0403a0:4": "1. Sekhabalavaggo",
  "atk-s0403a0:5": "1. Saṁkhittasuttavaṇṇanā",
  "atk-s0403a0:6_0": "1. Pañcakanipātassa paṭhame sattannaṁ sekhānaṁ balānīti sekhabalāni. Saddhābalādīsu",
  "atk-s0403a0:6_1": "assaddhiye na kampatīti saddhābalaṁ. Ahirike na kampatīti hirībalaṁ. Anottappe na",
  "atk-s0403a0:6_2": "kampatīti ottappabalaṁ. Kosajje na kampatīti vīriyabalaṁ. Avijjāya na kampatīti paññābalaṁ.",
  "atk-s0403a0:6_3": "Tasmāti yasmā imāni sattannaṁ sekhānaṁ balāni, tasmā.",
  "atk-s0403a0:7": "2. Vitthatasuttavaṇṇanā",
  "atk-s0403a0:8_0": "2. Dutiye kāyaduccaritenātiādīsu upayogatthe karaṇavacanaṁ, hirīyitabbāni kāyaduccaritādīni",
  "atk-s0403a0:8_1": "hirīyati jigucchatīti attho. Ottappaniddese hetvatthe karaṇavacanaṁ, kāyaduccaritādīhi",
  "atk-s0403a0:8_2": "ottappassa hetubhūtehi ottappati bhāyatīti attho.",
  "atk-s0403a0:9_0": "Āraddhavīriyoti paggahitavīriyo anosakkitamānaso. Pahānāyāti pahānatthāya. Upasampadāyāti",
  "atk-s0403a0:9_1": "paṭilābhatthāya. Thāmavāti vīriyathāmena samannāgato. Daḷhaparakkamoti thiraparakkamo.",
  "atk-s0403a0:9_2": "Anikkhittadhuro kusalesu dhammesūti kusalesu dhammesu anoropitadhuro anosakkitavīriyo.",
  "atk-s0403a0:10_0": "Udayatthagāminiyāti pañcannaṁ khandhānaṁ udayavayagāminiyā udayañca vayañca paṭivijjhituṁ",
  "atk-s0403a0:10_1": "samatthāya. Paññāyasamannāgatoti vipassanāpaññāya ceva maggapaññāya ca samaṅgibhūto.",
  "atk-s0403a0:10_2": "Ariyāyāti vikkhambhanavasena ca samucchedavasena ca kilesehi ārakā ṭhitāya parisuddhāya.",
  "atk-s0403a0:10_3": "Nibbedhikāyāti sā ca abhinivijjhanato nibbedhikāti vuccati, tāya samannāgatoti attho.",
  "atk-s0403a0:10_4": "Tattha maggapaññā samucchedavasena anibbiddhapubbaṁ appadālitapubbaṁ lobhakkhandhaṁ",
  "atk-s0403a0:10_5": "dosakkhandhaṁ mohakkhandhaṁ nibbijjhati padāletīti nibbedhikā, vipassanāpaññā tadaṅgavasena",
  "atk-s0403a0:10_6": "nibbedhikā, maggapaññāya paṭilābhasaṁvattanato tabbipassanā nibbedhikāti vattuṁ vaṭṭati.",
  "atk-s0403a0:10_7": "Sammā dukkhakkhayagāminiyāti idhāpi maggapaññā sammā hetunā nayena vaṭṭadukkhañca",
  "atk-s0403a0:10_8": "kilesadukkhañca khepayamānā gacchatīti sammā dukkhakkhayagāminī nāma, vipassanāpaññā",
  "atk-s0403a0:10_9": "tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī.",
  "atk-s0403a0:10_10": "Dukkhakkhayagāminiyā vā maggapaññāya paṭilābhāya saṁvattanatopesā dukkhakkhayagāminīti",
  "atk-s0403a0:10_11": "veditabbā. Iti imasmiṁ sutte pañca balāni missakāneva kathitāni, tathā pañcame.",
  "atk-s0403a0:11": "6. Samāpattisuttavaṇṇanā",
  "atk-s0403a0:12": "6. Chaṭṭhe akusalassa samāpattīti akusaladhammassa samāpajjanā, tena saddhiṁ samaṅgibhāvoti attho. Pariyuṭṭhāya tiṭṭhatīti pariyonandhitvā tiṭṭhati.",
  "atk-s0403a0:13": "7. Kāmasuttavaṇṇanā",
  "atk-s0403a0:14_0": "7. Sattame kāmesu laḷitāti vatthukāmakilesakāmesu laḷitā abhiratā. Asitabyābhaṅginti",
  "atk-s0403a0:14_1": "tiṇalāyanaasitañceva tiṇavahanakājañca. Kulaputtoti ācārakulaputto. Ohāyāti pahāya.",
  "atk-s0403a0:14_2": "Alaṁvacanāyāti yuttaṁ vacanāya. Labbhāti sulabhā sakkā labhituṁ. Hīnā kāmāti pañcannaṁ",
  "atk-s0403a0:14_3": "nīcakulānaṁ kāmā. Majjhimā kāmāti majjhimasattānaṁ kāmā. Paṇītā kāmāti rājarājamahāmattānaṁ",
  "atk-s0403a0:14_4": "kāmā. Kāmātveva saṅkhaṁ gacchantīti kāmanavasena kāmetabbavasena ca kāmāicceva saṅkhaṁ",
  "atk-s0403a0:14_5": "gacchanti. Vuddho hotīti mahallako hoti. Alaṁpaññoti yuttapañño. Attaguttoti attanāva",
  "atk-s0403a0:14_6": "gutto rakkhito, attānaṁ vā gopetuṁ rakkhituṁ samattho. Nālaṁ pamādāyāti na yutto",
  "atk-s0403a0:14_7": "pamajjituṁ. Saddhāya akataṁ hotīti yaṁ saddhāya kusalesu dhammesu kātuṁ yuttaṁ, taṁ",
  "atk-s0403a0:14_8": "na kataṁ hoti. Sesapadesupi eseva nayo. Anapekkho dānāhaṁ, bhikkhave, tasmiṁ bhikkhusmiṁ",
  "atk-s0403a0:14_9": "homīti evaṁ saddhādīhi kātabbaṁ katvāva sotāpattiphale patiṭṭhite tasmiṁ puggale",
  "atk-s0403a0:14_10": "anapekkho homīti dasseti. Imasmiṁ sutte sotāpattimaggo kathito.",
  "atk-s0403a0:15": "8. Cavanasuttavaṇṇanā",
  "atk-s0403a0:16_0": "8. Aṭṭhame saddhammeti sāsanasaddhamme. Assaddhoti okappanasaddhāya ca pakkhandanasaddhāya",
  "atk-s0403a0:16_1": "cāti dvīhipi saddhāhi virahito. Cavati nappatiṭṭhātīti imasmiṁ sāsane guṇehi cavati,",
  "atk-s0403a0:16_2": "patiṭṭhātuṁ na sakkoti. Iti imasmiṁ sutte appatiṭṭhānañca patiṭṭhānañca kathitaṁ.",
  "atk-s0403a0:17": "9. Paṭhamaagāravasuttavaṇṇanā",
  "atk-s0403a0:18": "9. Navame nāssa gāravoti agāravo. Nāssa patissoti appatisso, ajeṭṭhako anīcavutti. Sesamettha purimasadisameva.",
  "atk-s0403a0:19": "10. Dutiyaagāravasuttavaṇṇanā",
  "atk-s0403a0:20": "10. Dasame abhabboti abhājanaṁ. Vuddhinti vaḍḍhiṁ. Virūḷhinti virūḷhamūlatāya niccalabhāvaṁ. Vepullanti mahantabhāvaṁ. Sesaṁ sabbattha uttānamevāti.",
  "atk-s0403a0:21": "Sekhabalavaggo paṭhamo."
}