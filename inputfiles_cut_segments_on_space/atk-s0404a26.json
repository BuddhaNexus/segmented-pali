{
  "atk-s0404a26:0": "(12) 2. Paccorohaṇivaggo",
  "atk-s0404a26:1": "1-2. Adhammasuttadvayavaṇṇanā",
  "atk-s0404a26:2": "113-114. Dutiyassa paṭhame pāṭiyekkaṁ pucchā ca vissajjanā ca katā. Dutiye ekatova.",
  "atk-s0404a26:3": "3. Tatiyaadhammasuttavaṇṇanā",
  "atk-s0404a26:4_0": "115. Tatiye uddesaṁ uddisitvāti mātikaṁ nikkhipitvā. Satthuceva saṁvaṇṇitoti pañcasu",
  "atk-s0404a26:4_1": "ṭhānesu etadagge ṭhapentena satthārā saṁvaṇṇito. Sambhāvitoti guṇasambhāvanāya sambhāvito.",
  "atk-s0404a26:4_2": "Pahotīti sakkoti. Atisitvāti atikkamitvā. Jānaṁ jānātīti jānitabbakaṁ jānāti. Passaṁ",
  "atk-s0404a26:4_3": "passatīti passitabbakaṁ passati. Cakkhubhūtoti cakkhu viya bhūto jāto nibbatto. Ñāṇabhūtoti",
  "atk-s0404a26:4_4": "ñāṇasabhāvo. Dhammabhūtoti dhammasabhāvo. Brahmabhūtoti seṭṭhasabhāvo. Vattāti vattuṁ",
  "atk-s0404a26:4_5": "samattho. Pavattāti pavattetuṁ samattho. Atthassa ninnetāti atthaṁ nīharitvā dassetā.",
  "atk-s0404a26:4_6": "Yathā no bhagavāti yathā amhākaṁ bhagavā byākareyya.",
  "atk-s0404a26:5": "4. Ajitasuttavaṇṇanā",
  "atk-s0404a26:6_0": "116. Catutthe ajitoti evaṁnāmako. Cittaṭṭhānasatānīti cittuppādasatāni. Yehīti yehi",
  "atk-s0404a26:6_1": "cittaṭṭhānasatehi anuyuñjiyamānā. Upāraddhāva jānanti upāraddhasmāti viraddhā niggahitā",
  "atk-s0404a26:6_2": "evaṁ jānanti “viraddhā mayaṁ, niggahitā mayaṁ, āropito no doso”ti. Paṇḍitavatthūnīti",
  "atk-s0404a26:6_3": "paṇḍitabhāvatthāya kāraṇāni.",
  "atk-s0404a26:7": "5-6. Saṅgāravasuttādivaṇṇanā",
  "atk-s0404a26:8_0": "117-118. Pañcame orimaṁ tīranti lokiyaṁ orimatīraṁ. Pārimaṁ tīranti lokuttaraṁ pārimatīraṁ.",
  "atk-s0404a26:8_1": "Pāragāminoti nibbānagāmino. Tīramevānudhāvatīti sakkāyadiṭṭhitīraṁyeva anudhāvati.",
  "atk-s0404a26:8_2": "Dhammedhammānuvattinoti sammā akkhāte navavidhe lokuttaradhamme anudhammavattino,",
  "atk-s0404a26:8_3": "tassa dhammassānucchavikāya sahasīlāya pubbabhāgapaṭipattiyā pavattamānā. Maccudheyyaṁsuduttaranti",
  "atk-s0404a26:8_4": "maccuno ṭhānabhūtaṁ tebhūmakavaṭṭaṁ suduttaraṁ taritvā. Pāramessantīti nibbānaṁ pāpuṇissanti.",
  "atk-s0404a26:9_0": "Okā anokamāgammāti vaṭṭato vivaṭṭaṁ āgamma. Viveke yattha dūramanti yasmiṁ kāyacittaupadhiviveke",
  "atk-s0404a26:9_1": "durabhiramaṁ, tatrābhiratimiccheyya. Hitvā kāmeti duvidhepi kāme pahāya. Akiñcanoti",
  "atk-s0404a26:9_2": "nippalibodho. Ādānapaṭinissageti gahaṇapaṭinissaggasaṅkhāte nibbāne. Anupādāya ye",
  "atk-s0404a26:9_3": "ratāti catūhi upādānehi kiñcipi anupādiyitvā ye abhiratā. Parinibbutāti te apaccayaparinibbānena",
  "atk-s0404a26:9_4": "parinibbutā nāmāti veditabbā. Chaṭṭhaṁ bhikkhūnaṁ desitaṁ.",
  "atk-s0404a26:10": "7-8. Paccorohaṇīsuttadvayavaṇṇanā",
  "atk-s0404a26:11_0": "119-120. Sattame paccorohaṇīti pāpassa paccorohaṇaṁ. Pattharitvāti santharitvā. Antarā",
  "atk-s0404a26:11_1": "ca velaṁ antarā ca agyāgāranti vālikārāsissa ca aggiagārassa ca antare. Aṭṭhamaṁ",
  "atk-s0404a26:11_2": "bhikkhusaṅghassa desitaṁ. Sesaṁ sabbattha uttānatthamevāti.",
  "atk-s0404a26:12": "Paccorohaṇivaggo dutiyo."
}