{
  "atk-s0404a21:0": "(7) 2. Yamakavaggo",
  "atk-s0404a21:1": "1. Avijjāsuttādivaṇṇanā",
  "atk-s0404a21:2_0": "61-62. Dutiyassa paṭhame sāhāranti sapaccayaṁ. Vijjāvimuttinti phalañāṇañceva sesasampayuttadhamme",
  "atk-s0404a21:2_1": "ca. Bojjhaṅgāti maggabojjhaṅgā. Dutiye bhavataṇhāyāti bhavapatthanāya. Evaṁ dvīsupi",
  "atk-s0404a21:2_2": "suttesu vaṭṭameva kathitaṁ, vaṭṭañcettha paṭhame sutte avijjāmūlakaṁ vaṭṭaṁ kathitaṁ,",
  "atk-s0404a21:2_3": "dutiye taṇhāmūlakaṁ.",
  "atk-s0404a21:3": "3-4. Niṭṭhaṅgatasuttādivaṇṇanā",
  "atk-s0404a21:4_0": "63-64. Tatiye niṭṭhaṁ gatāti nibbematikā. Idha niṭṭhāti imasmiṁyeva loke parinibbānaṁ.",
  "atk-s0404a21:4_1": "Idha vihāyāti imaṁ lokaṁ vijahitvā suddhāvāsabrahmalokaṁ. Catutthe aveccappasannāti",
  "atk-s0404a21:4_2": "acalappasādena sampannā. Sotāpannāti ariyamaggasotaṁ āpannā.",
  "atk-s0404a21:5": "5-7. Paṭhamasukhasuttādivaṇṇanā",
  "atk-s0404a21:6_0": "65-67. Pañcame vaṭṭamūlakaṁ sukhadukkhaṁ pucchitaṁ, chaṭṭhe sāsanamūlakaṁ. Sattame",
  "atk-s0404a21:6_1": "naḷakapānanti atīte bodhisattassa ovāde ṭhatvā vānarayūthena naḷehi udakassa pītaṭṭhāne",
  "atk-s0404a21:6_2": "māpitattā evaṁladdhanāmo nigamo. Tuṇhībhūtaṁ tuṇhībhūtanti yaṁ yaṁ disaṁ anuviloketi,",
  "atk-s0404a21:6_3": "tattha tattha tuṇhībhūtameva. Anuviloketvāti tato tato viloketvā. Piṭṭhi me āgilāyatīti",
  "atk-s0404a21:6_4": "kasmā āgilāyati? Bhagavato hi cha vassāni mahāpadhānaṁ padahantassa mahantaṁ kāyadukkhaṁ",
  "atk-s0404a21:6_5": "ahosi, athassa aparabhāge mahallakakāle piṭṭhivāto uppajji. Upādinnakasarīrassa ṭhānanisajjādīhi",
  "atk-s0404a21:6_6": "appamattakena ābādhena na sakkā kenaci bhavituṁ. Taṁ gahetvāpi therassa okāsakaraṇatthaṁ",
  "atk-s0404a21:6_7": "evamāha. Saṅghāṭiṁ paññāpetvā ekamante patirūpaṭṭhāne paññattassa kappiyamañcassa upari attharitvā.",
  "atk-s0404a21:7": "9-10. Kathāvatthusuttadvayavaṇṇanā",
  "atk-s0404a21:8_0": "69-70. Navame tiracchānakathanti aniyyānikattā saggamokkhamaggānaṁ tiracchānabhūtaṁ",
  "atk-s0404a21:8_1": "kathaṁ. Tattha rājānaṁ ārabbha “mahāsammato mandhātā dhammāsoko evaṁmahānubhāvo”tiādinā",
  "atk-s0404a21:8_2": "nayena pavattakathā rājakathā. Esa nayo corakathādīsu. Tesu “asuko rājā abhirūpo",
  "atk-s0404a21:8_3": "dassanīyo”tiādinā gehasitakathāva tiracchānakathā hoti, “sopi nāma evaṁmahānubhāvo",
  "atk-s0404a21:8_4": "khayaṁ gato”ti evaṁ pavattā pana kammaṭṭhānabhāve tiṭṭhati. Coresupi “mūladevo evaṁmahānubhāvo,",
  "atk-s0404a21:8_5": "meghadevo evaṁmahānubhāvo”ti tesaṁ kammaṁ paṭicca “aho sūrā”ti gehasitakathāva tiracchānakathā.",
  "atk-s0404a21:8_6": "Yuddhesupi bhāratayuddhādīsu “asukena asuko evaṁ mārito evaṁ viddho”ti kammassādavaseneva",
  "atk-s0404a21:8_7": "kathā tiracchānakathā, “tepi nāma khayaṁ gatā”ti evaṁ pavattā pana sabbattha kammaṭṭhānameva",
  "atk-s0404a21:8_8": "hoti. Apica annādīsu “evaṁ vaṇṇavantaṁ rasavantaṁ phassasampannaṁ khādimha bhuñjimha",
  "atk-s0404a21:8_9": "pivimha paribhuñjimhā”ti kāmarasassādavasena kathetuṁ na vaṭṭati, sātthakaṁ pana",
  "atk-s0404a21:8_10": "katvā “pubbe evaṁ vaṇṇādisampannaṁ annaṁ pānaṁ vatthaṁ yānaṁ mālaṁ gandhaṁ sīlavantānaṁ",
  "atk-s0404a21:8_11": "adamha, cetiyaṁ pūjimhā”ti kathetuṁ vaṭṭati.",
  "atk-s0404a21:9_0": "Ñātikathādīsupi “amhākaṁ ñātakā sūrā samatthā”ti vā “pubbe mayaṁ evaṁ vicitrehi yānehi",
  "atk-s0404a21:9_1": "vicarimhā”ti vā assādavasena vattuṁ na vaṭṭati, sātthakaṁ pana katvā “tepi no ñātakā",
  "atk-s0404a21:9_2": "khayaṁ gatā”ti vā “pubbe mayaṁ evarūpā upāhanā saṅghassa adamhā”ti vā kathetabbaṁ.",
  "atk-s0404a21:9_3": "Gāmakathāpi suniviṭṭhadunniviṭṭhasubhikkhadubbhikkhādivasena vā “asukagāmavāsino",
  "atk-s0404a21:9_4": "sūrā samatthā”ti vā evaṁ assādavaseneva na vaṭṭati, sātthakaṁ pana katvā “saddhā",
  "atk-s0404a21:9_5": "pasannā”ti vā “khayavayaṁ gatā”ti vā vattuṁ vaṭṭati. Nigamanagarajanapadakathāsupi eseva nayo.",
  "atk-s0404a21:10_0": "Itthikathāpi vaṇṇasaṇṭhānādīni paṭicca assādavasena na vaṭṭati, “saddhā pasannā khayaṁ",
  "atk-s0404a21:10_1": "gatā”ti evameva vaṭṭati. Sūrakathāpi “nandimitto nāma yodho sūro ahosī”ti assādavaseneva",
  "atk-s0404a21:10_2": "na vaṭṭati, “saddho ahosi khayaṁ gato”ti evameva vaṭṭati. Surākathanti pāḷiyaṁ pana",
  "atk-s0404a21:10_3": "anekavidhaṁ majjakathaṁ assādavasena kathetuṁ na vaṭṭati, ādīnavavaseneva vattuṁ",
  "atk-s0404a21:10_4": "vaṭṭati. Visikhākathāpi “asukavisikhā suniviṭṭhā dunniviṭṭhā sūrā samatthā”ti assādavaseneva",
  "atk-s0404a21:10_5": "na vaṭṭati, “saddhā pasannā khayaṁ gatā”ti vaṭṭati. Kumbhaṭṭhānakathā nāma kūṭaṭṭhānakathā",
  "atk-s0404a21:10_6": "udakatitthakathā vuccati. Kumbhadāsikathā vā. Sāpi “pāsādikā naccituṁ gāyituṁ chekā”ti",
  "atk-s0404a21:10_7": "assādavasena na vaṭṭati, “saddhā pasannā”tiādinā nayeneva vaṭṭati.",
  "atk-s0404a21:11_0": "Pubbapetakathā nāma atītañātikathā. Tattha vattamānañātikathāsadisova vinicchayo.",
  "atk-s0404a21:11_1": "Nānattakathā nāma purimapacchimakathāvimuttā avasesā nānāsabhāvā tiracchānakathā.",
  "atk-s0404a21:11_2": "Lokakkhāyikā nāma “ayaṁ loko kena nimmito? Asukena nāma nimmito. Kāko seto aṭṭhīnaṁ",
  "atk-s0404a21:11_3": "setattā, balākā rattā lohitassa rattattā”tievamādikā lokāyatavitaṇḍasallāpakathā.",
  "atk-s0404a21:11_4": "Samuddakkhāyikā nāma kasmā samuddo sāgaroti. Sāgaradevena khatattā sāgaro, khato",
  "atk-s0404a21:11_5": "meti hatthamuddāya niveditattā samuddotievamādikā niratthakā samuddakkhāyanakathā.",
  "atk-s0404a21:11_6": "Bhavoti vuddhi, abhavoti hāni. Iti bhavo iti abhavoti yaṁ vā taṁ vā niratthakakāraṇaṁ",
  "atk-s0404a21:11_7": "vatvā pavattitakathā itibhavābhavakathā nāma.",
  "atk-s0404a21:12_0": "Tejasā tejanti attano tejasā tesaṁ tejaṁ. Pariyādiyeyyāthāti khepetvā gahetvā abhibhaveyyātha.",
  "atk-s0404a21:12_1": "Tatridaṁ vatthu – eko piṇḍapātiko mahātheraṁ pucchi – “bhante, tejasā tejaṁ pariyādiyamānā",
  "atk-s0404a21:12_2": "bhikkhū kiṁ karontī”ti. Thero āha – āvuso, kiñcideva ātape ṭhapetvā yathā chāyā heṭṭhā",
  "atk-s0404a21:12_3": "na otarati, uddhaṁyeva gacchati tathā karonti. Dasame pāsaṁsāni ṭhānānīti pasaṁsāvahāni",
  "atk-s0404a21:12_4": "kāraṇāni. Sesaṁ sabbattha uttānatthamevāti.",
  "atk-s0404a21:13": "Yamakavaggo dutiyo."
}