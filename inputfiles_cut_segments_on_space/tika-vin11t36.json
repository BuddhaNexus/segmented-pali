{
  "tika-vin11t36:0": "Uttaravinicchaya-ṭīkā",
  "tika-vin11t36:1": "Ganthārambhakathāvaṇṇanā",
  "tika-vin11t36:2": "(Ka)",
  "tika-vin11t36:3": " Devātidevaṁ sugataṁ, devabrhmindavanditaṁ;",
  "tika-vin11t36:4": "Dhammañca vaṭṭupacchedaṁ, natvā vaṭṭātitaṁ gaṇaṁ.",
  "tika-vin11t36:5": "(Kha)",
  "tika-vin11t36:6": " Vandanāmayapuññena, kammena ratanattaye;",
  "tika-vin11t36:7": "Chetvā upaddave sabbe, ārabhissaṁ samāhito.",
  "tika-vin11t36:8": "(Ga)",
  "tika-vin11t36:9": " Therena buddhadattena, racitassa samāsato;",
  "tika-vin11t36:10": "Saṁvaṇṇanamasaṁkiṇṇaṁ, uttarassa yathābalaṁ.",
  "tika-vin11t36:11_0": "1. Athāyamācariyo attano viracite vinaye tassupanissaye vinayapiṭake ca bhikkhūnaṁ",
  "tika-vin11t36:11_1": "nānappakārakosallajananatthaṁ parivāraṭṭhakathāyañca āgatavinicchayaṁ saṅgahetvā",
  "tika-vin11t36:11_2": "uttarapakaraṇaṁ vaṇṇayitukāmo paṭhamaṁ tāva antarāyanivāraṇena yathādhippetasādhanatthaṁ",
  "tika-vin11t36:11_3": "ratanattayaṁ vandanto āha ‘‘sabbasattuttama’’ntiādi.",
  "tika-vin11t36:12_0": "Pakaraṇārambhe ratanattayavandanāpayojanaṁ tattha tatthācariyehi bahudhā papañcitaṁ,",
  "tika-vin11t36:12_1": "amhehi ca vinayavinicchayavaṇṇanāyaṁ samāsato dassitanti na taṁ idha vaṇṇayissāma.",
  "tika-vin11t36:12_2": "Pakaraṇābhidheyya karaṇappakārapayojanānipi tattha dassitanayānusārena idhāpi veditabbāni.",
  "tika-vin11t36:12_3": "Sambandhādidassanamukhena anuttānapadavaṇṇanamevettha karissāmi.",
  "tika-vin11t36:13_0": "Jinaṁ, dhammañca, gaṇañca vanditvā uttaraṁ dāni karissāmīti sambandho. Kiṁvisiṭṭhaṁ",
  "tika-vin11t36:13_1": "jinaṁ, dhammaṁ, gaṇañca vanditvāti āha ‘‘sabbasattuttama’’ntiādi. Tattha sabbasattuttamanti",
  "tika-vin11t36:13_2": "pañcasu kāmaguṇesu sattā āsattā visattā laggitāti sattā, paramatthato sattapaññattiyā",
  "tika-vin11t36:13_3": "upādānabhūtā upādānakkhandhā vohārato khandhasantatiṁ upādāya paññattā sammuti ‘‘sattā’’ti",
  "tika-vin11t36:13_4": "vuccanti. Te pana kāmāvacarādibhūmivasena, nirayādipadesavasena, ahetukādipaṭisandhivasenāti",
  "tika-vin11t36:13_5": "evamādīhi anantapabhedā. Tesu khīṇāsavānaṁ yathāvuttanibbacanatthena sattavohāro",
  "tika-vin11t36:13_6": "na labbhati. Tathāpi te bhūtapubbagatiyā vā taṁsadisattā vā ‘‘sattā’’ti vuccanti.",
  "tika-vin11t36:13_7": "Sabbe ca te sattā cā ti sabbasattā. Uddhaṭatamattā, uggatatamattā, seṭṭhattā ca uttamo,",
  "tika-vin11t36:13_8": "sabbasattānaṁ lokiyalokuttarehi rūpārūpaguṇehi uttamo, sabbasattesu vā uttamo pavaro",
  "tika-vin11t36:13_9": "seṭṭhoti sabbasattuttamo. ‘‘Jina’’nti etassa visesanaṁ.",
  "tika-vin11t36:14_0": "Punapi kiṁvisiṭṭhanti āha ‘‘dhīra’’nti. Dhī vuccati paññā, tāya īrati vattatīti dhīro,",
  "tika-vin11t36:14_1": "taṁ. Tādibhāvena indakhīlasineruādayo viya aṭṭhalokadhammasaṅkhātena bhusavātena",
  "tika-vin11t36:14_2": "akampiyaṭṭhena, catuvesārajjavasena sadevake loke kenaci akampanīyaṭṭhena ca dhīraṁ,",
  "tika-vin11t36:14_3": "dhitisampannanti attho. Idampi tasseva visesanaṁ.",
  "tika-vin11t36:15_0": "Vanditvāti kāyavacīmanodvārehi abhivādetvāti attho, yathābhuccaguṇasaṁkittanena thometvā.",
  "tika-vin11t36:15_1": "Sirasāti bhattibhāvanatuttamaṅgena karaṇabhūtena. Iminā visesato kāyapaṇāmo dassito,",
  "tika-vin11t36:15_2": "guṇasaṁkittanena vacīpaṇāmo, ubhayapaṇāmehi nānantariyakatāya manopaṇāmopi dassito ca hoti.",
  "tika-vin11t36:16_0": "Jinanti devaputtakilesābhisaṅkhāramaccukhandhamārasaṅkhāte pañcavidhe māre balavidhamanasamaucchedapahānasahāyavekallanidānopacchedavisayātikkamavasena",
  "tika-vin11t36:16_1": "pañcahi ākārehi jitavāti jino, taṁ.",
  "tika-vin11t36:17_0": "‘‘Dhamma’’nti etassa nibbacanādivasena atthavinicchayo heṭṭhā dassitova. Adhammaviddhaṁsanti",
  "tika-vin11t36:17_1": "dhammasaṅkhātassa kusalassa paṭipakkhattā adhammo vuccati akusaladhammo, taṁ akusalasaṅkhātaṁ",
  "tika-vin11t36:17_2": "adhammaṁ viddhaṁseti vināseti pajahati tadaṅgavikkhambhanasamucchedapaṭippassaddhinissaraṇappahānenāti",
  "tika-vin11t36:17_3": "adhammaviddhaṁso, sapariyattiko navalokuttaro dhammo. Pariyatti hi pañcannaṁ pahānānaṁ",
  "tika-vin11t36:17_4": "mūlakāraṇattā phalūpacārena tathā vuccati, taṁ adhammaviddhaṁsaṁ. ‘‘Dhamma’’nti etassa visesanaṁ.",
  "tika-vin11t36:18_0": "Gaṇanti aṭṭhannaṁ ariyapuggalānaṁ samūhaṁ, saṅghanti attho. Aṅgaṇanāsananti attano",
  "tika-vin11t36:18_1": "nissayaṁ aṅganti matthentīti aṅgaṇā, kilesā rāgadosamohā, te aṅgaṇe nāseti yathāyogaṁ",
  "tika-vin11t36:18_2": "tadaṅgavikkhambhanasamucchedapaṭippassaddhinissaraṇappahānehi pajahatīti aṅgaṇanāsano,",
  "tika-vin11t36:18_3": "taṁ. ‘‘Gaṇa’’nti etassa visesanaṁ.",
  "tika-vin11t36:19_0": "2. Mayā vinayassa yo sāro vinicchayo racito, tassa vinicchayassāti yojanā. Natthi",
  "tika-vin11t36:19_1": "tassa uttaroti anuttaro, sabbesu vinicchayesu, sabbesaṁ vā vinicchayānaṁ anuttaro",
  "tika-vin11t36:19_2": "uttamo vinicchayoti sabbānuttaro, taṁ. Uttaraṁ pakaraṇaṁ idāni karissāmīti yojanā.",
  "tika-vin11t36:20_0": "3.Bhaṇatoti bhaṇantassa paguṇaṁ vācuggataṁ karontassa. Paṭhatoti paṭhantassa vācuggataṁ",
  "tika-vin11t36:20_1": "sajjhāyantassa. Payuñjatoti tattha pakārena yuñjantassa, taṁ aññesaṁ vācentassa vā.",
  "tika-vin11t36:20_2": "Suṇatoti parehi vuccamānaṁ suṇantassa. Cintayatoti yathāsutaṁ atthato, saddato ca",
  "tika-vin11t36:20_3": "cintentassa. ‘‘Abuddhassa buddhivaḍḍhana’’nti vattabbe gāthābandhavasena vibhattilopo.",
  "tika-vin11t36:20_4": "Abuddhassa bālassa vinaye appakataññuno bhikkhubhikkhunijanassa. Buddhivaḍḍhanaṁ",
  "tika-vin11t36:20_5": "vinayavinicchaye paññāvuddhinipphādakaṁ. Atha vā buddhassa vinicchaye kataparicayattā",
  "tika-vin11t36:20_6": "paññavato janassa buddhivaḍḍhanaṁ buddhiyā paññāya tikkhavisadabhāvāpādanena bhiyyobhāvasādhakaṁ.",
  "tika-vin11t36:20_7": "Paramaṁ uttamaṁ uttaraṁ nāma pakaraṇaṁ vadato kathentassa me mama santikā niratā",
  "tika-vin11t36:20_8": "vinicchaye, tīsu sikkhāsu vā visesena ratā nibodhatha jānātha sutamayañāṇaṁ abhinipphādethāti",
  "tika-vin11t36:20_9": "sotujanaṁ savane niyojeti."
}