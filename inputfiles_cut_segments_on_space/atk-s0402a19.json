{
  "atk-s0402a19:0": "1. Bālavaggo",
  "atk-s0402a19:1": "1. Bhayasuttavaṇṇanā",
  "atk-s0402a19:2": "1. Tikanipātassa paṭhame bhayānītiādīsu bhayanti cittutrāso. Upaddavoti anekaggatākāro. Upasaggoti upasaṭṭhākāro tattha tattha lagganākāro.",
  "atk-s0402a19:3_0": "Tesaṁ evaṁ nānattaṁ veditabbaṁ – pabbatavisamanissitā corā janapadavāsīnaṁ pesenti",
  "atk-s0402a19:3_1": "– ‘‘mayaṁ asukadivase nāma tumhākaṁ gāmaṁ paharissāmā’’ti. Te taṁ pavattiṁ sutakālato",
  "atk-s0402a19:3_2": "paṭṭhāya bhayaṁ santāsaṁ āpajjanti. Ayaṁ cittutrāso nāma. ‘‘Yathā no te corā kupitā",
  "atk-s0402a19:3_3": "anatthampi āvaheyyu’’nti hatthasāraṁ gahetvā dvipadacatuppadehi saddhiṁ araññaṁ pavisitvā",
  "atk-s0402a19:3_4": "tattha tattha bhūmiyaṁ nipajjanti ḍaṁsamakasādīhi khajjamānā, gumbantarāni pavisantā",
  "atk-s0402a19:3_5": "khāṇukaṇṭake maddanti. Tesaṁ evaṁ vicarantānaṁ vikkhittabhāvo anekaggatākāro nāma.",
  "atk-s0402a19:3_6": "Tato coresu yathāvutte divase anāgacchantesu ‘‘tucchakasāsanaṁ bhavissati, gāmaṁ",
  "atk-s0402a19:3_7": "pavisissāmā’’ti saparikkhārā gāmaṁ pavisanti. Atha tesaṁ paviṭṭhabhāvaṁ ñatvā gāmaṁ",
  "atk-s0402a19:3_8": "parivāretvā dvāre aggiṁ datvā manusse ghātetvā corā sabbaṁ vibhavaṁ vilumpitvā gacchanti.",
  "atk-s0402a19:3_9": "Tesu ghātitāvasesā aggiṁ nibbāpetvā koṭṭhakacchāyābhitticchāyādīsu tattha tattha",
  "atk-s0402a19:3_10": "laggitvā nisīdanti naṭṭhaṁ anusocamānā. Ayaṁ upasaṭṭhākāro lagganākāro nāma.",
  "atk-s0402a19:4_0": "Naḷāgārāti naḷehi channapaṭicchannaagārā. Sesasambhārā panettha rukkhamayā honti.",
  "atk-s0402a19:4_1": "Tiṇāgārepi eseva nayo. Kūṭāgārānīti kūṭasaṅgahitāni agārāni. Ullittāvalittānīti anto",
  "atk-s0402a19:4_2": "ca bahi ca littāni. Nivātānīti nivāritavātappavesāni. Phusitaggaḷānīti chekehi vaḍḍhakīhi",
  "atk-s0402a19:4_3": "katattā piṭṭhasaṅghāṭamhi suṭṭhu phusitakavāṭāni. Pihitavātapānānīti yuttavātapānāni.",
  "atk-s0402a19:4_4": "Iminā padadvayena kavāṭavātapānānaṁ niccapihitataṁ akathetvā sampattiyeva kathitā.",
  "atk-s0402a19:4_5": "Icchiticchitakkhaṇe pana tāni pidhīyanti ca vivarīyanti ca.",
  "atk-s0402a19:5_0": "Bālato uppajjantīti bālameva nissāya uppajjanti. Bālo hi apaṇḍitapuriso rajjaṁ vā",
  "atk-s0402a19:5_1": "oparajjaṁ vā aññaṁ vā pana mahantaṁ ṭhānaṁ patthento katipaye attanā sadise vidhavaputte",
  "atk-s0402a19:5_2": "mahādhutte gahetvā ‘‘etha ahaṁ tumhe issare karissāmī’’ti pabbatagahanādīni nissāya",
  "atk-s0402a19:5_3": "antamante gāme paharanto dāmarikabhāvaṁ jānāpetvā anupubbena nigamepi janapadepi",
  "atk-s0402a19:5_4": "paharati. Manussā gehāni chaḍḍetvā khemaṭṭhānaṁ patthayamānā pakkamanti. Te nissāya",
  "atk-s0402a19:5_5": "vasantā bhikkhūpi bhikkhuniyopi attano attano vasanaṭṭhānāni pahāya pakkamanti. Gatagataṭṭhāne",
  "atk-s0402a19:5_6": "bhikkhāpi senāsanampi dullabhaṁ hoti. Evaṁ catunnampi parisānaṁ bhayaṁ āgatameva",
  "atk-s0402a19:5_7": "hoti. Pabbajjitesupi dve bālā bhikkhū aññamaññaṁ vivādaṁ paṭṭhapetvā codanaṁ ārabhanti.",
  "atk-s0402a19:5_8": "Iti kosambivāsikānaṁ viya mahākalaho uppajjati. Catunnaṁ parisānaṁ bhayaṁ āgatameva",
  "atk-s0402a19:5_9": "hotīti evaṁ yāni kānici bhayāni uppajjanti, sabbāni tāni bālato uppajjantīti yathānusandhinā desanaṁ niṭṭhapesi.",
  "atk-s0402a19:6": "2. Lakkhaṇasuttavaṇṇanā",
  "atk-s0402a19:7_0": "2. Dutiye kāyadvārādipavattaṁ kammaṁ lakkhaṇaṁ sañjānanakāraṇaṁ assāti kammalakkhaṇo.",
  "atk-s0402a19:7_1": "Apadānasobhanī paññāti yā paññā nāma apadānena sobhati, bālā ca paṇḍitā ca attano",
  "atk-s0402a19:7_2": "attano cariteneva pākaṭā hontīti attho. Bālena hi gatamaggo rukkhagacchagāmanigamādīni",
  "atk-s0402a19:7_3": "jhāpetvā gacchantassa indaggino gatamaggo viya hoti, jhāmaṭṭhānamattameva aṅgāramasichārikāsamākulaṁ",
  "atk-s0402a19:7_4": "paññāyati. Paṇḍitena gatamaggo kusobbhādayo pūretvā vividhasassasampadaṁ āvahamānena",
  "atk-s0402a19:7_5": "catudīpikameghena gatamaggo viya hoti. Yathā tena gatamagge udakapūrāni ceva vividhasassaphalāphalāni",
  "atk-s0402a19:7_6": "ca tāni tāni ṭhānāni paññāyanti, evaṁ paṇḍitena gatamagge sampattiyova paññāyanti",
  "atk-s0402a19:7_7": "no vipattiyoti. Sesamettha uttānatthameva.",
  "atk-s0402a19:8": "3. Cintīsuttavaṇṇanā",
  "atk-s0402a19:9_0": "3. Tatiye bālalakkhaṇānīti ‘‘bālo aya’’nti etehi lakkhīyati ñāyatīti bālalakkhaṇāni.",
  "atk-s0402a19:9_1": "Tānevassa sañjānanakāraṇānīti bālanimittāni. Bālāpadānānīti bālassa apadānāni. Duccintitacintīti",
  "atk-s0402a19:9_2": "cintayanto abhijjhābyāpādamicchādassanavasena duccintitameva cinteti. Dubbhāsitabhāsīti",
  "atk-s0402a19:9_3": "bhāsamānopi musāvādādibhedaṁ dubbhāsitameva bhāsati. Dukkaṭakammakārīti karontopi",
  "atk-s0402a19:9_4": "pāṇātipātādivasena dukkaṭakammameva karoti. Paṇḍitalakkhaṇānītiādi vuttānusāreneva",
  "atk-s0402a19:9_5": "veditabbaṁ. Sucintitacintītiādīni cettha manosucaritādīnaṁ vasena yojetabbāni.",
  "atk-s0402a19:10": "4. Accayasuttavaṇṇanā",
  "atk-s0402a19:11_0": "4. Catutthe accayaṁ accayato na passatīti attano aparādhaṁ aparādhato na passati.",
  "atk-s0402a19:11_1": "Accayato disvā yathādhammaṁ nappaṭikarotīti ‘‘aparaddhaṁ mayā’’ti ñatvāpi yo dhammo,",
  "atk-s0402a19:11_2": "taṁ na karoti, daṇḍakammaṁ āharitvā accayaṁ na deseti nakkhamāpeti. Accayaṁ desentassa",
  "atk-s0402a19:11_3": "yathādhammaṁ nappaṭiggaṇhātīti parassa ‘‘viraddhaṁ mayā’’ti ñatvā daṇḍakammaṁ āharitvā",
  "atk-s0402a19:11_4": "khamāpentassa nakkhamati. Sukkapakkho vuttapaṭipakkhato veditabbo.",
  "atk-s0402a19:12": "5. Ayonisosuttavaṇṇanā",
  "atk-s0402a19:13_0": "5. Pañcame ayoniso pañhaṁ kattā hotīti ‘‘kati nu kho, udāyi, anussatiṭṭhānānī’’ti",
  "atk-s0402a19:13_1": "vutte ‘‘pubbenivāso anussatiṭṭhānaṁ bhavissatī’’ti cintetvā lāḷudāyitthero viya anupāyacintāya",
  "atk-s0402a19:13_2": "apañhameva pañhanti kattā hoti. Ayoniso pañhaṁ vissajjetā hotīti evaṁ cintitaṁ pana",
  "atk-s0402a19:13_3": "pañhaṁ vissajjentopi ‘‘idha, bhante, bhikkhu anekavihitaṁ pubbenivāsaṁ anussarati.",
  "atk-s0402a19:13_4": "Seyyathidaṁ, ekampi jāti’’ntiādinā nayena soyeva thero viya ayoniso vissajjetā hoti,",
  "atk-s0402a19:13_5": "apañhameva pañhanti katheti. Parimaṇḍalehi padabyañjanehīti ettha padameva atthassa",
  "atk-s0402a19:13_6": "byañjanato padabyañjanaṁ. Taṁ akkharapāripūriṁ katvā dasavidhaṁ byañjanabuddhiṁ aparihāpetvā",
  "atk-s0402a19:13_7": "vuttaṁ parimaṇḍalaṁ nāma hoti, evarūpehi padabyañjanehīti attho. Siliṭṭhehīti padasiliṭṭhatāya",
  "atk-s0402a19:13_8": "siliṭṭhehi. Upagatehīti atthañca kāraṇañca upagatehi. Nābbhanumoditāti evaṁ yoniso",
  "atk-s0402a19:13_9": "sabbaṁ kāraṇasampannaṁ katvāpi vissajjitaṁ parassa pañhaṁ nābhinumodati nābhinandati",
  "atk-s0402a19:13_10": "sāriputtattherassa pañhaṁ lāḷudāyitthero viya. Yathāha –",
  "atk-s0402a19:14_0": "‘‘Aṭṭhānaṁ kho etaṁ, āvuso sāriputta, anavakāso, yaṁ so atikkammeva kabaḷīkārāhārabhakkhānaṁ",
  "atk-s0402a19:14_1": "devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi",
  "atk-s0402a19:14_2": "vuṭṭhaheyyāpi, natthetaṁ ṭhāna’’nti (a. ni. 5.166).",
  "atk-s0402a19:15_0": "Yoniso pañhaṁ kattātiādīsu ānandatthero viya yonisova pañhaṁ cintetvā yoniso vissajjitā",
  "atk-s0402a19:15_1": "hoti. Thero hi ‘‘kati nu kho, ānanda, anussatiṭṭhānānī’’ti pucchito ‘‘ayaṁ pañho",
  "atk-s0402a19:15_2": "bhavissatī’’ti yoniso cintetvā yoniso vissajjento āha – ‘‘idha, bhante, bhikkhu vivicceva",
  "atk-s0402a19:15_3": "kāmehi…pe… catutthajjhānaṁ upasampajja viharati. Idaṁ, bhante, anussatiṭṭhānaṁ evaṁbhāvitaṁ",
  "atk-s0402a19:15_4": "evaṁbahulīkataṁ diṭṭhadhammasukhavihārāya saṁvattatī’’ti. Abbhanumoditā hotīti tathāgato",
  "atk-s0402a19:15_5": "viya yoniso abbhanumoditā hoti. Tathāgato hi ānandattherena pañhe vissajjite ‘‘sādhu",
  "atk-s0402a19:15_6": "sādhu, ānanda, tena hi tvaṁ, ānanda, imampi chaṭṭhaṁ anussatiṭṭhānaṁ dhārehi. Idhānanda,",
  "atk-s0402a19:15_7": "bhikkhu satova abhikkamati satova paṭikkamatī’’tiādimāha. Chaṭṭhādīni uttānatthāneva.",
  "atk-s0402a19:16": "9. Khatasuttavaṇṇanā",
  "atk-s0402a19:17": "9. Navame sukkapakkho pubbabhāge dasahipi kusalakammapathehi paricchinno, upari yāva arahattamaggā labbhati. Bahuñca puññaṁ pasavatīti ettha lokiyalokuttaramissakapuññaṁ kathitaṁ.",
  "atk-s0402a19:18": "10. Malasuttavaṇṇanā",
  "atk-s0402a19:19_0": "10. Dasame dussīlabhāvo dussīlyaṁ, dussīlyameva malaṁ dussīlyamalaṁ. Kenaṭṭhena malanti?",
  "atk-s0402a19:19_1": "Anudahanaṭṭhena duggandhaṭṭhena kiliṭṭhakaraṇaṭṭhena ca. Tañhi nirayādīsu apāyesu",
  "atk-s0402a19:19_2": "anudahatīti anudahanaṭṭhenapi malaṁ. Tena samannāgato puggalo mātāpitūnampi santike",
  "atk-s0402a19:19_3": "bhikkhusaṅghassāpi antare bodhicetiyaṭṭhānesupi jigucchanīyo hoti, sabbadisāsu cassa",
  "atk-s0402a19:19_4": "‘‘evarūpaṁ kira tena pāpakammaṁ kata’’nti avaṇṇagandho vāyatīti duggandhaṭṭhenapi",
  "atk-s0402a19:19_5": "malaṁ. Tena ca samannāgato puggalo gatagataṭṭhāne upatāpañceva labhati, kāyakammādīni",
  "atk-s0402a19:19_6": "cassa asucīni honti apabhassarānīti kiliṭṭhakaraṇaṭṭhenapi malaṁ. Apica taṁ devamanussasampattiyo",
  "atk-s0402a19:19_7": "ceva nibbānasampattiñca milāpetīti milāpanaṭṭhenapi malanti veditabbaṁ. Issāmalamaccheramalesupi eseva nayo.",
  "atk-s0402a19:20": "Bālavaggo paṭhamo."
}