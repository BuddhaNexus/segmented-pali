{
  "atk-s0404a2:0": "3. Gahapativaggo",
  "atk-s0404a2:1": "1. Paṭhamauggasuttavaṇṇanā",
  "atk-s0404a2:2_0": "21. Tatiyassa paṭhame paññatte āsane nisīdīti tassa kira ghare pañcannaṁ bhikkhusatānaṁ",
  "atk-s0404a2:2_1": "pañca āsanasatāni niccaṁ paññattāneva honti, tesu aññatarasmiṁ āsane nisīdi. Taṁ",
  "atk-s0404a2:2_2": "suṇāhīti te suṇāhi, taṁ vā aṭṭhavidhaṁ acchariyadhammaṁ suṇāhi. Cittaṁ pasīdīti “buddho",
  "atk-s0404a2:2_3": "nu kho na buddho nu kho”ti vitakkamattampi na uppajji, ayameva buddhoti cittuppādo",
  "atk-s0404a2:2_4": "pasanno anāvilo ahosi. Sakāni vā ñātikulānīti attano yāpanamattaṁ dhanaṁ gahetvā",
  "atk-s0404a2:2_5": "ñātigharāni gacchatu. Kassa vo dammīti katarapurisassa tumhe dadāmi, ārocetha me",
  "atk-s0404a2:2_6": "attano adhippāyaṁ. Appaṭivibhattāti “ettakaṁ dassāmi ettakaṁ na dassāmi, idaṁ dassāmi",
  "atk-s0404a2:2_7": "idaṁ na dassāmī”ti cittaṁ uppādentena hi paṭivibhattā nāma hoti, mayhaṁ pana na evaṁ.",
  "atk-s0404a2:2_8": "Atha kho saṅghikā viya gaṇasantakā viya ca sīlavantehi saddhiṁ sādhāraṇāyeva. Sakkaccaṁyeva",
  "atk-s0404a2:2_9": "payirupāsāmīti sahatthā upaṭṭhahāmi, cittīkārena upasaṅkamāmi.",
  "atk-s0404a2:3_0": "Anacchariyaṁ kho pana maṁ, bhanteti, bhante, yaṁ maṁ devatā upasaṅkamitvā evaṁ ārocenti,",
  "atk-s0404a2:3_1": "idaṁ na acchariyaṁ. Yaṁ panāhaṁ tatonidānaṁ cittassa uṇṇatiṁ nābhijānāmi, taṁ eva",
  "atk-s0404a2:3_2": "acchariyanti vadati. Sādhu sādhu, bhikkhūti ettha kiñcāpi bhikkhuṁ āmanteti, upāsakasseva",
  "atk-s0404a2:3_3": "pana veyyākaraṇasampahaṁsane esa sādhukāroti veditabbo.",
  "atk-s0404a2:4": "2. Dutiyauggasuttavaṇṇanā",
  "atk-s0404a2:5_0": "22. Dutiye nāgavaneti tassa kira seṭṭhino nāgavanaṁ nāma uyyānaṁ, so tattha purebhattaṁ",
  "atk-s0404a2:5_1": "gandhamālādīni gāhāpetvā uyyānakīḷikaṁ kīḷitukāmo gantvā paricāriyamāno bhagavantaṁ",
  "atk-s0404a2:5_2": "addasa. Saha dassanenevassa purimanayeneva cittaṁ pasīdi, surāpānena ca uppannamando",
  "atk-s0404a2:5_3": "taṅkhaṇaṁyeva pahīyi. Taṁ sandhāyevamāha. Oṇojesinti udakaṁ hatthe pātetvā adāsiṁ.",
  "atk-s0404a2:5_4": "Asukoti amuko. Samacittova demīti “imassa thokaṁ, imassa bahuka”nti evaṁ cittanānattaṁ",
  "atk-s0404a2:5_5": "na karomi, deyyadhammaṁ pana ekasadisaṁ karomīti dasseti. Ārocentīti ākāse ṭhatvā",
  "atk-s0404a2:5_6": "ārocenti. Natthi taṁ saṁyojananti iminā upāsako attano anāgāmiphalaṁ byākaroti.",
  "atk-s0404a2:6": "3. Paṭhamahatthakasuttavaṇṇanā",
  "atk-s0404a2:7_0": "23. Tatiye hatthako āḷavakoti bhagavatā āḷavakayakkhassa hatthato hatthehi sampaṭicchitattā",
  "atk-s0404a2:7_1": "hatthakoti laddhanāmo rājakumāro. Sīlavāti pañcasīladasasīlena sīlavā. Cāgavāti cāgasampanno.",
  "atk-s0404a2:7_2": "Kaccittha, bhanteti, bhante, kacci ettha bhagavato byākaraṇaṭṭhāne. Appicchoti adhigamappicchatāya appiccho.",
  "atk-s0404a2:8": "4. Dutiyahatthakasuttavaṇṇanā",
  "atk-s0404a2:9_0": "24. Catutthe pañcamattehi upāsakasatehīti sotāpannasakadāgāmīnaṁyeva ariyasāvakaupāsakānaṁ",
  "atk-s0404a2:9_1": "pañcahi satehi parivuto bhuttapātarāso gandhamālavilepenacuṇṇāni gahetvā yena bhagavā",
  "atk-s0404a2:9_2": "tenupasaṅkami. Saṅgahavatthūnīti saṅgaṇhanakāraṇāni. Tehāhanti tehi ahaṁ. Taṁ dānena",
  "atk-s0404a2:9_3": "saṅgaṇhāmīti naṅgalabalibaddabhattabījādīni ceva gandhamālamūlādīni ca datvā saṅgaṇhāmi.",
  "atk-s0404a2:9_4": "Peyyavajjenāti amma, tāta, bhātara, bhaginītiādikena kaṇṇasukhena mudukena piyavacanena",
  "atk-s0404a2:9_5": "saṅgaṇhāmi. Atthacariyāyāti “imassa dānena vā piyavacanena vā kiccaṁ natthi, atthacariyāya",
  "atk-s0404a2:9_6": "saṅgaṇhitabbayuttako aya”nti ñatvā uppannakiccanittharaṇasaṅkhātāya atthacariyāya",
  "atk-s0404a2:9_7": "saṅgaṇhāmi. Samānattatāyāti “imassa dānādīhi kiccaṁ natthi, samānattatāya saṅgaṇhitabbo",
  "atk-s0404a2:9_8": "aya”nti ekato khādanapivananisajjādīhi attanā samānaṁ katvā saṅgaṇhāmi. Daliddassa",
  "atk-s0404a2:9_9": "kho no tathā sotabbaṁ maññantīti daliddassa kiñci dātuṁ vā kātuṁ vā asakkontassa,",
  "atk-s0404a2:9_10": "yathā daliddassa no tathā sotabbaṁ maññanti, mama pana sotabbaṁ maññanti, dinnovāde",
  "atk-s0404a2:9_11": "tiṭṭhanti, na me anusāsaniṁ atikkamitabbaṁ maññanti. Yoni kho tyāyanti upāyo kho",
  "atk-s0404a2:9_12": "te ayaṁ. Imesu pana dvīsupi suttesu satthārā sīlacāgapaññā missakā kathitāti veditabbā.",
  "atk-s0404a2:10": "5-6. Mahānāmasuttādivaṇṇanā",
  "atk-s0404a2:11": "25-26. Pañcame atthūpaparikkhitā hotīti atthānatthaṁ kāraṇākāraṇaṁ upaparikkhitā hoti. Chaṭṭhe saddhāsīlacāgā missakā kathitā.",
  "atk-s0404a2:12": "7. Paṭhamabalasuttavaṇṇanā",
  "atk-s0404a2:13_0": "27. Sattame ujjhattibalāti ujjhānabalā. Bālānañhi “yaṁ asuko idañcidañca āha, maṁ",
  "atk-s0404a2:13_1": "so āha, na añña”nti evaṁ ujjhānameva balaṁ. Nijjhattibalāti “na idaṁ evaṁ, evaṁ nāmeta”nti",
  "atk-s0404a2:13_2": "atthānatthanijjhāpanaṁyeva balaṁ. Paṭisaṅkhānabalāti paccavekkhaṇabalā. Khantibalāti adhivāsanabalā.",
  "atk-s0404a2:14": "8. Dutiyabalasuttavaṇṇanā",
  "atk-s0404a2:15_0": "28. Aṭṭhame balānīti ñāṇabalāni. Āsavānaṁ khayaṁ paṭijānātīti arahattaṁ paṭijānāti.",
  "atk-s0404a2:15_1": "Aniccatoti hutvā abhāvākārena. Yathābhūtanti yathāsabhāvato. Sammappaññāyāti sahavipassanāya",
  "atk-s0404a2:15_2": "maggapaññāya. Aṅgārakāsūpamāti santāpanaṭṭhena aṅgārakāsuyā upamitā ime kāmāti. Vivekaninnanti",
  "atk-s0404a2:15_3": "phalasamāpattivasena nibbānaninnaṁ. Vivekaṭṭhanti kilesehi vajjitaṁ dūrībhūtaṁ vā.",
  "atk-s0404a2:15_4": "Nekkhammābhiratanti pabbajjābhirataṁ. Byantibhūtanti vigatantabhūtaṁ ekadesenāpi",
  "atk-s0404a2:15_5": "anallīnaṁ visaṁyuttaṁ visaṁsaṭṭhaṁ. Āsavaṭṭhāniyehīti sampayogavasena āsavānaṁ kāraṇabhūtehi,",
  "atk-s0404a2:15_6": "kilesadhammehīti attho. Atha vā byantibhūtanti vigatavāyanti attho. Kuto? Sabbaso",
  "atk-s0404a2:15_7": "āsavaṭṭhāniyehi dhammehi, sabbehi tebhūmakadhammehīti attho. Imasmiṁ sutte ariyamaggo",
  "atk-s0404a2:15_8": "lokiyalokuttaro kathito.",
  "atk-s0404a2:16": "9. Akkhaṇasuttavaṇṇanā",
  "atk-s0404a2:17_0": "29. Navame khaṇe kiccāni karotīti khaṇakicco, okāsaṁ labhitvāva kiccāni karotīti",
  "atk-s0404a2:17_1": "attho. Dhammoti catusaccadhammo. Opasamikoti kilesūpasamāvaho. Parinibbāyikoti kilesaparinibbānakaro.",
  "atk-s0404a2:17_2": "Catumaggañāṇasaṅkhātaṁ sambodhiṁ gacchati sampāpuṇātīti sambodhagāmī. Dīghāyukaṁ",
  "atk-s0404a2:17_3": "devanikāyanti idaṁ asaññaṁ devanikāyaṁ sandhāya vuttaṁ. Aviññātāresūti ativiya aviññūsu.",
  "atk-s0404a2:18_0": "Suppavediteti sukathite. Antarāyikāti antarāyakarā. Khaṇo ve mā upaccagāti ayaṁ laddho",
  "atk-s0404a2:18_1": "khaṇo mā atikkami. Idhaceva naṁ virādhetīti sace koci pamattacārī idha imaṁ khaṇaṁ",
  "atk-s0404a2:18_2": "labhitvāpi saddhammassa niyāmataṁ ariyamaggaṁ virādheti na sampādeti. Atītatthoti",
  "atk-s0404a2:18_3": "hāpitattho. Cirattaṁ anutapissatīti cirarattaṁ socissati. Yathā hi “asukaṭṭhāne bhaṇḍaṁ",
  "atk-s0404a2:18_4": "samuppanna”nti sutvā eko vāṇijo na gaccheyya, aññe gantvā gaṇheyyuṁ, tesaṁ taṁ aṭṭhaguṇampi",
  "atk-s0404a2:18_5": "dasaguṇampi bhaveyya. Atha itaro “mama attho atikkanto”ti anutapeyya, evaṁ yo idha",
  "atk-s0404a2:18_6": "khaṇaṁ labhitvā appaṭipajjanto saddhammassa niyāmataṁ virādheti, so ayaṁ vāṇijova",
  "atk-s0404a2:18_7": "atītattho ciraṁ anutapissati socissati. Kiñca bhiyyo avijjānivutoti tathā. Paccavidunti",
  "atk-s0404a2:18_8": "paṭivijjhiṁsu. Saṁvarāti sīlasaṁvarā. Māradheyyaparānugeti māradheyyasaṅkhātaṁ saṁsāraṁ",
  "atk-s0404a2:18_9": "anugate. Pāraṅgatāti nibbānaṁ gatā. Ye pattā āsavakkhayanti ye arahattaṁ pattā. Evamidha",
  "atk-s0404a2:18_10": "gāthāsu vaṭṭavivaṭṭaṁ kathitaṁ.",
  "atk-s0404a2:19": "10. Anuruddhamahāvitakkasuttavaṇṇanā",
  "atk-s0404a2:20_0": "30. Dasame cetīsūti cetināmakānaṁ rājūnaṁ nivāsaṭṭhānattā evaṁladdhavohāre raṭṭhe.",
  "atk-s0404a2:20_1": "Pācīnavaṁsadāyeti dasabalassa vasanaṭṭhānato pācīnadisāya ṭhite vaṁsadāye nīlobhāsehi",
  "atk-s0404a2:20_2": "veḷūhi sañchanne araññe. Evaṁ cetaso parivitakko udapādīti thero kira pabbajitvā",
  "atk-s0404a2:20_3": "paṭhamaantovassamhiyeva samāpattilābhī hutvā sahassalokadhātudassanasamatthaṁ dibbacakkhuñāṇaṁ",
  "atk-s0404a2:20_4": "uppādesi. So sāriputtattherassa santikaṁ gantvā evamāha – “idhāhaṁ, āvuso sāriputta,",
  "atk-s0404a2:20_5": "dibbena cakkhunā visuddhena atikkantamānusakena sahassalokaṁ olokemi. Āraddhaṁ kho",
  "atk-s0404a2:20_6": "pana me vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ",
  "atk-s0404a2:20_7": "cittaṁ ekaggaṁ. Atha ca pana me anupādāya āsavehi cittaṁ na vimuccatī”ti. Atha naṁ",
  "atk-s0404a2:20_8": "thero āha – “yaṁ kho te, āvuso anuruddha, evaṁ hoti ‘ahaṁ dibbena cakkhunā…pe… olokemī’ti,",
  "atk-s0404a2:20_9": "idaṁ te mānasmiṁ. Yampi te, āvuso, anuruddha evaṁ hoti ‘āraddhaṁ kho pana me vīriyaṁ…pe…",
  "atk-s0404a2:20_10": "ekagga’nti, idaṁ te uddhaccasmiṁ. Yampi te, āvuso anuruddha, evaṁ hoti ‘atha ca pana",
  "atk-s0404a2:20_11": "me anupādāya āsavehi cittaṁ na vimuccatī’ti, idaṁ te kukkuccasmiṁ. Sādhu vatāyasmā",
  "atk-s0404a2:20_12": "anuruddho ime tayo dhamme pahāya ime tayo dhamme amanasikaritvā amatāya dhātuyā cittaṁ",
  "atk-s0404a2:20_13": "upasaṁharatū”ti evamassa thero kammaṭṭhānaṁ kathesi. So kammaṭṭhānaṁ gahetvā satthāraṁ",
  "atk-s0404a2:20_14": "āpucchitvā cetiraṭṭhaṁ gantvā samaṇadhammaṁ karonto aṭṭhamāsaṁ caṅkamena vītināmesi.",
  "atk-s0404a2:20_15": "So padhānaveganimmathitattā kilantakāyo ekassa veḷugumbassa heṭṭhā nisīdi. Athassāyaṁ",
  "atk-s0404a2:20_16": "evaṁ cetaso parivitakko udapādi, esa mahāpurisavitakko uppajjīti attho.",
  "atk-s0404a2:21_0": "Appicchassāti ettha paccayappiccho, adhigamappiccho, pariyattiappiccho, dhutaṅgappicchoti",
  "atk-s0404a2:21_1": "cattāro appicchā. Tattha paccayappiccho bahuṁ dente appaṁ gaṇhāti, appaṁ dente appataraṁ",
  "atk-s0404a2:21_2": "gaṇhāti, na anavasesaggāhī hoti. Adhigamappiccho majjhantikatthero viya attano adhigamaṁ",
  "atk-s0404a2:21_3": "aññesaṁ jānituṁ na deti. Pariyattiappiccho tepiṭakopi samāno na bahussutabhāvaṁ jānāpetukāmo",
  "atk-s0404a2:21_4": "hoti sāketatissatthero viya. Dhutaṅgappiccho dhutaṅgapariharaṇabhāvaṁ aññesaṁ jānituṁ",
  "atk-s0404a2:21_5": "na deti dvebhātikattheresu jeṭṭhatthero viya. Vatthu visuddhimagge kathitaṁ. Ayaṁ",
  "atk-s0404a2:21_6": "dhammoti evaṁ santaguṇaniguhanena ca paṭiggahaṇe mattaññutāya ca appicchassa puggalassa",
  "atk-s0404a2:21_7": "ayaṁ navalokuttaradhammo sampajjati, no mahicchassa. Evaṁ sabbattha yojetabbaṁ.",
  "atk-s0404a2:22_0": "Santuṭṭhassāti catūsu paccayesu tīhi santosehi santuṭṭhassa. Pavivittassāti kāyacittaupadhivivekehi",
  "atk-s0404a2:22_1": "vivittassa. Tattha kāyaviveko nāma gaṇasaṅgaṇikaṁ vinodetvā ārambhavatthuvasena ekībhāvo.",
  "atk-s0404a2:22_2": "Ekībhāvamatteneva kammaṁ na nipphajjatīti kasiṇaparikammaṁ katvā aṭṭha samāpattiyo",
  "atk-s0404a2:22_3": "nibbatteti, ayaṁ cittaviveko nāma. Samāpattimatteneva kammaṁ na nipphajjatīti jhānaṁ",
  "atk-s0404a2:22_4": "pādakaṁ katvā saṅkhāre sammasitvā saha paṭisambhidāhi arahattaṁ pāpuṇāti, ayaṁ sabbākārato",
  "atk-s0404a2:22_5": "upadhiviveko nāma. Tenāha bhagavā – “kāyaviveko ca vivekaṭṭhakāyānaṁ nekkhammābhiratānaṁ,",
  "atk-s0404a2:22_6": "cittaviveko ca parisuddhacittānaṁ paramavodānappattānaṁ, upadhiviveko ca nirupadhīnaṁ",
  "atk-s0404a2:22_7": "puggalānaṁ visaṅkhāragatāna”nti.",
  "atk-s0404a2:23_0": "Saṅgaṇikārāmassāti gaṇasaṅgaṇikāya ceva kilesasaṅgaṇikāya ca ratassa. Āraddhavīriyassāti",
  "atk-s0404a2:23_1": "kāyikacetasikavīriyavasena āraddhavīriyassa. Upaṭṭhitassatissāti catusatipaṭṭhānavasena",
  "atk-s0404a2:23_2": "upaṭṭhitassatissa. Samāhitassāti ekaggacittassa. Paññavatoti kammassakatapaññāya paññavato.",
  "atk-s0404a2:24_0": "Sādhu sādhūti therassa vitakkaṁ sampahaṁsento evamāha. Imaṁ aṭṭhamanti satta nidhī",
  "atk-s0404a2:24_1": "laddhapurisassa aṭṭhamaṁ dento viya, satta maṇiratanāni, satta hatthiratanāni, satta",
  "atk-s0404a2:24_2": "assaratanāni laddhapurisassa aṭṭhamaṁ dento viya satta mahāpurisavitakke vitakketvā",
  "atk-s0404a2:24_3": "ṭhitassa aṭṭhamaṁ ācikkhanto evamāha. Nippapañcārāmassāti taṇhāmānadiṭṭhipapañcarahitattā",
  "atk-s0404a2:24_4": "nippapañcasaṅkhāte nibbānapade abhiratassa. Itaraṁ tasseva vevacanaṁ. Papañcārāmassāti",
  "atk-s0404a2:24_5": "yathāvuttesu papañcesu abhiratassa. Itaraṁ tasseva vevacanaṁ.",
  "atk-s0404a2:25_0": "Yatoti yadā. Tatoti tadā. Nānārattānanti nilapītalohitodātavaṇṇehi nānārajanehi rattānaṁ.",
  "atk-s0404a2:25_1": "Paṁsukūlanti tevīsatiyā khettesu ṭhitapaṁsukūlacīvaraṁ. Khāyissatīti yathā tassa",
  "atk-s0404a2:25_2": "pubbaṇhasamayādīsu yasmiṁ samaye yaṁ icchati, tasmiṁ samaye taṁ pārupantassa so dussakaraṇḍako",
  "atk-s0404a2:25_3": "manāpo hutvā khāyati, evaṁ tuyhampi cīvarasantosamahāariyavaṁsena tuṭṭhassa viharato",
  "atk-s0404a2:25_4": "paṁsukūlacīvaraṁ khāyissati upaṭṭhahissati. Ratiyāti ratiatthāya. Aparitassāyāti",
  "atk-s0404a2:25_5": "taṇhādiṭṭhiparitassanāhi aparitassanatthāya. Phāsuvihārāyāti sukhavihāratthāya. Okkamanāya",
  "atk-s0404a2:25_6": "nibbānassāti amataṁ nibbānaṁ otaraṇatthāya.",
  "atk-s0404a2:26_0": "Piṇḍiyālopabhojananti gāmanigamarājadhānīsu jaṅghābalaṁ nissāya gharapaṭipāṭiyā carantena",
  "atk-s0404a2:26_1": "laddhapiṇḍiyālopabhojanaṁ. Khāyissatīti tassa gahapatino nānaggarasabhojanaṁ viya",
  "atk-s0404a2:26_2": "upaṭṭhahissati. Santuṭṭhassa viharatoti piṇḍapātasantosamahāariyavaṁsena santuṭṭhassa",
  "atk-s0404a2:26_3": "viharato. Rukkhamūlasenāsanaṁ khāyissatīti tassa gahapatino tebhūmakapāsāde gandhakusumavāsasugandhaṁ",
  "atk-s0404a2:26_4": "kūṭāgāraṁ viya rukkhamūlaṁ upaṭṭhahissati. Santuṭṭhassāti senāsanasantosamahāariyavaṁsena",
  "atk-s0404a2:26_5": "santuṭṭhassa. Tiṇasanthārakoti tiṇehi vā paṇṇehi vā bhūmiyaṁ vā phalakapāsāṇatalāni",
  "atk-s0404a2:26_6": "vā aññatarasmiṁ santhatasanthato. Pūtimuttanti yaṁkiñci muttaṁ. Taṅkhaṇe gahitampi",
  "atk-s0404a2:26_7": "pūtimuttameva vuccati duggandhattā. Santuṭṭhassa viharatoti gilānapaccayabhesajjaparikkhārasantosena",
  "atk-s0404a2:26_8": "santuṭṭhassa viharato.",
  "atk-s0404a2:27_0": "Iti bhagavā catūsu ṭhānesu arahattaṁ pakkhipanto kammaṭṭhānaṁ kathetvā “katarasenāsane",
  "atk-s0404a2:27_1": "nu kho vasantassa kammaṭṭhānaṁ sappāyaṁ bhavissatī”ti āvajjento “tasmiññeva vasantassā”ti",
  "atk-s0404a2:27_2": "ñatvā tena hi tvaṁ, anuruddhātiādimāha. Pavivittassa viharatoti tīhi vivekehi vivittassa",
  "atk-s0404a2:27_3": "viharantassa. Uyyojanikapaṭisaṁyuttanti uyyojanikeheva vacanehi paṭisaṁyuttaṁ, tesaṁ",
  "atk-s0404a2:27_4": "upaṭṭhānagamanakaṁyevāti attho. Papañcanirodheti nibbānapade. Pakkhandatīti ārammaṇakaraṇavasena",
  "atk-s0404a2:27_5": "pakkhandati. Pasīdatītiādīsupi ārammaṇavaseneva pasīdanasantiṭṭhanamuccanā veditabbā.",
  "atk-s0404a2:27_6": "Iti bhagavā cetiraṭṭhe pācīnavaṁsadāye āyasmato anuruddhassa kathite aṭṭha mahāpurisavitakke",
  "atk-s0404a2:27_7": "puna bhesakaḷāvanamahāvihāre nisīditvā bhikkhusaṅghassa vitthārena kathesi.",
  "atk-s0404a2:28_0": "Manomayenāti manena nibbattitakāyopi manomayoti vuccati manena gatakāyopi, idha manena",
  "atk-s0404a2:28_1": "gatakāyaṁ sandhāyevamāha. Yathā me ahu saṅkappoti yathā mayhaṁ vitakko ahosi, tato",
  "atk-s0404a2:28_2": "uttari aṭṭhamaṁ mahāpurisavitakkaṁ dassento tato uttariṁ desayi. Sesaṁ sabbattha uttānamevāti.",
  "atk-s0404a2:29": "Gahapativaggo tatiyo."
}