{
  "tika-vin05t18:0": "18. Kālikavinicchayakathā",
  "tika-vin05t18:1_0": "89.Kālikānipicattārīti ettha (pāci. aṭṭha. 255-256) yāvakālikaṁ yāmakālikaṁ sattāhakālikaṁ",
  "tika-vin05t18:1_1": "yāvajīvikanti imāni cattāri kālikāni veditabbāni. Tattha purebhattaṁ paṭiggahetvā",
  "tika-vin05t18:1_2": "paribhuñjitabbaṁ yaṁ kiñci khādanīyabhojanīyaṁ yāva majjhanhikasaṅkhato kālo, tāva",
  "tika-vin05t18:1_3": "paribhuñjitabbato yāvakālikaṁ. Saddhiṁ anulomapānehi aṭṭhavidhaṁ pānaṁ yāva rattiyā",
  "tika-vin05t18:1_4": "pacchimayāmasaṅkhāto yāmo, tāva paribhuñjitabbato yāmo kālo assāti yāmakālikaṁ. Sappiādi",
  "tika-vin05t18:1_5": "pañcavidhaṁ bhesajjaṁ paṭiggahetvā sattāhaṁ nidhetabbato sattāho kālo assāti sattāhakālikaṁ.",
  "tika-vin05t18:1_6": "Ṭhapetvā udakaṁ avasesaṁ sabbampi paṭiggahitaṁ yāvajīvaṁ pariharitvā sati paccaye",
  "tika-vin05t18:1_7": "paribhuñjitabbato yāvajīvikanti vuccati.",
  "tika-vin05t18:2_0": "90. Tattha yāvakālikesu bhojanīyaṁ nāma odano kummāso sattu maccho maṁsanti. Pañca",
  "tika-vin05t18:2_1": "bhojanāni yāmakālikaṁ sattāhakālikaṁ yāvajīvikañca ṭhapetvā avasesaṁ khādanīyaṁ nāma.",
  "tika-vin05t18:2_2": "Ettha (pāci. aṭṭha. 248-9) pana yaṁ tāva sakkhalimodakādi pubbaṇṇāparaṇṇamayaṁ khādanīyaṁ,",
  "tika-vin05t18:2_3": "tattha vattabbameva natthi. Yampi vanamūlādippabhedaṁ āmisagatikaṁ hoti. Seyyathidaṁ",
  "tika-vin05t18:2_4": "– mūlakhādanīyaṁ kandakhādanīyaṁ muḷālakhādanīyaṁ matthakakhādanīyaṁ khandhakhādanīyaṁ",
  "tika-vin05t18:2_5": "tacakhādanīyaṁ pattakhādanīyaṁ pupphakhādanīyaṁ phalakhādanīyaṁ aṭṭhikhādanīyaṁ piṭṭhakhādanīyaṁ",
  "tika-vin05t18:2_6": "niyyāsakhādanīyanti, idampi khādanīyasaṅkhyameva gacchati.",
  "tika-vin05t18:3_0": "Tattha pana āmisagatikasallakkhaṇatthaṁ idaṁ mukhamattanidassanaṁ – mūlakhādanīye",
  "tika-vin05t18:3_1": "tāva mūlakamūlaṁ khārakamūlaṁ caccumūlaṁ tambakamūlaṁ taṇḍuleyyakamūlaṁ vatthuleyyakamūlaṁ",
  "tika-vin05t18:3_2": "vajakalimūlaṁ jajjharimūlanti evamādīni sūpeyyapaṇṇamūlāni āmisagatikāni. Ettha ca",
  "tika-vin05t18:3_3": "vajakalimūle jaraṭṭhaṁ chinditvā chaḍḍenti, taṁ yāvajīvikaṁ hoti. Aññampi evarūpaṁ",
  "tika-vin05t18:3_4": "eteneva nayena veditabbaṁ. Mūlakakhārakajajjharimūlānaṁ pana jaraṭṭhānipi āmisagatikānevāti",
  "tika-vin05t18:3_5": "vuttaṁ. Yāni pana pāḷiyaṁ –",
  "tika-vin05t18:4_0": "‘‘Anujānāmi, bhikkhave, mūlāni bhesajjāni haliddiṁ siṅgiveraṁ vacaṁ vacattaṁ ativisaṁ",
  "tika-vin05t18:4_1": "kaṭukarohiṇiṁ usīraṁ bhaddamuttakaṁ, yāni vā panaññānipi atthi mūlāni bhesajjāni",
  "tika-vin05t18:4_2": "neva khādanīye khādanīyatthaṁ pharanti, na bhojanīye bhojanīyatthaṁ pharantī’’ti (mahāva. 263) –",
  "tika-vin05t18:5_0": "Vuttāni, tāni yāvajīvikāni. Tesaṁ cūḷapañcamūlaṁ mahāpañcamūlantiādinā nayena gaṇiyamānānaṁ",
  "tika-vin05t18:5_1": "gaṇanāya anto natthi, khādanīyatthañca bhojanīyatthañca apharaṇabhāvoyeva panetesaṁ",
  "tika-vin05t18:5_2": "lakkhaṇaṁ. Tasmā yaṁ kiñci mūlaṁ tesu tesu janapadesu pakatiāhāravasena manussānaṁ",
  "tika-vin05t18:5_3": "khādanīyatthaṁ bhojanīyatthañca pharati, taṁ yāvakālikaṁ, itaraṁ yāvajīvikanti veditabbaṁ",
  "tika-vin05t18:5_4": ". Subahuṁ vatvāpi hi imasmiṁyeva lakkhaṇe ṭhātabbaṁ. Nāmasaññāsu pana vuccamānāsu",
  "tika-vin05t18:5_5": "taṁ taṁ nāmaṁ ajānantānaṁ sammohoyeva hoti, tasmā nāmasaññāya ādaraṁ akatvā lakkhaṇameva",
  "tika-vin05t18:5_6": "dassitaṁ. Yathā ca mūle, evaṁ kandādīsupi lakkhaṇaṁ dassayissāma, tasseva vasena",
  "tika-vin05t18:5_7": "vinicchayo veditabbo. Yañca taṁ pāḷiyaṁ haliddādi aṭṭhavidhaṁ vuttaṁ, tassa khandhatacapupphaphalādi",
  "tika-vin05t18:5_8": "sabbaṁ yāvajīvikanti vuttaṁ.",
  "tika-vin05t18:6_0": "Kandakhādanīye duvidho kando dīgho ca bhisakiṁsukakandādi, vaṭṭo ca uppalakaserukakandādi,",
  "tika-vin05t18:6_1": "yaṁ gaṇṭhītipi vadanti. Tattha sabbesaṁ kandānaṁ jiṇṇajaraṭṭhaṭṭhānañca challi ca",
  "tika-vin05t18:6_2": "sukhumamūlāni ca yāvajīvikāni, taruṇo pana sukhakhādanīyo sālakalyāṇipotakakando",
  "tika-vin05t18:6_3": "kiṁsukapotakakando ambāṭakakando ketakakando māluvakando bhisasaṅkhāto padumapuṇḍarīkakando",
  "tika-vin05t18:6_4": "piṇḍālumasāluādayo ca khīravallikando āluvakando siggukando tālakando nīluppalarattuppalakumudasogandhikānaṁ",
  "tika-vin05t18:6_5": "kandā kadalikando veḷukando kaserukakandoti evamādayo tesu tesu janapadesu pakatiāhāravasena",
  "tika-vin05t18:6_6": "manussānaṁ khādanīyatthañca bhojanīyatthañca pharaṇakakandā yāvakālikā. Khīravallikando",
  "tika-vin05t18:6_7": "adhoto yāvajīviko, dhoto yāvakāliko. Khīrakākolijīvikausabhakalasuṇādikandā pana",
  "tika-vin05t18:6_8": "yāvajīvikā. Te pāḷiyaṁ ‘‘yāni vā panaññānipi atthi mūlāni bhesajjānī’’ti evaṁ (mahāva.",
  "tika-vin05t18:6_9": "263) mūlabhesajjasaṅgaheneva saṅgahitā.",
  "tika-vin05t18:7_0": "Muḷālakhādanīye padumamuḷālaṁ puṇḍarīkamuḷālaṁ mūlasadisaṁyeva. Erakamuḷālaṁ kandulamuḷālanti",
  "tika-vin05t18:7_1": "evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca",
  "tika-vin05t18:7_2": "pharaṇakamuḷālaṁ yāvakālikaṁ, haliddisiṅgiveramakacicaturassavalliketakatālahintālakuntālanāḷikerapūgarukkhādimuḷālaṁ",
  "tika-vin05t18:7_3": "pana yāvajīvikaṁ. Taṁ sabbampi pāḷiyaṁ ‘‘yāni vā panaññānipi atthi mūlāni bhesajjānī’’ti",
  "tika-vin05t18:7_4": "evaṁ mūlabhesajjasaṅgaheneva saṅgahitaṁ.",
  "tika-vin05t18:8_0": "Matthakakhādanīye tālahintālakuntālaketakanāḷikerapūgarukkhakhajjūrivettaerakakadalīnaṁ",
  "tika-vin05t18:8_1": "kaḷīrasaṅkhātā matthakā, veṇukaḷīro naḷakaḷīro ucchukaḷīro mūlakakaḷīro sāsapakaḷīro",
  "tika-vin05t18:8_2": "satāvarikaḷīro sattannaṁ dhaññānaṁ kaḷīrāti evamādi tesu tesu janapadesu pakatiāhāravasena",
  "tika-vin05t18:8_3": "manussānaṁ khādanīyatthaṁ bhojanīyatthañca pharaṇako rukkhavalliādīnaṁ matthako yāvakāliko,",
  "tika-vin05t18:8_4": "haliddisiṅgiveravacamakacilasuṇānaṁ kaḷīrā, tālahintālakuntālanāḷikerakaḷīrānañca",
  "tika-vin05t18:8_5": "chinditvā pātito jaraṭṭhabundo yāvajīviko.",
  "tika-vin05t18:9_0": "Khandhakhādanīye antopathavīgato sālakalyāṇīkhandho ucchukhandho nīluppalarattuppalakumudasogandhikānaṁ",
  "tika-vin05t18:9_1": "daṇḍakakhandhāti evamādi tesu tesu janapadesu pakatiāhāravasena manussānaṁ khādanīyatthaṁ",
  "tika-vin05t18:9_2": "bhojanīyatthañca pharaṇako khandho yāvakāliko, uppalajātīnaṁ paṇṇadaṇḍako padumajātīnaṁ",
  "tika-vin05t18:9_3": "sabbopi daṇḍako karavindadaṇḍādayo ca avasesasabbakhandhā yāvajīvikā.",
  "tika-vin05t18:10": "Tacakhādanīye ucchutacova eko yāvakāliko, sopi saraso, seso sabbo yāvajīviko. Tesaṁ pana matthakakhandhatacānaṁ tiṇṇampi pāḷiyaṁ kasāvabhesajjena saṅgaho veditabbo. Vuttañhetaṁ –",
  "tika-vin05t18:11_0": "‘‘Anujānāmi, bhikkhave, kasāvāni bhesajjāni nimbakasāvaṁ kuṭajakasāvaṁ paṭolakasāvaṁ",
  "tika-vin05t18:11_1": "phaggavakasāvaṁ nattamālakasāvaṁ, yāni vā panaññānipi atthi kasāvāni bhesajjāni neva",
  "tika-vin05t18:11_2": "khādanīye khādanīyatthaṁ pharanti, na bhojanīye bhojanīyatthaṁ pharantī’’ti (mahāva. 263).",
  "tika-vin05t18:12": "Ettha hi etesampi saṅgaho sijjhati. Vuttakasāvāni ca sabbakappiyānīti veditabbāni.",
  "tika-vin05t18:13_0": "Pattakhādanīye mūlakaṁ khārako caccu tambako taṇḍuleyyako papunnāgo vatthuleyyako",
  "tika-vin05t18:13_1": "vajakali jajjhari sellu siggu kāsamaddako ummācīnamuggo māso rājamāso ṭhapetvā mahānipphāvaṁ",
  "tika-vin05t18:13_2": "avasesanipphāvo aggimantho sunisannako setavaraṇo nāḷikā bhūmiyaṁ jātaloṇīti etesaṁ",
  "tika-vin05t18:13_3": "pattāni, aññāni ca evarūpāni tesu tesu janapadesu pakatiāhāravasena manussānaṁ khādanīyatthañca",
  "tika-vin05t18:13_4": "bhojanīyatthañca pharaṇakāni pattāni ekaṁsena yāvakālikāni , yā panaññā mahānakhapiṭṭhimattapaṇṇā",
  "tika-vin05t18:13_5": "loṇirukkhe ca gacche ca ārohati, tassā pattaṁ yāvajīvikaṁ. Brahmipattañca yāvakālikanti",
  "tika-vin05t18:13_6": "dīpavāsino vadanti. Ambapallavaṁ yāvakālikaṁ, asokapallavaṁ pana yāvajīvikaṁ. Yāni caññāni pāḷiyaṁ –",
  "tika-vin05t18:14_0": "‘‘Anujānāmi, bhikkhave, paṇṇāni bhesajjāni nimbapaṇṇaṁ kuṭajapaṇṇaṁ paṭolapaṇṇaṁ",
  "tika-vin05t18:14_1": "sulasipaṇṇaṁ kappāsapaṇṇaṁ, yāni vā panaññānipi atthi paṇṇāni bhesajjāni neva khādanīye",
  "tika-vin05t18:14_2": "khādanīyatthaṁ pharanti, na bhojanīye bhojanīyatthaṁ pharantī’’ti (mahāva. 263) –",
  "tika-vin05t18:15_0": "Vuttāni, tāni yāvajīvikāni. Na kevalañca paṇṇāni, tesaṁ pupphaphalānipi. Yāvajīvikapaṇṇānaṁ",
  "tika-vin05t18:15_1": "pana phaggavapaṇṇaṁ ajjukapaṇṇaṁ phaṇijjakapaṇṇaṁ tambūlapaṇṇaṁ paduminipaṇṇanti",
  "tika-vin05t18:15_2": "evaṁ gaṇanavasena anto natthi.",
  "tika-vin05t18:16_0": "Pupphakhādanīye mūlakapupphaṁ khārakapupphaṁ caccupupphaṁ tambakapupphaṁ vajakalipupphaṁ",
  "tika-vin05t18:16_1": "jajjharipupphaṁ cūḷanipphāvapupphaṁ mahānipphāvapupphaṁ kaserukapupphaṁ nāḷikeratālaketakānaṁ",
  "tika-vin05t18:16_2": "taruṇapupphāni setavaraṇapupphaṁ siggupupphaṁ uppalapadumajātikānaṁ pupphānaṁ kaṇṇikāmattaṁ",
  "tika-vin05t18:16_3": "agandhipupphaṁ karīrapupphaṁ jīvantī pupphanti evamādi tesu tesu janapadesu pakatiāhāravasena",
  "tika-vin05t18:16_4": "manussānaṁ khādanīyatthaṁ bhojanīyatthañca pharaṇapupphaṁ yāvakālikaṁ, asokabakulakuyyakapunnāgacampakajātikaravīrakaṇikārakundanavamālikamallikādīnaṁ",
  "tika-vin05t18:16_5": "pana pupphaṁ yāvajīvikaṁ, tassa gaṇanāya anto natthi. Pāḷiyaṁ panassa kasāvabhesajjena saṅgaho veditabbo.",
  "tika-vin05t18:17_0": "Phalakhādanīye panasalabujatālanāḷikeraambajambuambāṭakatintiṇikamātuluṅgakapitthalābukumbhaṇḍapussaphalatimbarūsakatipusavātiṅgaṇacocamocamadhukādīnaṁ",
  "tika-vin05t18:17_1": "phalāni, yāni loke tesu tesu janapadesu pakatiāhāravasena manussānaṁ khādanīyatthaṁ",
  "tika-vin05t18:17_2": "bhojanīyatthañca pharanti, sabbāni tāni yāvakālikāni, nāmagaṇanavasena tesaṁ na sakkā",
  "tika-vin05t18:17_3": "pariyantaṁ dassetuṁ. Yāni pana pāḷiyaṁ –",
  "tika-vin05t18:18_0": "‘‘Anujānāmi, bhikkhave, phalāni bhesajjāni bilaṅgaṁ pippaliṁ marīcaṁ harītakaṁ vibhītakaṁ",
  "tika-vin05t18:18_1": "āmalakaṁ goṭṭhaphalaṁ, yāni vā panaññānipi atthi phalāni bhesajjāni neva khādanīye",
  "tika-vin05t18:18_2": "khādanīyatthaṁ pharanti, na bhojanīye bhojanīyatthaṁ pharantī’’ti (mahāva. 263) –",
  "tika-vin05t18:19": "Vuttāni , tāni yāvajīvikāni. Tesampi aparipakkāni acchivabimbavaraṇaketakakāsmarīādīnaṁ phalāni jātiphalaṁ kaṭukaphalaṁ eḷā takkolanti evaṁ nāmavasena na sakkā pariyantaṁ dassetuṁ.",
  "tika-vin05t18:20_0": "Aṭṭhikhādanīye labujaṭṭhi panasaṭṭhi ambāṭakaṭṭhi sālaṭṭhi khajjūrīketakatimbarūsakānaṁ",
  "tika-vin05t18:20_1": "taruṇaphalaṭṭhi tintiṇikaṭṭhi bimbaphalaṭṭhi uppalapadumajātīnaṁ pokkharaṭṭhīti evamādīni",
  "tika-vin05t18:20_2": "tesu tesu janapadesu manussānaṁ pakatiāhāravasena khādanīyatthaṁ bhojanīyatthañca",
  "tika-vin05t18:20_3": "pharaṇakāni aṭṭhīni yāvakālikāni, madhukaṭṭhi punnāgaṭṭhi harītakādīnaṁ aṭṭhīni siddhatthakaṭṭhi",
  "tika-vin05t18:20_4": "rājikaṭṭhīti evamādīni aṭṭhīni yāvajīvikāni. Tesaṁ pāḷiyaṁ phalabhesajjeneva saṅgaho veditabbo.",
  "tika-vin05t18:21_0": "Piṭṭhakhādanīye sattannaṁ tāva dhaññānaṁ dhaññānulomānaṁ aparaṇṇānañca piṭṭhaṁ panasapiṭṭhaṁ",
  "tika-vin05t18:21_1": "labujapiṭṭhaṁ ambāṭakapiṭṭhaṁ sālapiṭṭhaṁ dhotakatālapiṭṭhaṁ khīravallipiṭṭhañcāti",
  "tika-vin05t18:21_2": "evamādīni tesu tesu janapadesu pakatiāhāravasena manussānaṁ khādanīyatthaṁ bhojanīyatthañca",
  "tika-vin05t18:21_3": "pharaṇakāni piṭṭhāni yāvakālikāni, adhotakaṁ tālapiṭṭhaṁ khīravallipiṭṭhaṁ assagandhādipiṭṭhāni",
  "tika-vin05t18:21_4": "ca yāvajīvikāni. Tesaṁ pāḷiyaṁ kasāvehi mūlaphalehi ca saṅgaho veditabbo.",
  "tika-vin05t18:22": "Niyyāsakhādanīye – eko ucchuniyyāsova sattāhakāliko, sesā –",
  "tika-vin05t18:23": "‘‘Anujānāmi, bhikkhave, jatūni bhesajjāni hiṅguṁ hiṅgujatuṁ hiṅgusipāṭikaṁ takaṁ takapattiṁ takapaṇṇiṁ sajjulasaṁ, yāni vā panaññānipi atthi jatūni bhesajjānī’’ti (mahāva. 263) –",
  "tika-vin05t18:24_0": "Evaṁ pāḷiyaṁ vuttā niyyāsā yāvajīvikā. Tattha yevāpanakavasena saṅgahitānaṁ ambaniyyāso",
  "tika-vin05t18:24_1": "kaṇikāraniyyāsoti evaṁ nāmavasena na sakkā pariyantaṁ dassetuṁ. Evaṁ imesu mūlakhādanīyādīsu",
  "tika-vin05t18:24_2": "yaṁ kiñci yāvakālikaṁ, sabbampi imasmiṁ atthe avasesaṁ khādanīyaṁ nāmāti saṅgahitaṁ.",
  "tika-vin05t18:25_0": "91. Yāmakālikesu pana aṭṭha pānāni nāma ambapānaṁ jambupānaṁ cocapānaṁ mocapānaṁ",
  "tika-vin05t18:25_1": "madhukapānaṁ muddikapānaṁ sālūkapānaṁ phārusakapānanti imāni aṭṭha pānāni. Tattha",
  "tika-vin05t18:25_2": "(mahāva. aṭṭha. 300) ambapānanti āmehi vā pakkehi vā ambehi katapānaṁ. Tattha āmehi",
  "tika-vin05t18:25_3": "karontena ambataruṇāni bhinditvā udake pakkhipitvā ātape ādiccapākena pacitvā parissāvetvā",
  "tika-vin05t18:25_4": "tadahupaṭiggahitakehi madhusakkārakappūrādīhi yojetvā kātabbaṁ, evaṁ kataṁ purebhattameva",
  "tika-vin05t18:25_5": "kappati. Anupasampannehi kataṁ labhitvā pana purebhattaṁ paṭiggahitaṁ purebhattaṁ",
  "tika-vin05t18:25_6": "sāmisaparibhogenapi vaṭṭati, pacchābhattaṁ nirāmisaparibhogena yāva aruṇuggamanā",
  "tika-vin05t18:25_7": "vaṭṭati. Esa nayo sabbapānesu. Jambupānanti jambuphalehi katapānaṁ. Cocapānanti aṭṭhikakadaliphalehi",
  "tika-vin05t18:25_8": "katapānaṁ. Mocapānanti anaṭṭhikehi kadaliphalehi katapānaṁ. Madhukapānanti madhukānaṁ",
  "tika-vin05t18:25_9": "jātirasena katapānaṁ. Taṁ pana udakasambhinnaṁ vaṭṭati, suddhaṁ na vaṭṭati. Muddikapānanti",
  "tika-vin05t18:25_10": "muddikā udake madditvā ambapānaṁ viya katapānaṁ. Sālūkapānanti rattuppalanīluppalādīnaṁ",
  "tika-vin05t18:25_11": "sālūke madditvā katapānaṁ. Phārusakapānanti phārusakaphalehi ambapānaṁ viya katapānaṁ.",
  "tika-vin05t18:25_12": "Imāni aṭṭha pānāni sītānipi ādiccapākānipi vaṭṭanti, aggipākāni na vaṭṭanti.",
  "tika-vin05t18:26_0": "Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagaakāneva.",
  "tika-vin05t18:26_1": "Tāni kiñcāpi pāḷiyaṁ na vuttāni, atha kho kappiyaṁ anulomenti, tasmā kappanti. ‘‘Anujānāmi,",
  "tika-vin05t18:26_2": "bhikkhave, sabbaṁ phalarasaṁ ṭhapetvā dhaññaphalarasa’’nti (mahāva. aṭṭha. 300) vuttattā",
  "tika-vin05t18:26_3": "ṭhapetvā sānulomadhaññaphalarasaṁ aññaṁ phalapānaṁ nāma akappiyaṁ natthi, sabbaṁ",
  "tika-vin05t18:26_4": "yāmakālikameva. Tattha sānulomadhaññaphalaraso nāma sattannañceva dhaññānaṁ tālanāḷikerapanasalabujaalābukumbhaṇḍapussaphalatipusaeḷālukāti",
  "tika-vin05t18:26_5": "navannañca mahāphalānaṁ sabbesañca pubbaṇṇāparaṇṇānaṁ anulomadhaññānaṁ raso yāvakāliko,",
  "tika-vin05t18:26_6": "tasmā pacchābhattaṁ na vaṭṭati. ‘‘Anujānāmi, bhikkhave, sabbaṁ pattarasaṁ ṭhapetvā",
  "tika-vin05t18:26_7": "ḍākarasa’’nti (mahāva. 300) vuttattā pakkaḍākarasaṁ ṭhapetvā yāvakālikapattānampi",
  "tika-vin05t18:26_8": "sītodakena madditvā kataraso vā ādiccapāko vā vaṭṭati. ‘‘Anujānāmi, bhikkhave, sabbaṁ",
  "tika-vin05t18:26_9": "puppharasaṁ ṭhapetvā madhukapuppharasa’’nti vuttattā madhukapuppharasaṁ ṭhapetvā",
  "tika-vin05t18:26_10": "sabbopi puppharaso vaṭṭati.",
  "tika-vin05t18:27_0": "92. Sattāhakālikaṁ nāma sappi navanītaṁ telaṁ madhu phāṇitanti imāni pañca bhesajjāni.",
  "tika-vin05t18:27_1": "Tattha sappi nāma gosappi vā ajikāsappi vā mahiṁsasappi vā yesaṁ maṁsaṁ kappati,",
  "tika-vin05t18:27_2": "tesaṁ sappi. Navanītaṁ nāma tesaṁyeva navanītaṁ. Telaṁ nāma tilatelaṁ sāsapatelaṁ",
  "tika-vin05t18:27_3": "madhukatelaṁ eraṇḍatelaṁ vasātelaṁ. Madhu nāma makkhikāmadhu. Phāṇitaṁ nāma ucchumhā",
  "tika-vin05t18:27_4": "nibbattaṁ (paci. 260). Yāvajīvikaṁ pana heṭṭhā yāvakālike mūlakhādanīyādīsu vuttanayeneva veditabbaṁ.",
  "tika-vin05t18:28_0": "93. Tattha (pāci. aṭṭha. 256) aruṇodaye paṭiggahitaṁ yāvakālikaṁ satakkhattumpi nidahitvā",
  "tika-vin05t18:28_1": "yāva kālo nātikkamati, tāva paribhuñjituṁ vaṭṭati, yāmakālikaṁ ekaṁ ahorattaṁ, sattāhakālikaṁ",
  "tika-vin05t18:28_2": "sattarattaṁ, itaraṁ sati paccaye yāvajīvampi paribhuñjituṁ vaṭṭati. Paṭiggahetvā",
  "tika-vin05t18:28_3": "ekarattaṁ vītināmitaṁ pana yaṁ kiñci yāvakālikaṁ vā yāmakālikaṁ vā ajjhoharitukāmatāya",
  "tika-vin05t18:28_4": "gaṇhantassa paṭiggahaṇe tāva dukkaṭaṁ, ajjhoharato pana ekamekasmiṁ ajjhohāre sannidhipaccayā",
  "tika-vin05t18:28_5": "pācittiyaṁ. Sacepi patto duddhoto hoti, yaṁ aṅguliyā ghaṁsantassa lekhā paññāyati,",
  "tika-vin05t18:28_6": "gaṇṭhikapattassa vā gaṇṭhikantare sneho paviṭṭho hoti, so uṇhe otāpentassa paggharati,",
  "tika-vin05t18:28_7": "uṇhayāguyā vā gahitāya sandissati, tādise pattepi punadivase bhuñjantassa pācittiyaṁ,",
  "tika-vin05t18:28_8": "tasmā pattaṁ dhovitvā puna tattha acchodakaṁ vā āsiñcitvā aṅguliyā vā ghaṁsitvā nisnehabhāvo",
  "tika-vin05t18:28_9": "jānitabbo. Sace hi udake vā snehabhāvo, patte vā aṅgulilekhā paññāyati, duddhoto",
  "tika-vin05t18:28_10": "hoti, telavaṇṇapatte pana aṅgulilekhā paññāyati, sā abbohārikā. Yampi bhikkhū nirapekkhā",
  "tika-vin05t18:28_11": "sāmaṇerānaṁ pariccajanti, tañce sāmaṇerā nidahitvā denti, sabbaṁ vaṭṭati. Sayaṁ paṭiggahetvā",
  "tika-vin05t18:28_12": "apariccattameva hi dutiyadivase na vaṭṭati. Tato hi ekasitthampi ajjhoharato pācittiyameva.",
  "tika-vin05t18:28_13": "Akappiyamaṁsesu manussamaṁse thullaccayena saddhiṁ pācittiyaṁ, avasesesu dukkaṭena saddhiṁ.",
  "tika-vin05t18:29_0": "Yāmakālikaṁ sati paccaye ajjhoharato pācittiyaṁ, āhāratthāya ajjhoharato dukkaṭena",
  "tika-vin05t18:29_1": "saddhiṁ pācittiyaṁ. Sace pavārito hutvā anatirittakataṁ ajjhoharati, pakatiāmise",
  "tika-vin05t18:29_2": "dve pācittiyāni, manussamaṁse thullaccayena saddhiṁ dve, sesaakappiyamaṁse dukkaṭena",
  "tika-vin05t18:29_3": "saddhiṁ. Yāmakālikaṁ sati paccaye sāmisena mukhena ajjhoharato dve, nirāmisena ekameva.",
  "tika-vin05t18:29_4": "Āhāratthāya ajjhoharato vikappadvayepi dukkaṭaṁ vaḍḍhati. Sace vikāle ajjhoharati,",
  "tika-vin05t18:29_5": "pakatibhojane sannidhipaccayā ca vikālabhojanapaccayā ca dve pācittiyāni, akappiyamaṁse",
  "tika-vin05t18:29_6": "thullaccayaṁ dukkaṭañca vaḍḍhati. Yāmakālike vikālapaccayā anāpatti. Anatirittapaccayā",
  "tika-vin05t18:29_7": "pana vikāle sabbavikappesu anāpatti.",
  "tika-vin05t18:30_0": "Sattāhakālikaṁ pana yāvajīvikañca āhāratthāya paṭiggaṇhato paṭiggaṇhanapaccayā tāva",
  "tika-vin05t18:30_1": "dukkaṭaṁ, ajjhoharato pana sace nirāmisaṁ hoti, ajjhohāre dukkaṭaṁ. Atha āmisasaṁsaṭṭhaṁ",
  "tika-vin05t18:30_2": "paṭiggahetvā ṭhapitaṁ hoti, yathāvatthukaṁ pācittiyameva.",
  "tika-vin05t18:31_0": "94. Sattāhakālikesu pana sappiādīsu ayaṁ vinicchayo (pārā. aṭṭha. 2.622) – sappi",
  "tika-vin05t18:31_1": "tāva purebhattaṁ paṭiggahitaṁ tadahupurebhattaṁ sāmisampi nirāmisampi paribhuñjituṁ",
  "tika-vin05t18:31_2": "vaṭṭati, pacchābhattato paṭṭhāya sattāhaṁ nirāmisaṁ paribhuñjitabbaṁ. Sattāhātikkame",
  "tika-vin05t18:31_3": "sace ekabhājane ṭhapitaṁ, ekaṁ nissaggiyaṁ. Sace bahūsu, vatthugaṇanāya nissaggiyāni.",
  "tika-vin05t18:31_4": "Pacchābhattaṁ paṭiggahitaṁ nirāmisameva vaṭṭati, purebhattaṁ vā pacchābhattaṁ vā",
  "tika-vin05t18:31_5": "uggahitakaṁ katvā nikkhittaṁ ajjhoharituṁ na vaṭṭati, abbhañjanādīsu upanetabbaṁ.",
  "tika-vin05t18:31_6": "Sattāhātikkamepi anāpatti anajjhoharaṇīyataṁ āpannattā. Sace anupasampanno purebhattaṁ",
  "tika-vin05t18:31_7": "paṭiggahitanavanītena sappiṁ katvā deti, purebhattaṁ sāmisampi vaṭṭati, sace sayaṁ",
  "tika-vin05t18:31_8": "karoti, sattāhampi nirāmisameva vaṭṭati. Pacchābhattaṁ paṭiggahitanavanītena yena",
  "tika-vin05t18:31_9": "kenaci katasappi sattāhampi nirāmisameva vaṭṭati, uggahitakena kate pubbe vuttasuddhasappinayeneva",
  "tika-vin05t18:31_10": "vinicchayo veditabbo. Purebhattaṁ paṭiggahitakhīrena vā dadhinā vā katasappi anupasampannena",
  "tika-vin05t18:31_11": "kataṁ sāmisampi tadahupurebhattaṁ vaṭṭati, sayaṁkataṁ nirāmisameva vaṭṭati.",
  "tika-vin05t18:32_0": "95.Navanītaṁ tāpentassa hi sāmaṁpāko na hoti, sāmaṁpakkena pana tena saddhiṁ āmisaṁ",
  "tika-vin05t18:32_1": "na vaṭṭati, pacchābhattato paṭṭhāya ca na vaṭṭatiyeva. Sattāhātikkamepi anāpatti",
  "tika-vin05t18:32_2": "savatthukassa paṭiggahitattā. Pacchābhattaṁ paṭiggahitakehi kataṁ pana abbhañjanādīsu",
  "tika-vin05t18:32_3": "upanetabbaṁ. Purebhattampi ca uggahitakehi kataṁ, ubhayesampi sattāhātikkame anāpatti.",
  "tika-vin05t18:32_4": "Esa nayo akappiyamaṁsasappimhi. Ayaṁ pana viseso – yattha pāḷiyaṁ āgatasappinā nissaggiyaṁ,",
  "tika-vin05t18:32_5": "tattha iminā dukkaṭaṁ. Andhakaṭṭhakathāyaṁ kāraṇapatirūpakaṁ vatvā manussasappi ca",
  "tika-vin05t18:32_6": "navanītañca paṭikkhittaṁ, taṁ duppaṭikkhittaṁ sabbaaṭṭhakathāsu anuññātattā. Parato",
  "tika-vin05t18:32_7": "cassa vinicchayopi āgacchissati. Pāḷiyaṁ āgatanavanītampi purebhattaṁ paṭiggahitaṁ",
  "tika-vin05t18:32_8": "tadahupurebhattaṁ sāmisampi vaṭṭati, pacchābhattato paṭṭhāya nirāmisameva. Sattāhātikkame",
  "tika-vin05t18:32_9": "nānābhājanesu ṭhapite bhājanagaṇanāya, ekabhājanepi amissetvā piṇḍapiṇḍavasena ṭhapite",
  "tika-vin05t18:32_10": "piṇḍagaṇanāya nissaggiyāni. Pacchābhattaṁ paṭiggahitaṁ sappinayena veditabbaṁ. Ettha",
  "tika-vin05t18:32_11": "pana dadhiguḷikāyopi takkabindūnipi honti, tasmā dhotaṁ vaṭṭatīti upaḍḍhattherā āhaṁsu.",
  "tika-vin05t18:32_12": "Mahāsivatthero pana ‘‘bhagavatā anuññātakālato paṭṭhāya takkato uddhaṭamattameva",
  "tika-vin05t18:32_13": "khādiṁsū’’ti āha. Tasmā navanītaṁ paribhuñjantena dhovitvā dadhitakkamakkhikākipillikādīni",
  "tika-vin05t18:32_14": "apanetvā paribhuñjitabbaṁ. Pacitvā sappiṁ katvā paribhuñjitukāmena adhotampi paribhuñjituṁ",
  "tika-vin05t18:32_15": "vaṭṭati. Yaṁ tattha dadhigataṁ vā takkagataṁ vā, taṁ khayaṁ gamissati. Ettāvatā hi",
  "tika-vin05t18:32_16": "savatthukapaṭiggahitaṁ nāma na hotīti ayamettha adhippāyo. Āmisena saddhiṁ pakkattā",
  "tika-vin05t18:32_17": "pana tasmimpi kukkuccāyanti kukkuccakā. Idāni uggahetvā ṭhapitanavanīte ca purebhattaṁ",
  "tika-vin05t18:32_18": "khīradadhīni paṭiggahetvā katanavanīte ca pacchābhattaṁ tāni paṭiggahetvā katanavanīte",
  "tika-vin05t18:32_19": "ca uggahitakehi katanavanīte ca akappiyamaṁsanavanīte ca sabbo āpattānāpattiparibhogāparibhoganayo",
  "tika-vin05t18:32_20": "sappimhi vuttakkameneva gahetabbo. Telabhikkhāya paviṭṭhānaṁ pana bhikkhūnaṁ tattheva",
  "tika-vin05t18:32_21": "sappimpi navanītampi pakkatelampi apakkatelampi ākiranti. Tattha takkadadhibindūnipi",
  "tika-vin05t18:32_22": "bhattasitthānipi taṇḍulakaṇāpi makkhikādayopi honti, ādiccapākaṁ katvā parissāvetvā",
  "tika-vin05t18:32_23": "gahitaṁ sattāhakālikaṁ hoti. Paṭiggahetvā ca ṭhapitabhesajjehi saddhiṁ pacitvā natthupānampi",
  "tika-vin05t18:32_24": "kātuṁ vaṭṭati. Sace vaddalisamaye lajjī sāmaṇero yathā tattha patitataṇḍulakaṇādayo",
  "tika-vin05t18:32_25": "na paccanti, evaṁ aggimhi vilīyāpetvā parissāvetvā puna pacitvā deti, purimanayeneva sattāhaṁ vaṭṭati.",
  "tika-vin05t18:33_0": "96.Telesu tilatelaṁ tāva purebhattaṁ paṭiggahitaṁ purebhattaṁ sāmisampi vaṭṭati,",
  "tika-vin05t18:33_1": "pacchābhattato paṭṭhāya nirāmisameva vaṭṭati. Sattāhātikkame tassa bhājanagaṇanāya",
  "tika-vin05t18:33_2": "nissaggiyabhāvo veditabbo. Pacchābhattaṁ paṭiggahitaṁ sattāhaṁ nirāmisameva vaṭṭati,",
  "tika-vin05t18:33_3": "uggahitakaṁ katvā nikkhittaṁ ajjhoharituṁ na vaṭṭati, sīsamakkhanādīsu upanetabbaṁ,",
  "tika-vin05t18:33_4": "sattāhātikkamepi anāpatti. Purebhattaṁ tile paṭiggahetvā katatelaṁ purebhattaṁ sāmisampi",
  "tika-vin05t18:33_5": "vaṭṭati, pacchābhattato paṭṭhāya anajjhoharaṇīyaṁ hoti, sīsamakkhanādīsu upanetabbaṁ,",
  "tika-vin05t18:33_6": "sattāhātikkamepi anāpatti. Pacchābhattaṁ tile paṭiggahetvā katatelaṁ anajjhoharaṇīyameva",
  "tika-vin05t18:33_7": "savatthukapaṭiggahitattā. Sattāhātikkamepi anāpatti, sīsamakkhanādīsu upanetabbaṁ.",
  "tika-vin05t18:33_8": "Purebhattaṁ vā pacchābhattaṁ vā uggahitakatilehi katatelepi eseva nayo. Purebhattaṁ",
  "tika-vin05t18:33_9": "paṭiggahitatile bhajjitvā vā tilapiṭṭhaṁ vā sedetvā uṇhodakena vā temetvā katatelaṁ",
  "tika-vin05t18:33_10": "sace anupasampannena kataṁ, purebhattaṁ sāmisampi vaṭṭati, attanā kataṁ nibbaṭṭitattā",
  "tika-vin05t18:33_11": "purebhattaṁ nirāmisaṁ vaṭṭati, sāmaṁpakkattā sāmisaṁ na vaṭṭati. Savatthukapaṭiggahitattā",
  "tika-vin05t18:33_12": "pana pacchābhattato paṭṭhāya ubhayampi anajjhoharaṇīyaṁ, sīsamakkhanādīsu upanetabbaṁ,",
  "tika-vin05t18:33_13": "sattāhātikkamepi anāpatti. Yadi pana appaṁ uṇhodakaṁ hoti abbhukkiraṇamattaṁ, abbohārikaṁ",
  "tika-vin05t18:33_14": "hoti sāmaṁpākagaṇanaṁ na gacchati. Sāsapatelādīsupi avatthukapaṭiggahitesu avatthukatilatele",
  "tika-vin05t18:33_15": "vuttasadisova vinicchayo.",
  "tika-vin05t18:34_0": "Sace pana purebhattaṁ paṭiggahitānaṁ sāsapādīnaṁ cuṇṇehi ādiccapākena sakkā telaṁ",
  "tika-vin05t18:34_1": "kātuṁ, taṁ purebhattaṁ sāmisampi vaṭṭati, pacchābhattato paṭṭhāya nirāmisameva vaṭṭati,",
  "tika-vin05t18:34_2": "sattāhātikkame nissaggiyaṁ. Yasmā pana sāsapamadhukacuṇṇāni sedetvā eraṇḍakaṭṭhīni",
  "tika-vin05t18:34_3": "ca bhajjitvā eva telaṁ karonti, tasmā etesaṁ telaṁ anupasampannehi kataṁ purebhattaṁ",
  "tika-vin05t18:34_4": "sāmisampi vaṭṭati, vatthūnaṁ yāvajīvikattā pana savatthukapaṭiggahaṇe doso natthi.",
  "tika-vin05t18:34_5": "Attanā kataṁ sattāhaṁ nirāmisaparibhogeneva paribhuñjitabbaṁ. Uggahitakehi kataṁ",
  "tika-vin05t18:34_6": "anajjhoharaṇīyaṁ, bāhiraparibhoge vaṭṭati, sattāhātikkamepi anāpatti. Telakaraṇatthāya",
  "tika-vin05t18:34_7": "sāsapamadhukaeraṇḍakaṭṭhīni paṭiggahetvā katatelaṁ sattāhakālikaṁ, dutiyadivase kataṁ",
  "tika-vin05t18:34_8": "chāhaṁ vaṭṭati, tatiyadivase kataṁ pañcāhaṁ vaṭṭati, catuttha, pañcama, chaṭṭha,",
  "tika-vin05t18:34_9": "sattamadivase kataṁ tadaheva vaṭṭati. Sace yāva aruṇassa uggamanā tiṭṭhati, nissaggiyaṁ,",
  "tika-vin05t18:34_10": "aṭṭhamadivase kataṁ anajjhoharaṇīyaṁ, anissaggiyattā pana bāhiraparibhoge vaṭṭati.",
  "tika-vin05t18:34_11": "Sacepi na karoti, telatthāya gahitasāsapādīnaṁ sattāhātikkame dukkaṭameva. Pāḷiyaṁ",
  "tika-vin05t18:34_12": "pana anāgatāni aññānipi nāḷikeranimbakosambakaramandādīnaṁ telāni atthi, tāni paṭiggahetvā",
  "tika-vin05t18:34_13": "sattāhaṁ atikkāmayato dukkaṭaṁ hoti. Ayametesu viseso – sesaṁ yāvakālikavatthuṁ yāvajīvikavatthuñca",
  "tika-vin05t18:34_14": "sallakkhetvā sāmaṁpākasavatthukapurebhattapacchābhattapaṭiggahitauggahitavatthuvidhānaṁ",
  "tika-vin05t18:34_15": "sabbaṁ vuttanayeneva veditabbaṁ.",
  "tika-vin05t18:35_0": "Vasātelaṁ nāma ‘‘anujānāmi, bhikkhave, pañca vasāni acchavasaṁ macchavasaṁ susukāvasaṁ",
  "tika-vin05t18:35_1": "sūkaravasaṁ gadrabhavasa’’nti (mahāva. 262) evaṁ anuññātavasānaṁ telaṁ. Ettha ca",
  "tika-vin05t18:35_2": "‘‘acchavasa’’nti vacanena ṭhapetvā manussavasaṁ sabbesaṁ akappiyamaṁsānaṁ vasā anuññātā.",
  "tika-vin05t18:35_3": "Macchaggahaṇena ca susukāpi gahitā honti, vāḷamacchattā pana visuṁ vuttaṁ. Macchādiggahaṇena",
  "tika-vin05t18:35_4": "cettha sabbesampi kappiyamaṁsānaṁ vasā anuññātā. Maṁsesu hi dasa manussahatthiassasunakhaahisīhabyagghadīpiacchataracchānaṁ",
  "tika-vin05t18:35_5": "maṁsāni akappiyāni, vasāsu ekā manussavasā. Khīrādīsu akappiyaṁ nāma natthi. Anupasampannehi",
  "tika-vin05t18:35_6": "kataṁ nibbaṭṭitaṁ vasātelaṁ purebhattaṁ paṭiggahitaṁ purebhattaṁ sāmisampi vaṭṭati,",
  "tika-vin05t18:35_7": "pacchābhattato paṭṭhāya sattāhaṁ nirāmisameva vaṭṭati. Yaṁ pana tattha sukhumarajasadisaṁ",
  "tika-vin05t18:35_8": "maṁsaṁ vā nhāru vā aṭṭhi vā lohitaṁ vā hoti, taṁ abbohārikaṁ. Sace pana vasaṁ paṭiggahetvā",
  "tika-vin05t18:35_9": "sayaṁ karoti, purebhattaṁ paṭiggahetvā pacitvā parissāvetvā sattāhaṁ nirāmisaparibhogena",
  "tika-vin05t18:35_10": "paribhuñjitabbaṁ. Nirāmisaparibhogañhi sandhāya idaṁ vuttaṁ ‘‘kāle paṭiggahitaṁ kāle",
  "tika-vin05t18:35_11": "nippakkaṁ kāle saṁsaṭṭhaṁ telaparibhogena paribhuñjitu’’nti (mahāva. 262). Tatrāpi",
  "tika-vin05t18:35_12": "abbohārikaṁ abbohārikameva, pacchābhattaṁ pana paṭiggahetuṁ vā kātuṁ vā na vaṭṭatiyeva. Vuttañhetaṁ –",
  "tika-vin05t18:36_0": "‘‘Vikāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, taṁ ce paribhuñjeyya,",
  "tika-vin05t18:36_1": "āpatti tiṇṇaṁ dukkaṭānaṁ. Kāle ce, bhikkhave, paṭiggahitaṁ vikāle nippakkaṁ vikāle",
  "tika-vin05t18:36_2": "saṁsaṭṭhaṁ, taṁ ce paribhuñjeyya, āpatti dvinnaṁ dukkaṭānaṁ. Kāle ce, bhikkhave,",
  "tika-vin05t18:36_3": "paṭiggahitaṁ kāle nippakkaṁ vikāle saṁsaṭṭhaṁ, taṁ ce paribhuñjeyya, āpatti dukkaṭassa",
  "tika-vin05t18:36_4": ". Kāle ce, bhikkhave, paṭiggahitaṁ kāle nippakkaṁ kāle saṁsaṭṭhaṁ, taṁ ce paribhuñjeyya,",
  "tika-vin05t18:36_5": "anāpattī’’ti (mahāva. 262).",
  "tika-vin05t18:37_0": "Upatissattheraṁ pana antevāsikā pucchiṁsu ‘‘bhante, sappinavanītavasāni ekato pacitvā",
  "tika-vin05t18:37_1": "nibbaṭṭitāni vaṭṭanti, na vaṭṭantī’’ti? ‘‘Na vaṭṭanti, āvuso’’ti. Thero kirettha",
  "tika-vin05t18:37_2": "pakkatelakasaṭe viya kukkuccāyati. Tato naṁ uttari pucchiṁsu ‘‘bhante, navanīte dadhiguḷikā",
  "tika-vin05t18:37_3": "vā takkabindu vā hoti, etaṁ vaṭṭatī’’ti? ‘‘Etampi, āvuso, na vaṭṭatī’’ti. Tato naṁ",
  "tika-vin05t18:37_4": "āhaṁsu ‘‘bhante, ekato pacitvā ekato saṁsaṭṭhāni tejavantāni honti, rogaṁ niggaṇhantī’’ti.",
  "tika-vin05t18:37_5": "‘‘Sādhāvuso’’ti thero sampaṭicchi. Mahāsumatthero panāha ‘‘kappiyamaṁsavasāva sāmisaparibhoge",
  "tika-vin05t18:37_6": "vaṭṭati, itarā nirāmisaparibhoge vaṭṭatī’’ti. Mahāpadumatthero pana ‘‘idaṁ ki’’nti",
  "tika-vin05t18:37_7": "paṭikkhipitvā ‘‘nanu vātābādhikā bhikkhū pañcamūlakasāvayāguyaṁ acchasūkaratelādīni",
  "tika-vin05t18:37_8": "pakkhipitvā yāguṁ pivanti, sā tejussadattā rogaṁ niggaṇhātī’’ti vatvā ‘‘vaṭṭatī’’ti āha.",
  "tika-vin05t18:38_0": "97.Madhu nāma madhukarīhi madhumakkhikāhi khuddakamakkhikāhi bhamaramakkhikāhi ca",
  "tika-vin05t18:38_1": "kataṁ madhu. Taṁ purebhattaṁ paṭiggahitaṁ purebhattaṁ sāmisaparibhogampi vaṭṭati,",
  "tika-vin05t18:38_2": "pacchābhattato paṭṭhāya sattāhaṁ nirāmisaparibhogameva vaṭṭati, sattāhātikkame nissaggiyaṁ.",
  "tika-vin05t18:38_3": "Sace silesasadisaṁ mahāmadhuṁ khaṇḍaṁ katvā ṭhapitaṁ, itaraṁ vā nānābhājanesu, vatthugaṇanāya",
  "tika-vin05t18:38_4": "nissaggiyāni. Sace ekameva khaṇḍaṁ, ekabhājane vā itaraṁ, ekameva nissaggiyaṁ. Uggahitakaṁ",
  "tika-vin05t18:38_5": "vuttanayeneva veditabbaṁ, arumakkhanādīsu upanetabbaṁ. Madhupaṭalaṁ vā madhusitthakaṁ",
  "tika-vin05t18:38_6": "vā sace madhunā amakkhitaṁ parisuddhaṁ, yāvajīvikaṁ, madhumakkhitaṁ pana madhugatikameva.",
  "tika-vin05t18:38_7": "Cīrikā nāma sapakkhā dīghamakkhikā tumbaḷanāmikā ca aṭṭhipakkhikā kāḷamahābhamarā",
  "tika-vin05t18:38_8": "honti, tesaṁ āsayesu niyyāsasadisaṁ madhu hoti, taṁ yāvajīvikaṁ.",
  "tika-vin05t18:39_0": "98.Phāṇitaṁ nāma ucchurasaṁ upādāya apakkā vā avatthukapakkā vā sabbāpi avatthukā",
  "tika-vin05t18:39_1": "ucchuvikati. Taṁ phāṇitaṁ purebhattaṁ paṭiggahitaṁ purebhattaṁ sāmisampi vaṭṭati,",
  "tika-vin05t18:39_2": "pacchābhattato paṭṭhāya sattāhaṁ nirāmisameva vaṭṭati, sattāhātikkame vatthugaṇanāya",
  "tika-vin05t18:39_3": "nissaggiyaṁ. Bahū piṇḍā cuṇṇe katvā ekabhājane pakkhittā honti ghanasannivesā, ekameva",
  "tika-vin05t18:39_4": "nissaggiyaṁ. Uggahitakaṁ vuttanayeneva veditabbaṁ, gharadhūpanādīsu upanetabbaṁ.",
  "tika-vin05t18:39_5": "Purebhattaṁ paṭiggahitena aparissāvitaucchurasena kataphāṇitaṁ sace anupasampannena",
  "tika-vin05t18:39_6": "kataṁ, sāmisampi vaṭṭati, sayaṁkataṁ nirāmisameva vaṭṭati, pacchābhattato paṭṭhāya",
  "tika-vin05t18:39_7": "pana savatthukapaṭiggahitattā anajjhoharaṇīyaṁ, sattāhātikkamepi anāpatti. Pacchābhattaṁ",
  "tika-vin05t18:39_8": "aparissāvitapaṭiggahitena katampi anajjhoharaṇīyameva, sattāhātikkamepi anāpatti.",
  "tika-vin05t18:39_9": "Esa nayo ucchuṁ paṭiggahetvā kataphāṇitepi. Purebhattaṁ pana parissāvitapaṭiggahitena",
  "tika-vin05t18:39_10": "kataṁ sace anupasampannena kataṁ, purebhattaṁ sāmisampi vaṭṭati, pacchābhattato paṭṭhāya",
  "tika-vin05t18:39_11": "sattāhaṁ nirāmisameva. Sayaṁkataṁ purebhattampi nirāmisameva, pacchābhattaṁ parissāvitapaṭiggahitena",
  "tika-vin05t18:39_12": "kataṁ pana nirāmisameva sattāhaṁ vaṭṭati. Uggahitakataṁ vuttanayameva. ‘‘Jhāmaucchuphāṇitaṁ",
  "tika-vin05t18:39_13": "vā koṭṭitaucchuphāṇitaṁ vā purebhattameva vaṭṭatī’’ti mahāaṭṭhakathāyaṁ vuttaṁ. Mahāpaccariyaṁ",
  "tika-vin05t18:39_14": "pana ‘‘etaṁ savatthukapakkaṁ vaṭṭati, no vaṭṭatī’’ti pucchaṁ katvā ‘‘ucchuphāṇitaṁ",
  "tika-vin05t18:39_15": "pacchābhattaṁ no vaṭṭanakaṁ nāma natthī’’ti vuttaṁ, taṁ yuttaṁ. Sītodakena kataṁ",
  "tika-vin05t18:39_16": "madhukapupphaphāṇitaṁ purebhattaṁ sāmisampi vaṭṭati, pacchābhattato paṭṭhāya sattāhaṁ",
  "tika-vin05t18:39_17": "nirāmisameva vaṭṭati, sattāhātikkame vatthugaṇanāya dukkaṭaṁ, khīraṁ pakkhipitvā",
  "tika-vin05t18:39_18": "kataṁ madhukaphāṇitaṁ yāvakālikaṁ. Khaṇḍasakkharaṁ pana khīrajallikaṁ apanetvā sodhenti, tasmā vaṭṭati.",
  "tika-vin05t18:40_0": "99. Madhukapupphaṁ pana purebhattampi allaṁ vaṭṭati. Bhajjitampi vaṭṭati, bhajjitvā",
  "tika-vin05t18:40_1": "tilādīhi missaṁ vā amissaṁ vā katvā koṭṭitaṁ vaṭṭati. Yadi pana taṁ gahetvā merayatthāya",
  "tika-vin05t18:40_2": "yojenti, yojitaṁ bījato paṭṭhāya na vaṭṭati. Kadalīkhajjūrīambalabujapanasaciñcādīnaṁ",
  "tika-vin05t18:40_3": "sabbesaṁ yāvakālikaphalānaṁ phāṇitaṁ yāvakālikameva. Maricapakkehi phāṇitaṁ karonti,",
  "tika-vin05t18:40_4": "taṁ yāvajīvikaṁ. Evaṁ yathāvuttāni sattāhakālikāni sappiādīni pañca ‘‘anujānāmi,",
  "tika-vin05t18:40_5": "bhikkhave, pañca bhesajjānī’’ti (mahāva. 260) bhesajjanāmena anuññātattā bhesajjakiccaṁ",
  "tika-vin05t18:40_6": "karontu vā mā vā, āhāratthaṁ pharituṁ samatthānipi paṭiggahetvā tadahupurebhattaṁ",
  "tika-vin05t18:40_7": "yathāsukhaṁ, pacchābhattato paṭṭhāya sati paccaye vuttanayena sattāhaṁ paribhuñjitabbāni,",
  "tika-vin05t18:40_8": "sattāhātikkame pana bhesajjasikkhāpadena nissaggiyaṁ pācittiyaṁ. Sacepi sāsapamattaṁ",
  "tika-vin05t18:40_9": "hoti, sakiṁ vā aṅguliyā gahetvā jivhāya sāyanamattaṁ, nissajjitabbameva pācittiyañca",
  "tika-vin05t18:40_10": "desetabbaṁ. Nissaṭṭhaṁ paṭilabhitvā na ajjhoharitabbaṁ, na kāyikena paribhogena paribhuñjitabbaṁ",
  "tika-vin05t18:40_11": ", kāyo vā kāye aru vā na makkhetabbaṁ. Tehi makkhitāni kāsāvakattarayaṭṭhiupāhanapādakaṭhalikamañcapīṭhādīnipi",
  "tika-vin05t18:40_12": "aparibhogāni. ‘‘Dvāravātapānakavāṭesupi hatthena gahaṇaṭṭhānaṁ na makkhetabba’’nti",
  "tika-vin05t18:40_13": "mahāpaccariyaṁ vuttaṁ. ‘‘Kasāve pana pakkhipitvā dvāravātapānakavāṭāni makkhetabbānī’’ti",
  "tika-vin05t18:40_14": "mahāaṭṭhakathāyaṁ vuttaṁ. Padīpe vā kāḷavaṇṇe vā upanetuṁ vaṭṭati. Aññena pana bhikkhunā",
  "tika-vin05t18:40_15": "kāyikena paribhogena paribhuñjitabbaṁ, na ajjhoharitabbaṁ. ‘‘Anāpatti antosattāhaṁ",
  "tika-vin05t18:40_16": "adhiṭṭhetī’’ti (pārā. 625) vacanato pana sattāhabbhantare sappiñca telañca vasañca",
  "tika-vin05t18:40_17": "muddhani telaṁ vā abbhañjanaṁ vā madhuṁ arumakkhanaṁ phāṇitaṁ gharadhūpanaṁ adhiṭṭheti",
  "tika-vin05t18:40_18": "anāpatti, neva nissaggiyaṁ hoti. Sace adhiṭṭhitatelaṁ anadhiṭṭhitatelabhājane ākiritukāmo",
  "tika-vin05t18:40_19": "hoti, bhājane ce sukhumaṁ chiddaṁ, paviṭṭhaṁ paviṭṭhaṁ telaṁ purāṇatelena ajjhottharīyati,",
  "tika-vin05t18:40_20": "puna adhiṭṭhātabbaṁ. Atha mahāmukhaṁ hoti, sahasāva bahu telaṁ pavisitvā purāṇatelaṁ",
  "tika-vin05t18:40_21": "ajjhottharati, puna adhiṭṭhānakiccaṁ natthi. Adhiṭṭhitagatikameva hi taṁ hoti. Etena",
  "tika-vin05t18:40_22": "nayena adhiṭṭhitatelabhājane anadhiṭṭhitatelaākiraṇampi veditabbaṁ.",
  "tika-vin05t18:41_0": "Sace pana sattāhātikkantaṁ anupasampannassa pariccajitvā deti, puna tena attano santakaṁ",
  "tika-vin05t18:41_1": "katvā dinnaṁ paribhuñjituṁ vaṭṭati. Sace hi so abhisaṅkharitvā vā anabhisaṅkharitvā",
  "tika-vin05t18:41_2": "vā tassa bhikkhuno natthukammatthaṁ dadeyya, gahetvā natthukammaṁ kātabbaṁ. Sace",
  "tika-vin05t18:41_3": "bālo hoti, dātuṁ na jānāti, aññena bhikkhunā vattabbo ‘‘atthi te sāmaṇera tela’’nti?",
  "tika-vin05t18:41_4": "‘‘Āma, bhante, atthī’’ti. Āhara therassa bhesajjaṁ karissāmāti. Evampi vaṭṭati. Sace",
  "tika-vin05t18:41_5": "dvinnaṁ santakaṁ ekena paṭiggahitaṁ avibhattaṁ hoti, sattāhātikkame dvinnampi anāpatti,",
  "tika-vin05t18:41_6": "paribhuñjituṁ pana na vaṭṭati. Sace yena paṭiggahitaṁ, so itaraṁ bhaṇati ‘‘āvuso,",
  "tika-vin05t18:41_7": "imaṁ telaṁ sattāhamattaṁ paribhuñjituṁ vaṭṭatī’’ti, so ca paribhogaṁ na karoti, kassa",
  "tika-vin05t18:41_8": "āpatti? Na kassaci. Kasmā? Yena paṭiggahitaṁ, tena vissajjitattā, itarassa appaṭiggahitattā.",
  "tika-vin05t18:42_0": "100. Imesu (mahāva. aṭṭha. 305) pana catūsu kālikesu yāvakālikaṁ yāmakālikanti idameva",
  "tika-vin05t18:42_1": "dvayaṁ antovutthakañceva sannidhikārakañca hoti, sattāhakālikañca yāvajīvikañca akappiyakuṭiyaṁ",
  "tika-vin05t18:42_2": "nikkhipitumpi vaṭṭati, sannidhimpi na janeti. Yāvakālikaṁ pana attanā saddhiṁ sambhinnarasāni",
  "tika-vin05t18:42_3": "tīṇipi yāmakālikādīni attano sabhāvaṁ upaneti. Yāmakālikaṁ dvepi sattāhakālikādīni",
  "tika-vin05t18:42_4": "attano sabhāvaṁ upaneti, sattāhakālikampi attanā saddhiṁ saṁsaṭṭhaṁ yāvajīvikaṁ attano",
  "tika-vin05t18:42_5": "sabhāvaññeva upaneti, tasmā yāvakālikena tadahupaṭiggahitena saddhiṁ saṁsaṭṭhaṁ sambhinnarasaṁ",
  "tika-vin05t18:42_6": "sesakālikattayaṁ tadahupurebhattameva vaṭṭati. Yāmakālikena saṁsaṭṭhaṁ pana itaradvayaṁ",
  "tika-vin05t18:42_7": "tadahupaṭiggahitaṁ yāva aruṇuggamanā vaṭṭati. Sattāhakālikena pana tadahupaṭiggahitena",
  "tika-vin05t18:42_8": "saddhiṁ saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ",
  "tika-vin05t18:42_9": "kappati. Dvīhapaṭiggahitena chāhaṁ. Tīhapaṭiggahitena pañcāhaṁ…pe… sattāhapaṭiggahitena",
  "tika-vin05t18:42_10": "tadaheva kappatīti veditabbaṁ. Kālayāmasattāhātikkamesu cettha vikālabhojanasannidhibhesajjasikkhāpadānaṁ",
  "tika-vin05t18:42_11": "vasena āpattiyo veditabbā.",
  "tika-vin05t18:43_0": "Sace pana ekato paṭiggahitānipi cattāri kālikāni sambhinnarasāni na honti, tassa",
  "tika-vin05t18:43_1": "tasseva kālassa vasena paribhuñjituṁ vaṭṭanti. Sace hi challimpi anapanetvā sakaleneva",
  "tika-vin05t18:43_2": "nāḷikeraphalena saddhiṁ ambapānādipānakaṁ paṭiggahitaṁ hoti, nāḷikeraṁ apanetvā taṁ",
  "tika-vin05t18:43_3": "vikālepi kappati. Upari sappipiṇḍaṁ ṭhapetvā sītalapāyāsaṁ denti, yaṁ pāyāsena asaṁsaṭṭhaṁ",
  "tika-vin05t18:43_4": "sappi, taṁ apanetvā sattāhaṁ paribhuñjituṁ vaṭṭati. Thaddhamadhuphāṇitādīsupi eseva",
  "tika-vin05t18:43_5": "nayo. Takkolajātiphalādīhi alaṅkaritvā piṇḍapātaṁ denti, tāni uddharitvā dhovitvā",
  "tika-vin05t18:43_6": "yāvajīvaṁ paribhuñjitabbāni. Yāguyaṁ pakkhipitvā dinnasiṅgiverādīsupi telādīsu pakkhipitvā",
  "tika-vin05t18:43_7": "dinnalaṭṭhimadhukādīsupi eseva nayo. Evaṁ yaṁ yaṁ asambhinnarasaṁ hoti, taṁ taṁ ekato",
  "tika-vin05t18:43_8": "paṭiggahitampi yathā suddhaṁ hoti, tathā dhovitvā tacchetvā vā tassa tassa kālassa",
  "tika-vin05t18:43_9": "vasena paribhuñjituṁ vaṭṭati. Sace sambhinnarasaṁ hoti saṁsaṭṭhaṁ, na vaṭṭati.",
  "tika-vin05t18:44": "Iti pāḷimuttakavinayavinicchayasaṅgahe",
  "tika-vin05t18:45": "Kālikavinicchayakathā samattā."
}