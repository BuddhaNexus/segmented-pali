{
  "tika-vin02t21:0": "2. Pārivāsikakkhandhakaṁ",
  "tika-vin02t21:1": "Pārivāsikavattakathāvaṇṇanā",
  "tika-vin02t21:2_0": "75. Pārivāsikakkhandhake navakataraṁ pārivāsikanti attano navakataraṁ pārivāsikaṁ.",
  "tika-vin02t21:2_1": "Pārivāsikassa hi attano navakataraṁ pārivāsikaṁ ṭhapetvā aññe mūlāyapaṭikassanārahamānattārahamānattacārikaabbhānārahāpi",
  "tika-vin02t21:2_2": "pakatattaṭṭhāneyeva tiṭṭhanti. Tenāha “antamaso mūlāyapaakassanārahādīnampī”ti. Pāde",
  "tika-vin02t21:2_3": "ghaṁsenti etenāti pādaghaṁsanaṁ, sakkharakathalādi. “Anujānāmi, bhikkhave, tisso",
  "tika-vin02t21:2_4": "pādaghaṁsaniyo sakkharaṁ kathalaṁ samuddapheṇaka”nti hi vuttaṁ. Saddhivihārikādīnampi",
  "tika-vin02t21:2_5": "sādiyantassāti saddhivihārikānampi abhivādanādiṁ sādiyantassa. “Mā maṁ gāmappavesanaṁ",
  "tika-vin02t21:2_6": "āpucchathā”ti vutte anāpucchāpi gāmaṁ pavisituṁ vaṭṭati. Yo yo vuḍḍhoti pārivāsikesu",
  "tika-vin02t21:2_7": "bhikkhūsu yo yo vuḍḍho. Navakatarassa sāditunti pārivāsikanavakatarassa abhivādanādiṁ sādituṁ.",
  "tika-vin02t21:3_0": "Tatthevāti saṅghanavakaṭṭhāneyeva. Attano pāḷiyā pavāretabbanti attano vassaggena",
  "tika-vin02t21:3_1": "pattapāḷiyā pavāretabbaṁ, na pana sabbesu pavāritesūti attho. Yadi pana na gaṇhāti",
  "tika-vin02t21:3_2": "na vissajjetīti yadi purimadivase attano na gaṇhāti gahetvā ca na vissajjeti. Catussālabhattanti",
  "tika-vin02t21:3_3": "bhojanasālāyaṁ paṭipāṭiyā diyyamānabhattaṁ. Hatthapāse ṭhitenāti dāyakassa hatthapāse ṭhitena.",
  "tika-vin02t21:4_0": "76.Añño sāmaṇero na gahetabboti upajjhāyena hutvā añño sāmaṇero na gahetabbo. Upajjhaṁ",
  "tika-vin02t21:4_1": "datvā gahitasāmaṇerāpīti pakatattakāle upajjhaṁ datvā gahitasāmaṇerāpi. Laddhasammutikena",
  "tika-vin02t21:4_2": "āṇattopi garudhammehi aññehi vā ovadituṁ labhatīti āha “paṭibalassa vā bhikkhussa",
  "tika-vin02t21:4_3": "bhāro kātabbo”ti. Āgatā bhikkhuniyo vattabbāti sambandho. Savacanīyanti sadosaṁ.",
  "tika-vin02t21:4_4": "Jeṭṭhakaṭṭhānaṁ na kātabbanti padhānaṭṭhānaṁ na kātabbaṁ. Kiṁ tanti āha “pātimokkhuddesakena vā”tiādi.",
  "tika-vin02t21:5_0": "Rajehi hatā upahatā bhūmi etissāti rajohatabhūmi, rajokiṇṇabhūmīti attho. Paccayanti",
  "tika-vin02t21:5_1": "vassāvāsikalābhaṁ sandhāya vuttaṁ. Ekapasse ṭhatvāti pāḷiṁ vihāya bhikkhūnaṁ pacchato",
  "tika-vin02t21:5_2": "ṭhatvā. Senāsanaṁ na labhatīti seyyāpariyantabhāgitāya vassaggena gaṇhituṁ na labhati.",
  "tika-vin02t21:5_3": "Assāti bhaveyya. “Āgantukena ārocetabbaṁ, āgantukassa ārocetabba”nti avisesena vuttattā",
  "tika-vin02t21:5_4": "sace dve pārivāsikā gataṭṭhāne aññamaññaṁ passanti, ubhohipi aññamaññassa ārocetabbaṁ.",
  "tika-vin02t21:5_5": "Yathā bahi disvā ārocitassa bhikkhuno vihāraṁ āgate puna ārocanakiccaṁ natthi, evaṁ",
  "tika-vin02t21:5_6": "aññaṁ vihāraṁ gatenapi tattha pubbe ārocitassa puna ārocanakiccaṁ natthīti vadanti.",
  "tika-vin02t21:6": "81.Avisesenāti pārivāsikassa ukkhittakassa ca avisesena. Obaddhanti palibuddhaṁ.",
  "tika-vin02t21:7": "83.Sahavāsoti vuttappakāre channe pakatattena bhikkhunā saddhiṁ sayanameva adhippetaṁ, na sesairiyāpathakappanaṁ. Sesamettha suviññeyyameva.",
  "tika-vin02t21:8": "Pārivāsikakkhandhakavaṇṇanā niṭṭhitā."
}