{
  "atk-s0403a31:0": "6. Mahāvaggo",
  "atk-s0403a31:1": "1. Soṇasuttavaṇṇanā",
  "atk-s0403a31:2_0": "55. Chaṭṭhassa paṭhame soṇoti sukhumālasoṇatthero. Sītavaneti evaṁnāmake susāne.",
  "atk-s0403a31:2_1": "Tasmiṁ kira paṭipāṭiyā pañca caṅkamanapaṇṇasālāsatāni māpitāni, tesu thero attano",
  "atk-s0403a31:2_2": "sappāyacaṅkamanaṁ gahetvā samaṇadhammaṁ karoti. Tassa āraddhavīriyassa hutvā caṅkamato",
  "atk-s0403a31:2_3": "pādatalāni bhijjiṁsu, jāṇūhi caṅkamato jāṇukānipi hatthatalānipi bhijjiṁsu, chiddāni",
  "atk-s0403a31:2_4": "ahesuṁ. Evaṁ āraddhavīriyo viharanto obhāsanimittamattakampi dassetuṁ nāsakkhi. Tassa",
  "atk-s0403a31:2_5": "vīriyena kilamitakāyassa koṭiyaṁ pāsāṇaphalake nisinnassa yo vitakko udapādi, taṁ",
  "atk-s0403a31:2_6": "dassetuṁ atha kho āyasmatotiādi vuttaṁ. Tattha āraddhavīriyāti paripuṇṇapaggahitavīriyā.",
  "atk-s0403a31:2_7": "Na anupādāya āsavehi cittaṁ vimuccatīti sace hi ahaṁ ugghaṭitaññū vā assaṁ vipañcitaññū",
  "atk-s0403a31:2_8": "vā neyyo vā, nūna me cittaṁ vimucceyya. Addhā panasmi padaparamo, yena me cittaṁ",
  "atk-s0403a31:2_9": "na vimuccatīti sanniṭṭhānaṁ katvā saṁvijjanti kho panātiādīni cintesi. Tattha bhogāti",
  "atk-s0403a31:2_10": "upayogatthe paccattaṁ.",
  "atk-s0403a31:3_0": "Pāturahosīti therassa cittācāraṁ ñatvā ‘‘ayaṁ soṇo ajja sītavane padhānabhūmiyaṁ",
  "atk-s0403a31:3_1": "nisinno imaṁ vitakkaṁ vitakketi, gantvāssa vitakkaṁ sahotthaṁ gaṇhitvā vīṇopamaṁ",
  "atk-s0403a31:3_2": "kammaṭṭhānaṁ kathessāmī’’ti pamukhe pākaṭo ahosi. Paññatte āsaneti padhānikabhikkhū",
  "atk-s0403a31:3_3": "attano vasanaṭṭhāne ovadituṁ āgatassa buddhassa bhagavato nisīdanatthaṁ yathālābhena",
  "atk-s0403a31:3_4": "āsanaṁ paññāpetvāva padhānaṁ karonti, aññaṁ alabhamānā purāṇapaṇṇānipi santharitvā",
  "atk-s0403a31:3_5": "upari saṅghāṭiṁ paññapenti. Theropi āsanaṁ paññāpetvā padhānaṁ akāsi. Taṁ sandhāya",
  "atk-s0403a31:3_6": "vuttaṁ – ‘‘paññatte āsane’’ti.",
  "atk-s0403a31:4_0": "Taṁ kiṁ maññasīti satthā ‘‘imassa bhikkhuno avasesakammaṭṭhānehi attho natthi, ayaṁ",
  "atk-s0403a31:4_1": "gandhabbasippe cheko ciṇṇavasī, attano visaye kathiyamānaṁ khippameva sallakkhessatī’’ti",
  "atk-s0403a31:4_2": "vīṇopamaṁ kathetuṁ ‘‘taṁ kiṁ maññasī’’tiādimāha. Vīṇāya tantissare kusalatā nāma",
  "atk-s0403a31:4_3": "vīṇāya vādanakusalatā, so ca tattha kusalo. Mātāpitaro hissa ‘‘amhākaṁ putto aññaṁ",
  "atk-s0403a31:4_4": "sippaṁ sikkhanto kāyena kilamissati, idaṁ pana sayane nisinneneva sakkā uggaṇhitu’’nti",
  "atk-s0403a31:4_5": "gandhabbasippameva uggaṇhāpesuṁ. Tassa –",
  "atk-s0403a31:5": "‘‘Satta sarā tayo gāmā, mucchanā ekavīsati;",
  "atk-s0403a31:6": "Ṭhānā ekūnapaññāsa, iccete saramaṇḍalā’’ti. –",
  "atk-s0403a31:7_0": "Ādikaṁ gandhabbasippaṁ sabbameva paguṇaṁ ahosi. Accāyatāti atiāyatā kharamucchanā.",
  "atk-s0403a31:7_1": "Saravatīti sarasampannā. Kammaññāti kammakkhamā kammayoggā. Atisithilāti mandamucchanā.",
  "atk-s0403a31:7_2": "Same guṇe patiṭṭhitāti majjhime sare ṭhapetvā mucchitā.",
  "atk-s0403a31:8_0": "Accāraddhanti atigāḷhaṁ. Uddhaccāya saṁvattatīti uddhatabhāvāya saṁvattati. Atilīnanti",
  "atk-s0403a31:8_1": "atisithilaṁ. Kosajjāyāti kusītabhāvatthāya. Vīriyasamathaṁ adhiṭṭhahāti vīriyasampayuttaṁ",
  "atk-s0403a31:8_2": "samathaṁ adhiṭṭhaha, vīriyaṁ samathena yojehīti attho. Indriyānañca samataṁ paṭivijjhāti",
  "atk-s0403a31:8_3": "saddhādīnaṁ indriyānaṁ samataṁ samabhāvaṁ adhiṭṭhāhi. Tattha saddhaṁ paññāya, paññañca",
  "atk-s0403a31:8_4": "saddhāya, vīriyaṁ samādhinā, samādhiñca vīriyena yojayatā indriyānaṁ samatā adhiṭṭhitā",
  "atk-s0403a31:8_5": "nāma hoti. Sati pana sabbatthikā, sā sadā balavatīyeva vaṭṭati. Tañca pana tesaṁ",
  "atk-s0403a31:8_6": "yojanāvidhānaṁ visuddhimagge (visuddhi. 1.60-62) pakāsitameva. Tattha ca nimittaṁ",
  "atk-s0403a31:8_7": "gaṇhāhīti tasmiñca samabhāve sati yena ādāse mukhabimbeneva nimittena uppajjitabbaṁ,",
  "atk-s0403a31:8_8": "taṁ samathanimittaṁ vipassanānimittaṁ magganimittaṁ phalanimittañca gaṇhāhi nibbattehīti",
  "atk-s0403a31:8_9": "evamassa satthā arahatte pakkhipitvā kammaṭṭhānaṁ kathesi.",
  "atk-s0403a31:9_0": "Tattha ca nimittaṁ aggahesīti samathanimittañca vipassanānimittañca aggahesi. Cha",
  "atk-s0403a31:9_1": "ṭhānānīti cha kāraṇāni. Adhimutto hotīti paṭivijjhitvā paccakkhaṁ katvā ṭhito hoti.",
  "atk-s0403a31:9_2": "Nekkhammādhimuttotiādi sabbaṁ arahattavaseneva vuttaṁ. Arahattañhi sabbakilesehi",
  "atk-s0403a31:9_3": "nikkhantattā nekkhammaṁ, teheva pavivittattā paviveko, byāpajjhābhāvato abyāpajjhaṁ,",
  "atk-s0403a31:9_4": "taṇhākkhayante uppannattā taṇhākkhayo, upādānakkhayante uppannattā upādānakkhayo,",
  "atk-s0403a31:9_5": "sammohābhāvato asammohoti vuccati.",
  "atk-s0403a31:10_0": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissakaṁ saddhāmattakaṁ.",
  "atk-s0403a31:10_1": "Paṭicayanti punappunaṁ karaṇena vaḍḍhiṁ. Vītarāgattāti maggapaṭivedhena rāgassa vigatattāyeva",
  "atk-s0403a31:10_2": "nekkhammasaṅkhātaṁ arahattaṁ paṭivijjhitvā sacchikatvā ṭhito hoti, phalasamāpattivihārena",
  "atk-s0403a31:10_3": "viharati, tanninnamānasoyeva ca hotīti attho. Sesapadesupi eseva nayo.",
  "atk-s0403a31:11_0": "Lābhasakkārasilokanti catupaccayalābhañca tesaññeva sukatabhāvañca vaṇṇabhaṇanañca.",
  "atk-s0403a31:11_1": "Nikāmayamānoti icchamāno patthayamāno. Pavivekādhimuttoti paviveke adhimutto arahanti",
  "atk-s0403a31:11_2": "evaṁ arahattaṁ byākarotīti attho.",
  "atk-s0403a31:12_0": "Sīlabbataparāmāsanti sīlañca vatañca parāmasitvā gahitaṁ gahaṇamattaṁ. Sāratopaccāgacchantoti",
  "atk-s0403a31:12_1": "sārabhāvena jānanto. Abyāpajjhādhimuttoti abyāpajjhaṁ arahattaṁ byākaroti. Imināva",
  "atk-s0403a31:12_2": "nayena sabbaṭṭhānesu attho daṭṭhabbo. Apicettha ‘‘nekkhammādhimuttoti imasmiṁyeva",
  "atk-s0403a31:12_3": "arahattaṁ kathitaṁ, sesesu pañcasu nibbāna’’nti eke vadanti. Apare ‘‘asammohādhimuttoti",
  "atk-s0403a31:12_4": "ettheva nibbānaṁ kathitaṁ, sesesu arahatta’’nti vadanti. Ayaṁ panettha sāro – sabbesveva",
  "atk-s0403a31:12_5": "tesu arahattampi nibbānampi kathitamevāti.",
  "atk-s0403a31:13_0": "Bhusāti balavanto dibbarūpasadisā. Nevassa cittaṁ pariyādiyantīti etassa khīṇāsavassa",
  "atk-s0403a31:13_1": "cittaṁ gahetvā ṭhātuṁ na sakkonti. Kilesā hi uppajjamānā cittaṁ gaṇhanti nāma. Amissīkatanti",
  "atk-s0403a31:13_2": "kilesā hi ārammaṇena saddhiṁ cittaṁ missaṁ karonti, tesaṁ abhāvā amissīkataṁ. Ṭhitanti",
  "atk-s0403a31:13_3": "patiṭṭhitaṁ. Āneñjappattanti acalappattaṁ. Vayañcassānupassatīti tassa cesa cittassa",
  "atk-s0403a31:13_4": "uppādampi vayampi passati. Bhusā vātavuṭṭhīti balavā vātakkhandho. Neva sampakampeyyāti",
  "atk-s0403a31:13_5": "ekabhāgena cāletuṁ na sakkuṇeyya. Na sampakampeyyāti thūṇaṁ viya sabbabhāgato kampetuṁ",
  "atk-s0403a31:13_6": "na sakkuṇeyya. Na sampavedheyyāti vedhetvā pavedhetvā pātetuṁ na sakkuṇeyya.",
  "atk-s0403a31:14_0": "Nekkhammaṁadhimuttassāti arahattaṁ paṭivijjhitvā ṭhitassa khīṇāsavassa. Sesapadesupi",
  "atk-s0403a31:14_1": "arahattameva kathitaṁ. Upādānakkhayassa cāti upayogatthe sāmivacanaṁ. Asammohañca",
  "atk-s0403a31:14_2": "cetasoti cittassa ca asammohaṁ adhimuttassa. Disvā āyatanuppādanti āyatanānaṁ uppādañca",
  "atk-s0403a31:14_3": "vayañca disvā. Sammā cittaṁ vimuccatīti sammā hetunā nayena imāya vipassanāpaṭipattiyā",
  "atk-s0403a31:14_4": "phalasamāpattivasena cittaṁ vimuccati, nibbānārammaṇe adhimuccati. Atha vā iminā",
  "atk-s0403a31:14_5": "khīṇāsavassa paṭipadā kathitā. Tassa hi āyatanuppādaṁ disvā imāya vipassanāya adhigatassa",
  "atk-s0403a31:14_6": "ariyamaggassānubhāvena sabbakilesehi sammā cittaṁ vimuccati. Evaṁ tassa sammā vimuttassa…pe…",
  "atk-s0403a31:14_7": "na vijjati. Tattha santacittassāti nibbutacittassa. Sesamettha uttānatthamevāti.",
  "atk-s0403a31:15": "2. Phaggunasuttavaṇṇanā",
  "atk-s0403a31:16_0": "56. Dutiye samadhosīti uṭṭhānākāraṁ dassesi. Paṭikkamantīti parihāyanti. No abhikkamantīti",
  "atk-s0403a31:16_1": "na vaḍḍhanti. Sīsaveṭhanaṁ dadeyyāti sīsaṁ veṭhetvā daṇḍakena samparivattakaṁ bandheyya.",
  "atk-s0403a31:16_2": "Indriyāni vippasīdiṁsūti tasmiṁ maraṇasamaye cha indriyāni vippasannāni ahesuṁ. Atthupaparikkhāyāti",
  "atk-s0403a31:16_3": "atthānatthaṁ kāraṇākāraṇaṁ upaparikkhane. Anuttare upadhisaṅkhayeti nibbāne. Avimuttaṁ",
  "atk-s0403a31:16_4": "hotīti arahattaphalena adhimuttaṁ hoti.",
  "atk-s0403a31:17": "3. Chaḷabhijātisuttavaṇṇanā",
  "atk-s0403a31:18_0": "57. Tatiye chaḷabhijātiyoti cha jātiyo. Tatridanti tatrāyaṁ. Luddāti dāruṇā. Bhikkhūkaṇṭakavuttikāti",
  "atk-s0403a31:18_1": "samaṇā nāmete. Ekasāṭakāti ekeneva pilotikakhaṇḍena purato paṭicchādanakā. Akāmakassa",
  "atk-s0403a31:18_2": "bilaṁ olaggeyyunti satthe gacchamāne goṇamhi mate gomaṁsamūlaṁ uppādanatthāya vibhajitvā",
  "atk-s0403a31:18_3": "khādamānā ekassa gomaṁsaṁ anicchantasseva koṭṭhāsaṁ katvā ‘‘ayañca te khāditabbo,",
  "atk-s0403a31:18_4": "mūlañca dātabba’’nti taṁ koṭṭhāsasaṅkhātaṁ bilaṁ olaggeyyuṁ, balakkārena hatthe ṭhapeyyunti",
  "atk-s0403a31:18_5": "attho. Akhettaññunāti abhijātipaññattiyā khettaṁ ajānantena. Taṁ suṇāhīti taṁ mama",
  "atk-s0403a31:18_6": "paññattiṁ suṇāhi. Kaṇhābhijātikoti kāḷakajātiko. Kaṇhaṁ dhammaṁ abhijāyatīti kaṇhasabhāvo",
  "atk-s0403a31:18_7": "hutvā jāyati nibbattati, kaṇhābhijātiyaṁ vā jāyati. Nibbānaṁabhijāyatīti nibbānaṁ",
  "atk-s0403a31:18_8": "pāpuṇāti, ariyabhūmisaṅkhātāya vā nibbānajātiyā jāyati.",
  "atk-s0403a31:19": "4. Āsavasuttavaṇṇanā",
  "atk-s0403a31:20_0": "58. Catutthe saṁvarā pahātabbāti saṁvarena pahātabbā. Sesesupi eseva nayo. Idhāti",
  "atk-s0403a31:20_1": "imasmiṁ sāsane. Paṭisaṅkhāti paṭisañjānitvā, paccavekkhitvāti attho. Yonisoti upāyena",
  "atk-s0403a31:20_2": "pathena. Ettha ca asaṁvare ādīnavapaṭisaṅkhā yoniso paṭisaṅkhāti veditabbā. Sā cāyaṁ",
  "atk-s0403a31:20_3": "‘‘varaṁ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṁ",
  "atk-s0403a31:20_4": "sampalimaṭṭhaṁ, na tveva cakkhuviññeyyesu rūpesu anubyañjanaso nimittaggāho’’tiādinā",
  "atk-s0403a31:20_5": "ādittapariyāyena (saṁ. ni. 4.235) veditabbā. Cakkhundriyasaṁvarasaṁvutoviharatīti",
  "atk-s0403a31:20_6": "ettha cakkhumeva indriyaṁ cakkhundriyaṁ, saṁvaraṇato saṁvaro, pidahanato thakanatoti",
  "atk-s0403a31:20_7": "vuttaṁ hoti. Satiyā etaṁ adhivacanaṁ. Cakkhundriye saṁvaro cakkhundriyasaṁvaro. Javane",
  "atk-s0403a31:20_8": "uppajjamānopi hesa tasmiṁ dvāre kilesānaṁ uppattivāraṇato cakkhundriyasaṁvaroti vuccati.",
  "atk-s0403a31:20_9": "Saṁvutoti tena saṁvarena upeto. Tathā hi ‘‘pātimokkhasaṁvarasaṁvuto’’ti imassa vibhaṅge",
  "atk-s0403a31:20_10": "‘‘iminā pātimokkhasaṁvarena upeto hoti…pe… samannāgato’’ti vuttaṁ. Atha vā saṁvarīti",
  "atk-s0403a31:20_11": "saṁvuto, thakesi pidahīti vuttaṁ hoti. Cakkhundriyasaṁvarasaṁvutoti cakkhundriyasaṁvarasaṅkhātaṁ",
  "atk-s0403a31:20_12": "satikavāṭaṁ cakkhudvāre gharadvāre kavāṭaṁ viya saṁvari thakesi pidahīti vuttaṁ hoti.",
  "atk-s0403a31:20_13": "Ayamevettha attho sundarataro. Tathā hi ‘‘cakkhundriyasaṁvaraṁ asaṁvutassa viharato,",
  "atk-s0403a31:20_14": "saṁvutassa viharato’’ti etesu padesu ayamevattho dissatīti.",
  "atk-s0403a31:21_0": "Yaṁ hissātiādimhi yaṁ cakkhundriyasaṁvaraṁ assa bhikkhuno asaṁvutassa athaketvā apidahitvā",
  "atk-s0403a31:21_1": "viharantassāti attho. Yekārassa vā esa yanti ādeso, ye assāti attho. Āsavā vighātapariḷāhāti",
  "atk-s0403a31:21_2": "cattāro āsavā ca aññe ca vighātakarā kilesapariḷāhā vipākapariḷāhā vā. Cakkhudvārasmiñhi",
  "atk-s0403a31:21_3": "iṭṭhārammaṇaṁ āpāthagataṁ kāmassādavasena assādayato abhinandato kāmāsavo uppajjati,",
  "atk-s0403a31:21_4": "‘‘īdisaṁ aññasmimpi sugatibhave labhissāmī’’ti bhavapatthanāya assādayato bhavāsavo",
  "atk-s0403a31:21_5": "uppajjati, sattoti vā sattassāti vā gaṇhato diṭṭhāsavo uppajjati, sabbeheva sahajātaṁ",
  "atk-s0403a31:21_6": "aññāṇaṁ avijjāsavoti cattāro āsavā uppajjanti . Etehi sampayuttā apare kilesā vighātapariḷāhā",
  "atk-s0403a31:21_7": "āyatiṁ vā tesaṁ vipākā tehipi asaṁvutasseva viharato uppajjeyyunti vuccanti. Evaṁsateti",
  "atk-s0403a31:21_8": "evaṁ assa te, etenupāyena na honti, no aññathāti vuttaṁ hoti. Paṭisaṅkhā yoniso sotindriyasaṁvarasaṁvutotiādīsupi",
  "atk-s0403a31:21_9": "eseva nayo. Ime vuccanti āsavā saṁvarā pahātabbāti imesu chasu dvāresu cattāro cattāro",
  "atk-s0403a31:21_10": "katvā catuvīsati āsavā saṁvarena pahātabbāti vuccanti.",
  "atk-s0403a31:22_0": "Paṭisaṅkhā yoniso cīvarantiādīsu yaṁ vattabbaṁ, taṁ sabbaṁ visuddhimagge (visuddhi.",
  "atk-s0403a31:22_1": "1.18) sīlakathāya vuttameva. Yaṁ hissāti yañhi cīvaraṁ piṇḍapātādīsu vā aññataraṁ",
  "atk-s0403a31:22_2": "assa. Appaṭisevatoti evaṁ yoniso appaṭisevantassa. Imasmiṁ vāre aladdhaṁ cīvarādiṁ",
  "atk-s0403a31:22_3": "patthayato laddhaṁ vā assādayato kāmāsavassa uppatti veditabbā, īdisaṁ aññasmimpi",
  "atk-s0403a31:22_4": "sugatibhave labhissāmīti bhavapatthanāya assādayato bhavāsavassa, ahaṁ labhāmi na",
  "atk-s0403a31:22_5": "labhāmīti vā mayhaṁ vā idanti attasaññaṁ adhiṭṭhahato diṭṭhāsavassa, sabbeheva pana",
  "atk-s0403a31:22_6": "sahajāto avijjāsavoti evaṁ catunnaṁ āsavānaṁ uppatti vighātapariḷāhāva navavedanuppādanatopi",
  "atk-s0403a31:22_7": "veditabbā. Ime vuccanti, bhikkhave, āsavā paṭisevanā pahātabbāti ime ekamekasmiṁ",
  "atk-s0403a31:22_8": "paccaye cattāro cattāro katvā soḷasa āsavā iminā ñāṇasaṁvarasaṅkhātena paccavekkhaṇapaṭisevanena",
  "atk-s0403a31:22_9": "pahātabbāti vuccanti.",
  "atk-s0403a31:23_0": "Paṭisaṅkhā yoniso khamo hoti sītassāti upāyena pathena paccavekkhitvā khantā hoti",
  "atk-s0403a31:23_1": "sītassa, sītaṁ khamati sahati, na avīrapuriso viya appamattakenapi sītena calati",
  "atk-s0403a31:23_2": "kampati kammaṭṭhānaṁ vijahati. Uṇhādīsupi eseva nayo. Ettha ca vacanameva vacanapathoti",
  "atk-s0403a31:23_3": "veditabbo. Dukkhānantiādīsu dukkhamanaṭṭhena dukkhā, bahalaṭṭhena tibbā, pharusaṭṭhena",
  "atk-s0403a31:23_4": "kharā, tikhiṇaṭṭhena kaṭukā, assādavirahato asātā, manaṁ avaḍḍhanato amanāpā, pāṇaharaṇasamatthatāya",
  "atk-s0403a31:23_5": "pāṇaharāti veditabbā. Yaṁ hissāti sītādīsu yaṁkiñci ekadhammampi assa. Anadhivāsatoti",
  "atk-s0403a31:23_6": "anadhivāsentassa akkhamantassa . Āsavuppatti panettha evaṁ veditabbā – sītena phuṭṭhassa",
  "atk-s0403a31:23_7": "uṇhaṁ patthayato kāmāsavo uppajjati, evaṁ sabbattha. ‘‘Natthi sugatibhave sītaṁ vā",
  "atk-s0403a31:23_8": "uṇhaṁ vā’’ti bhavaṁ patthentassa bhavāsavo, mayhaṁ sītaṁ uṇhanti gāho diṭṭhāsavo,",
  "atk-s0403a31:23_9": "sabbeheva sampayutto avijjāsavoti. Ime vuccantīti ime sītādīsu ekamekassa vasena",
  "atk-s0403a31:23_10": "cattāro cattāro katvā aneke āsavā imāya khantisaṁvarasaṅkhātāya adhivāsanāya pahātabbāti vuccantīti attho.",
  "atk-s0403a31:24_0": "Paṭisaṅkhā yoniso caṇḍaṁ hatthiṁ parivajjetīti ahaṁ samaṇoti na caṇḍassa hatthissa",
  "atk-s0403a31:24_1": "āsanne ṭhātabbaṁ. Tatonidānañhi maraṇampi maraṇamattampi dukkhaṁ bhaveyyāti evaṁ",
  "atk-s0403a31:24_2": "upāyena pathena paccavekkhitvā caṇḍaṁ hatthiṁ parivajjeti paṭikkamati. Esa nayo sabbattha.",
  "atk-s0403a31:24_3": "Caṇḍanti duṭṭhaṁ vāḷaṁ. Khāṇunti khadirakhāṇukādiṁ. Kaṇṭakaṭṭhānanti yattha kaṇṭakā",
  "atk-s0403a31:24_4": "vijjhanti, taṁ okāsaṁ. Sobbhanti sabbato chinnataṭaṁ. Papātanti ekato chinnataṭaṁ.",
  "atk-s0403a31:24_5": "Candanikanti ucchiṭṭhodakagabbhamalādīnaṁ chaḍḍanaṭṭhānaṁ. Oḷigallanti tesaṁyeva",
  "atk-s0403a31:24_6": "kaddamādīnaṁ sandanokāsaṁ. Taṁ jaṇṇumattampi asucibharitaṁ hoti. Dvepi cetāni ṭhānāni",
  "atk-s0403a31:24_7": "amanussussadaṭṭhānāni honti, tasmā vajjetabbāni. Anāsaneti ettha ayuttaṁ āsanaṁ anāsanaṁ,",
  "atk-s0403a31:24_8": "taṁ atthato aniyatavatthubhūtaṁ rahopaṭicchannāsananti veditabbaṁ. Agocareti etthapi",
  "atk-s0403a31:24_9": "ayutto gocaro agocaro. So vesiyādibhedato pañcavidho. Pāpake mitteti lāmake dussīle",
  "atk-s0403a31:24_10": "mittapatirūpake amitte. Pāpakesūti lāmakesu. Okappeyyunti saddaheyyuṁ adhimucceyyuṁ",
  "atk-s0403a31:24_11": "‘‘addhā ayamāyasmā akāsi vā karissati vā’’ti. Yaṁ hissāti hatthiādīsu yaṁkiñci ekampi",
  "atk-s0403a31:24_12": "assa. Āsavuppatti panettha evaṁ veditabbā – hatthiādinidānena dukkhena phuṭṭhassa",
  "atk-s0403a31:24_13": "sukhaṁ patthayato kāmāsavo uppajjati, ‘‘natthi sugatibhave īdisaṁ dukkha’’nti bhavaṁ",
  "atk-s0403a31:24_14": "patthentassa bhavāsavo, maṁ hatthī maddati maṁ assoti gāho diṭṭhāsavo, sabbeheva",
  "atk-s0403a31:24_15": "sampayutto avijjāsavoti. Ime vuccantīti ime hatthiādīsu ekekassa vasena cattāro cattāro",
  "atk-s0403a31:24_16": "katvā aneke āsavā iminā sīlasaṁvarasaṅkhātena parivajjanena pahātabbāti vuccanti.",
  "atk-s0403a31:25_0": "Paṭisaṅkhāyoniso uppannaṁ kāmavitakkaṁ nādhivāsetīti ‘‘itipāyaṁ vitakko akusalo,",
  "atk-s0403a31:25_1": "itipi sāvajjo, itipi dukkhavipāko, so ca kho attabyābādhāya saṁvattatī’’tiādinā (ma.",
  "atk-s0403a31:25_2": "ni. 1.207-208) nayena yoniso kāmavitakke ādīnavaṁ paccavekkhitvā tasmiṁ tasmiṁ ārammaṇe",
  "atk-s0403a31:25_3": "uppannaṁ kāmavitakkaṁ nādhivāseti, cittaṁ āropetvā na vāseti, abbhantare vā na vāsetīti",
  "atk-s0403a31:25_4": "attho. Anadhivāsento kiṁ karotīti? Pajahati. Kiṁ kacavaraṁ viya piṭakenāti? Na hi,",
  "atk-s0403a31:25_5": "api ca kho naṁ vinodeti tudati vijjhati nīharati. Kiṁ balibaddaṁ viya patodenāti?",
  "atk-s0403a31:25_6": "Na hi, atha kho naṁ byantīkaroti vigatantaṁ karoti, yathāssa antopi nāvasissati antamaso",
  "atk-s0403a31:25_7": "bhaṅgamattampi, tathā naṁ karoti. Kathaṁ pana naṁ tathā karotīti? Anabhāvaṁ gameti",
  "atk-s0403a31:25_8": "anu anu abhāvaṁ gameti, vikkhambhanappahānena yathā suvikkhambhito hoti, tathā karoti.",
  "atk-s0403a31:25_9": "Sesavitakkadvayepi eseva nayo. Uppannuppanneti uppanne uppanne, uppannamatteyevāti",
  "atk-s0403a31:25_10": "vuttaṁ hoti. Sakiṁ vā uppanne vinodetvā dutiye vāre ajjhupekkhitā na hoti, satakkhattumpi",
  "atk-s0403a31:25_11": "uppanne uppanne vinodetiyeva. Pāpake akusale dhammeti teyeva kāmavitakkādayo, sabbepi",
  "atk-s0403a31:25_12": "vā nava mahāvitakke. Tattha tayo vuttā, avasesā ‘‘ñātivitakko, janapadavitakko, amarāvitakko,",
  "atk-s0403a31:25_13": "parānuddayatāpaṭisaṁyutto vitakko, lābhasakkārasilokappaṭisaṁyutto vitakko, anavaññattippaṭisaṁyutto",
  "atk-s0403a31:25_14": "vitakko’’ti (mahāni. 207) ime cha. Yaṁ hissāti etesu vitakkesu yaṁkiñci assa. Kāmavitakko",
  "atk-s0403a31:25_15": "panettha kāmāsavo eva, tabbiseso bhavāsavo, taṁsampayutto diṭṭhāsavo, sabbavitakkesu",
  "atk-s0403a31:25_16": "avijjā avijjāsavoti evaṁ āsavuppatti veditabbā. Imevuccantīti ime kāmavitakkādivasena",
  "atk-s0403a31:25_17": "vuttappakārā āsavā iminā tasmiṁ tasmiṁ vitakke ādīnavapaccavekkhaṇasahitena vīriyasaṁvarasaṅkhātena",
  "atk-s0403a31:25_18": "vinodanena pahātabbāti vuccanti.",
  "atk-s0403a31:26_0": "Paṭisaṅkhā yoniso satisambojjhaṅgaṁ bhāvetīti abhāvanāya ādīnavaṁ bhāvanāya ca ānisaṁsaṁ",
  "atk-s0403a31:26_1": "upāyena pathena paccavekkhitvā satisambojjhaṅgaṁ bhāveti. Eseva nayo sabbattha. Bojjhaṅgānaṁ",
  "atk-s0403a31:26_2": "bhāvanā heṭṭhā vitthāritāva. Yaṁ hissāti etesu bojjhaṅgesu yaṁkiñci assa. Āsavuppattiyaṁ",
  "atk-s0403a31:26_3": "panettha imesaṁ ariyamaggasampayuttānaṁ bojjhaṅgānaṁ abhāvitattā ye uppajjeyyuṁ kāmāsavādayo",
  "atk-s0403a31:26_4": "āsavā, bhāvayato evaṁsa te na hontīti ayaṁ nayo veditabbo. Ime vuccantīti ime kāmāsavādayo",
  "atk-s0403a31:26_5": "āsavā imāya lokuttarāya bojjhaṅgabhāvanāya pahātabbāti vuccanti. Imehi chahākārehi",
  "atk-s0403a31:26_6": "pahīnāsavaṁ bhikkhuṁ thomento yato kho, bhikkhavetiādimāha. Tattha yatoti sāmivacane",
  "atk-s0403a31:26_7": "to-kāro, yassāti vuttaṁ hoti. Porāṇā pana yamhi kāleti vaṇṇayanti. Ye āsavā saṁvarā",
  "atk-s0403a31:26_8": "pahātabbā, te saṁvarā pahīnā hontīti ye āsavā saṁvarena pahātabbā, te saṁvareneva",
  "atk-s0403a31:26_9": "pahīnā honti, na appahīnesuyeva pahīnasaññī hotīti.",
  "atk-s0403a31:27": "5. Dārukammikasuttavaṇṇanā",
  "atk-s0403a31:28_0": "59. Pañcame dārukammikoti dāruvikkayena pavattitājīvo eko upāsako. Kāsikacandananti",
  "atk-s0403a31:28_1": "saṇhacandanaṁ. Aṅgenāti aguṇaṅgena, sukkapakkhe guṇaṅgena. Nemantanikoti nimantanaṁ",
  "atk-s0403a31:28_2": "gaṇhanako. Saṅghe dānaṁ dassāmīti bhikkhusaṅghassa dassāmi. So evaṁ vatvā satthāraṁ",
  "atk-s0403a31:28_3": "abhivādetvā pakkāmi. Athassa aparabhāge pañcasatā kulūpakā bhikkhū gihibhāvaṁ pāpuṇiṁsu.",
  "atk-s0403a31:28_4": "So ‘‘kulūpakabhikkhū te vibbhantā’’ti vutte ‘‘kiṁ ettha mayha’’nti vatvā cittuppādavemattamattampi",
  "atk-s0403a31:28_5": "na akāsi. Idaṁ sandhāya satthā saṅghe te dānaṁ dadato cittaṁ pasīdissatīti āha.",
  "atk-s0403a31:29": "6. Hatthisāriputtasuttavaṇṇanā",
  "atk-s0403a31:30_0": "60. Chaṭṭhe abhidhammakathanti abhidhammamissakaṁ kathaṁ. Kathaṁ opātetīti tesaṁ",
  "atk-s0403a31:30_1": "kathaṁ vicchinditvā attano kathaṁ katheti. Therānaṁ bhikkhūnanti karaṇatthe sāmivacanaṁ,",
  "atk-s0403a31:30_2": "therehi bhikkhūhi saddhinti attho. Yā ca therānaṁ abhidhammakathā, taṁ ayampi kathetuṁ",
  "atk-s0403a31:30_3": "sakkotīti attho. Cetopariyāyanti cittavāraṁ. Idhāti imasmiṁ loke. Soratasoratoti",
  "atk-s0403a31:30_4": "sūrato viya sūrato, soraccasamannāgato viyāti attho. Nivātanivātoti nivāto viya nivāto,",
  "atk-s0403a31:30_5": "nivātavutti viyāti attho. Upasantupasantoti upasanto viya upasanto . Vapakassateva",
  "atk-s0403a31:30_6": "satthārāti satthu santikā apagacchati. Saṁsaṭṭhassāti pañcahi saṁsaggehi saṁsaṭṭhassa.",
  "atk-s0403a31:30_7": "Vissaṭṭhassāti vissajjitassa. Pākatassāti pākatindriyassa.",
  "atk-s0403a31:31_0": "Kiṭṭhādoti kiṭṭhakhādako. Antaradhāpeyyāti nāseyya. Gopasūti gāvo ca ajikā ca. Sippisambukanti",
  "atk-s0403a31:31_1": "sippiyo ca sambukā ca. Sakkharakaṭhalanti sakkharā ca kaṭhalāni ca. Ābhidosikanti",
  "atk-s0403a31:31_2": "abhiññātadosaṁ kudrūsakabhojanaṁ. Nacchādeyyāti na rucceyya. Tattha yadetaṁ purisaṁ",
  "atk-s0403a31:31_3": "bhuttāvinti upayogavacanaṁ, taṁ sāmiatthe daṭṭhabbaṁ. Amuṁ hāvuso, purisanti, āvuso, amuṁ purisaṁ.",
  "atk-s0403a31:32_0": "Sabbanimittānanti sabbesaṁ niccanimittādīnaṁ nimittānaṁ. Animittaṁ cetosamādhinti",
  "atk-s0403a31:32_1": "balavavipassanāsamādhiṁ. Cīrikasaddoti jhallikasaddo. Sarissati nekkhammassāti pabbajjāya",
  "atk-s0403a31:32_2": "guṇaṁ sarissati. Arahataṁ ahosīti bhagavato sāvakānaṁ arahantānaṁ antare eko arahā",
  "atk-s0403a31:32_3": "ahosi. Ayañhi thero satta vāre gihī hutvā satta vāre pabbaji. Kiṁ kāraṇā? Kassapasammāsambuddhakāle",
  "atk-s0403a31:32_4": "kiresa ekassa bhikkhuno gihibhāve vaṇṇaṁ kathesi. So teneva kammena arahattassa upanissaye",
  "atk-s0403a31:32_5": "vijjamāneyeva satta vāre gihibhāve ca pabbajjāya ca sañcaranto sattame vāre pabbajitvā arahattaṁ pāpuṇīti.",
  "atk-s0403a31:33": "7. Majjhesuttavaṇṇanā",
  "atk-s0403a31:34_0": "61. Sattame pārāyane metteyyapañheti pārāyanasamāgamamhi metteyyamāṇavassa pañhe.",
  "atk-s0403a31:34_1": "Ubhonte viditvānāti dve ante dve koṭṭhāse jānitvā. Majjhe mantā na lippatīti mantā",
  "atk-s0403a31:34_2": "vuccati paññā, tāya ubho ante viditvā majjhe na lippati, vemajjheṭṭhāne na lippati.",
  "atk-s0403a31:34_3": "Sibbanimaccagāti sibbanisaṅkhātaṁ taṇhaṁ atīto. Phassoti phassavasena nibbattattā",
  "atk-s0403a31:34_4": "ayaṁ attabhāvo. Eko antoti ayameko koṭṭhāso. Phassasamudayoti phasso samudayo assāti",
  "atk-s0403a31:34_5": "phassasamudayo, imasmiṁ attabhāve katakammaphassapaccayā nibbatto anāgatattabhāvo.",
  "atk-s0403a31:34_6": "Dutiyo antoti dutiyo koṭṭhāso. Phassanirodhoti nibbānaṁ. Majjheti sibbinitaṇhaṁ chetvā",
  "atk-s0403a31:34_7": "dvidhākaraṇaṭṭhena nibbānaṁ majjhe nāma hoti. Taṇhā hinaṁ sibbatīti taṇhā naṁ attabhāvadvayasaṅkhātaṁ",
  "atk-s0403a31:34_8": "phassañca phassasamudayañca sibbati ghaṭṭeti. Kiṁ kāraṇā? Tassa tasseva bhavassa",
  "atk-s0403a31:34_9": "abhinibbattiyā. Yadi hi taṇhā na sibbeyya, tassa tassa bhavassa nibbatti na bhaveyya.",
  "atk-s0403a31:34_10": "Imasmiṁ ṭhāne koṭimajjhikūpamaṁ gaṇhanti. Dvinnañhi kaṇḍānaṁ ekato katvā majjhe suttena",
  "atk-s0403a31:34_11": "saṁsibbitānaṁ koṭi majjhanti vuccati. Sutte chinne ubho kaṇḍāni ubhato patanti. Evamettha",
  "atk-s0403a31:34_12": "kaṇḍadvayaṁ viya vuttappakārā dve antā, sibbitvā ṭhitasuttaṁ viya taṇhā, sutte chinne",
  "atk-s0403a31:34_13": "kaṇḍadvayassa ubhatopatanaṁ viya taṇhāya niruddhāya antadvayaṁ niruddhameva hoti.",
  "atk-s0403a31:34_14": "Ettāvatāti ettakena iminā ubho ante viditvā taṇhāya majjhe anupalittabhāvena abhiññeyyaṁ",
  "atk-s0403a31:34_15": "catusaccadhammaṁ abhijānāti nāma, tīraṇapariññāya ca pahānapariññāya ca parijānitabbaṁ",
  "atk-s0403a31:34_16": "lokiyasaccadvayaṁ parijānāti nāma. Diṭṭhevadhammeti imasmiṁyeva attabhāve. Dukkhassantakaro",
  "atk-s0403a31:34_17": "hotīti vaṭṭadukkhassa koṭikaro paricchedaparivaṭumakaro hoti nāma.",
  "atk-s0403a31:35_0": "Dutiyavāre tiṇṇaṁ kaṇḍānaṁ vasena upamā veditabbā. Tiṇṇañhi kaṇḍānaṁ suttena saṁsibbitānaṁ",
  "atk-s0403a31:35_1": "sutte chinne tīṇi kaṇḍāni tīsu ṭhānesu patanti, evamettha kaṇḍattayaṁ viya atītānāgatapaccuppannā",
  "atk-s0403a31:35_2": "khandhā, suttaṁ viya taṇhā. Sā hi atītaṁ paccuppannena, paccuppannañca anāgatena",
  "atk-s0403a31:35_3": "saddhiṁ saṁsibbati. Sutte chinne kaṇḍattayassa tīsu ṭhānesu patanaṁ viya taṇhāya",
  "atk-s0403a31:35_4": "niruddhāya atītānāgatapaccuppannā khandhā niruddhāva honti.",
  "atk-s0403a31:36_0": "Tatiyavāre adukkhamasukhā majjheti dvinnaṁ vedanānaṁ antaraṭṭhakabhāvena majjhe.",
  "atk-s0403a31:36_1": "Sukhañhi dukkhassa, dukkhaṁ vā sukhassa antaraṁ nāma natthi. Taṇhā sibbinīti vedanāsu",
  "atk-s0403a31:36_2": "nandirāgo vedanānaṁ upacchedaṁ nivāretīti tā sibbati nāma.",
  "atk-s0403a31:37": "Catutthavāre viññāṇaṁ majjheti paṭisandhiviññāṇampi sesaviññāṇampi nāmarūpapaccayasamudāgatattā nāmarūpānaṁ majjhe nāma.",
  "atk-s0403a31:38_0": "Pañcamavāre viññāṇaṁ majjheti kammaviññāṇaṁ majjhe, ajjhattikāyatanesu vā manāyatanena",
  "atk-s0403a31:38_1": "kammassa gahitattā idha yaṁkiñci viññāṇaṁ majjhe nāma, manodvāre vā āvajjanassa ajjhattikāyatananissitattā",
  "atk-s0403a31:38_2": "javanaviññāṇaṁ majjhe nāma.",
  "atk-s0403a31:39_0": "Chaṭṭhavāre sakkāyoti tebhūmakavaṭṭaṁ. Sakkāyasamudayoti samudayasaccaṁ. Sakkāyanirodhoti",
  "atk-s0403a31:39_1": "nirodhasaccaṁ. Pariyāyenāti tena tena kāraṇeneva. Sesaṁ sabbattha vuttanayeneva veditabbaṁ.",
  "atk-s0403a31:40": "8. Purisindriyañāṇasuttavaṇṇanā",
  "atk-s0403a31:41_0": "62. Aṭṭhame aññataroti devadattapakkhiko eko. Samannāharitvāti āvajjitvā. Idaṁ so",
  "atk-s0403a31:41_1": "‘‘kiṁ nu kho bhagavatā jānitvā kathitaṁ, udāhu ajānitvā, ekaṁsikaṁ vā kathitaṁ udāhu",
  "atk-s0403a31:41_2": "vibhajjakathita’’nti adhippāyena pucchati. Āpāyikoti apāye nibbattanako. Nerayikoti",
  "atk-s0403a31:41_3": "nirayagāmī. Kappaṭṭhoti kappaṭṭhiyakammassa katattā kappaṁ ṭhassati. Atekicchoti",
  "atk-s0403a31:41_4": "na sakkā tikicchituṁ. Dvejjhanti dvidhābhāvaṁ. Vālaggakoṭinittudanamattanti vālassa",
  "atk-s0403a31:41_5": "aggakoṭiyā dassetabbamattakaṁ, vālaggakoṭinipātamattakaṁ vā. Purisindriyañāṇānīti",
  "atk-s0403a31:41_6": "purisapuggalānaṁ indriyaparopariyattañāṇāni, indriyānaṁ tikkhamudubhāvajānanañāṇānīti attho.",
  "atk-s0403a31:42_0": "Vijjamānā kusalāpi dhammā akusalāpi dhammāti ettakā kusalā dhammā vijjanti, ettakā",
  "atk-s0403a31:42_1": "akusalā dhammāti jānāmi. Antarahitāti adassanaṁ gatā. Sammukhībhūtāti samudācāravasena",
  "atk-s0403a31:42_2": "pākaṭā jātā. Kusalamūlanti kusalajjhāsayo. Kusalā kusalanti tamhā kusalajjhāsayā",
  "atk-s0403a31:42_3": "aññampi kusalaṁ nibbattissati. Sāradānīti sārādāni gahitasārāni, saradamāse vā nibbattāni.",
  "atk-s0403a31:42_4": "Sukhasayitānīti sukhasannicitāni. Sukhetteti maṇḍakhette. Nikkhittānīti vuttāni.",
  "atk-s0403a31:42_5": "Sappaṭibhāgāti sarikkhakā. Abhido addharattanti abhiaddharattaṁ addharatte abhimukhībhūte.",
  "atk-s0403a31:42_6": "Bhattakālasamayeti rājakulānaṁ bhattakālasaṅkhāte samaye. Parihānadhammoti ko evaṁ",
  "atk-s0403a31:42_7": "bhagavatā ñātoti? Ajātasatturājā. So hi pāpamittaṁ nissāya maggaphalehi parihīno.",
  "atk-s0403a31:42_8": "Aparepi suppabuddhasunakkhattādayo bhagavatā ñātāva. Aparihānadhammoti evaṁ bhagavatā",
  "atk-s0403a31:42_9": "ko ñāto? Susīmo paribbājako aññe ca evarūpā. Parinibbāyissatīti evaṁ ko ñāto bhagavatāti?",
  "atk-s0403a31:42_10": "Santatimahāmatto aññe ca evarūpā.",
  "atk-s0403a31:43": "9. Nibbedhikasuttavaṇṇanā",
  "atk-s0403a31:44_0": "63. Navame anibbiddhapubbe appadālitapubbe lobhakkhandhādayo nibbijjhati padāletīti",
  "atk-s0403a31:44_1": "nibbedhikapariyāyo, nibbijjhanakāraṇanti attho. Nidānasambhavoti kāme nideti uppādanasamatthatāya",
  "atk-s0403a31:44_2": "niyyādetīti nidānaṁ. Sambhavati tatoti sambhavo, nidānameva sambhavo nidānasambhavo.",
  "atk-s0403a31:44_3": "Vemattatāti nānākaraṇaṁ.",
  "atk-s0403a31:45_0": "Kāmaguṇāti kāmayitabbaṭṭhena kāmā, bandhanaṭṭhena guṇā ‘‘antaguṇa’’ntiādīsu viya.",
  "atk-s0403a31:45_1": "Cakkhuviññeyyāti cakkhuviññāṇena passitabbā. Iṭṭhāti pariyiṭṭhā vā hontu mā vā, iṭṭhārammaṇabhūtāti",
  "atk-s0403a31:45_2": "attho. Kantāti kamanīyā. Manāpāti manavaḍḍhanakā. Piyarūpāti piyajātikā. Kāmūpasañhitāti",
  "atk-s0403a31:45_3": "ārammaṇaṁ katvā uppajjamānena kāmena upasañhitā. Rajanīyāti rāguppattikāraṇabhūtā.",
  "atk-s0403a31:45_4": "Nete kāmāti na ete kamanaṭṭhena kāmā nāma honti. Saṅkapparāgoti saṅkappavasena uppannarāgo.",
  "atk-s0403a31:45_5": "Kāmoti ayaṁ kāmappahānāya paṭipannehi pahātabbo. Kamanaṭṭhena kāmā nāma. Citrānīti",
  "atk-s0403a31:45_6": "citravicitrārammaṇāni.",
  "atk-s0403a31:46_0": "Phassoti sahajātaphasso. Kāmayamānoti kāmaṁ kāmayamāno. Tajjaṁ tajjanti tajjātikaṁ",
  "atk-s0403a31:46_1": "tajjātikaṁ. Puññabhāgiyanti dibbe kāme patthetvā sucaritapāripūriyā devaloke nibbattassa",
  "atk-s0403a31:46_2": "attabhāvo puññabhāgiyo nāma, duccaritapāripūriyā apāye nibbattassa attabhāvo apuññabhāgiyo",
  "atk-s0403a31:46_3": "nāma. Ayaṁ vuccati, bhikkhave, kāmānaṁ vipākoti ayaṁ duvidhopi kāmapatthanaṁ nissāya",
  "atk-s0403a31:46_4": "uppannattā kāmānaṁ vipākoti vuccati. So imaṁ nibbedhikanti so bhikkhu imaṁ chattiṁsaṭṭhānesu",
  "atk-s0403a31:46_5": "nibbijjhanakaṁ seṭṭhacariyaṁ jānāti. Kāmanirodhanti kāmānaṁ nirodhane evaṁ laddhanāmaṁ.",
  "atk-s0403a31:46_6": "Imasmiñhi ṭhāne brahmacariyasaṅkhāto maggova kāmanirodhoti vutto.",
  "atk-s0403a31:47_0": "Sāmisāti kilesāmisasampayuttā. Iminā nayena sabbaṭhānesu attho veditabbo. Apicettha",
  "atk-s0403a31:47_1": "vohāravepakkanti vohāravipākaṁ. Kathāsaṅkhāto hi vohāro saññāya vipāko nāma. Yathāyathā",
  "atk-s0403a31:47_2": "nanti ettha naṁ-iti nipātamattameva. Iti yasmā yathā yathā sañjānāti, tathā tathā",
  "atk-s0403a31:47_3": "evaṁsaññī ahosinti katheti, tasmā vohāravepakkāti attho.",
  "atk-s0403a31:48_0": "Avijjāti aṭṭhasu ṭhānesu aññāṇabhūtā bahalaavijjā. Nirayaṁ gamentīti nirayagamanīyā,",
  "atk-s0403a31:48_1": "niraye nibbattipaccayāti attho. Sesesupi eseva nayo. Cetanāhanti cetanaṁ ahaṁ. Idha",
  "atk-s0403a31:48_2": "sabbasaṅgāhikā saṁvidahanacetanā gahitā. Cetayitvāti dvārappavattacetanā. Manasāti",
  "atk-s0403a31:48_3": "cetanāsampayuttacittena. Nirayavedanīyanti niraye vipākadāyakaṁ. Sesesupi eseva nayo.",
  "atk-s0403a31:48_4": "Adhimattanti balavadukkhaṁ. Dandhavirāgīti garukaṁ na khippaṁ saṇikaṁ vigacchanakadukkhaṁ.",
  "atk-s0403a31:48_5": "Urattāḷiṁ kandatīti uraṁ tāḷetvā rodati. Pariyeṭṭhinti pariyesanaṁ. Ekapadaṁ dvipadanti",
  "atk-s0403a31:48_6": "ekapadamantaṁ vā dvipadamantaṁ vā, ko mantaṁ jānātīti attho. Sammohavepakkanti sammohavipākaṁ.",
  "atk-s0403a31:48_7": "Dukkhassa hi sammoho nissandavipāko nāma. Dutiyapadepi eseva nayo. Pariyesanāpi hi",
  "atk-s0403a31:48_8": "tassa nissandavipākoti. Imasmiṁ sutte vaṭṭavivaṭṭaṁ kathitaṁ.",
  "atk-s0403a31:49": "10. Sīhanādasuttavaṇṇanā",
  "atk-s0403a31:50_0": "64. Dasame āsabhaṁ ṭhānanti seṭṭhaṁ niccalaṭṭhānaṁ. Sīhanādanti abhītanādaṁ pamukhanādaṁ.",
  "atk-s0403a31:50_1": "Brahmacakkanti seṭṭhañāṇacakkaṁ paṭivedhañāṇañceva desanāñāṇañca. Ṭhānañca ṭhānatoti",
  "atk-s0403a31:50_2": "kāraṇañca kāraṇato. Yampīti yena ñāṇena. Idampi tathāgatassāti idampi ṭhānāṭṭhānañāṇaṁ",
  "atk-s0403a31:50_3": "tathāgatassa tathāgatabalaṁ nāma hoti. Evaṁ sabbapadesu attho veditabbo. Kammasamādānānanti",
  "atk-s0403a31:50_4": "samādiyitvā katānaṁ kusalākusalakammānaṁ, kammameva vā kammasamādānaṁ. Ṭhānaso hetusoti",
  "atk-s0403a31:50_5": "paccayato ceva hetuto ca. Tattha gatiupadhikālapayogā vipākassa ṭhānaṁ, kammaṁ hetu.",
  "atk-s0403a31:50_6": "Jhānavimokkhasamādhisamāpattīnanti catunnaṁ jhānānaṁ aṭṭhannaṁ vimokkhānaṁ tiṇṇaṁ",
  "atk-s0403a31:50_7": "samādhīnaṁ navannaṁ anupubbasamāpattīnañca. Saṁkilesanti hānabhāgiyaṁ dhammaṁ. Vodānanti",
  "atk-s0403a31:50_8": "visesabhāgiyaṁ dhammaṁ. Vuṭṭhānanti ‘‘vodānampi vuṭṭhānaṁ, tamhā tamhā samādhimhā",
  "atk-s0403a31:50_9": "vuṭṭhānampi vuṭṭhāna’’nti (vibha. 828) evaṁ vuttaṁ paguṇajjhānañceva bhavaṅganaphalasamāpattiyo",
  "atk-s0403a31:50_10": "ca. Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā",
  "atk-s0403a31:50_11": "‘‘vodānampi vuṭṭhāna’’nti vuttaṁ. Bhavaṅgena pana sabbajjhānehi vuṭṭhānaṁ hoti, phalasamāpattiyā",
  "atk-s0403a31:50_12": "nirodhasamāpattito vuṭṭhānaṁ hoti. Taṁ sandhāya ‘‘tamhā tamhā samādhimhā vuṭṭhānampi",
  "atk-s0403a31:50_13": "vuṭṭhāna’’nti vuttaṁ. Anekavihitantiādīni visuddhimagge (visuddhi. 2.402) vaṇṇitāni.",
  "atk-s0403a31:50_14": "Āsavakkhayañāṇaṁ heṭṭhā vuttatthameva. Purimassāpi ñāṇattayassa vitthārakathaṁ icchantena",
  "atk-s0403a31:50_15": "majjhimaṭṭhakathāya mahāsīhanādavaṇṇanā (ma. ni. aṭṭha. 1.146 ādayo) oloketabbā.",
  "atk-s0403a31:50_16": "Samāhitassāti ekaggacittassa. Samādhi maggoti samādhi etesaṁ ñāṇānaṁ adhigamāya upāyo.",
  "atk-s0403a31:50_17": "Asamādhīti anekaggabhāvo. Kummaggoti micchāmaggo. Imasmiṁ sutte tathāgatassa ñāṇabalaṁ kathitanti.",
  "atk-s0403a31:51": "Mahāvaggo chaṭṭho."
}