{
  "anya-e0101n6:0": "6. Asubhakammaṭṭhānaniddeso",
  "anya-e0101n6:1": "Uddhumātakādipadatthavaṇṇanā",
  "anya-e0101n6:2_0": "102. Kasiṇānantaramuddiṭṭhesu pana uddhumātakaṁ, vinīlakaṁ, vipubbakaṁ, vicchiddakaṁ,",
  "anya-e0101n6:2_1": "vikkhāyitakaṁ, vikkhittakaṁ, hatavikkhittakaṁ, lohitakaṁ, puḷavakaṁ, aṭṭhikanti dasasu",
  "anya-e0101n6:2_2": "aviññāṇakāsubhesu bhastā viya vāyunā uddhaṁ jīvitapariyādānā yathānukkamaṁ samuggatena",
  "anya-e0101n6:2_3": "sūnabhāvena uddhumātattā uddhumātaṁ, uddhumātameva uddhumātakaṁ. Paṭikkūlattā vā",
  "anya-e0101n6:2_4": "kucchitaṁ uddhumātanti uddhumātakaṁ. Tathārūpassa chavasarīrassetaṁ adhivacanaṁ.",
  "anya-e0101n6:3_0": "Vinīlaṁ vuccati viparibhinnanīlavaṇṇaṁ, vinīlameva vinīlakaṁ. Paṭikkūlattā vā kucchitaṁ",
  "anya-e0101n6:3_1": "vinīlanti vinīlakaṁ. Maṁsussadaṭṭhānesu rattavaṇṇassa pubbasannicayaṭṭhānesu setavaṇṇassa",
  "anya-e0101n6:3_2": "yebhuyyena ca nīlavaṇṇassa nīlaṭṭhāne nīlasāṭakapārutasseva chavasarīrassetamadhivacanaṁ.",
  "anya-e0101n6:4": "Paribhinnaṭṭhānesu vissandamānaṁ pubbaṁ vipubbaṁ, vipubbameva vipubbakaṁ. Paṭikkūlattā vā kucchitaṁ vipubbanti vipubbakaṁ. Tathārūpassa chavasarīrassetamadhivacanaṁ.",
  "anya-e0101n6:5": "Vicchiddaṁ vuccati dvidhā chindanena apadhāritaṁ, vicchiddameva vicchiddakaṁ. Paṭikkūlattā vā kucchitaṁ vicchiddanti vicchiddakaṁ. Vemajjhe chinnassa chavasarīrassetamadhivacanaṁ.",
  "anya-e0101n6:6_0": "Ito ca etto ca vividhākārena soṇasiṅgālādīhi khāditanti vikkhāyitaṁ, vikkhāyitameva",
  "anya-e0101n6:6_1": "vikkhāyitakaṁ. Paṭikkūlattā vā kucchitaṁ vikkhāyitanti vikkhāyitakaṁ. Tathārūpassa",
  "anya-e0101n6:6_2": "chavasarīrassetamadhivacanaṁ.",
  "anya-e0101n6:7_0": "Vividhaṁ khittaṁ vikkhittaṁ, vikkhittameva vikkhittakaṁ. Paṭikkūlattā vā kucchitaṁ",
  "anya-e0101n6:7_1": "vikkhittanti vikkhittakaṁ. Aññena hatthaṁ aññena pādaṁ aññena sīsanti evaṁ tato tato",
  "anya-e0101n6:7_2": "khittassa chavasarīrassetamadhivacanaṁ.",
  "anya-e0101n6:8": "Hatañca taṁ purimanayeneva vikkhittakañcāti hatavikkhittakaṁ. Kākapadākārena aṅgapaccaṅgesu satthena hanitvā vuttanayena vikkhittassa chavasarīrassetamadhivacanaṁ.",
  "anya-e0101n6:9": "Lohitaṁ kirati vikkhipati ito cito ca paggharatīti lohitakaṁ. Paggharitalohitamakkhitassa chavasarīrassetamadhivacanaṁ.",
  "anya-e0101n6:10": "Puḷavā vuccanti kimayo, puḷave kiratīti puḷavakaṁ. Kimiparipuṇṇassa chavasarīrassetamadhivacanaṁ.",
  "anya-e0101n6:11_0": "Aṭṭhiyeva aṭṭhikaṁ. Paṭikkūlattā vā kucchitaṁ aṭṭhīti aṭṭhikaṁ. Aṭṭhisaṅkhalikāyapi",
  "anya-e0101n6:11_1": "ekaṭṭhikassapetamadhivacanaṁ. Imāni ca pana uddhumātakādīni nissāya uppannanimittānampi",
  "anya-e0101n6:11_2": "nimittesu paṭiladdhajjhānānampetāneva nāmāni.",
  "anya-e0101n6:12": "Uddhumātakakammaṭṭhānaṁ",
  "anya-e0101n6:13_0": "103. Tattha uddhumātakasarīre uddhumātakanimittaṁ uppādetvā uddhumātakasaṅkhātaṁ",
  "anya-e0101n6:13_1": "jhānaṁ bhāvetukāmena yoginā pathavīkasiṇe vuttanayeneva vuttappakāraṁ ācariyaṁ upasaṅkamitvā",
  "anya-e0101n6:13_2": "kammaṭṭhānaṁ uggahetabbaṁ. Tenassa kammaṭṭhānaṁ kathentena asubhanimittatthāya gamanavidhānaṁ,",
  "anya-e0101n6:13_3": "samantā nimittupalakkhaṇaṁ, ekādasavidhena nimittaggāho, gatāgatamaggapaccavekkhaṇanti",
  "anya-e0101n6:13_4": "evaṁ appanāvidhānapariyosānaṁ sabbaṁ kathetabbaṁ. Tenāpi sabbaṁ sādhukaṁ uggahetvā",
  "anya-e0101n6:13_5": "pubbe vuttappakāraṁ senāsanaṁ upagantvā uddhumātakanimittaṁ pariyesantena vihātabbaṁ.",
  "anya-e0101n6:14_0": "104. Evaṁ viharantena ca asukasmiṁ nāma gāmadvāre vā aṭavimukhe vā panthe vā pabbatapāde",
  "anya-e0101n6:14_1": "vā rukkhamūle vā susāne vā uddhumātakasarīraṁ nikkhittanti kathentānaṁ vacanaṁ sutvāpi",
  "anya-e0101n6:14_2": "na tāvadeva atitthena pakkhandantena viya gantabbaṁ. Kasmā? Asubhaṁ hi nāmetaṁ vāḷamigādhiṭṭhitampi",
  "anya-e0101n6:14_3": "amanussādhiṭṭhitampi hoti. Tatrassa jīvitantarāyopi siyā. Gamanamaggo vā panettha",
  "anya-e0101n6:14_4": "gāmadvārena vā nahānatitthena vā kedārakoṭiyā vā hoti. Tattha visabhāgarūpaṁ āpāthamāgacchati,",
  "anya-e0101n6:14_5": "tadeva vā sarīraṁ visabhāgaṁ hoti. Purisassa hi itthisarīraṁ itthiyā ca purisasarīraṁ",
  "anya-e0101n6:14_6": "visabhāgaṁ, tadetaṁ adhunāmataṁ subhatopi upaṭṭhāti, tenassa brahmacariyantarāyopi",
  "anya-e0101n6:14_7": "siyā. Sace pana ‘‘nayidaṁ mādisassa bhāriya’’nti attānaṁ takkayati, evaṁ takkayamānena gantabbaṁ.",
  "anya-e0101n6:15_0": "105. Gacchantena ca saṅghattherassa vā aññatarassa vā abhiññātassa bhikkhuno kathetvā",
  "anya-e0101n6:15_1": "gantabbaṁ. Kasmā? Sace hissa susāne amanussasīhabyagghādīnaṁ rūpasaddādianiṭṭhārammaṇābhibhūtassa",
  "anya-e0101n6:15_2": "aṅgapaccaṅgāni vā pavedhenti, bhuttaṁ vā na parisaṇṭhāti, añño vā ābādho hoti. Athassa",
  "anya-e0101n6:15_3": "so vihāre pattacīvaraṁ surakkhitaṁ karissati. Dahare vā sāmaṇere vā pahiṇitvā taṁ",
  "anya-e0101n6:15_4": "bhikkhuṁ paṭijaggissati. Apica susānaṁ nāma nirāsaṅkaṭṭhānanti maññamānā katakammāpi",
  "anya-e0101n6:15_5": "akatakammāpi corā samosaranti. Te manussehi anubaddhā bhikkhussa samīpe bhaṇḍakaṁ",
  "anya-e0101n6:15_6": "chaḍḍetvāpi palāyanti. Manussā ‘‘sahoḍḍhaṁ coraṁ addasāmā’’ti bhikkhuṁ gahetvā viheṭhenti.",
  "anya-e0101n6:15_7": "Athassa so ‘‘mā imaṁ viheṭhayittha, mamāyaṁ kathetvā iminā nāma kammena gato’’ti",
  "anya-e0101n6:15_8": "te manusse saññāpetvā sotthibhāvaṁ karissati. Ayaṁ ānisaṁso kathetvā gamane. Tasmā",
  "anya-e0101n6:15_9": "vuttappakārassa bhikkhuno kathetvā asubhanimittadassane sañjātābhilāsena yathānāma",
  "anya-e0101n6:15_10": "khattiyo abhisekaṭṭhānaṁ, yajamāno yaññasālaṁ, adhano vā pana nidhiṭṭhānaṁ pītisomanassajāto",
  "anya-e0101n6:15_11": "gacchati, evaṁ pītisomanassaṁ uppādetvā aṭṭhakathāsu vuttena vidhinā gantabbaṁ. Vuttañhetaṁ –",
  "anya-e0101n6:16_0": "‘‘Uddhumātakaṁ asubhanimittaṁ uggaṇhanto eko adutiyo gacchati upaṭṭhitāya satiyā",
  "anya-e0101n6:16_1": "asammuṭṭhāya antogatehi indriyehi abahigatena mānasena gatāgatamaggaṁ paccavekkhamāno.",
  "anya-e0101n6:16_2": "Yasmiṁ padese uddhumātakaṁ asubhanimittaṁ nikkhittaṁ hoti, tasmiṁ padese pāsāṇaṁ",
  "anya-e0101n6:16_3": "vā vammikaṁ vā rukkhaṁ vā gacchaṁ vā lataṁ vā sanimittaṁ karoti, sārammaṇaṁ karoti.",
  "anya-e0101n6:16_4": "Sanimittaṁ katvā sārammaṇaṁ katvā uddhumātakaṁ asubhanimittaṁ sabhāvabhāvato upalakkheti,",
  "anya-e0101n6:16_5": "vaṇṇatopi liṅgatopi saṇṭhānatopi disatopi okāsatopi paricchedatopi sandhito vivarato",
  "anya-e0101n6:16_6": "ninnato thalato samantato. So taṁ nimittaṁ suggahitaṁ karoti , sūpadhāritaṁ upadhāreti,",
  "anya-e0101n6:16_7": "suvavatthitaṁ vavatthapeti. So taṁ nimittaṁ suggahitaṁ katvā sūpadhāritaṁ upadhāretvā",
  "anya-e0101n6:16_8": "suvavatthitaṁ vavatthapetvā eko adutiyo gacchati upaṭṭhitāya satiyā asammuṭṭhāya",
  "anya-e0101n6:16_9": "antogatehi indriyehi abahigatena mānasena gatāgatamaggaṁ paccavekkhamāno. So caṅkamantopi",
  "anya-e0101n6:16_10": "tabbhāgiyaññeva caṅkamaṁ adhiṭṭhāti. Nisīdantopi tabbhāgiyaññeva āsanaṁ paññapeti.",
  "anya-e0101n6:17_0": "‘‘Samantā nimittupalakkhaṇā kimatthiyā kimānisaṁsāti? Samantā nimittupalakkhaṇā asammohatthā",
  "anya-e0101n6:17_1": "asammohānisaṁsā. Ekādasavidhena nimittaggāho kimatthiyo kimānisaṁsoti? Ekādasavidhena",
  "anya-e0101n6:17_2": "nimittaggāho upanibandhanattho upanibandhanānisaṁso. Gatāgatamaggapaccavekkhaṇā kimatthiyā",
  "anya-e0101n6:17_3": "kimānisaṁsāti? Gatāgatamaggapaccavekkhaṇā vīthisampaṭipādanatthā vīthisampaṭipādanānisaṁsā.",
  "anya-e0101n6:18_0": "‘‘So ānisaṁsadassāvī ratanasaññī hutvā cittīkāraṁ upaṭṭhapetvā sampiyāyamāno tasmiṁ",
  "anya-e0101n6:18_1": "ārammaṇe cittaṁ upanibandhati ‘addhā imāya paṭipadāya jarāmaraṇamhā parimuccissāmī’ti.",
  "anya-e0101n6:18_2": "So vivicceva kāmehi…pe… paṭhamaṁ jhānaṁ upasampajja viharati. Tassādhigataṁ hoti",
  "anya-e0101n6:18_3": "rūpāvacaraṁ paṭhamaṁ jhānaṁ dibbo ca vihāro bhāvanāmayañca puññakiriyavatthu’’nti.",
  "anya-e0101n6:19_0": "106. Tasmā yo cittasaññattatthāya sivathikadassanaṁ gacchati, so ghaṇḍiṁ paharitvā",
  "anya-e0101n6:19_1": "gaṇaṁ sannipātetvāpi gacchatu. Kammaṭṭhānasīsena pana gacchantena ekakena adutiyena",
  "anya-e0101n6:19_2": "mūlakammaṭṭhānaṁ avissajjetvā taṁ manasikaronteneva susāne soṇādiparissayavinodanatthaṁ",
  "anya-e0101n6:19_3": "kattaradaṇḍaṁ vā yaṭṭhiṁ vā gahetvā, sūpaṭṭhita bhāvasampādanena asammuṭṭhaṁ satiṁ",
  "anya-e0101n6:19_4": "katvā, manacchaṭṭhānañca indriyānaṁ antogatabhāvasampādanato abahigatamanena hutvā gantabbaṁ.",
  "anya-e0101n6:20_0": "Vihārato nikkhamanteneva asukadisāya asukadvārena nikkhantomhīti dvāraṁ sallakkhetabbaṁ.",
  "anya-e0101n6:20_1": "Tato yena maggena gacchati, so maggo vavatthapetabbo, ayaṁ maggo pācinadisābhimukho",
  "anya-e0101n6:20_2": "vā gacchati, pacchimauttaradakkhiṇadisābhimukho vā vidisābhimukhovāti. Imasmiṁ pana",
  "anya-e0101n6:20_3": "ṭhāne vāmato gacchati, imasmiṁ ṭhāne dakkhiṇato, imasmiṁ cassa ṭhāne pāsāṇo , imasmiṁ",
  "anya-e0101n6:20_4": "vammiko, imasmiṁ rukkho, imasmiṁ gaccho, imasmiṁ latāti. Evaṁ gamanamaggaṁ vavatthapentena",
  "anya-e0101n6:20_5": "nimittaṭṭhānaṁ gantabbaṁ. No ca kho paṭivātaṁ. Paṭivātaṁ gacchantassa hi kuṇapagandho",
  "anya-e0101n6:20_6": "ghānaṁ paharitvā matthaluṅgaṁ vā saṅkhobheyya, āhāraṁ vā chaḍḍāpeyya, vippaṭisāraṁ",
  "anya-e0101n6:20_7": "vā janeyya ‘‘īdisaṁ nāma kuṇapaṭṭhānaṁ āgatomhī’’ti. Tasmā paṭivātaṁ vajjetvā anuvātaṁ",
  "anya-e0101n6:20_8": "gantabbaṁ. Sace anuvātamaggena na sakkā hoti gantuṁ, antarā pabbato vā papāto vā",
  "anya-e0101n6:20_9": "pāsāṇo vā vati vā kaṇṭakaṭṭhānaṁ vā udakaṁ vā cikkhallaṁ vā hoti, cīvarakaṇṇena nāsaṁ",
  "anya-e0101n6:20_10": "pidahitvā gantabbaṁ. Idamassa gamanavattaṁ.",
  "anya-e0101n6:21_0": "107. Evaṁ gatena pana na tāva asubhanimittaṁ oloketabbaṁ. Disā vavatthapetabbā. Ekasmiṁ",
  "anya-e0101n6:21_1": "hi disābhāge ṭhitassa ārammaṇañca na vibhūtaṁ hutvā khāyati, cittañca na kammaniyaṁ",
  "anya-e0101n6:21_2": "hoti. Tasmā taṁ vajjetvā yattha ṭhitassa ārammaṇañca vibhūtaṁ hutvā khāyati, cittañca",
  "anya-e0101n6:21_3": "kammaniyaṁ hoti, tattha ṭhātabbaṁ. Paṭivātānuvātañca pahātabbaṁ. Paṭivāte ṭhitassa",
  "anya-e0101n6:21_4": "hi kuṇapagandhena ubbāḷhassa cittaṁ vidhāvati. Anuvāte ṭhitassa sace tattha adhivatthā",
  "anya-e0101n6:21_5": "amanussā honti, te kujjhitvā anatthaṁ karonti. Tasmā īsakaṁ ukkamma nātianuvāte ṭhātabbaṁ.",
  "anya-e0101n6:21_6": "Evaṁ tiṭṭhamānenāpi nātidūre nāccāsanne nānupādaṁ nānusīsaṁ ṭhātabbaṁ. Atidūre ṭhitassa",
  "anya-e0101n6:21_7": "hi ārammaṇaṁ avibhūtaṁ hoti. Accāsanne bhayamuppajjati. Anupādaṁ vā anusīsaṁ vā ṭhitassa",
  "anya-e0101n6:21_8": "sabbaṁ asubhaṁ samaṁ na paññāyati. Tasmā nātidūre nāccāsanne olokentassa phāsukaṭṭhāne",
  "anya-e0101n6:21_9": "sarīravemajjhabhāge ṭhātabbaṁ.",
  "anya-e0101n6:22_0": "108. Evaṁ ṭhitena ‘‘tasmiṁ padese pāsāṇaṁ vā…pe… lataṁ vā sanimittaṁ karotī’’ti evaṁ",
  "anya-e0101n6:22_1": "vuttāni samantā nimittāni upalakkhetabbāni. Tatridaṁ upalakkhaṇavidhānaṁ, sace tassa",
  "anya-e0101n6:22_2": "nimittassa samantā cakkhupathe pāsāṇo hoti, so ‘‘ayaṁ pāsāṇo ucco vā nīco vā khuddako",
  "anya-e0101n6:22_3": "vā mahanto vā tambo vā kāḷo vā seto vā dīgho vā parimaṇḍalo vā’’ti vavatthapetabbo.",
  "anya-e0101n6:22_4": "Tato ‘‘imasmiṁ nāma okāse ayaṁ pāsāṇo idaṁ asubhanimittaṁ, idaṁ asubhanimittaṁ ayaṁ",
  "anya-e0101n6:22_5": "pāsāṇo’’ti sallakkhetabbaṁ. Sace vammiko hoti, sopi ‘‘ucco vā nīco vā khuddako vā",
  "anya-e0101n6:22_6": "mahanto vā tambo vā kāḷo vā seto vā dīgho vā parimaṇḍalo vā’’ti vavatthapetabbo.",
  "anya-e0101n6:22_7": "Tato ‘‘imasmiṁ nāma okāse ayaṁ vammiko idaṁ asubhanimitta’’nti sallakkhetabbaṁ. Sace",
  "anya-e0101n6:22_8": "rukkho hoti, sopi ‘‘assattho vā nigrodho vā kacchako vā kapītano vā ucco vā nīco",
  "anya-e0101n6:22_9": "vā khuddako vā mahanto vā tambo vā kāḷo vā seto vā’’ti vavatthapetabbo. Tato ‘‘imasmiṁ",
  "anya-e0101n6:22_10": "nāma okāse ayaṁ rukkho idaṁ asubhanimitta’’nti sallakkhetabbaṁ. Sace gaccho hoti,",
  "anya-e0101n6:22_11": "sopi ‘‘sindivā karamando vā kaṇavīro vā kuraṇḍako vā ucco vā nīco vā khuddako vā",
  "anya-e0101n6:22_12": "mahanto vā’’ti vavatthapetabbo. Tato ‘‘imasmiṁ nāma okāse ayaṁ gaccho idaṁ asubhanimitta’’nti",
  "anya-e0101n6:22_13": "sallakkhetabbaṁ. Sace latā hoti, sāpi ‘‘lābu vā kumbhaṇḍī vā sāmā vā kāḷavalli vā",
  "anya-e0101n6:22_14": "pūtilatā vā’’ti vavatthapetabbā. Tato ‘‘imasmiṁ nāma okāse ayaṁ latā idaṁ asubhanimittaṁ,",
  "anya-e0101n6:22_15": "idaṁ asubhanimittaṁ ayaṁ latā’’ti sallakkhetabbaṁ.",
  "anya-e0101n6:23_0": "109. Yaṁ pana vuttaṁ sanimittaṁ karoti sārammaṇaṁ karotīti, taṁ idheva antogadhaṁ.",
  "anya-e0101n6:23_1": "Punappunaṁ vavatthapento hi sanimittaṁ karoti nāma. Ayaṁ pāsāṇo idaṁ asubhanimittaṁ,",
  "anya-e0101n6:23_2": "idaṁ asubhanimittaṁ ayaṁ pāsāṇoti evaṁ dve dve samāsetvā samāsetvā vavatthapento",
  "anya-e0101n6:23_3": "sārammaṇaṁ karoti nāma.",
  "anya-e0101n6:24_0": "Evaṁ sanimittaṁ sārammaṇañca katvā pana sabhāvabhāvato vavatthapetīti vuttattā yvāssa",
  "anya-e0101n6:24_1": "sabhāvabhāvo anaññasādhāraṇo attaniyo uddhumātakabhāvo, tena manasikātabbaṁ. Vaṇitaṁ",
  "anya-e0101n6:24_2": "uddhumātakanti evaṁ sabhāvena sarasena vavatthapetabbanti attho.",
  "anya-e0101n6:25_0": "110. Evaṁ vavatthapetvā vaṇṇatopi liṅgatopi saṇṭhānatopi disatopi okāsatopi paricchedatopīti",
  "anya-e0101n6:25_1": "chabbidhena nimittaṁ gahetabbaṁ. Kathaṁ? Tena hi yoginā idaṁ sarīraṁ kāḷassa vā odātassa",
  "anya-e0101n6:25_2": "vā maṅguracchavino vāti vaṇṇato vavatthapetabbaṁ. Liṅgato pana itthiliṅgaṁ vā purisaliṅgaṁ",
  "anya-e0101n6:25_3": "vāti avavatthapetvā paṭhamavaye vā majjhimavaye vā pacchimavaye vā ṭhitassa idaṁ",
  "anya-e0101n6:25_4": "sarīranti vavatthapetabbaṁ. Saṇṭhānato uddhumātakassa saṇṭhānavaseneva idamassa sīsasaṇṭhānaṁ,",
  "anya-e0101n6:25_5": "idaṁ gīvāsaṇṭhānaṁ, idaṁ hatthasaṇṭhānaṁ, idaṁ udarasaṇṭhānaṁ, idaṁ nābhisaṇṭhānaṁ,",
  "anya-e0101n6:25_6": "idaṁ kaṭisaṇṭhānaṁ, idaṁ ūrusaṇṭhānaṁ, idaṁ jaṅghāsaṇṭhānaṁ, idaṁ pādasaṇṭhānanti",
  "anya-e0101n6:25_7": "vavatthapetabbaṁ. Disato pana imasmiṁ sarīre dve disā nābhiyā adho heṭṭhimadisā uddhaṁ",
  "anya-e0101n6:25_8": "uparimadisāti vavatthapetabbaṁ. Atha vā ahaṁ imissā disāya ṭhito asubhanimittaṁ imissāti",
  "anya-e0101n6:25_9": "vavatthapetabbaṁ. Okāsato pana imasmiṁ nāma okāse hatthā, imasmiṁ pādā, imasmiṁ sīsaṁ,",
  "anya-e0101n6:25_10": "imasmiṁ majjhimakāyo ṭhitoti vavatthapetabbaṁ. Atha vā ahaṁ imasmiṁ okāse ṭhito asubhanimittaṁ",
  "anya-e0101n6:25_11": "imasminti vavatthapetabbaṁ. Paricchedato idaṁ sarīraṁ adho pādatalena upari kesamatthakena",
  "anya-e0101n6:25_12": "tiriyaṁ tacena paricchinnaṁ, yathāparicchinne ca ṭhāne dvattiṁsakuṇapabharitamevāti",
  "anya-e0101n6:25_13": "vavatthapetabbaṁ. Atha vā ayamassa hatthaparicchedo, ayaṁ pādaparicchedo, ayaṁ sīsaparicchedo,",
  "anya-e0101n6:25_14": "ayaṁ majjhimakāyaparicchedoti vavatthapetabbaṁ. Yattakaṁ vā pana ṭhānaṁ gaṇhati,",
  "anya-e0101n6:25_15": "tattakameva idaṁ īdisaṁ uddhumātakanti paricchinditabbaṁ. Purisassa pana itthisarīraṁ",
  "anya-e0101n6:25_16": "itthiyā vā purisasarīraṁ na vaṭṭati. Visabhāge sarīre ārammaṇaṁ na upaṭṭhāti, vipphandanasseva",
  "anya-e0101n6:25_17": "paccayo hoti. ‘‘Ugghāṭitāpi hi itthī purisassa cittaṁ pariyādāya tiṭṭhatī’’ti (a.",
  "anya-e0101n6:25_18": "ni. 5.55) majjhimaṭṭhakathāyaṁ vuttaṁ. Tasmā sabhāgasarīreyeva evaṁ chabbidhena nimittaṁ gaṇhitabbaṁ.",
  "anya-e0101n6:26_0": "111. Yo pana purimabuddhānaṁ santike āsevitakammaṭṭhāno parihatadhutaṅgo parimadditamahābhūto",
  "anya-e0101n6:26_1": "pariggahitasaṅkhāro vavatthāpitanāmarūpo ugghāṭitasattasañño katasamaṇadhammo vāsitavāsano",
  "anya-e0101n6:26_2": "bhāvitabhāvano sabījo ñāṇuttaro appakileso kulaputto, tassa olokitolokitaṭṭhāneyeva",
  "anya-e0101n6:26_3": "paṭibhāganimittaṁ upaṭṭhāti. No ce evaṁ upaṭṭhāti, athevaṁ chabbidhena nimittaṁ gaṇhato",
  "anya-e0101n6:26_4": "upaṭṭhāti. Yassa pana evampi na upaṭṭhāti, tena sandhito vivarato ninnato thalato",
  "anya-e0101n6:26_5": "samantatoti punapi pañcavidhena nimittaṁ gahetabbaṁ.",
  "anya-e0101n6:27_0": "112. Tattha sandhitoti asītisatasandhito. Uddhumātake pana kathaṁ asītisatasandhayo",
  "anya-e0101n6:27_1": "vavatthapessati. Tasmānena tayo dakkhiṇahatthasandhī, tayo vāmahatthasandhī, tayo",
  "anya-e0101n6:27_2": "dakkhiṇapādasandhī, tayo vāmapādasandhī , eko gīvasandhi, eko kaṭisandhīti evaṁ cuddasamahāsandhivasena",
  "anya-e0101n6:27_3": "sandhito vavatthapetabbaṁ. Vivaratoti vivaraṁ nāma hatthantaraṁ pādantaraṁ udarantaraṁ",
  "anya-e0101n6:27_4": "kaṇṇantaranti evaṁ vivarato vavatthapetabbaṁ. Akkhīnampi nimmīlitabhāvo vā ummīlitabhāvo",
  "anya-e0101n6:27_5": "vā mukhassa ca pihitabhāvo vā vivaṭabhāvo vā vavatthapetabbo. Ninnatoti yaṁ sarīre",
  "anya-e0101n6:27_6": "ninnaṭṭhānaṁ akkhikūpo vā antomukhaṁ vā galavāṭako vā, taṁ vavatthapetabbaṁ. Atha",
  "anya-e0101n6:27_7": "vā ahaṁ ninne ṭhito sarīraṁ unnateti vavatthapetabbaṁ. Thalatoti yaṁ sarīre unnataṭṭhānaṁ",
  "anya-e0101n6:27_8": "jaṇṇukaṁ vā uro vā nalāṭaṁ vā, taṁ vavatthapetabbaṁ. Atha vā ahaṁ thale ṭhito sarīraṁ",
  "anya-e0101n6:27_9": "ninneti vavatthapetabbaṁ. Samantatoti sabbaṁ sarīraṁ samantato vavatthapetabbaṁ.",
  "anya-e0101n6:27_10": "Sakalasarīre ñāṇaṁ cāretvā yaṁ ṭhānaṁ vibhūtaṁ hutvā upaṭṭhāti, tattha ‘‘uddhumātakaṁ",
  "anya-e0101n6:27_11": "uddhumātaka’’nti cittaṁ ṭhapetabbaṁ. Sace evampi na upaṭṭhāti, udarapariyosānaṁ atirekaṁ",
  "anya-e0101n6:27_12": "uddhumātakaṁ hoti, tattha ‘‘uddhumātakaṁ uddhumātaka’’nti cittaṁ ṭhapetabbaṁ.",
  "anya-e0101n6:28": "113. Idāni ‘‘so taṁ nimittaṁ suggahitaṁ karotī’’tiādīsu ayaṁ vinicchayakathā –",
  "anya-e0101n6:29_0": "Tena yoginā tasmiṁ sarīre yathāvuttanimittaggāhavasena suṭṭhu nimittaṁ gaṇhitabbaṁ.",
  "anya-e0101n6:29_1": "Satiṁ sūpaṭṭhitaṁ katvā āvajjitabbaṁ. Evaṁ punappunaṁ karontena sādhukaṁ upadhāretabbañceva",
  "anya-e0101n6:29_2": "vavatthapetabbañca. Sarīrato nātidūre nāccāsanne padese ṭhitena vā nisinnena vā cakkhuṁ",
  "anya-e0101n6:29_3": "ummīletvā oloketvā nimittaṁ gaṇhitabbaṁ. ‘‘Uddhumātakapaṭikkūlaṁ uddhumātakapaṭikkūla’’nti",
  "anya-e0101n6:29_4": "satakkhattuṁ sahassakkhattuṁ ummīletvā oloketabbaṁ, nimmīletvā āvajjitabbaṁ. Evaṁ",
  "anya-e0101n6:29_5": "punappunaṁ karontassa uggahanimittaṁ suggahitaṁ hoti. Kadā suggahitaṁ hoti? Yadā",
  "anya-e0101n6:29_6": "ummīletvā olokentassa nimmīletvā āvajjentassa ca ekasadisaṁ hutvā āpāthamāgacchati,",
  "anya-e0101n6:29_7": "tadā suggahitaṁ nāma hoti.",
  "anya-e0101n6:30_0": "So taṁ nimittaṁ evaṁ suggahitaṁ katvā sūpadhāritaṁ upadhāretvā suvavatthitaṁ vavatthapetvā",
  "anya-e0101n6:30_1": "sace tattheva bhāvanāpariyosānaṁ pattuṁ na sakkoti, athānena āgamanakāle vuttanayeneva",
  "anya-e0101n6:30_2": "ekakena adutiyena tadeva kammaṭṭhānaṁ manasikarontena sūpaṭṭhitaṁ satiṁ katvā antogatehi",
  "anya-e0101n6:30_3": "indriyehi abahigatena mānasena attano senāsanameva gantabbaṁ.",
  "anya-e0101n6:31_0": "Susānā nikkhamanteneva ca āgamanamaggo vavatthapetabbo, yena maggena nikkhantosmi,",
  "anya-e0101n6:31_1": "ayaṁ maggo pācīnadisābhimukho vā gacchati, pacchimauttaradakkhiṇadisābhimukho vā",
  "anya-e0101n6:31_2": "gacchati, vidisābhimukho vā gacchati. Imasmiṁ pana ṭhāne vāmato gacchati, imasmiṁ",
  "anya-e0101n6:31_3": "dakkhiṇato, imasmiṁ cassa ṭhāne pāsāṇo, imasmiṁ vammiko, imasmiṁ rukkho, imasmiṁ",
  "anya-e0101n6:31_4": "gaccho, imasmiṁ latāti evaṁ āgamanamaggaṁ vavatthapetvā āgatena caṅkamantenāpi tabbhāgiyova",
  "anya-e0101n6:31_5": "caṅkamo adhiṭṭhātabbo, asubhanimittadisābhimukhe bhūmippadese caṅkamitabbanti attho.",
  "anya-e0101n6:31_6": "Nisīdantena āsanampi tabbhāgiyameva paññapetabbaṁ. Sace pana tassaṁ disāyaṁ sobbho",
  "anya-e0101n6:31_7": "vā papāto vā rukkho vā vati vā kalalaṁ vā hoti, na sakkā taṁdisābhimukhe bhūmippadese",
  "anya-e0101n6:31_8": "caṅkamituṁ, āsanampi anokāsattā na sakkā paññapetuṁ. Taṁ disaṁ anapalokentenāpi okāsānurūpe",
  "anya-e0101n6:31_9": "ṭhāne caṅkamitabbañceva nisīditabbañca. Cittaṁ pana taṁdisābhimukhaṁyeva kātabbaṁ.",
  "anya-e0101n6:32_0": "114. Idāni ‘‘samantā nimittupalakkhaṇā kimatthiyā’’tiādipañhānaṁ ‘‘asammohatthā’’tiādivissajjane",
  "anya-e0101n6:32_1": "ayaṁ adhippāyo. Yassa hi avelāyaṁ uddhumātakanimittaṭṭhānaṁ gantvā samantā nimittupalakkhaṇaṁ",
  "anya-e0101n6:32_2": "katvā nimittaggahaṇatthaṁ cakkhuṁ ummīletvā olokentasseva taṁ matasarīraṁ uṭṭhahitvā",
  "anya-e0101n6:32_3": "ṭhitaṁ viya ajjhottharamānaṁ viya anubandhamānaṁ viya ca hutvā upaṭṭhāti, so taṁ",
  "anya-e0101n6:32_4": "bībhacchaṁ bheravārammaṇaṁ disvā vikkhittacitto ummattako viya hoti, bhayaṁ chambhitattaṁ",
  "anya-e0101n6:32_5": "lomahaṁsaṁ pāpuṇāti. Pāḷiyaṁ hi vibhattaaṭṭhatiṁsārammaṇesu aññaṁ evarūpaṁ bheravārammaṇaṁ",
  "anya-e0101n6:32_6": "nāma natthi. Imasmiṁ hi kammaṭṭhāne jhānavibbhantako nāma hoti. Kasmā? Atibheravattā",
  "anya-e0101n6:32_7": "kammaṭṭhānassa. Tasmā tena yoginā santhambhetvā satiṁ sūpaṭṭhitaṁ katvā matasarīraṁ",
  "anya-e0101n6:32_8": "uṭṭhahitvā anubandhanakaṁ nāma natthi. Sace hi so ‘‘etassa samīpe ṭhito pāsāṇo vā",
  "anya-e0101n6:32_9": "latā vā āgaccheyya, sarīrampi āgaccheyya. Yathā pana so pāsāṇo vā latā vā nāgacchati,",
  "anya-e0101n6:32_10": "evaṁ sarīrampi nāgacchati. Ayaṁ pana tuyhaṁ upaṭṭhānākāro saññajo saññāsambhavo,",
  "anya-e0101n6:32_11": "kammaṭṭhānaṁ te ajja upaṭṭhitaṁ, mā bhāyi bhikkhū’’ti tāsaṁ vinodetvā hāsaṁ uppādetvā",
  "anya-e0101n6:32_12": "tasmiṁ nimitte cittaṁ sañcarāpetabbaṁ. Evaṁ visesamadhigacchati. Idametaṁ sandhāya",
  "anya-e0101n6:32_13": "vuttaṁ ‘‘samantā nimittupalakkhaṇā asammohatthā’’ti.",
  "anya-e0101n6:33_0": "Ekādasavidhena pana nimittaggāhaṁ sampādento kammaṭṭhānaṁ upanibandhati. Tassa hi",
  "anya-e0101n6:33_1": "cakkhūni ummīletvā olokanapaccayā uggahanimittaṁ uppajjati. Tasmiṁ mānasaṁ cārentassa",
  "anya-e0101n6:33_2": "paṭibhāganimittaṁ uppajjati. Tattha mānasaṁ cārento appanaṁ pāpuṇāti. Appanāyaṁ ṭhatvā",
  "anya-e0101n6:33_3": "vipassanaṁ vaḍḍhento arahattaṁ sacchikaroti. Tena vuttaṁ ‘‘ekādasavidhena nimittaggāho",
  "anya-e0101n6:33_4": "upanibandhanattho’’ti.",
  "anya-e0101n6:34_0": "115.Gatāgatamaggapaccavekkhaṇā vīthisampaṭipādanatthāti ettha pana yā gatamaggassa",
  "anya-e0101n6:34_1": "ca āgatamaggassa ca paccavekkhaṇā vuttā, sā kammaṭṭhānavīthiyā sampaṭipādanatthāti",
  "anya-e0101n6:34_2": "attho. Sace hi imaṁ bhikkhuṁ kammaṭṭhānaṁ gahetvā āgacchantaṁ antarāmagge keci ajja,",
  "anya-e0101n6:34_3": "bhante, katimīti divasaṁ vā pucchanti, pañhaṁ vā pucchanti, paṭisanthāraṁ vā karonti,",
  "anya-e0101n6:34_4": "ahaṁ kammaṭṭhānikoti tuṇhībhūtena gantuṁ na vaṭṭati. Divaso kathetabbo, pañho vissajjetabbo.",
  "anya-e0101n6:34_5": "Sace na jānāti, na jānāmīti vattabbaṁ. Dhammiko paṭisanthāro kātabbo. Tassevaṁ karontassa",
  "anya-e0101n6:34_6": "uggahitaṁ taruṇanimittaṁ nassati. Tasmiṁ nassantepi divasaṁ puṭṭhena kathetabbameva.",
  "anya-e0101n6:34_7": "Pañhaṁ ajānantena na jānāmīti vattabbaṁ. Jānantena ekadesena kathetumpi vaṭṭati,",
  "anya-e0101n6:34_8": "paṭisanthāropi kātabbo. Āgantukaṁ pana bhikkhuṁ disvā āgantukapaṭisanthāro kātabbova.",
  "anya-e0101n6:34_9": "Avasesānipi cetiyaṅgaṇavattabodhiyaṅgaṇavattauposathāgāravattabhojanasālājantāgharaācariyupajjhāyaāgantukagamikavattādīni",
  "anya-e0101n6:34_10": "sabbāni khandhakavattāni pūretabbāneva. Tassa tāni pūrentassāpi taṁ taruṇanimittaṁ",
  "anya-e0101n6:34_11": "nassati, puna gantvā nimittaṁ gaṇhissāmīti gantukāmassāpi amanussehi vā vāḷamigehi",
  "anya-e0101n6:34_12": "vā adhiṭṭhitattā susānampi gantuṁ na sakkā hoti, nimittaṁ vā antaradhāyati. Uddhumātakaṁ",
  "anya-e0101n6:34_13": "hi ekameva vā dve vā divase ṭhatvā vinīlakādibhāvaṁ gacchati. Sabbakammaṭṭhānesu",
  "anya-e0101n6:34_14": "etena samaṁ dullabhaṁ kammaṭṭhānaṁ nāma natthi. Tasmā evaṁ naṭṭhe nimitte tena bhikkhunā",
  "anya-e0101n6:34_15": "rattiṭṭhāne vā divāṭhāne vā nisīditvā ahaṁ iminā nāma dvārena vihārā nikkhamitvā",
  "anya-e0101n6:34_16": "asukadisābhimukhaṁ maggaṁ paṭipajjitvā asukasmiṁ nāma ṭhāne vāmaṁ gaṇhi, asukasmiṁ",
  "anya-e0101n6:34_17": "dakkhiṇaṁ. Tassa asukasmiṁ ṭhāne pāsāṇo, asukasmiṁ vammikarukkhagacchalatānamaññataraṁ.",
  "anya-e0101n6:34_18": "Sohaṁ tena maggena gantvā asukasmiṁ nāma ṭhāne asubhaṁ addasaṁ. Tattha asukadisābhimukho",
  "anya-e0101n6:34_19": "ṭhatvā evañcevañca samantā nimittāni sallakkhetvā evaṁ asubhanimittaṁ uggahetvā asukadisāya",
  "anya-e0101n6:34_20": "susānato nikkhamitvā evarūpena nāma maggena idañcidañca karonto āgantvā idha nisinnoti",
  "anya-e0101n6:34_21": "evaṁ yāva pallaṅkaṁ ābhujitvā nisinnaṭṭhānaṁ, tāva gatāgatamaggo paccavekkhitabbo.",
  "anya-e0101n6:34_22": "Tassevaṁ paccavekkhato taṁ nimittaṁ pākaṭaṁ hoti, purato nikkhittaṁ viya upaṭṭhāti.",
  "anya-e0101n6:34_23": "Kammaṭṭhānaṁ purimākāreneva vīthiṁ paṭipajjati. Tena vuttaṁ ‘‘gatāgatamaggapaccavekkhaṇā",
  "anya-e0101n6:34_24": "vīthisampaṭipādanatthā’’ti.",
  "anya-e0101n6:35_0": "116. Idāni ānisaṁsadassāvī ratanasaññī hutvā cittīkāraṁ upaṭṭhapetvā sampiyāyamāno",
  "anya-e0101n6:35_1": "tasmiṁ ārammaṇe cittaṁ upanibandhatīti ettha uddhumātakapaṭikkūle mānasaṁ cāretvā",
  "anya-e0101n6:35_2": "jhānaṁ nibbattetvā jhānapadaṭṭhānaṁ vipassanaṁ vaḍḍhento ‘‘addhā imāya paṭipadāya",
  "anya-e0101n6:35_3": "jarāmaraṇamhā parimuccissāmī’’ti evaṁ ānisaṁsadassāvinā bhavitabbaṁ.",
  "anya-e0101n6:36_0": "Yathā pana duggato puriso mahagghaṁ maṇiratanaṁ labhitvā dullabhaṁ vata me laddhanti",
  "anya-e0101n6:36_1": "tasmiṁ ratanasaññī hutvā gāravaṁ janetvā vipulena pemena sampiyāyamāno taṁ rakkheyya,",
  "anya-e0101n6:36_2": "evameva ‘‘dullabhaṁ me idaṁ kammaṭṭhānaṁ laddhaṁ duggatassa mahagghamaṇiratanasadisaṁ.",
  "anya-e0101n6:36_3": "Catudhātukammaṭṭhāniko hi attano cattāro mahābhūte pariggaṇhāti, ānāpānakammaṭṭhāniko",
  "anya-e0101n6:36_4": "attano nāsikavātaṁ pariggaṇhāti, kasiṇakammaṭṭhāniko kasiṇaṁ katvā yathāsukhaṁ bhāveti,",
  "anya-e0101n6:36_5": "evaṁ itarāni kammaṭṭhānāni sulabhāni. ‘Idaṁ pana ekameva vā dve vā divase tiṭṭhati,",
  "anya-e0101n6:36_6": "tato paraṁ vinīlakādibhāvaṁ pāpuṇātī’ti natthi ito dullabhatara’’nti tasmiṁ ratanasaññinā",
  "anya-e0101n6:36_7": "hutvā cittīkāraṁ upaṭṭhapetvā sampiyāyamānena taṁ nimittaṁ rakkhitabbaṁ. Rattiṭṭhāne",
  "anya-e0101n6:36_8": "ca divāṭhāne ca ‘‘uddhumātakapaṭikkūlaṁ uddhumātakapaṭikkūla’’nti tattha punappunaṁ",
  "anya-e0101n6:36_9": "cittaṁ upanibandhitabbaṁ. Punappunaṁ taṁ nimittaṁ āvajjitabbaṁ, manasikātabbaṁ. Takkāhataṁ",
  "anya-e0101n6:36_10": "vitakkāhataṁ kātabbaṁ.",
  "anya-e0101n6:37_0": "117. Tassevaṁ karoto paṭibhāganimittaṁ uppajjati. Tatridaṁ nimittadvayassa nānākaraṇaṁ,",
  "anya-e0101n6:37_1": "uggahanimittaṁ virūpaṁ bībhacchaṁ bheravadassanaṁ hutvā upaṭṭhāti . Paṭibhāganimittaṁ",
  "anya-e0101n6:37_2": "pana yāvadatthaṁ bhuñjitvā nipanno thūlaṅgapaccaṅgapuriso viya. Tassa paṭibhāganimittapaṭilābhasamakālameva",
  "anya-e0101n6:37_3": "bahiddhā kāmānaṁ amanasikārā vikkhambhanavasena kāmacchando pahīyati. Anunayappahāneneva",
  "anya-e0101n6:37_4": "cassa lohitappahānena pubbo viya byāpādopi pahīyati. Tathā āraddhavīriyatāya thinamiddhaṁ,",
  "anya-e0101n6:37_5": "avippaṭisārakarasantadhammānuyogavasena uddhaccakukkuccaṁ, adhigatavisesassa paccakkhatāya",
  "anya-e0101n6:37_6": "paṭipattidesake satthari paṭipattiyaṁ paṭipattiphale ca vicikicchā pahīyatīti pañca",
  "anya-e0101n6:37_7": "nīvaraṇāni pahīyanti. Tasmiññeva ca nimitte cetaso abhiniropanalakkhaṇo vitakko,",
  "anya-e0101n6:37_8": "nimittānumajjanakiccaṁ sādhayamāno vicāro, paṭiladdhavisesādhigamapaccayā pīti, pītimanassa",
  "anya-e0101n6:37_9": "passaddhisambhavato passaddhi, tannimittaṁ sukhaṁ, sukhitassa cittasamādhisambhavato",
  "anya-e0101n6:37_10": "sukhanimittā ekaggatā cāti jhānaṅgāni pātubhavanti. Evamassa paṭhamajjhānapaṭibimbabhūtaṁ",
  "anya-e0101n6:37_11": "upacārajjhānampi taṅkhaṇaññeva nibbattati. Ito paraṁ yāva paṭhamajjhānassa appanā",
  "anya-e0101n6:37_12": "ceva vasippatti ca, tāva sabbaṁ pathavīkasiṇe vuttanayeneva veditabbaṁ.",
  "anya-e0101n6:38": "Vinīlakādikammaṭṭhānāni",
  "anya-e0101n6:39_0": "118. Ito paresu pana vinīlakādīsupi yaṁ taṁ ‘‘uddhumātakaṁ asubhanimittaṁ uggaṇhanto",
  "anya-e0101n6:39_1": "eko adutiyo gacchati upaṭṭhitāya satiyā’’tiādinā nayena gamanaṁ ādiṁ katvā lakkhaṇaṁ",
  "anya-e0101n6:39_2": "vuttaṁ, taṁ sabbaṁ ‘‘vinīlakaṁ asubhanimittaṁ uggaṇhanto, vipubbakaṁ asubhanimittaṁ",
  "anya-e0101n6:39_3": "uggaṇhanto’’ti evaṁ tassa tassa vasena tattha tattha uddhumātakapadamattaṁ parivattetvā",
  "anya-e0101n6:39_4": "vuttanayeneva savinicchayādhippāyaṁ veditabbaṁ.",
  "anya-e0101n6:40_0": "Ayaṁ pana viseso – vinīlake ‘‘vinīlakapaṭikkūlaṁ vinīlakapaṭikkūla’’nti manasikāro",
  "anya-e0101n6:40_1": "pavattetabbo. Uggahanimittañcettha kabarakabaravaṇṇaṁ hutvā upaṭṭhāti. Paṭibhāganimittaṁ",
  "anya-e0101n6:40_2": "pana ussadavasena upaṭṭhāti.",
  "anya-e0101n6:41_0": "Vipubbake ‘‘vipubbakapaṭikkūlaṁ vipubbakapaṭikkūla’’nti manasikāro pavattetabbo.",
  "anya-e0101n6:41_1": "Uggahanimittaṁ panettha paggharantamiva upaṭṭhāti. Paṭibhāganimittaṁ niccalaṁ sannisinnaṁ hutvā upaṭṭhāti.",
  "anya-e0101n6:42_0": "Vicchiddakaṁ yuddhamaṇḍale vā corāṭaviyaṁ vā susāne vā yattha rājāno core chindāpenti.",
  "anya-e0101n6:42_1": "Araññe vā pana sīhabyagghehi chinnapurisaṭṭhāne labbhati. Tasmā tathārūpaṁ ṭhānaṁ",
  "anya-e0101n6:42_2": "gantvā sace nānādisāyaṁ patitampi ekāvajjanena āpāthamāgacchati iccetaṁ kusalaṁ.",
  "anya-e0101n6:42_3": "No ce āgacchati, sayaṁ hatthena na parāmasitabbaṁ. Parāmasanto hi vissāsaṁ āpajjati.",
  "anya-e0101n6:42_4": "Tasmā ārāmikena vā samaṇuddesena vā aññena vā kenaci ekaṭṭhāne kāretabbaṁ. Alabhantena",
  "anya-e0101n6:42_5": "kattarayaṭṭhiyā vā daṇḍakena vā ekaṅgulantaraṁ katvā upanāmetabbaṁ. Evaṁ upanāmetvā",
  "anya-e0101n6:42_6": "‘‘vicchiddakapaṭikkūlaṁ vicchiddakapaṭikkūla’’nti manasikāro pavattetabbo. Tattha",
  "anya-e0101n6:42_7": "uggahanimittaṁ majjhe chiddaṁ viya upaṭṭhāti. Paṭibhāganimittaṁ pana paripuṇṇaṁ hutvā upaṭṭhāti.",
  "anya-e0101n6:43_0": "Vikkhāyitake vikkhāyitakapaṭikkūlaṁ vikkhāyitakapaṭikkūlanti manasikāro pavattetabbo.",
  "anya-e0101n6:43_1": "Uggahanimittaṁ panettha tahiṁ tahiṁ khāyitasadisameva upaṭṭhāti. Paṭibhāganimittaṁ",
  "anya-e0101n6:43_2": "paripuṇṇaṁva hutvā upaṭṭhāti.",
  "anya-e0101n6:44_0": "Vikkhittakampi vicchiddake vuttanayeneva aṅgulaṅgulantaraṁ kāretvā vā katvā vā ‘‘vikkhittakapaṭikkūlaṁ",
  "anya-e0101n6:44_1": "vikkhittakapaṭikkūla’’nti manasikāro pavattetabbo. Ettha uggahanimittaṁ pākaṭantaraṁ",
  "anya-e0101n6:44_2": "hutvā upaṭṭhāti. Paṭibhāganimittaṁ pana paripuṇṇaṁva hutvā upaṭṭhāti.",
  "anya-e0101n6:45_0": "Hatavikkhittakampi vicchiddake vuttappakāresuyeva ṭhānesu labbhati. Tasmā tattha",
  "anya-e0101n6:45_1": "gantvā vuttanayeneva aṅgulaṅgulantaraṁ kāretvā vā katvā vā ‘‘hatavikkhittakapaṭikkūlaṁ",
  "anya-e0101n6:45_2": "hatavikkhittakapaṭikkūla’’nti manasikāro pavattetabbo. Uggahanimittaṁ panettha paññāyamānaṁ",
  "anya-e0101n6:45_3": "pahāramukhaṁ viya hoti. Paṭibhāganimittaṁ paripuṇṇameva hutvā upaṭṭhāti.",
  "anya-e0101n6:46_0": "Lohitakaṁ yuddhamaṇḍalādīsu laddhappahārānaṁ hatthapādādīsu vā chinnesu bhinnagaṇḍapīḷakādīnaṁ",
  "anya-e0101n6:46_1": "vā mukhato paggharamānakāle labbhati. Tasmā taṁ disvā ‘‘lohitakapaṭikkūlaṁ lohitakapaṭikkūla’’nti",
  "anya-e0101n6:46_2": "manasikāro pavattetabbo. Ettha uggahanimittaṁ vātappahatā viya rattapaṭākā calamānākāraṁ",
  "anya-e0101n6:46_3": "upaṭṭhāti. Paṭibhāganimittaṁ pana sannisinnaṁ hutvā upaṭṭhāti.",
  "anya-e0101n6:47_0": "Puḷavakaṁ dvīhatīhaccayena kuṇapassa navahi vaṇamukhehi kimirāsipaggharaṇakāle hoti.",
  "anya-e0101n6:47_1": "Apica taṁ soṇasiṅgālamanussagomahiṁsahatthiassaajagarādīnaṁ sarīrappamāṇameva hutvā",
  "anya-e0101n6:47_2": "sālibhattarāsi viya tiṭṭhati . Tesu yattha katthaci ‘‘puḷavakapaṭikkūlaṁ puḷavakapaṭikkūla’’nti",
  "anya-e0101n6:47_3": "manasikāro pavattetabbo. Cūḷapiṇḍapātikatissattherassa hi kāḷadīghavāpiyā anto hatthikuṇape",
  "anya-e0101n6:47_4": "nimittaṁ upaṭṭhāsi. Uggahanimittaṁ panettha calamānaṁ viya upaṭṭhāti. Paṭibhāganimittaṁ",
  "anya-e0101n6:47_5": "sālibhattapiṇḍo viya sannisinnaṁ hutvā upaṭṭhāti.",
  "anya-e0101n6:48_0": "Aṭṭhikaṁ ‘‘seyyathāpi passeyya sarīraṁ sivathikāya chaḍḍitaṁ aṭṭhisaṅkhalikaṁ samaṁsalohitaṁ",
  "anya-e0101n6:48_1": "nahārusambandha’’ntiādinā (ma. ni. 3.154) nayena nānappakārato vuttaṁ. Tattha yattha",
  "anya-e0101n6:48_2": "taṁ nikkhittaṁ hoti, tattha purimanayeneva gantvā samantā pāsāṇādīnaṁ vasena sanimittaṁ",
  "anya-e0101n6:48_3": "sārammaṇaṁ katvā idaṁ aṭṭhikanti sabhāvabhāvato upalakkhetvā vaṇṇādivasena ekādasahākārehi",
  "anya-e0101n6:48_4": "nimittaṁ uggahetabbaṁ.",
  "anya-e0101n6:49_0": "119. Taṁ pana vaṇṇato setanti olokentassa na upaṭṭhāti, odātakasiṇasambhedo hoti.",
  "anya-e0101n6:49_1": "Tasmā aṭṭhikanti paṭikkūlavaseneva oloketabbaṁ. Liṅganti idha hatthādīnaṁ nāmaṁ.",
  "anya-e0101n6:49_2": "Tasmā hatthapādasīsaurabāhukaṭiūrujaṅghānaṁ vasena liṅgato vavatthapetabbaṁ. Dīgharassavaṭṭacaturassakhuddakamahantavasena",
  "anya-e0101n6:49_3": "pana saṇṭhānato vavatthapetabbaṁ. Disokāsā vuttanayā eva. Tassa tassa aṭṭhino pariyantavasena",
  "anya-e0101n6:49_4": "paricchedato vavatthapetvā yadevettha pākaṭaṁ hutvā upaṭṭhāti, taṁ gahetvā appanā",
  "anya-e0101n6:49_5": "pāpuṇitabbā. Tassa tassa aṭṭhino ninnaṭṭhānathalaṭṭhānavasena pana ninnato ca thalato",
  "anya-e0101n6:49_6": "ca vavatthapetabbaṁ. Padesavasenāpi ahaṁ ninne ṭhito, aṭṭhi thale, ahaṁ thale, aṭṭhi",
  "anya-e0101n6:49_7": "ninnetipi vavatthapetabbaṁ. Dvinnaṁ pana aṭṭhikānaṁ ghaṭitaghaṭitaṭṭhānavasena sandhito",
  "anya-e0101n6:49_8": "vavatthapetabbaṁ. Aṭṭhikānaṁyeva antaravasena vivarato vavatthapetabbaṁ. Sabbattheva",
  "anya-e0101n6:49_9": "pana ñāṇaṁ cāretvā imasmiṁ ṭhāne idamaṭṭhīti samantato vavatthapetabbaṁ. Evampi nimitte",
  "anya-e0101n6:49_10": "anupaṭṭhahante nalāṭaṭṭhimhi cittaṁ saṇṭhapetabbaṁ.",
  "anya-e0101n6:50_0": "120. Yathā cettha, evaṁ idaṁ ekādasavidhena nimittaggahaṇaṁ ito purimesu puḷavakādīsupi",
  "anya-e0101n6:50_1": "yujjamānavasena sallakkhetabbaṁ. Idañca pana kammaṭṭhānaṁ sakalāyapi aṭṭhikasaṅkhalikāya",
  "anya-e0101n6:50_2": "ekasmimpi aṭṭhike sampajjati. Tasmā tesu yatthakatthaci ekādasavidhena nimittaṁ uggahetvā",
  "anya-e0101n6:50_3": "‘‘aṭṭhikapaṭikkūlaṁ aṭṭhikapaṭikkūla’’nti manasikāro pavattetabbo. Idha uggahanimittampi",
  "anya-e0101n6:50_4": "paṭibhāganimittampi ekasadisameva hotīti vuttaṁ, taṁ ekasmiṁ aṭṭhike yuttaṁ. Aṭṭhikasaṅkhalikāya",
  "anya-e0101n6:50_5": "pana uggahanimitte paññāyamāne vivaratā. Paṭibhāganimitte paripuṇṇabhāvo yujjati.",
  "anya-e0101n6:50_6": "Ekaṭṭhikepi ca uggahanimittena bībhacchena bhayānakena bhavitabbaṁ. Paṭibhāganimittena",
  "anya-e0101n6:50_7": "pītisomanassajanakena, upacārāvahattā.",
  "anya-e0101n6:51_0": "Imasmiṁ hi okāse yaṁ aṭṭhakathāsu vuttaṁ, taṁ dvāraṁ datvāva vuttaṁ. Tathā hi tattha",
  "anya-e0101n6:51_1": "‘‘catūsu brahmavihāresu dasasu ca asubhesu paṭibhāganimittaṁ natthi. Brahmavihāresu",
  "anya-e0101n6:51_2": "hi sīmasambhedoyeva nimittaṁ. Dasasu ca asubhesu nibbikappaṁ katvā paṭikkūlabhāveyeva",
  "anya-e0101n6:51_3": "diṭṭhe nimittaṁ nāma hotī’’ti vatvāpi puna anantarameva ‘‘duvidhaṁ idha nimittaṁ",
  "anya-e0101n6:51_4": "uggahanimittaṁ paṭibhāganimittaṁ. Uggahanimittaṁ virūpaṁ bībhacchaṁ bhayānakaṁ hutvā",
  "anya-e0101n6:51_5": "upaṭṭhātī’’tiādi vuttaṁ. Tasmā yaṁ vicāretvā avocumha, idamevettha yuttaṁ.",
  "anya-e0101n6:52": "Apica mahātissattherassa dantaṭṭhikamattāvalokanena sakalitthisarīrassa aṭṭhisaṅghātabhāvena upaṭṭhānādīni cettha nidassanānīti.",
  "anya-e0101n6:53": "Iti asubhāni subhaguṇo, dasasatalocanena thutakitti;",
  "anya-e0101n6:54": "Yāni avoca dasabalo, ekekajjhānahetunīti.",
  "anya-e0101n6:55": "Evaṁ tāni ca tesañca, bhāvanānayamimaṁ viditvāna;",
  "anya-e0101n6:56": "Tesveva ayaṁ bhiyyo, pakiṇṇakakathāpi viññeyyā.",
  "anya-e0101n6:57": "Pakiṇṇakakathā",
  "anya-e0101n6:58_0": "121. Etesu hi yattha katthaci adhigatajjhāno suvikkhambhitarāgattā vītarāgo viya",
  "anya-e0101n6:58_1": "nilloluppacāro hoti. Evaṁ santepi yvāyaṁ asubhappabhedo vutto, so sarīrasabhāvappattivasena",
  "anya-e0101n6:58_2": "ca rāgacaritabhedavasena cāti veditabbo. Chavasarīraṁ hi paṭikkūlabhāvaṁ āpajjamānaṁ",
  "anya-e0101n6:58_3": "uddhumātakasabhāvappattaṁ vā siyā, vinīlakādīnaṁ vā aññatarasabhāvappattaṁ. Iti yādisaṁ",
  "anya-e0101n6:58_4": "yādisaṁ sakkā hoti laddhuṁ, tādise tādise uddhumātakapaṭikkūlaṁ vinīlakapaṭikkūlanti",
  "anya-e0101n6:58_5": "evaṁ nimittaṁ gaṇhitabbamevāti sarīrasabhāvappattivasena dasadhā asubhappabhedo vuttoti veditabbo.",
  "anya-e0101n6:59_0": "Visesato cettha uddhumātakaṁ sarīrasaṇṭhānavipattippakāsanato saṇṭhānarāgino sappāyaṁ.",
  "anya-e0101n6:59_1": "Vinīlakaṁ chavirāgavipattippakāsanato sarīravaṇṇarāgino sappāyaṁ. Vipubbakaṁ kāyavaṇapaṭibaddhassa",
  "anya-e0101n6:59_2": "duggandhabhāvassa pakāsanato mālāgandhādivasena samuṭṭhāpitasarīragandharāgino sappāyaṁ.",
  "anya-e0101n6:59_3": "Vicchiddakaṁ antosusirabhāvappakāsanato sarīre ghanabhāvarāgino sappāyaṁ. Vikkhāyitakaṁ",
  "anya-e0101n6:59_4": "maṁsupacayasampattivināsappakāsanato thanādīsu sarīrappadesesu maṁsupacayarāgino",
  "anya-e0101n6:59_5": "sappāyaṁ. Vikkhittakaṁ aṅgapaccaṅgānaṁ vikkhepappakāsanato aṅgapaccaṅgalīlārāgino",
  "anya-e0101n6:59_6": "sappāyaṁ. Hatavikkhittakaṁ sarīrasaṅghātabhedavikārappakāsanato sarīrasaṅghātasampattirāgino",
  "anya-e0101n6:59_7": "sappāyaṁ. Lohitakaṁ lohitamakkhitapaṭikkūlabhāvappakāsanato alaṅkārajanitasobharāgino",
  "anya-e0101n6:59_8": "sappāyaṁ. Puḷavakaṁ kāyassa anekakimikulasādhāraṇabhāvappakāsanato kāye mamattarāgino",
  "anya-e0101n6:59_9": "sappāyaṁ. Aṭṭhikaṁ sarīraṭṭhīnaṁ paṭikkūlabhāvappakāsanato dantasampattirāgino sappāyanti",
  "anya-e0101n6:59_10": "evaṁ rāgacaritabhedavasenāpi dasadhā asubhappabhedo vuttoti veditabbo.",
  "anya-e0101n6:60_0": "Yasmā pana dasavidhepi etasmiṁ asubhe seyyathāpi nāma aparisaṇṭhitajalāya sīghasotāya",
  "anya-e0101n6:60_1": "nadiyā arittabaleneva nāvā tiṭṭhati, vinā arittena na sakkā ṭhapetuṁ, evameva dubbalattā",
  "anya-e0101n6:60_2": "ārammaṇassa vitakkabaleneva cittaṁ ekaggaṁ hutvā tiṭṭhati, vinā vitakkena na sakkā",
  "anya-e0101n6:60_3": "ṭhapetuṁ, tasmā paṭhamajjhānamevettha hoti, na dutiyādīni.",
  "anya-e0101n6:61_0": "Paṭikkūlepi ca etasmiṁ ārammaṇe ‘‘addhā imāya paṭipadāya jarāmaraṇamhā parimuccissāmī’’ti",
  "anya-e0101n6:61_1": "evamānisaṁsadassāvitāya ceva nīvaraṇasantāpappahānena ca pītisomanassaṁ uppajjati,",
  "anya-e0101n6:61_2": "‘‘bahuṁ dāni vetanaṁ labhissāmī’’ti ānisaṁsadassāvino pupphachaḍḍakassa gūtharāsimhi",
  "anya-e0101n6:61_3": "viya, ussannabyādhidukkhassa rogino vamanavirecanappavattiyaṁ viya ca.",
  "anya-e0101n6:62_0": "122. Dasavidhampi cetaṁ asubhaṁ lakkhaṇato ekameva hoti. Dasavidhassāpi hetassa asuciduggandhajegucchapaṭikkūlabhāvo",
  "anya-e0101n6:62_1": "eva lakkhaṇaṁ. Tadetaṁ iminā lakkhaṇena na kevalaṁ matasarīre, dantaṭṭhikadassāvino",
  "anya-e0101n6:62_2": "pana cetiyapabbatavāsino mahātissattherassa viya, hatthikkhandhagataṁ rājānaṁ olokentassa",
  "anya-e0101n6:62_3": "saṅgharakkhitattherūpaṭṭhākasāmaṇerassa viya ca jīvamānakasarīrepi upaṭṭhāti. Yatheva",
  "anya-e0101n6:62_4": "hi matasarīraṁ, evaṁ jīvamānakampi asubhameva. Asubhalakkhaṇaṁ panettha āgantukena",
  "anya-e0101n6:62_5": "alaṅkārena paṭicchannattā na paññāyati. Pakatiyā pana idaṁ sarīraṁ nāma atirekatisataaṭṭhikasamussayaṁ",
  "anya-e0101n6:62_6": "asītisatasandhisaṅghaṭitaṁ navanhārusatanibandhanaṁ navamaṁsapesisatānulittaṁ allacammapariyonaddhaṁ",
  "anya-e0101n6:62_7": "chaviyā paṭicchannaṁ chiddāvachiddaṁ medakathālikā viya niccuggharitapaggharitaṁ",
  "anya-e0101n6:62_8": "kimisaṅghanisevitaṁ rogānaṁ āyatanaṁ dukkhadhammānaṁ vatthu paribhinnapurāṇagaṇḍo",
  "anya-e0101n6:62_9": "viya navahi vaṇamukhehi satatavissandanaṁ. Yassa ubhohi akkhīhi akkhigūthako paggharati,",
  "anya-e0101n6:62_10": "kaṇṇabilehi kaṇṇagūthako, nāsāpuṭehi siṅghāṇikā, mukhato āhārapittasemharudhirāni,",
  "anya-e0101n6:62_11": "adhodvārehi uccārapassāvā, navanavutiyā lomakūpasahassehi asucisedayūso paggharati.",
  "anya-e0101n6:62_12": "Nīlamakkhikādayo samparivārenti. Yaṁ dantakaṭṭhamukhadhovanasīsamakkhananahānanivāsanapārupanādīhi",
  "anya-e0101n6:62_13": "appaṭijaggitvā yathājātova pharusavippakiṇṇakeso hutvā gāmena gāmaṁ vicaranto rājāpi",
  "anya-e0101n6:62_14": "pupphachaḍḍakacaṇḍālādīsu aññataropi samasarīrapaṭikkūlatāya nibbiseso hoti, evaṁ",
  "anya-e0101n6:62_15": "asuciduggandhajegucchapaṭikkūlatāya rañño vā caṇḍālassa vā sarīre vemattaṁ nāma natthi.",
  "anya-e0101n6:62_16": "Dantakaṭṭhamukhadhovanādīhi panettha dantamalādīni pamajjitvā nānāvatthehi hirikopīnaṁ",
  "anya-e0101n6:62_17": "paṭicchādetvā nānāvaṇṇena surabhivilepanena vilimpitvā pupphābharaṇādīhi alaṅkaritvā",
  "anya-e0101n6:62_18": "‘‘ahaṁ mama’’nti gahetabbākārappattaṁ karonti. Tato iminā āgantukena alaṅkārena paṭicchannattā",
  "anya-e0101n6:62_19": "tadassa yāthāvasarasaṁ asubhalakkhaṇaṁ asañjānantā purisā itthīsu, itthiyo ca purisesu",
  "anya-e0101n6:62_20": "ratiṁ karonti. Paramatthato panettha rajjitabbakayuttaṭṭhānaṁ nāma aṇumattampi natthi.",
  "anya-e0101n6:62_21": "Tathā hi kesalomanakhadantakheḷasiṅghāṇikauccārapassāvādīsu ekakoṭṭhāsampi sarīrato",
  "anya-e0101n6:62_22": "bahi patitaṁ sattā hatthena chupitumpi na icchanti, aṭṭīyanti harāyanti jigucchanti.",
  "anya-e0101n6:62_23": "Yaṁ yaṁ panettha avasesaṁ hoti, taṁ taṁ evaṁ paṭikkūlampi samānaṁ avijjandhakārapariyonaddhā",
  "anya-e0101n6:62_24": "attasineharāgarattā ‘‘iṭṭhaṁ kantaṁ niccaṁ sukhaṁ attā’’ti gaṇhanti. Te evaṁ gaṇhantā",
  "anya-e0101n6:62_25": "aṭaviyaṁ kiṁsukarukkhaṁ disvā rukkhato apatitapupphaṁ ‘‘ayaṁ maṁsapesī’’ti vihaññamānena",
  "anya-e0101n6:62_26": "jarasiṅgālena samānataṁ āpajjanti. Tasmā –",
  "anya-e0101n6:63": "Yathāpi pupphitaṁ disvā, siṅgālo kiṁsukaṁ vane;",
  "anya-e0101n6:64": "Maṁsarukkho mayā laddho, iti gantvāna vegasā.",
  "anya-e0101n6:65": "Patitaṁ patitaṁ pupphaṁ, ḍaṁsitvā atilolupo;",
  "anya-e0101n6:66": "Nayidaṁ maṁsaṁ aduṁ maṁsaṁ, yaṁ rukkhasminti gaṇhati.",
  "anya-e0101n6:67": "Koṭṭhāsaṁ patitaṁyeva, asubhanti tathā budho;",
  "anya-e0101n6:68": "Aggahetvāna gaṇheyya, sarīraṭṭhampi naṁ tathā.",
  "anya-e0101n6:69": "Imañhi subhato kāyaṁ, gahetvā tattha mucchitā;",
  "anya-e0101n6:70": "Bālā karontā pāpāni, dukkhā na parimuccare.",
  "anya-e0101n6:71": "Tasmā passeyya medhāvī, jīvato vā matassa vā;",
  "anya-e0101n6:72": "Sabhāvaṁ pūtikāyassa, subhabhāvena vajjitaṁ.",
  "anya-e0101n6:73": "Vuttañhetaṁ –",
  "anya-e0101n6:74": "Duggandho asuci kāyo, kuṇapo ukkarūpamo;",
  "anya-e0101n6:75": "Nindito cakkhubhūtehi, kāyo bālābhinandito.",
  "anya-e0101n6:76": "Allacammapaṭicchanno, navadvāro mahāvaṇo;",
  "anya-e0101n6:77": "Samantato paggharati, asuci pūtigandhiyo.",
  "anya-e0101n6:78": "Sace imassa kāyassa, anto bāhirako siyā;",
  "anya-e0101n6:79": "Daṇḍaṁ nūna gahetvāna, kāke soṇe nivārayeti.",
  "anya-e0101n6:80": "Tasmā dabbajātikena bhikkhunā jīvamānasarīraṁ vā hotu",
  "anya-e0101n6:81": "Matasarīraṁ vā yattha yattha asubhākāro paññāyati, tattha tattheva nimittaṁ gahetvā kammaṭṭhānaṁ appanaṁ pāpetabbanti.",
  "anya-e0101n6:82": "Iti sādhujanapāmojjatthāya kate visuddhimagge",
  "anya-e0101n6:83": "Samādhibhāvanādhikāre",
  "anya-e0101n6:84": "Asubhakammaṭṭhānaniddeso nāma",
  "anya-e0101n6:85": "Chaṭṭho paricchedo."
}