{
  "atk-s0402a54:0": "(19) 4. Brāhmaṇavaggo",
  "atk-s0402a54:1": "1. Yodhājīvasuttavaṇṇanā",
  "atk-s0402a54:2": "181. Catutthassa paṭhame ṭhānakusaloti yena ṭhānena ṭhito avirādhetvā vijjhituṁ sakkoti, tasmiṁ ṭhāne kusalo. Sesaṁ heṭṭhā vuttanayeneva veditabbaṁ.",
  "atk-s0402a54:3": "2. Pāṭibhogasuttavaṇṇanā",
  "atk-s0402a54:4": "182. Dutiye natthi koci pāṭibhogoti ahaṁ te pāṭibhogoti evaṁ pāṭibhogo bhavituṁ samattho nāma natthi. Jarādhammanti jarāsabhāvaṁ. Esa nayo sabbattha.",
  "atk-s0402a54:5": "3. Sutasuttavaṇṇanā",
  "atk-s0402a54:6": "183. Tatiye natthi tato dosoti tasmiṁ doso nāma natthīti attho.",
  "atk-s0402a54:7": "4. Abhayasuttavaṇṇanā",
  "atk-s0402a54:8_0": "184. Catutthe kicchājīvitakāraṇaṭṭhena rogova rogātaṅko nāma. Phuṭṭhassāti tena rogātaṅkena",
  "atk-s0402a54:8_1": "samannāgatassa. Urattāḷiṁ kandatīti uraṁ tāḷetvā rodati. Akatakalyāṇotiādīsu kalyāṇaṁ",
  "atk-s0402a54:8_2": "vuccati puññakammaṁ, taṁ akataṁ etenāti akatakalyāṇo. Sesapadesupi eseva nayo. Puññakammameva",
  "atk-s0402a54:8_3": "hi kosallasambhūtattā kusalaṁ, bhītassa parittāyakattā bhīruttāṇanti vuccati. Katapāpotiādīsu",
  "atk-s0402a54:8_4": "pāpaṁ vuccati lāmakaṁ akusalakammaṁ. Luddanti kakkhaḷakammaṁ. Kibbisanti samalaṁ",
  "atk-s0402a54:8_5": "aparisuddhakammaṁ. Kaṅkhī hotīti buddhadhammasaṅghaguṇesu ceva sikkhāya ca pubbante",
  "atk-s0402a54:8_6": "ca aparante ca pubbantāparante ca paṭiccasamuppāde cāti aṭṭhasu ṭhānesu kaṅkhāya",
  "atk-s0402a54:8_7": "samannāgato hoti. Vicikicchīti vicikicchāya samannāgato sāsanasaddhamme na niṭṭhaṁ",
  "atk-s0402a54:8_8": "gato, uggahaparipucchāvasena niṭṭhaṁ gantuṁ na sakkoti. Iminā nayena sabbattha attho veditabbo.",
  "atk-s0402a54:9": "5. Brāhmaṇasaccasuttavaṇṇanā",
  "atk-s0402a54:10_0": "185. Pañcame brāhmaṇasaccānīti brāhmaṇānaṁ saccāni tathāni. So tena na samaṇoti maññatīti",
  "atk-s0402a54:10_1": "so khīṇāsavo tena saccena “ahaṁ samaṇo”ti taṇhāmānadiṭṭhīhi na maññati. Sesapadesupi",
  "atk-s0402a54:10_2": "eseva nayo. Yadeva tattha saccaṁ, tadabhiññāyāti yaṁ tattha “sabbe pāṇā avajjhā”ti",
  "atk-s0402a54:10_3": "paṭipattiyā saccaṁ tathaṁ aviparītaṁ. Iminā vacīsaccaṁ abbhantaraṁ katvā paramatthasaccaṁ",
  "atk-s0402a54:10_4": "nibbānaṁ dasseti. Tadabhiññāyāti taṁ ubhayampi abhivisiṭṭhāya paññāya jānitvā. Anuddayāya",
  "atk-s0402a54:10_5": "anukampāya paṭipanno hotīti anuddayatthāya ca anukampatthāya ca yā paṭipadā, taṁ",
  "atk-s0402a54:10_6": "paṭipanno hoti, pūretvā ṭhitoti attho. Sesapaṭipadāsupi eseva nayo.",
  "atk-s0402a54:11_0": "Sabbe kāmāti sabbe vatthukāmakilesakāmā. Iti vadaṁ brāhmaṇo saccamāhāti evampi vadanto",
  "atk-s0402a54:11_1": "khīṇāsavabrāhmaṇo saccameva āha. Sabbe bhavāti kāmabhavādayo tayopi. Nāhaṁ kvacanīti",
  "atk-s0402a54:11_2": "ettha pana catukkoṭikasuññatā kathitā. Ayañhi “nāhaṁ kvacanī”ti kvaci attānaṁ na",
  "atk-s0402a54:11_3": "passati, kassaci kiñcanatasminti attano attānaṁ kassaci parassa kiñcanabhāve upanetabbaṁ",
  "atk-s0402a54:11_4": "na passati, bhātiṭṭhāne bhātaraṁ, sahāyaṭṭhāne sahāyaṁ, parikkhāraṭṭhāne vā parikkhāraṁ",
  "atk-s0402a54:11_5": "maññitvā upanetabbaṁ na passatīti attho. Na ca mama kvacanīti ettha mamasaddaṁ tāva",
  "atk-s0402a54:11_6": "ṭhapetvā “na ca kvacani parassa ca attānaṁ kvaci na passatī”ti ayamattho. Idāni “mamasaddaṁ",
  "atk-s0402a54:11_7": "āharitvā mama kismiñci kiñcanaṁ natthī”ti so parassa attā mama kismiñci kiñcanabhāve",
  "atk-s0402a54:11_8": "atthīti na passati, attano bhātiṭṭhāne bhātaraṁ, sahāyaṭṭhāne sahāyaṁ, parikkhāraṭṭhāne",
  "atk-s0402a54:11_9": "vā parikkhāranti kismiñci ṭhāne parassa attānaṁ iminā kiñcanabhāvena upanetabbaṁ",
  "atk-s0402a54:11_10": "na passatīti attho. Evamayaṁ yasmā neva katthaci attānaṁ passati, na taṁ parassa",
  "atk-s0402a54:11_11": "kiñcanabhāve upanetabbaṁ passati, na parassa attānaṁ passati, na parassa attānaṁ",
  "atk-s0402a54:11_12": "attano kiñcanabhāve upanetabbaṁ passatīti. Iti vadaṁ brāhmaṇoti evaṁ catukkoṭikaṁ",
  "atk-s0402a54:11_13": "suññataṁ vadantopi khīṇāsavabrāhmaṇo tassā paṭipadāya sammā paṭividdhattā saccameva",
  "atk-s0402a54:11_14": "āha, na musāti sabbesupi vāresu maññanānaṁ pahīnattāyeva na maññatīti ca attho veditabbo.",
  "atk-s0402a54:11_15": "Ākiñcaññaṁyevapaṭipadanti kiñcanabhāvavirahitaṁ nippalibodhaṁ niggahaṇameva paṭipadaṁ",
  "atk-s0402a54:11_16": "paṭipanno hoti pūretvā ṭhito.",
  "atk-s0402a54:12_0": "Imāni kho paribbājakā cattāri brāhmaṇasaccāni mayā sayaṁ abhiññā sacchikatvā paveditānīti",
  "atk-s0402a54:12_1": "yāni tumhe bhovādibrāhmaṇānaṁ saccāni vadetha, tehi aññāni mayā imāni bāhitapāpabrāhmaṇassa",
  "atk-s0402a54:12_2": "cattāri saccāni catūhi maggehi soḷasavidhena kiccena jānitvā paccakkhaṁ katvā paveditāni",
  "atk-s0402a54:12_3": "desitāni jotitānīti attho. Iti imasmiṁ sutte catūsupi ṭhānesu khīṇāsavassa vacīsaccameva kathitanti.",
  "atk-s0402a54:13": "6. Ummaggasuttavaṇṇanā",
  "atk-s0402a54:14_0": "186. Chaṭṭhe parikassatīti ākaḍḍhiyati. Ummaggoti ummujjanaṁ, paññāgamananti attho.",
  "atk-s0402a54:14_1": "Paññā eva vā ummujjanaṭṭhena ummaggoti vuccati. Sāva paṭibhānaṭṭhena paṭibhānaṁ.",
  "atk-s0402a54:14_2": "Cittassauppannassa vasaṁ gacchatīti ye cittassa vasaṁ gacchanti, tesaṁyevettha gahaṇaṁ",
  "atk-s0402a54:14_3": "veditabbaṁ. Atthamaññāya dhammamaññāyāti atthañca pāḷiñca jānitvā. Dhammānudhammappaṭipanno",
  "atk-s0402a54:14_4": "hotīti lokuttaradhammassa anucchavikadhammaṁ saha sīlena pubbabhāgappaṭipadaṁ paṭipanno",
  "atk-s0402a54:14_5": "hoti. Nibbedhikapaññoti nibbijjhanakapañño. Idaṁ dukkhanti ṭhapetvā taṇhaṁ sesaṁ",
  "atk-s0402a54:14_6": "tebhūmakakkhandhapañcakaṁ dukkhanti sutaṁ hoti. Paññāyāti maggapaññāya. Ayaṁ dukkhasamudayoti",
  "atk-s0402a54:14_7": "vaṭṭamūlakataṇhā tassa dukkhassa samudayoti sutaṁ hoti. Iminā upāyena sesadvayepi",
  "atk-s0402a54:14_8": "attho veditabbo. Catutthapañhavissajjanena arahattaphalaṁ kathitanti veditabbaṁ.",
  "atk-s0402a54:15": "7. Vassakārasuttavaṇṇanā",
  "atk-s0402a54:16_0": "187. Sattame todeyyassāti tudigāmavāsikassa. Parisatīti sannipatitāya parisāya. Parūpārambhaṁ",
  "atk-s0402a54:16_1": "vattentīti paragarahaṁ pavattenti kathenti. Bālo ayaṁ rājātiādi yaṁ te upārambhaṁ",
  "atk-s0402a54:16_2": "vattenti, tassa dassanatthaṁ vuttaṁ. Samaṇe rāmaputteti udake rāmaputte. Abhippasannoti",
  "atk-s0402a54:16_3": "atikkamma pasanno. Paramanipaccakāranti uttamanipātakiriyaṁ nīcavuttiṁ. Parihārakāti",
  "atk-s0402a54:16_4": "paricārakā. Yamakotiādīni tesaṁ nāmāni. Tesu hi eko yamako nāma, eko moggallo nāma,",
  "atk-s0402a54:16_5": "eko uggo nāma, eko nāvindakī nāma, eko gandhabbo nāma, eko aggivesso nāma. Tyāssudanti",
  "atk-s0402a54:16_6": "ettha assudanti nipātamattaṁ, te attano parisati nisinneti attho. Iminā nayena netīti",
  "atk-s0402a54:16_7": "iminā kāraṇena anuneti jānāpeti. Karaṇīyādhikaraṇīyesūti paṇḍitehi kattabbakiccesu",
  "atk-s0402a54:16_8": "ca atirekakattabbakiccesu ca. Vacanīyādhivacanīyesūti vattabbesu ca atirekavattabbesu",
  "atk-s0402a54:16_9": "ca. Alamatthadasatarehīti ettha atthe passituṁ samatthā alamatthadasā, te atisitvā",
  "atk-s0402a54:16_10": "ṭhitā alamatthadasatarā, tehi alamatthadasatarehi. Alamatthadasataroti alamatthadasatāya",
  "atk-s0402a54:16_11": "uttaritaro, chekehi chekataro paṇḍitehi paṇḍitataroti pucchanto evamāha. Athassa",
  "atk-s0402a54:16_12": "te paṭipucchantā evaṁ bhotiādimāhaṁsu. Iti brāhmaṇo attano sappurisatāya taṁ eḷeyyarājānampi",
  "atk-s0402a54:16_13": "tassa parivārikepi udakampi rāmaputtaṁ pasaṁsi. Andho viya hi asappuriso, cakkhumā",
  "atk-s0402a54:16_14": "viya sappuriso. Yathā andho neva anandhaṁ na andhaṁ passati, evaṁ asappuriso neva",
  "atk-s0402a54:16_15": "sappurisaṁ na asappurisaṁ jānāti. Yathā cakkhumā andhampi anandhampi passati, evaṁ",
  "atk-s0402a54:16_16": "sappuriso sappurisampi asappurisampi jānāti. Todeyyopi sappurisatāya asappurise aññāsīti",
  "atk-s0402a54:16_17": "imamatthavasaṁ paṭicca tuṭṭhamānaso brāhmaṇo acchariyaṁ bho, gotamātiādīni vatvā",
  "atk-s0402a54:16_18": "tathāgatassa bhāsitaṁ anumoditvā pakkāmi.",
  "atk-s0402a54:17": "8. Upakasuttavaṇṇanā",
  "atk-s0402a54:18_0": "188. Aṭṭhame upakoti tassa nāmaṁ. Maṇḍikāputtoti maṇḍikāya putto. Upasaṅkamīti so",
  "atk-s0402a54:18_1": "kira devadattassa upaṭṭhāko, “kiṁ nu kho satthā mayi attano santikaṁ upagate vaṇṇaṁ",
  "atk-s0402a54:18_2": "kathessati, udāhu avaṇṇa”nti pariggaṇhanatthaṁ upasaṅkami. “Nerayiko devadatto kappaṭṭho",
  "atk-s0402a54:18_3": "atekiccho”ti vacanaṁ sutvā satthāraṁ ghaṭṭetukāmo upasaṅkamītipi vadanti. Parūpārambhaṁ",
  "atk-s0402a54:18_4": "vattetīti paragarahaṁ katheti. Sabbo so na upapādetīti sabbopi so kusaladhammaṁ na",
  "atk-s0402a54:18_5": "uppādeti, attano vā vacanaṁ upapādetuṁ anucchavikaṁ kātuṁ na sakkoti. Anupapādento",
  "atk-s0402a54:18_6": "gārayho hotīti kusalaṁ dhammaṁ uppādetuṁ asakkonto attano ca vacanaṁ upapannaṁ anucchavikaṁ",
  "atk-s0402a54:18_7": "kātuṁ asakkonto gārayho hoti. Upavajjoti upavaditabbo ca hoti, vajjena vā upeto hoti,",
  "atk-s0402a54:18_8": "sadoso hotīti attho.",
  "atk-s0402a54:19_0": "Atha bhagavā tassa vādaṁ gahetvā tasseva gīvāya paṭimuñcanto parūpārambhantiādimāha.",
  "atk-s0402a54:19_1": "Ummujjamānakaṁyevāti udakato sīsaṁ ukkhipantaṁyeva. Tattha aparimāṇā padātiādīsu",
  "atk-s0402a54:19_2": "tasmiṁ akusalanti paññāpane padānipi akkharānipi dhammadesanāpi aparimāṇāyeva. Itipidaṁakusalanti",
  "atk-s0402a54:19_3": "idampi akusalaṁ idampi akusalaṁ imināpi kāraṇena imināpi kāraṇena akusalanti evaṁ",
  "atk-s0402a54:19_4": "akusalapaññattiyaṁ āgatānipi aparimāṇāni. Athāpi aññenākārena tathāgato taṁ dhammaṁ",
  "atk-s0402a54:19_5": "deseyya, evampissa desanā aparimāṇā bhaveyya. Yathāha – “apariyādinnāvassa tathāgatassa",
  "atk-s0402a54:19_6": "dhammadesanā, apariyādinnaṁ dhammapadabyañjana”nti. Iminā upāyena sabbavāresu attho",
  "atk-s0402a54:19_7": "veditabbo. Yāva dhaṁsī vatāyanti yāva guṇadhaṁsī vata ayaṁ. Loṇakāradārakoti loṇakāragāmadārako.",
  "atk-s0402a54:19_8": "Yatra hi nāmāti yo hi nāma. Āsādetabbaṁ maññissatīti ghaṭṭetabbaṁ maññissati. Apehīti",
  "atk-s0402a54:19_9": "apagaccha, mā me purato aṭṭhāsi. Evañca pana vatvā gīvāya gaṇhāpetvā nikkaḍḍhāpesiyevāti.",
  "atk-s0402a54:20": "9. Sacchikaraṇīyasuttavaṇṇanā",
  "atk-s0402a54:21_0": "189. Navame kāyenāti nāmakāyena. Sacchikaraṇīyāti paccakkhaṁ kātabbā. Satiyāti pubbenivāsānussatiyā.",
  "atk-s0402a54:21_1": "Cakkhunāti dibbacakkhunā. Paññāyāti jhānapaññāya vipassanāpaññā sacchikātabbā, vipassanāpaññāya",
  "atk-s0402a54:21_2": "maggapaññā, maggapaññāya phalapaññā, phalapaññāya paccavekkhaṇapaññā sacchikātabbā,",
  "atk-s0402a54:21_3": "pattabbāti attho. Āsavānaṁ khayasaṅkhātaṁ pana arahattaṁ paccavekkhaṇavasena paccavekkhaṇapaññāya",
  "atk-s0402a54:21_4": "sacchikaraṇīyaṁ nāmāti.",
  "atk-s0402a54:22": "10. Uposathasuttavaṇṇanā",
  "atk-s0402a54:23_0": "190. Dasame tuṇhībhūtaṁ tuṇhībhūtanti yato yato anuviloketi, tato tato tuṇhībhūtameva.",
  "atk-s0402a54:23_1": "Bhikkhū āmantesīti paṭipattisampanne bhikkhū pasannehi cakkhūhi anuviloketvā uppannadhammapāmojjo",
  "atk-s0402a54:23_2": "thometukāmatāya āmantesi. Apalāpāti palāparahitā. Itaraṁ tasseva vevacanaṁ. Suddhāti",
  "atk-s0402a54:23_3": "nimmalā. Sāre patiṭṭhitāti sīlādisāre patiṭṭhitā. Alanti yuttaṁ. Yojanagaṇanānīti",
  "atk-s0402a54:23_4": "ekaṁ yojanaṁ yojanameva, dasapi yojanāni yojanāneva. Tato uddhaṁ “yojanagaṇanānī”ti",
  "atk-s0402a54:23_5": "vuccati. Idha pana yojanasatampi yojanasahassampi adhippetaṁ. Puṭosenāpīti puṭosaṁ",
  "atk-s0402a54:23_6": "vuccati pātheyyaṁ, pātheyyaṁ gahetvāpi upasaṅkamituṁ yuttamevāti attho. Puṭaṁsenātipi",
  "atk-s0402a54:23_7": "pāṭho. Tassattho – puṭo aṁse assāti puṭaṁso, tena puṭaṁsena, aṁsena pātheyyapuṭaṁ",
  "atk-s0402a54:23_8": "vahantenāpīti vuttaṁ hoti.",
  "atk-s0402a54:24_0": "Idāni evarūpehi evarūpehi ca guṇehi samannāgatā ettha bhikkhū atthīti dassetuṁ santi",
  "atk-s0402a54:24_1": "bhikkhavetiādimāha. Tattha devappattāti upapattidevanibbattakaṁ dibbavihāraṁ dibbavihārena",
  "atk-s0402a54:24_2": "ca arahattaṁ pattā. Brahmappattāti niddosaṭṭhena brahmabhāvasādhakaṁ brahmavihāraṁ",
  "atk-s0402a54:24_3": "brahmavihārena ca arahattaṁ pattā. Āneñjappattāti aniñjanabhāvasādhakaṁ āneñjaṁ āneñjena",
  "atk-s0402a54:24_4": "ca arahattaṁ pattā. Ariyappattāti puthujjanabhāvaṁ atikkamma ariyabhāvaṁ pattā. Evaṁ",
  "atk-s0402a54:24_5": "kho, bhikkhave, bhikkhu devappatto hotītiādīsu evaṁ rūpāvacaracatutthajjhāne ṭhatvā",
  "atk-s0402a54:24_6": "cittaṁ vivaṭṭetvā arahattaṁ patto devappatto nāma hoti, catūsu brahmavihāresu ṭhatvā",
  "atk-s0402a54:24_7": "cittaṁ vivaṭṭetvā arahattaṁ patto brahmappatto nāma, catūsu arūpajjhānesu ṭhatvā",
  "atk-s0402a54:24_8": "cittaṁ vivaṭṭetvā arahattaṁ patto āneñjappatto nāma. Idaṁ dukkhantiādīhi catūhi saccehi",
  "atk-s0402a54:24_9": "cattāro maggā tīṇi ca phalāni kathitāni. Tasmā imaṁ ariyadhammaṁ patto bhikkhu ariyappatto nāma hotīti.",
  "atk-s0402a54:25": "Brāhmaṇavaggo catuttho."
}