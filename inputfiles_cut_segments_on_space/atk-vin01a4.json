{
  "atk-vin01a4:0": "3. Aniyatakaṇḍaṁ",
  "atk-vin01a4:1": "1. Paṭhamaaniyatasikkhāpadavaṇṇanā",
  "atk-vin01a4:2_0": "443.Tenasamayena buddho bhagavāti paṭhamaaniyatasikkhāpadaṁ. Tattha kālayuttaṁ samullapantoti",
  "atk-vin01a4:2_1": "kālaṁ sallakkhetvā yadā na añño koci samīpena gacchati vā āgacchati vā tadā tadanurūpaṁ",
  "atk-vin01a4:2_2": "“kacci na ukkaṇṭhasi, na kilamasi, na chātāsī”tiādikaṁ gehassitaṁ kathaṁ kathento.",
  "atk-vin01a4:2_3": "Kālayuttaṁ dhammaṁ bhaṇantoti kālaṁ sallakkhetvā yadā añño koci samīpena gacchati",
  "atk-vin01a4:2_4": "vā āgacchati vā tadā tadanurūpaṁ “uposathaṁ kareyyāsi, salākabhattaṁ dadeyyāsī”tiādikaṁ",
  "atk-vin01a4:2_5": "dhammakathaṁ kathento.",
  "atk-vin01a4:3_0": "Bahū dhītaro ca puttā ca assāti bahuputtā. Tassā kira dasa puttā dasa dhītaro ahesuṁ,",
  "atk-vin01a4:3_1": "bahū nattāro assāti bahunattā. Yatheva hi tassā evamassā puttadhītānampi vīsati vīsati",
  "atk-vin01a4:3_2": "dārakā ahesuṁ, iti sā vīsuttaracatusataputtanattaparivārā ahosi. Abhimaṅgalasammatāti",
  "atk-vin01a4:3_3": "uttamamaṅgalasammatā. Yaññesūti dānappadānesu. Chaṇesūti āvāhavivāhamaṅgalādīsu antarussavesu.",
  "atk-vin01a4:3_4": "Ussavesūti āsāḷhīpavāraṇanakkhattādīsu mahussavesu. Paṭhamaṁ bhojentīti “imepi dārakā",
  "atk-vin01a4:3_5": "tayā samānāyukā nirogā hontū”ti āyācantā paṭhamaṁyeva bhojenti, yepi saddhā honti",
  "atk-vin01a4:3_6": "pasannā, tepi bhikkhū bhojetvā tadanantaraṁ sabbapaṭhamaṁ taṁyeva bhojenti. Nādiyīti",
  "atk-vin01a4:3_7": "tassā vacanaṁ na ādiyi, na gaṇhi, na vā ādaramakāsīti attho.",
  "atk-vin01a4:4_0": "444-5.Alaṁkammaniyeti kammakkhamaṁ kammayogganti kammaniyaṁ, alaṁ pariyattaṁ kammaniyabhāvāyāti",
  "atk-vin01a4:4_1": "alaṁkammaniyaṁ, tasmiṁ alaṁkammaniye, yattha ajjhācāraṁ karontā sakkonti, taṁ kammaṁ",
  "atk-vin01a4:4_2": "kātuṁ tādiseti attho. Tenevassa padabhājane vuttaṁ – “sakkā hoti methunaṁ dhammaṁ",
  "atk-vin01a4:4_3": "paṭisevitu”nti, yattha methunaṁ dhammaṁ sakkā hoti paṭisevitunti vuttaṁ hoti. Nisajjaṁkappeyyāti",
  "atk-vin01a4:4_4": "nisajjaṁ kareyya, nisīdeyyāti attho. Yasmā pana nisīditvāva nipajjati, tenassa padabhājane",
  "atk-vin01a4:4_5": "ubhayampi vuttaṁ. Tattha upanisinnoti upagantvā nisinno. Evaṁ upanipannopi veditabbo.",
  "atk-vin01a4:4_6": "Bhikkhu nisinneti bhikkhumhi nisinneti attho. Ubho vā nisinnāti dvepi apacchā apurimaṁ",
  "atk-vin01a4:4_7": "nisinnā. Ettha ca kiñcāpi pāḷiyaṁ “sotassa raho”ti āgataṁ, cakkhussa raheneva pana",
  "atk-vin01a4:4_8": "paricchedo veditabbo. Sacepi hi pihitakavāṭassa gabbhassa dvāre nisinno viññū puriso",
  "atk-vin01a4:4_9": "hoti, neva anāpattiṁ karoti. Apihitakavāṭassa pana dvāre nisinno anāpattiṁ karoti.",
  "atk-vin01a4:4_10": "Na kevalañca dvāre antodvādasahatthepi okāse nisinno, sace sacakkhuko vikkhittopi",
  "atk-vin01a4:4_11": "niddāyantopi anāpattiṁ karoti. Samīpe ṭhitopi andho na karoti, cakkhumāpi nipajjitvā",
  "atk-vin01a4:4_12": "niddāyanto na karoti. Itthīnaṁ pana satampi anāpattiṁ na karotiyeva.",
  "atk-vin01a4:5_0": "Saddheyyavacasāti saddhātabbavacanā. Sā pana yasmā ariyasāvikāva hoti, tenassa padabhājane",
  "atk-vin01a4:5_1": "“āgataphalā”tiādi vuttaṁ. Tattha āgataṁ phalaṁ assāti āgataphalā paṭiladdhasotāpattiphalāti",
  "atk-vin01a4:5_2": "attho. Abhisametāvinīti paṭividdhacatusaccā. Viññātaṁ sikkhattayasāsanaṁ etāyāti",
  "atk-vin01a4:5_3": "viññātasāsanā. Nisajjaṁ bhikkhu paṭijānamānoti kiñcāpi evarūpā upāsikā disvā vadati,",
  "atk-vin01a4:5_4": "atha kho bhikkhu nisajjaṁ paṭijānamānoyeva tiṇṇaṁ dhammānaṁ aññatarena kāretabbo,",
  "atk-vin01a4:5_5": "na appaṭijānamānoti attho.",
  "atk-vin01a4:6_0": "Yena vā sā saddheyyavacasā upāsikā vadeyya tena so bhikkhu kāretabboti nisajjādīsu",
  "atk-vin01a4:6_1": "ākāresu yena vā ākārena saddhiṁ methunadhammādīni āropetvā sā upāsikā vadeyya, paṭijānamānova",
  "atk-vin01a4:6_2": "tena so bhikkhu kāretabbo. Evarūpāyapi upāsikāya vacanamattena na kāretabboti attho.",
  "atk-vin01a4:6_3": "Kasmā? Yasmā diṭṭhaṁ nāma tathāpi hoti, aññathāpi hoti.",
  "atk-vin01a4:7_0": "Tadatthajotanatthañca idaṁ vatthuṁ udāharanti – mallārāmavihāre kira eko khīṇāsavatthero",
  "atk-vin01a4:7_1": "ekadivasaṁ upaṭṭhākakulaṁ gantvā antogehe nisīdi, upāsikāpi sayanapallaṅkaṁ nissāya",
  "atk-vin01a4:7_2": "ṭhitā hoti. Atheko piṇḍacāriko dvāre ṭhito disvā “thero upāsikāya saddhiṁ ekāsane",
  "atk-vin01a4:7_3": "nisinno”ti saññaṁ paṭilabhitvā punappunaṁ olokesi. Theropi “ayaṁ mayi asuddhaladdhiko",
  "atk-vin01a4:7_4": "jāto”ti sallakkhetvā katabhattakicco vihāraṁ gantvā attano vasanaṭṭhānaṁ pavisitvā",
  "atk-vin01a4:7_5": "antova nisīdi. Sopi bhikkhu “theraṁ codessāmī”ti āgantvā ukkāsitvā dvāraṁ vivari.",
  "atk-vin01a4:7_6": "Thero tassa cittaṁ ñatvā ākāse uppatitvā kūṭāgārakaṇṇikaṁ nissāya pallaṅkena nisīdi.",
  "atk-vin01a4:7_7": "Sopi bhikkhu anto pavisitvā mañcañca heṭṭhāmañcañca oloketvā theraṁ apassanto uddhaṁ",
  "atk-vin01a4:7_8": "ullokesi, atha ākāse nisinnaṁ theraṁ disvā “bhante, evaṁ mahiddhikā nāma tumhe mātugāmena",
  "atk-vin01a4:7_9": "saddhiṁ ekāsane nisinnabhāvaṁ vadāpetha evā”ti āha. Thero “antaragharasseveso āvuso",
  "atk-vin01a4:7_10": "doso, ahaṁ pana taṁ saddhāpetuṁ asakkonto evamakāsiṁ, rakkheyyāsi ma”nti vatvā otarīti.",
  "atk-vin01a4:8_0": "446. Ito paraṁ sā ce evaṁ vadeyyātiādi sabbaṁ paṭiññāya kāraṇākāradassanatthaṁ vuttaṁ,",
  "atk-vin01a4:8_1": "tattha mātugāmassa methunaṁ dhammaṁ paṭisevantoti mātugāmassa magge methunaṁ dhammaṁ",
  "atk-vin01a4:8_2": "paṭisevantoti attho. Nisajjāya kāretabboti nisajjaṁ paṭijānitvā methunadhammapaṭisevanaṁ",
  "atk-vin01a4:8_3": "appaṭijānanto methunadhammapārājikāpattiyā akāretvā nisajjāmattena yaṁ āpattiṁ āpajjati",
  "atk-vin01a4:8_4": "tāya kāretabbo, pācittiyāpattiyā kāretabboti attho. Etena nayena sabbacatukkesu vinicchayo veditabbo.",
  "atk-vin01a4:9_0": "451. Sikkhāpadapariyosāne pana āpattānāpattiparicchedadassanatthaṁ vuttesu gamanaṁ",
  "atk-vin01a4:9_1": "paṭijānātītiādīsu gamanaṁ paṭijānātīti “rahonisajjassādatthaṁ gatomhī”ti evaṁ gamanaṁ",
  "atk-vin01a4:9_2": "paṭijānāti, nisajjanti nisajjassādeneva nisajjaṁ paṭijānāti. Āpattinti tīsu aññataraṁ",
  "atk-vin01a4:9_3": "āpattiṁ. Āpattiyā kāretabboti tīsu yaṁ paṭijānāti, tāya kāretabbo. Sesamettha catukke",
  "atk-vin01a4:9_4": "uttānādhippāyameva. Dutiyacatukke pana gamanaṁ na paṭijānātīti raho nisajjassādavasena",
  "atk-vin01a4:9_5": "na paṭijānāti, “salākabhattādinā attano kammena gatomhi, sā pana mayhaṁ nisinnaṭṭhānaṁ",
  "atk-vin01a4:9_6": "āgatā”ti vadati. Sesametthāpi uttānādhippāyameva.",
  "atk-vin01a4:10_0": "Ayaṁ pana sabbattha vinicchayo – raho nisajjassādoti methunadhammasannissitakileso",
  "atk-vin01a4:10_1": "vuccati. Yo bhikkhu tenassādena mātugāmassa santikaṁ gantukāmo akkhiṁ añjeti, dukkaṭaṁ.",
  "atk-vin01a4:10_2": "Nivāsanaṁ nivāseti, kāyabandhanaṁ bandhati, cīvaraṁ pārupati, sabbattha payoge payoge",
  "atk-vin01a4:10_3": "dukkaṭaṁ. Gacchati, padavāre padavāre dukkaṭaṁ. Gantvā nisīdati, dukkaṭameva. Mātugāme",
  "atk-vin01a4:10_4": "āgantvā nisinnamatte pācittiyaṁ. Sace sā itthī kenaci karaṇīyena uṭṭhāyuṭṭhāya punappunaṁ",
  "atk-vin01a4:10_5": "nisīdati, nisajjāya nisajjāya pācittiyaṁ. Yaṁ sandhāya gato, sā na diṭṭhā, aññā āgantvā",
  "atk-vin01a4:10_6": "nisīdati, assāde uppanne pācittiyaṁ. Mahāpaccariyaṁ pana “gamanakālato paṭṭhāya asuddhacittattā",
  "atk-vin01a4:10_7": "āpattiyevā”ti vuttaṁ. Sace sambahulā āgacchanti, mātugāmagaṇanāya pācittiyāni. Sace",
  "atk-vin01a4:10_8": "uṭṭhāyuṭṭhāya punappunaṁ nisīdanti, nisajjāgaṇanāya pācittiyāni. Aniyametvā diṭṭhadiṭṭhāya",
  "atk-vin01a4:10_9": "saddhiṁ rahassādaṁ kappessāmīti gantvā nisinnassāpi āgatāgatānaṁ vasena punappunaṁ",
  "atk-vin01a4:10_10": "nisajjāvasena ca vuttanayeneva āpattiyo veditabbā. Sace suddhacittena gantvā nisinnassa",
  "atk-vin01a4:10_11": "santikaṁ āgantvā nisinnāya itthiyā rahassādo uppajjati anāpatti.",
  "atk-vin01a4:11": "Samuṭṭhānādīni paṭhamapārājikasadisānevāti.",
  "atk-vin01a4:12": "Paṭhamaaniyatasikkhāpadavaṇṇanā niṭṭhitā.",
  "atk-vin01a4:13": "2. Dutiyaaniyatasikkhāpadavaṇṇanā",
  "atk-vin01a4:14_0": "452.Tena samayena buddho bhagavāti dutiyaaniyatasikkhāpadaṁ. Tattha bhagavatā paṭikkhittantiādimhi",
  "atk-vin01a4:14_1": "“yaṁ eko ekāya raho paṭicchanne āsane alaṁkammaniye nisajjaṁ kappeyya, taṁ nisajjaṁ",
  "atk-vin01a4:14_2": "kappetuṁ paṭikkhitta”nti evaṁ sambandho veditabbo. Itarathā hi “ekassa ekāyā”ti vattabbaṁ",
  "atk-vin01a4:14_3": "siyā, kasmā? “Paṭikkhitta”nti vuttattā. Sāmiatthe vā etaṁ paccattavacanaṁ veditabbaṁ.",
  "atk-vin01a4:15_0": "453.Na heva kho pana paṭicchannanti ettha pana yampi bahi parikkhittaṁ anto vivaṭaṁ",
  "atk-vin01a4:15_1": "pariveṇaṅgaṇādi, tampi antogadhanti veditabbaṁ. Evarūpañhi ṭhānaṁ appaṭicchanneyeva",
  "atk-vin01a4:15_2": "gahitanti mahāpaccariyaṁ vuttaṁ. Sesaṁ paṭhamasikkhāpadanayeneva veditabbaṁ. Kevalañhi",
  "atk-vin01a4:15_3": "idha itthīpi purisopi yo koci viññū anandho abadhiro antodvādasahatthe okāse ṭhito",
  "atk-vin01a4:15_4": "vā nisinno vā vikkhittopi niddāyantopi anāpattiṁ karoti. Badhiro pana cakkhumāpi",
  "atk-vin01a4:15_5": "andho vā abadhiropi na karoti. Pārājikāpattiñca parihāpetvā duṭṭhullavācāpatti vuttāti",
  "atk-vin01a4:15_6": "ayaṁ viseso. Sesaṁ purimasadisameva. Ubhayatthāpi ummattakaādikammikānaṁ anāpatti.",
  "atk-vin01a4:16_0": "Samuṭṭhānādīsu idaṁsikkhāpadaṁ tisamuṭṭhānaṁ – kāyacittato, vācācittato, kāyavācācittato",
  "atk-vin01a4:16_1": "ca samuṭṭhāti. Kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ,",
  "atk-vin01a4:16_2": "akusalacittaṁ, sukhamajjhattavedanāhi dvivedanaṁ. Sesaṁ uttānatthamevāti.",
  "atk-vin01a4:17": "Dutiyaaniyatasikkhāpadavaṇṇanā niṭṭhitā.",
  "atk-vin01a4:18": "Samantapāsādikāya vinayasaṁvaṇṇanāya",
  "atk-vin01a4:19": "Aniyatavaṇṇanā niṭṭhitā."
}