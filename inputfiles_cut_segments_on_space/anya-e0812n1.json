{
  "anya-e0812n1:0": "2. Dosaparihārāvabodhaparicchedavaṇṇanā",
  "anya-e0812n1:1": "68.",
  "anya-e0812n1:2": "Kadāci kavikosallā, virodho sakalopya’yaṁ;",
  "anya-e0812n1:3": "Dosasaṅkhyamatikkamma, guṇavīthiṁ vigāhate.",
  "anya-e0812n1:4": "69.",
  "anya-e0812n1:5": "Tena vuttavirodhāna-mavirodho yathā siyā;",
  "anya-e0812n1:6": "Tathā dosaparihārā-vabodho dāni nīyate.",
  "anya-e0812n1:7_0": "68-69. Iccevaṁ dosavibhāgaṁ paricchijja idāni yathāvuttadosaparihārakkamamupadisitumāha",
  "anya-e0812n1:7_1": "“kadācī”tyādi. Sakalopi ayaṁ virodho viruddhatthantarādikato na koci eko eva dosesu,",
  "anya-e0812n1:7_2": "dosānaṁ vā saṅkhyaṁ gaṇanaṁ dosabhāvaṁ atikkamma paricchijja guṇānaṁ vīthiṁ padaviṁ",
  "anya-e0812n1:7_3": "guṇasabhāvataṁ vigāhate abbhupagacchati kadāci, na sabbadā. Kavino payujjakassa kosallā",
  "anya-e0812n1:7_4": "tādisavisayapariggahalakkhaṇanepuññakāraṇā, na tu yathā tathā ceti. “Tene”ccādi.",
  "anya-e0812n1:7_5": "Yenevaṁ, tena kāraṇena vuttānaṁ viruddhatthantarādīnaṁ virodhānaṁ yathā yena pakārena",
  "anya-e0812n1:7_6": "avirodho niddosatā siyā bhaveyya, tathā tena pakārena dosānaṁ parihāro dūrīkaraṇaṁ",
  "anya-e0812n1:7_7": "avabujjhati ñāyati etenāti avabodho, tassa avabodho, tannāmiko paricchedo idāni nīyate",
  "anya-e0812n1:7_8": "ānīyate vuccateti attho.",
  "anya-e0812n1:8_0": "68-69. Evaṁ dosavibhāgaṁ paricchinditvā idāni yathāvuttadosānaṁ parihāratthamārabhanto",
  "anya-e0812n1:8_1": "“kadācī”tyādimāha. Sakalopi ayaṁ virodho padadosādiko dosasaṅkhyaṁ dosānaṁ, dosesu",
  "anya-e0812n1:8_2": "vā gaṇanaṁ dosabhāvaṁ atikkamma kadāci kavikosallā kavino byākaraṇābhidhānachandoalaṅkatiādīsu",
  "anya-e0812n1:8_3": "paricayalakkhaṇena paññāpāṭavena yato guṇavīthiṁ guṇapadaviṁ kevalaṁ guṇasabhāvaṁ",
  "anya-e0812n1:8_4": "vigāhate abbhupagacchati, tena kāraṇena vuttavirodhānaṁ yathāvuttapadadosādivirodhānaṁ",
  "anya-e0812n1:8_5": "avirodho aviruddhatā yathā siyā yena pakārena bhaveyya, tathā tena pakārena dosaparihārāvabodho",
  "anya-e0812n1:8_6": "yathāvuttapadadosādisambandhino pariharaṇakkamassa avabodhakāraṇattā tannāmikaparicchedo",
  "anya-e0812n1:8_7": "idāni laddhāvasare nīyate vuccate. Yathāvuttadosā kavisāmatthiyena niddosattaṁ bhajanti,",
  "anya-e0812n1:8_8": "tassa sāmatthiyassa upadesaṁ dassāmāti adhippāyo.",
  "anya-e0812n1:9": "Padadosaparihāravaṇṇanā",
  "anya-e0812n1:10": "Tattha viruddhatthantarassa parihāro yathā –",
  "anya-e0812n1:11": "70.",
  "anya-e0812n1:12": "Vindantaṁ pākasālīnaṁ, sālīnaṁ dassanā sukhaṁ;",
  "anya-e0812n1:13": "Taṁ kathaṁ nāma megho’yaṁ, visado sukhaye janaṁ.",
  "anya-e0812n1:14_0": "70.“Vindanta”miccādi. Pākena pariṇatabhāvena sālīnaṁ yuttānaṁ, manuññānaṁ vā sālīnaṁ",
  "anya-e0812n1:14_1": "rattasāliādīnaṁ sālijātīnaṁ dassanā sukhaṁ cetasikaṁ somanassaṁ vindantaṁ taṁ janaṁ",
  "anya-e0812n1:14_2": "visado ayaṁ megho ambudo kathaṁ nāma sukhayeti. Ettha tādisassa janassa asukhappadānaṁ",
  "anya-e0812n1:14_3": "garaḷassa meghassānurūpanti viruddhatthantaratā parihaṭā.",
  "anya-e0812n1:15_0": "70. Tattha viruddhatthantarassa parihāro yathā evaṁ. “Vindanti”ccādi. Pākasālīnaṁ",
  "anya-e0812n1:15_1": "pariṇāmena yuttānaṁ, manuññānaṁ vā sālīnaṁ rattasāliādīnaṁ dassanā dassanahetu sukhaṁ",
  "anya-e0812n1:15_2": "cetasikasomanassaṁ vindantaṁ anubhontaṁ taṁ janaṁ taṁ kassakajanaṁ visado jaladāyako",
  "anya-e0812n1:15_3": "ayaṁ megho kathaṁ nāma sukhaye, na sukhayateva. Tādisassa janassa dukkhadānaṁ garaḷadāyakassa",
  "anya-e0812n1:15_4": "meghassāpi anurūpamiti viruddhaññattho apanīto hoti. Pākena sālinoti viggaho. Sukhaṁ",
  "anya-e0812n1:15_5": "karotīti sukhayeti nāmadhātu.",
  "anya-e0812n1:16": "Yathā vā –",
  "anya-e0812n1:17": "71.",
  "anya-e0812n1:18": "Vināyakopi nāgosi,",
  "anya-e0812n1:19": "Gotamopi mahāmati;",
  "anya-e0812n1:20": "Paṇītopi rasāpeto,",
  "anya-e0812n1:21": "Cittā me sāmi te gati.",
  "anya-e0812n1:22_0": "71.“Vināyakopi”ccādi. Vīnaṁ pakkhīnaṁ nāyako, garuḷo, satte vinetīti vināyako, vuddho,",
  "anya-e0812n1:22_1": "bhagavā ca. Tattha yadā vināyako garuḷo, tadā tu nāgo pannagosīti viruddhaṁ, pakkhantare",
  "anya-e0812n1:22_2": "tvaviruddhaṁ bhagavato āgussa rāgādino abhāvato. Imesaṁ gunnaṁ atisayena go gotamo",
  "anya-e0812n1:22_3": "hīnapasu, gotamavaṁsāvatiṇṇattā gotamo bhagavā ca. Hīnapasu ca tvaṁ mahāmati asīti",
  "anya-e0812n1:22_4": "viruddhaṁ accantahīnapasuno mahatiyā paññāya abhāvato. Pakkhantare tu na byāghāto.",
  "anya-e0812n1:22_5": "Paṇīto madhuro raso, uttamo ca sugato. Tattha madhurarasato apeto apagatosīti virujjhati,",
  "anya-e0812n1:22_6": "bhagavato tu rasehi siṅgārādīhi apetoti yujjati. Me mama. Sāmīti āmantanaṁ. Te tava",
  "anya-e0812n1:22_7": "gati pavatti cittā abbhutāti. Ettha viruddhatthantaraṁ virodhālaṅkāraṁ silāghanīyanti tena taṁ parihaṭaṁ.",
  "anya-e0812n1:23_0": "71.Yathā vā uttadosassa parihāro īdiso vā. “Vināyako”ccādi. He sāmi tvaṁ vināyakopi",
  "anya-e0812n1:23_1": "garuḷopi nāgosi pannago asi. No ce, vināyakopi satte vinento eva nāgosi nikkileso",
  "anya-e0812n1:23_2": "asi. Gotamopi pasutamopi mahāmati mahāpaññavāsi. No ce, gotamopi gottato gotamoyeva",
  "anya-e0812n1:23_3": "mahāmati mahāpaññavāsi. Paṇītopi madhuropi rasāpeto madhurarasato apagatosi. No ce,",
  "anya-e0812n1:23_4": "paṇītopi uttamo eva rasāpeto siṅgārādirasato apagatosi. Te tuyhaṁ gati pavatti me",
  "anya-e0812n1:23_5": "mayhaṁ cittā acchariyā. Ettha garuḷassa nāgattañca pasutamassa paññavantattañca paṇītassa",
  "anya-e0812n1:23_6": "nirasattañca viruddhaṁ, tathāpi aññapakkhassa aviruddhattā viruddhatthantaradoso",
  "anya-e0812n1:23_7": "pasatthena viruddhālaṅkārena nirākato. Vīnaṁ pakkhīnaṁ nāyako, garuḷo. Satte vinetīti",
  "anya-e0812n1:23_8": "vināyako, buddho. Natthi āgu ago (ka.) etassāti nāgo, buddho. Gunnamatisayena gotamo,",
  "anya-e0812n1:23_9": "pasu. Mahatī mati assāti mahāmati, buddho. Padhānattaṁ nīto paṇīto, madhuro raso.",
  "anya-e0812n1:23_10": "Rasato apetoti rasāpeto, buddhoti viggaho.",
  "anya-e0812n1:24": "Ajhatthassa yathā –",
  "anya-e0812n1:25": "72.",
  "anya-e0812n1:26": "Kathaṁ tādiguṇābhāve,",
  "anya-e0812n1:27": "Lokaṁ toseti dujjano;",
  "anya-e0812n1:28": "Obhāsitāsesadiso,",
  "anya-e0812n1:29": "Khajjoto nāma kiṁ bhave.",
  "anya-e0812n1:30_0": "72.“Katha”miccādi. Dujjano tādino guṇā lokaṁ tosenti, tādīnaṁ guṇānaṁ attani abhāve",
  "anya-e0812n1:30_1": "sati lokaṁ sattalokaṁ kathaṁ toseti, na tosetīti attho. Vuttamevatthantarena sādheti",
  "anya-e0812n1:30_2": "“khajjoto nāma obhāsitā dīpitā asesadisā yena tathāvidho kiṁ bhave, na bhaveyya tādino",
  "anya-e0812n1:30_3": "guṇassa abhāvato”ti. Ettha khajjotassa adhikatthabhāvena sito obhāsitāsesadisattadoso",
  "anya-e0812n1:30_4": "“kathaṁ tādiguṇābhāve”tiādivacobhaṅgiyā parihaṭo.",
  "anya-e0812n1:31_0": "72.Ajhatthassa yathāti ettha parihāro ajjhāhāro, evamuparipi. “Kathi”ccādi. Dujjano",
  "anya-e0812n1:31_1": "guṇahīnajano tādiguṇābhāve santosajananakāraṇānaṁ tādisānaṁ sīlādiguṇānaṁ attani",
  "anya-e0812n1:31_2": "avijjamānatte sati lokaṁ sattalokaṁ kathaṁ toseti, na tosetiyeva, tathā hi khajjoto",
  "anya-e0812n1:31_3": "nāma obhāsitāsesadiso kiṁ bhave, na bhavatyeva. Ettha khajjotassa sakaladisobhāsanasaṅkhātamadhikatthadoso",
  "anya-e0812n1:31_4": "“kathaṁ tādiguṇābhāve”ccādivākyalīlāya nirākato. Tādī ca te guṇā ceti viggaho.",
  "anya-e0812n1:32": "73.",
  "anya-e0812n1:33": "Paheḷikāyamāruḷhā, na hi duṭṭhā kiliṭṭhatā;",
  "anya-e0812n1:34": "Piyā sukhā’liṅgitaṁ ka-māliṅgati nu no iti.",
  "anya-e0812n1:35_0": "73.“Paheḷikāyaṁ”iccādi. Kiliṭṭhatā kiliṭṭhapadadoso paheḷikāya visaye āruḷhā sahī",
  "anya-e0812n1:35_1": "na hi no duṭṭho siyā. Kīdisīti āha “piye”ccādi. Itīti nidassane. Piyā vallabhāya",
  "anya-e0812n1:35_2": "āliṅgitaṁ kaṁ janaṁ sukhaṁ kāyikaṁ cetasikañca no āliṅgati na saṁyujjati nu. Nuiti",
  "anya-e0812n1:35_3": "parivitakke nipāto. Ettha piyāti kiliṭṭhaṁ paheḷikāya samāropena parihaṭaṁ.",
  "anya-e0812n1:36_0": "73.“Paheḷike”ccādi. Kiliṭṭhatā kiliṭṭhapadadosasaṅkhātā paheḷikāyaṁ visaye āruḷhā",
  "anya-e0812n1:36_1": "ce, na hi duṭṭhā duṭṭhā na hoti. Kimudāharaṇaṁ? Piyā sukhāliṅgitaṁ kamāliṅgati nu",
  "anya-e0812n1:36_2": "no iti, itisaddassa nidassanatthattā sesaudāharaṇānametamupalakkhaṇanti ñātabbaṁ.",
  "anya-e0812n1:36_3": "No ce, evaṁpakārānamudāharaṇānamapariggahetabbattā itisaddo pakāratthoti. Piyā vallabhāya",
  "anya-e0812n1:36_4": "āliṅgitaṁ upaguhitaṁ kaṁ nāma janaṁ sukhaṁ kāyikamānasikaṁ no āliṅgati nu, āliṅgatevāti.",
  "anya-e0812n1:36_5": "Ettha piyāti kiliṭṭhapadaṁ paheḷikāyamāropanena nirākataṁ hoti.",
  "anya-e0812n1:37": "74.",
  "anya-e0812n1:38": "Yamake no payojeyya, kiliṭṭhapada’micchite;",
  "anya-e0812n1:39": "Tato yamaka’maññaṁ tu, sabbametaṁmayaṁ viya.",
  "anya-e0812n1:40": "74.“Yamake”ccādi. Tato aññanti icchitayamakato aññaṁ. Tuiti visesajotako. Etaṁmayaṁ viyāti etena kiliṭṭhapadena nibbattaṁ viya.",
  "anya-e0812n1:41_0": "74.“Yamake”ccādi. Kiliṭṭhapadaṁ icchite yamake iṭṭhayamake no payojeyya nappayujjeyya,",
  "anya-e0812n1:41_1": "tato iṭṭhayamakato aññaṁ sabbaṁ yamakaṁ pana etaṁmayaṁ viya iminā kiliṭṭhapadadosena",
  "anya-e0812n1:41_2": "kataṁ viya hoti. Ettha iṭṭhayamakaṁ vuttanayena ñātabbaṁ, etena nibbattaṁ etaṁmayanti viggaho.",
  "anya-e0812n1:42": "Desavirodhino yathā –",
  "anya-e0812n1:43": "75.",
  "anya-e0812n1:44": "Bodhisattappabhāvena, thalepi jalajānya’huṁ;",
  "anya-e0812n1:45": "Nudantāni’va sucirā-vāsaklesaṁ tahiṁ jale.",
  "anya-e0812n1:46_0": "75.“Bodhisatte”ccādi. Bodhisattassa māyādeviyā sutassa vakkhamānassa visesassa taduppannadine",
  "anya-e0812n1:46_1": "sambhavā pabhāvena puññappabhāvato jalajāni ambujāni thalepi ahuṁ ahesuṁ acintanīyattā",
  "anya-e0812n1:46_2": "puññappabhāvassa. Kiṁ pana vāpyādīsu kiṁ karontāva tahiṁ tasmiñca jale suciraṁ sabbadāva",
  "anya-e0812n1:46_3": "āvasanamāvāso tena jāto kleso taṁ nudantāniva dūrato jahantāniveti. Acintanīyattā",
  "anya-e0812n1:46_4": "puññappabhāvassa īdisampi acchariyamahosīti na desavirodho.",
  "anya-e0812n1:47_0": "75.Bodhisattappabhāvena bodhisattassa acinteyyānubhāvena jalajāni jalajasadisattā",
  "anya-e0812n1:47_1": "tannāmakāni padumakeravādīni tahiṁ jale visayattena pasiddhe tasmiṁ udake sucirāvāsaklesaṁ",
  "anya-e0812n1:47_2": "aticiraṁ nivāsato jātaāyāsaṁ nudantāni iva cajantāni iva thalepi ahuṁ ahesuṁ, vāpiādīsu",
  "anya-e0812n1:47_3": "kā kathā. Ettha jalajānaṁ thaluppattikathanasaṅkhātaṁ desavirodhaṁ acinteyyapuññappabhāvena",
  "anya-e0812n1:47_4": "īdisānaṁ acchariyānaṁ pātubhāvato “bodhisattappabhāvenā”ti iminā nirākaroti. Bodhiyaṁ",
  "anya-e0812n1:47_5": "catumaggapaññāyaṁ sattoti ca, tassa pabhāvoti ca, suciraṁ āvāsoti ca, tena bhūto klesoti ca vākyaṁ.",
  "anya-e0812n1:48": "Kālavirodhino yathā –",
  "anya-e0812n1:49": "76.",
  "anya-e0812n1:50": "Mahānubhāvapisuno, munino mandamāruto;",
  "anya-e0812n1:51": "Sabbotukamayaṁ vāyi, dhunanto kusumaṁ samaṁ.",
  "anya-e0812n1:52_0": "76.“Mahā”iccādi. Mando mudubhūto māruto ayaṁ sabbotukaṁ sabbesu utūsu pupphanakaṁ",
  "anya-e0812n1:52_1": "kusumaṁ pupphaṁ samaṁ ekato katvā dhunanto vikiranto munino munisadisattā bhavissantamunibhāvena",
  "anya-e0812n1:52_2": "ca bodhisattassa, muninoyeva vā sammāsambodhisamadhigamasamaye mahānubhāvassa pisuno",
  "anya-e0812n1:52_3": "sūcako vāyi pavāyatīti. Ettha yadyapekadā sabbotukāsambhavo nānāutūsu nānākusumassa",
  "anya-e0812n1:52_4": "sambhavā, tathāpi bhagavato mahānubhāvapisunamīdisamekapadikaṁ sambhavatīti kālavirodho iminā parihaṭo.",
  "anya-e0812n1:53_0": "76.“Mahānubhāve”ccādi. Ayaṁ mandamāruto acaṇḍasamīraṇo sabbotukaṁ vasantādīsu sabbautūsu",
  "anya-e0812n1:53_1": "vikasantaṁ kusumaṁ pupphajātaṁ samaṁ ekato katvā dhunanto kampento munino ekantabhāvittā",
  "anya-e0812n1:53_2": "munisaṅkhātassa bodhisattassa, sammāsambodhisamadhigamasamaye bhūtattā munino sabbaññuno",
  "anya-e0812n1:53_3": "vā mahānubhāvapisuno mahantaṁ puññappabhāvaṁ pakāsento vāyi sampavāyīti. Ettha nānākāle",
  "anya-e0812n1:53_4": "sambhavantānampi kusumānaṁ ekakāle sambhavassa kālavirodhattepi bhagavato puññānubhāvo",
  "anya-e0812n1:53_5": "tādisamacchariyamekakkhaṇe janetuṁ samatthoti kālavirodhaṁ “mahānubhāvapisuno”ti",
  "anya-e0812n1:53_6": "iminā nirākaroti. Mahānubhāvassa, mahānubhāvaṁ vā pisunoti vākyaṁ.",
  "anya-e0812n1:54": "Kalāvirodhino yathā –",
  "anya-e0812n1:55": "77.",
  "anya-e0812n1:56": "Nimuggamanaso buddha-guṇe pañcasikhassapi;",
  "anya-e0812n1:57": "Tantissaravirodho so, na sampīṇeti kaṁ janaṁ.",
  "anya-e0812n1:58_0": "77.“Nimuggi”ccādi. Buddhassa guṇe sīlādike aparimāṇe nimuggaṁ ogāḷhaṁ manaṁ cittaṁ",
  "anya-e0812n1:58_1": "yassa tassa pañcasikhassa gandhabbadevaputtassapi vīṇāya tantiyā saro kiriyākālamānalakkhaṇavilambitadutamajjhabhedabhinno",
  "anya-e0812n1:58_2": "chajjādiko tassa virodho kalāsatthapariniddiṭṭhakamavesamaṁ kaṁ janaṁ na sampīṇeti,",
  "anya-e0812n1:58_3": "pīṇetiyeva. Sammāsambuddhassa lokiyaguṇānubandhabuddhīnaṁ vikkhepappavattipi tathāvidhaṁ",
  "anya-e0812n1:58_4": "pīṇetīti. “Buddhaguṇe nimuggamanaso”ti iminā kalāvirodho parihaṭo.",
  "anya-e0812n1:59_0": "77.“Nimuggi”ccādi. Buddhaguṇe sabbaññuno vimhayajanakasīlādiguṇasambhāre nimuggamanaso",
  "anya-e0812n1:59_1": "otiṇṇacittassa pañcasikhassapi gandhabbadevaputtassāpi so tantissaravirodho vīṇāya",
  "anya-e0812n1:59_2": "tantiyā ghaṭṭanakiriyā, addhamattikādikālo, hatthādīnaṁ sannivesalakkhaṇo mānoti",
  "anya-e0812n1:59_3": "imehi tīhi lakkhaṇehi yuttassa mandasīghamajjhimappamāṇehi bhinnassa chajjādisattasarassa",
  "anya-e0812n1:59_4": "kalāsatthāgatakkamassa vināsasaṅkhāto virodho kaṁ janaṁ na sampīṇeti, sampīṇeti eva.",
  "anya-e0812n1:59_5": "Ettha akantiyā kāraṇabhūto kalāsatthāgatakkamabhaṅgo lokuttarabuddhaguṇānugatabuddhiyā",
  "anya-e0812n1:59_6": "jātoti so bhaṅgo “nimuggamanaso buddhaguṇe”ti vuttattā pītiyā kāraṇameveti na virodho.",
  "anya-e0812n1:59_7": "Nimuggo mano assāti ca, tantiyā saroti ca, tesaṁ virodhoti ca vākyaṁ.",
  "anya-e0812n1:60": "Lokavirodhino yathā –",
  "anya-e0812n1:61": "78.",
  "anya-e0812n1:62": "Gaṇaye cakkavāḷaṁ so, candanāyapi sītalaṁ;",
  "anya-e0812n1:63": "Sambodhisattahadayo, padittaṅgārapūritaṁ.",
  "anya-e0812n1:64_0": "78.“Gaṇaye”ccādi. Candanāya api sītalaṁ gaṇaye cintesi. Kintaṁ? Padittaṅgārapūritaṁ",
  "anya-e0812n1:64_1": "cakkavāḷaṁ. Ko so? Sambodhiyaṁ sabbaññutaññāṇe sattaṁ paribaddhaṁ hadayaṁ cittaṁ",
  "anya-e0812n1:64_2": "yassa so. Sabbaññutaññāṇānubandhabuddhino hi tādiso manobandhoti na lokavirodho.",
  "anya-e0812n1:65_0": "78.“Gaṇaye”ccādi. Sambodhisattahadayo sabbaññutaññāṇe āsattacitto so bodhisatto padittaṅgārapūritaṁ",
  "anya-e0812n1:65_1": "ādittaṅgārehi paripuṇṇaṁ cakkavāḷaṁ cakkavāḷagabbhaṁ candanāyapi candanato api sītalaṁ",
  "anya-e0812n1:65_2": "atisītalaṁ katvā gaṇaye cinteyyāti. Iṭṭhatthaluddhassa cittappavattiyā īdisattā aggino",
  "anya-e0812n1:65_3": "candanatopi adhikasītattakappanā “candanaṁ sītalaṁ, aggi uṇho”ti pavattalokasīmāya",
  "anya-e0812n1:65_4": "viruddhā na hoti. Sambodhiyaṁ sattahadayaṁ yasseti ca, padittāni aṅgārānīti ca, tehi",
  "anya-e0812n1:65_5": "pūritanti ca viggaho.",
  "anya-e0812n1:66": "Ñāyavirodhino yathā –",
  "anya-e0812n1:67": "79.",
  "anya-e0812n1:68": "Pariccattabhavopi tva-mupanītabhavo asi;",
  "anya-e0812n1:69": "Acintyaguṇasārāya, namo te munipuṅgava.",
  "anya-e0812n1:70_0": "79.“Pariccatte”ccādi. Munipuṅgava munīnaṁ uttama pariccatto visaṭṭho bhavo sugatiduggatisaṅkhāto",
  "anya-e0812n1:70_1": "yenāti pariccattabhavopi tvaṁ upanīto ānīto pavattito bhavo vuḍḍhi yenāti upanītabhavo",
  "anya-e0812n1:70_2": "asi. Tasmā kāraṇā acintyaguṇasārāya te namo atthūti seso. Īdisaṁ na ñāyaviruddhamevaṁvidhattā munipuṅgavassa.",
  "anya-e0812n1:71_0": "79.“Pariccatte”ccādi. Munipuṅgava muniseṭṭha tvaṁ pariccattabhavopi apanītasugatiduggatibhavopi",
  "anya-e0812n1:71_1": "upanītabhavo lokassānītaabhivuddhiko asi bhavasi, acintyaguṇasārāya tato eva cintāvisayātikkantasāraguṇassa",
  "anya-e0812n1:71_2": "te tuyhaṁ namo atthūti sabbākārato bhavassa pariccattattā attani avijjamānaṁ sugatibhavaṁ",
  "anya-e0812n1:71_3": "lokassa detīti etaṁ ñāyāgataṁ na hotīti paṭibhāti, tathāpi ca sabbaññūnaṁ pavatti",
  "anya-e0812n1:71_4": "īdisāyevāti ñāyavirodho nirākato. Acintyā guṇasārā yasminti viggaho.",
  "anya-e0812n1:72": "Āgamavirodhino yathā –",
  "anya-e0812n1:73": "80.",
  "anya-e0812n1:74": "Nevālapati kenāpi, vacīviññattito yati;",
  "anya-e0812n1:75": "Sampajānamusāvādā, phuseyyāpattidukkaṭaṁ.",
  "anya-e0812n1:76_0": "80.“Neve”tiādi. Yatīti bhikkhu kenāpi saha nevālapati na vadatyeva, tathāpi vacīviññattito",
  "anya-e0812n1:76_1": "copanavācāsaṅkhātena vacīviññattihetunā pavattito sampajānantassa musāvādato kāraṇā",
  "anya-e0812n1:76_2": "āpattidukkaṭaṁ “sampajānamusāvādassa hotī”ti vuttadukkaṭāpatti phuseyya āpajjatīti.",
  "anya-e0812n1:76_3": "Ettha anālapato vacīviññattiyā kathaṁ musāvādoti abhidhammāpannavirodho natthi, aparavacanatthe",
  "anya-e0812n1:76_4": "tvīdiso virujjhatīti.",
  "anya-e0812n1:77_0": "80.“Nevi”ccādi. Yati samaṇo kenāpi kenaci saddhiṁ nevālapati no bhāsati, tathāpi",
  "anya-e0812n1:77_1": "vacīviññattito copanavācāsaṅkhātaviññattikāraṇā pavattanato sampajānamusāvādā sampajānantassa",
  "anya-e0812n1:77_2": "musābhaṇanato āpattidukkaṭaṁ dukkaṭāpattiṁ phuseyya āpajjeyyāti. Ettha anālapantassa",
  "anya-e0812n1:77_3": "vacīviññattito musāvādo kathaṁ sambhavatīti abhidhammāpannavirodho, “santiṁ āpattiṁ",
  "anya-e0812n1:77_4": "nāvikareyya, sampajānamusāvāda’ssa hotī”ti nidānuddese niddiṭṭhavacīdvāre akiriyasamuṭṭhānā",
  "anya-e0812n1:77_5": "dukkaṭāpatti hotīti āgamavirodho nirākato. Musābhaṇanaṁ vinā āpatti kathaṁ bhavatīti?",
  "anya-e0812n1:77_6": "Yathā kāle avassamānameghato sañjātadubbhikkhaṁ “meghakataṁ dubbhikkha”nti vattabbaṁ",
  "anya-e0812n1:77_7": "hoti, evaṁ kathetabbakāle akathanato sañjātā vacīdvāre akiriyasamuṭṭhānā dukkaṭāpattipi",
  "anya-e0812n1:77_8": "tato sañjātāti vattabbā hoti. Sampajānantassa musāvādoti ca, āpattiyeva dukkaṭanti ca vākyaṁ.",
  "anya-e0812n1:78": "Neyyassa yathā –",
  "anya-e0812n1:79": "81.",
  "anya-e0812n1:80": "Marīcicandanālepa-lābhā sītamarīcino sitamarīcino (sī.);",
  "anya-e0812n1:81": "Imā sabbāpi dhavalā, disā rocanti nibbharaṁ.",
  "anya-e0812n1:82_0": "81.“Marīcī”tyādi. Sītamarīcino candassa marīciyo dīdhitiyo eva candanaṁ, tassa ālepo",
  "anya-e0812n1:82_1": "upadeho, tassa lābhena imā sabbāpi disā nibbharamatisayaṁ dhavalā setā rocantīti",
  "anya-e0812n1:82_2": "natthettha neyyatā marīciyā saddopāttatthāya tu.",
  "anya-e0812n1:83_0": "81.“Marīci”ccādi. Sītamarīcino candassa marīcicandanālepalābhā marīcisaṅkhātacandanālepassa",
  "anya-e0812n1:83_1": "paṭilābhato imā sabbāpi disā nibbharamatisayaṁ dhavalā setā rocanti dibbantīti. Disānaṁ",
  "anya-e0812n1:83_2": "dhavalakāraṇassa “marīcicandanālepalābhā sītamarīcino”ti vuttattā neyyadoso na patiṭṭhāti,",
  "anya-e0812n1:83_3": "candanamiva candanaṁ, marīciyoyeva candanamiti ca, tassa ālepoti ca, tassa lābhoti ca viggaho.",
  "anya-e0812n1:84": "Yathā vā –",
  "anya-e0812n1:85": "81.",
  "anya-e0812n1:86": "Manonurañjano māra-ṅganāsiṅgāravibbhamo;",
  "anya-e0812n1:87": "Jinenā’samanuññāto, mārassa hadayānalo.",
  "anya-e0812n1:88_0": "82.“Mano”ccādi. Manaṁ passantānamanussarantānañca cittaṁ anurañjetīti manonurañjano,",
  "anya-e0812n1:88_1": "māraṅganānaṁ siṅgārakato vibbhamo vilāso jinena asamanuññāto abbhupagato mārassa",
  "anya-e0812n1:88_2": "vasavattino hadayānalo hadayaggi jāto. Soko cettha analatthe niruppito tassa tādisatthānativattanato,",
  "anya-e0812n1:88_3": "kāraṇantupacārenāti. Ettha yajjapi māraṅganāparājayo na saddopāttattho, tathāpi “siṅgāravibbhamo",
  "anya-e0812n1:88_4": "mārassa hadayaggī”ti vutte sāmatthiyā māraṅganāparājayo gamyate, tathāvidhassa mārasokassa",
  "anya-e0812n1:88_5": "māraṅganāparājayābyabhicārato. Nevedisassa neyyatā, vaṅkavuttīdisī guṇoyeva bandhassa.",
  "anya-e0812n1:89_0": "82. Vattabbassa ñāyopāttattā neyyadosaparihāratthamudāharati “mano”ccādi. Manonurañjano",
  "anya-e0812n1:89_1": "dassanasavanānussaraṇaṁ karontānaṁ janānaṁ cittamattani anurañjanto māraṅganāsiṅgāravibbhamo",
  "anya-e0812n1:89_2": "māravadhūnaṁ ratikīḷāhetubhūtakāmapatthanāsaṅkhātasiṅgārena katalīlā jinena jitapañcamārena",
  "anya-e0812n1:89_3": "satthunā asamanuññāto anabbhupagato asampaṭicchito mārassa vasavattino hadayānalo",
  "anya-e0812n1:89_4": "hadayaggi ahosīti. Analattena kappitakāriyabhūto soko māraṅganāsiṅgāravibbhamasaṅkhātakāraṇena",
  "anya-e0812n1:89_5": "saddhiṁ abhedakappanāya analattakappanāya (ka.) “guḷo semhaṁ, tipusaṁ jaro”tiādīsu",
  "anya-e0812n1:89_6": "viya tulyādhikaraṇabhāvena vutto hoti. Ettha kiñcāpi māraṅganānaṁ parājayavācako",
  "anya-e0812n1:89_7": "saddo natthi, tathāpi “siṅgāravibbhamo mārassa hadayānalo”ti vutte māraṅganāparājayaṁ",
  "anya-e0812n1:89_8": "vinā tādisasokuppattikāraṇassa anadhigatattā aññathānupapattilakkhaṇasāmatthiyena",
  "anya-e0812n1:89_9": "tāsaṁ parājayo pakāsito hotīti īdisavaṅkavuttiyā bandhaguṇattā neyyadoso nirākato",
  "anya-e0812n1:89_10": "hotīti. Mano anurañjetīti ca, māraṅganānaṁ siṅgāroti ca, tena kato vibbhamoti ca vākyaṁ.",
  "anya-e0812n1:90": "Visesanāpekkhassa yathā –",
  "anya-e0812n1:91": "83.",
  "anya-e0812n1:92": "Apayātāparādhampi, ayaṁ verī janaṁ jano;",
  "anya-e0812n1:93": "Kodhapāṭalabhūtena, bhiyyo passati cakkhunā.",
  "anya-e0812n1:94": "83.“Apayāte”ccādi. Ayaṁ verī jano apayātāparādhampi jananti sambandho. Apayāto apagato aparādho yassa taṁ, kodhena pāṭalabhūtena setarattena. Iminā visesanāpekkhadoso parihaṭo.",
  "anya-e0812n1:95_0": "83.“Apayāti”ccādi. Ayaṁ verī jano apayātāparādhampi apagatāparādhampi janaṁ kodhapāṭalabhūtena",
  "anya-e0812n1:95_1": "kodhena bhūtasetalohitavaṇṇayuttena cakkhunā bhiyyo yebhuyyena passatīti. “Passatī”ti",
  "anya-e0812n1:95_2": "vacanassa vijjamānattepi “cakkhunā”ti visesyavacanaṁ “kodhapāṭalabhūtenā”ti visesanassa",
  "anya-e0812n1:95_3": "labbhamānattā sātthakaṁ hotīti visesanāpekkhadoso nirākatoti. Apayāto apagato aparādho",
  "anya-e0812n1:95_4": "asmāti ca, kodhena pāṭalabhūtanti ca viggaho.",
  "anya-e0812n1:96": "Hīnatthassa yathā –",
  "anya-e0812n1:97": "84.",
  "anya-e0812n1:98": "Appakānampi pāpānaṁ,",
  "anya-e0812n1:99": "Pabhāvaṁ nāsaye budho;",
  "anya-e0812n1:100": "Api nippabhatānīta-",
  "anya-e0812n1:101": "Khajjoto hoti bhāṇumā.",
  "anya-e0812n1:102_0": "84.“Appakāna”miccādi. Budho paṇḍitaposo appakānaṁ pāpānampi kimutamadhikānaṁ pabhāvaṁ",
  "anya-e0812n1:102_1": "ānubhāvaṁ nāsaye appavattiṁ pāpeyya. Taṁ atthantaranyāsena sādheti. Bhāṇumā sūriyo",
  "anya-e0812n1:102_2": "nippabhataṁ ānīto khajjoto yena tathāvidho api hoti. “Mandappabho aya”nti jotiriṅgaṇampi",
  "anya-e0812n1:102_3": "nopekkhati cakkavāḷakuharānucaritamahānubhāvopīti. Ettha apītyādinā vacobhaṅgiyā",
  "anya-e0812n1:102_4": "hīnatthadoso parihaṭo.",
  "anya-e0812n1:103_0": "84.“Appakāni”ccādi. Budho paññavā appakānampi atimandānampi pāpānaṁ akusalānaṁ pabhāvaṁ",
  "anya-e0812n1:103_1": "vipākadānasāmatthiyasaṅkhātānubhāvaṁ nāsaye ahosikammatāpādanena nāseyya, bahūnaṁ",
  "anya-e0812n1:103_2": "pāpānaṁ vattabbameva natthi. Tamatthamatthantaranyāsālaṅkārena samattheti apiccādi.",
  "anya-e0812n1:103_3": "Bhāṇumā sūriyo nippabhatānītakhajjoto api nippabhatamāpāditajotiriṅgaṇehi samannāgatopi",
  "anya-e0812n1:103_4": "hotīti. Hīnapabhāvo hoti khajjopanake pahāya attano ālokaṁ karonto na hotīti adhippāyo.",
  "anya-e0812n1:103_5": "Ettha api nippabhaticcādivacanavilāsavasena hīnapakkhaṁ gahetvāpi sūriyaudārattasseva",
  "anya-e0812n1:103_6": "positattā “nippabhatānītakhajjoto”ti visesanapadaṁ hīnatthadosaṁ na nissayati. Natthi",
  "anya-e0812n1:103_7": "pabhā yesanti ca, tesaṁ bhāvoti ca, taṁ ānītā khajjotā yeneti ca viggaho.",
  "anya-e0812n1:104": "Anatthassa yathā –",
  "anya-e0812n1:105": "85.",
  "anya-e0812n1:106": "Na pādapūraṇatthāya, padaṁ yojeyya katthaci;",
  "anya-e0812n1:107": "Yathā vande munindassa, pādapaṅkeruhaṁ varaṁ.",
  "anya-e0812n1:108": "85.“Na pāde”ccādi. Ettha vandeiccādo heṭṭhā viya pādapūraṇassa kassaci abhāvena anatthābhāvo.",
  "anya-e0812n1:109_0": "85.“Na pādi”ccādi. Pādapūraṇatthāya gāthāpādānaṁ pūraṇasaṅkhātapayojanatthāya padaṁ",
  "anya-e0812n1:109_1": "nāmādikaṁ katthaci na yojeyya viññūti, yathā niratthakapadāyojane udāharaṇamevaṁ",
  "anya-e0812n1:109_2": "“munindassa varaṁ pādapaṅkeruhaṁ vande”ti. Heṭṭhā duṭṭhodāharaṇe viya pādapūraṇatthaṁ",
  "anya-e0812n1:109_3": "kassaci padassa ayojitattā sātthakapadehi niratthakadoso nirākatoti. Mudunimmalasobhādisādhāraṇaguṇayogato",
  "anya-e0812n1:109_4": "paṅkeruhasadisaṁ upacārato paṅkeruhaṁ nāma. Pādameva paṅkeruhanti viggaho. visesanavisesyapadadosaparihāro.",
  "anya-e0812n1:110": "86.",
  "anya-e0812n1:111": "Bhayakodhapasaṁsādi-",
  "anya-e0812n1:112": "Viseso tādiso yadi;",
  "anya-e0812n1:113": "Vattuṁ kāmīyate doso,",
  "anya-e0812n1:114": "Na tatthe’katthatākato.",
  "anya-e0812n1:115_0": "86.“Bhaye”ccādi. Bhayañca cittutrāso kodho ca doso pasaṁsā ca thuti, tā ādi yassa",
  "anya-e0812n1:115_1": "turitādino so tādiso viseso yadi vattuṁ kāmīyate icchīyate, tattha tasmiṁ bhayādivisese",
  "anya-e0812n1:115_2": "visaye ekatthatāya ekatthabhāvena kato doso natthi.",
  "anya-e0812n1:116_0": "86. Idāni vākyadosaparihāratthamārabhati “bhayakodhe”ccādi. Bhayakodhapasaṁsādi cittutrāsapaṭighathutiādīhi",
  "anya-e0812n1:116_1": "samannāgato tādiso viseso vattuṁ yadi kāmīyate ce viññūhi icchīyate, tattha bhayakodhādike",
  "anya-e0812n1:116_2": "visese ekatthatākato ekatthabhāvena kato doso vākyadoso na bhavati. Bhayādivisese",
  "anya-e0812n1:116_3": "vattumicchite pubbuccāritapadassa punuccāraṇe ekatthadoso na hotīti adhippāyo. Bhayañca",
  "anya-e0812n1:116_4": "kodho ca pasaṁsā cāti ca, tā ādi yassa turitakotūhalaaccharāhāsasokapasādasaṅkhātassa",
  "anya-e0812n1:116_5": "atthavisesasseti ca viggaho. Tagguṇasaṁviññāṇaaññapadatthasamāsattā bhayādīsu kathitamapi",
  "anya-e0812n1:116_6": "gahetvā punappunaṁ kathanamavirodhaṁ. Eko attho yesaṁ padādīnaṁ te ekatthā, tesaṁ",
  "anya-e0812n1:116_7": "bhāvo ekatthatā, tāya katoti viggaho.",
  "anya-e0812n1:117": "Yathā –",
  "anya-e0812n1:118": "87.",
  "anya-e0812n1:119": "Sappo sappo ayaṁ handa, nivattatu bhavaṁ tato;",
  "anya-e0812n1:120": "Yadi jīvitukāmo’si, kathaṁ tamupasappasi.",
  "anya-e0812n1:121_0": "87.“Yathe”tyudāharati “sappo”iccādi. “Ayaṁ sappo sappo”ti bhayenāmeḍitaṁ handāti",
  "anya-e0812n1:121_1": "khede tato tamhā ṭhānā, sappato vā bhavaṁ bhavanto nivattatu gatamaggābhimukho āvattatu.",
  "anya-e0812n1:121_2": "Taṁ ṭhānaṁ, sappaṁ vā. Natthettha ekatthatādoso bhayenāmeḍitappayogato.",
  "anya-e0812n1:122_0": "87.“Sappo”ccādi. Handa naṭṭho vata, ayaṁ sappo sappo bhavaṁ tato ṭhānato, sappato",
  "anya-e0812n1:122_1": "vā nivattatu āvattatu yadi jīvitukāmo asi, taṁ ṭhānaṁ, sappaṁ vā kathamupasappasi",
  "anya-e0812n1:122_2": "kathamupagacchasīti. Bhaye āmeḍitavacanattā ekatthatādoso natthi, jīvitukāmosīti ettha bindulopo.",
  "anya-e0812n1:123": "Padadosaparihāravaṇṇanā niṭṭhitā.",
  "anya-e0812n1:124": "Vākyadosaparihāravaṇṇanā",
  "anya-e0812n1:125": "Bhaggarītino yathā –",
  "anya-e0812n1:126": "88.",
  "anya-e0812n1:127": "Yo koci rūpātisayo,",
  "anya-e0812n1:128": "Kanti kāpi manoharā;",
  "anya-e0812n1:129": "Vilāsātisayo kopi,",
  "anya-e0812n1:130": "Aho buddhamahodayo.",
  "anya-e0812n1:131_0": "88.“Yo”iccādi. Rūpassa anubyañjanehi anubyañjitabāttiṁsavarapurisalakkhaṇopasobhitassa",
  "anya-e0812n1:131_1": "byāmappabhāketumālāvirājitassa atisayo ādhikkaṁ vācāgocarabhāvātikkamena avacanīyattā",
  "anya-e0812n1:131_2": "yo kociyeva. Mano anekalokassa cittaṁ haratīti manoharā cittamavaharantī kanti sobhā",
  "anya-e0812n1:131_3": "kāpi avacanapathā kāpiyeva. Vilāsassa gatyādino atisayo vacanapathātikkanto kopiyeva,",
  "anya-e0812n1:131_4": "tasmā buddhassa mahanto udayo abhivuḍḍhi aho abbhutoti. Ettha kiṁsaddenāraddhā rīti na katthaci bhaggā.",
  "anya-e0812n1:132_0": "88.“Yo koci”ccādi. Rūpātisayo suppahiṭṭhitapādatādidvattiṁsapurisalakkhaṇehi sobhitassa",
  "anya-e0812n1:132_1": "cittaṅgulitādiasītianubyañjanehi alaṅkatassa byāmappabhāketumālāhi ujjalassa rūpakāyassa",
  "anya-e0812n1:132_2": "ādhikyaṁ yo kociyeva manogocarabhāvaṁ vinā vacanavisayātikkantattā yo kociyeva. Manoharā",
  "anya-e0812n1:132_3": "lokassa cittaṁ harantī kanti sobhā kāpiyeva vacīvisayātikkantattā kāpiyeva. Vilāsātisayo",
  "anya-e0812n1:132_4": "visayabhūtapiyabhāvasaṅkhātassa gamanādivilāsassa ādhikyampi kopiyeva vuttakāraṇenevakopiyeva.",
  "anya-e0812n1:132_5": "Tato buddhamahodayo buddhassa mahābhivuddhisaṅkhāto udayo aho acchariyoti. Ettha",
  "anya-e0812n1:132_6": "sabbanāmikena kiṁ saddena vattumāraddhakkamo na katthaci bhinnoti bhaggarītidoso natthīti.",
  "anya-e0812n1:133": "89.",
  "anya-e0812n1:134": "Abyāmohakaraṁ bandhaṁ, abyākiṇṇaṁ manoharaṁ;",
  "anya-e0812n1:135": "Adūrapadavinyāsaṁ, pasaṁsanti kavissarā.",
  "anya-e0812n1:136_0": "89.“Abyāmoha”iccādi. Natthi dūramesanti adūrāni, tāniyeva padāni, tesaṁ vinyāso yāthāvato",
  "anya-e0812n1:136_1": "ṭhapanaṁ yassa taṁ. Tatoyeva abyākiṇṇo asammisso ca. So abyākiṇṇatāya eva manoharo",
  "anya-e0812n1:136_2": "cāti abyākiṇṇaṁ manoharaṁ. Teneva “ayamettha attho ayaṁ vā”ti evaṁ byāmohaṁ na karotīti",
  "anya-e0812n1:136_3": "abyāmohakaro, taṁ. Pasādālaṅkārālaṅkitaṁ bandhaṁ. Kavīnaṁ issarā padhānā. Ye kaniṭṭhaṅguligaṇanāniṭṭhā,",
  "anya-e0812n1:136_4": "te pasaṁsanti thuvanti tādisabandhaguṇassātisayapasaṁsārahabhāvena.",
  "anya-e0812n1:137_0": "89.“Abyāmohe”ccādi. Adūrapadavinyāsaṁ nāmādipadānaṁ vohārakāle adūrasambandho yathā",
  "anya-e0812n1:137_1": "siyā, tathā paṭipāṭiyā padaṭṭhapanena samannāgataṁ abyākiṇṇaṁ, tatoyeva aññasambandhīpadehi",
  "anya-e0812n1:137_2": "asammissaṁ manoharaṁ, tatoyeva viññūnaṁ cittamārādhentaṁ abyāmohakaraṁ “imassattho",
  "anya-e0812n1:137_3": "imassattho eso eso vā”ti saṁsayamanuppādentaṁ bandhaṁ pasādālaṅkārasaṁyuttaṁ bandhanaṁ",
  "anya-e0812n1:137_4": "kavissarā kavīnaṁ padhānā paṇḍibhajanā, kaniṭṭhaṅguliyā gaṇitabbā aggakavinoti adhippāyo.",
  "anya-e0812n1:137_5": "Pasaṁsanti thomenti. Byāmohaṁ na karotīti abyāmohakaro. Vi ākiṇṇo byākiṇṇo, na byākiṇṇo",
  "anya-e0812n1:137_6": "abyākiṇṇo. Natthi dūraṁ yesaṁ, tāniyeva padāni, tesaṁ vinyāso ṭhapanaṁ yassa bandhassāti viggaho.",
  "anya-e0812n1:138": "Yathā –",
  "anya-e0812n1:139": "90.",
  "anya-e0812n1:140": "Nīluppalābhaṁ nayanaṁ,",
  "anya-e0812n1:141": "Bandhukaruciro’dharo;",
  "anya-e0812n1:142": "Nāsā hemaṅkuso tena,",
  "anya-e0812n1:143": "Jinoyaṁ piyadassano.",
  "anya-e0812n1:144_0": "90.“Yathe”tyudāharati “nīluppalābha”miccādi. Yassa jinassa nayanaṁ nettaṁ nīluppalābhaṁ",
  "anya-e0812n1:144_1": "indīvaradvayanibhaṁ, adharo adharoṭṭho bandhukamiva bandhukakusumamiva ruciro kanto,",
  "anya-e0812n1:144_2": "nāsā nāsikā sayaṁ hemaṅkuso suvaṇṇaṅkusoyeva, tena kāraṇena ayaṁ jino piyaṁ madhuraṁ",
  "anya-e0812n1:144_3": "dassanamassāti piyadassano. Īdiso na byākiṇṇadoso, abyākiṇṇo pasādoyevāti.",
  "anya-e0812n1:145_0": "90. Idāni byākiṇṇadosaparihāraṁ pariharati “nīluppali”ccādinā. Nayanaṁ yassa nettayugaḷaṁ",
  "anya-e0812n1:145_1": "nīluppalābhaṁ nīluppaladalasadisaṁ, adharo adharoṭṭho bandhukaruciro bandhukapupphamiva",
  "anya-e0812n1:145_2": "manuñño, nāsā nāsikā hemaṅkuso suvaṇṇaṅkusoyeva, tena kāraṇena ayaṁ jino piyadassano",
  "anya-e0812n1:145_3": "manuññadassano hotīti. Ettha pasādālaṅkārena yuttattā na byākiṇṇadoso. Ābhāsaddo",
  "anya-e0812n1:145_4": "nibhāsaddo viya ivattho. No ce, pabhāpariyāyo vā hoti. Bandhukamiva ruciroti ca,",
  "anya-e0812n1:145_5": "piyaṁ dassanaṁ yasseti ca viggaho. Iha dassanassa kattubhūtasādhujanasambandhattepi",
  "anya-e0812n1:145_6": "visayatteneva jinasambandho hotīti aññapadatthena tathāgato gahitoti.",
  "anya-e0812n1:146": "91.",
  "anya-e0812n1:147": "Samatikkantagāmmatta-kantavācābhisaṅkhataṁ;",
  "anya-e0812n1:148": "Bandhanaṁ rasahetuttā, gāmmattaṁ ativattati.",
  "anya-e0812n1:149_0": "91.“Samatikkanti”ccādi. Sammā atikkantaṁ niggataṁ. Gāmmassa bhāvo gāmmattaṁ. Yāsaṁ",
  "anya-e0812n1:149_1": "kantānaṁ madhurānaṁ vācānaṁ tāhi abhisaṅkhataṁ racitaṁ bandhanaṁ rasassa mādhuriyassa",
  "anya-e0812n1:149_2": "hetuttā kāraṇabhāvena gāmmattaṁ yathāvuttaṁ ativattati atikkamati.",
  "anya-e0812n1:150_0": "91.“Samati”ccādi. Samatikkantagāmmattakantavācābhisaṅkhataṁ visesato atikkantagāmmabhāvāhi",
  "anya-e0812n1:150_1": "kantavācāhi racitaṁ bandhanaṁ muttakādibandhanaṁ rasahetuttā paṇḍitānaṁ pītirasassa",
  "anya-e0812n1:150_2": "kāraṇattā yathāvuttagāmmadosaṁ ativattati atikkamma pavattatīti. Sammā atikkantaṁ",
  "anya-e0812n1:150_3": "gāmmattaṁ yāsaṁ, tāhiyeva kantavācāhi abhisaṅkhatanti ca, rasassa hetu, tassa bhāvoti ca viggaho.",
  "anya-e0812n1:151": "Yathā –",
  "anya-e0812n1:152": "92.",
  "anya-e0812n1:153": "Dunoti kāmacaṇḍālo,",
  "anya-e0812n1:154": "So maṁ sadaya niddayo;",
  "anya-e0812n1:155": "Īdisaṁ byasanāpannaṁ,",
  "anya-e0812n1:156": "Sukhīpi kimupekkhase.",
  "anya-e0812n1:157_0": "92.“Yathe”tyudāharati. Kāmāturā kāci vanitā attano piyaṁ patiṁ viravati “dunoti”ccādinā.",
  "anya-e0812n1:157_1": "Dayāya saha pavattīti sadayaiti anunayavasena piyassa āmantanaṁ, sānunayāmantanañhi",
  "anya-e0812n1:157_2": "tatonuggahābhikaṅkhāyamaccantamucitaṁ, so kāmo kandappo eva caṇḍālo akaṇḍo vā asayhopatāpāvahattā.",
  "anya-e0812n1:157_3": "Kāme caṇḍālattāropanañca ucitameva yatonena kayiramānamasahanamupatāpamasahamānā",
  "anya-e0812n1:157_4": "taṁ paribhavantaṁ vippalapati, niddayo nikkaruṇo, idamapi ucitamupatāpe nikkaruṇānaṁ",
  "anya-e0812n1:157_5": "tādisī gatīti. Maṁ dunoti adhikamupatāpeti niddayattā, na bhavantaṁ, teneva bhavaṁ",
  "anya-e0812n1:157_6": "sukhī. Iminā aññāsattataṁ tassa dīpeti. Yadi nāññāsattosi, nāhamekākinī bhavāmi.",
  "anya-e0812n1:157_7": "Asahāyānañhi paṭisattavo honti. Ekākittāyevāhamappaṭisaraṇattānena dusāmīti duññāmīti",
  "anya-e0812n1:157_8": "(?) tava kāmaṁ tvaṁ sukhī hosi. Sanāthānaṁ tādisī vuttīti evaṁ sukhīpi tvaṁ īdisaṁ",
  "anya-e0812n1:157_9": "byasanamāpannaṁ kiṁ kasmā upekkhaseti. Evamayaṁ vaṅkavuttiyā attano, taṁ visayamanubhavantassa",
  "anya-e0812n1:157_10": "ca vimukhattaṁ nidassetītīdisaṁ na gāmmaṁ.",
  "anya-e0812n1:158_0": "92. Gāmmadosaparihāre lakkhiyaṁ dasseti “dunoti”ccādi. Kāmataṇhābhibhūtā aṅganā attano",
  "anya-e0812n1:158_1": "vallabhaṁ nissāya evaṁ vilapati “sadaya he kāruṇika so kāmacaṇḍālo so anaṅganīco",
  "anya-e0812n1:158_2": "niddayo nikkāruṇiko maṁ dunoti pīḷeti, sukhīpi mama viya anāthabhāvābhāvato sukhitopi",
  "anya-e0812n1:158_3": "tvaṁ īdisaṁ byasanāpannaṁ evaṁ kāmacaṇḍālena akāruṇena kataasayhasantāpasaṅkhātabyasanamanuppattaṁ",
  "anya-e0812n1:158_4": "maṁ kimupekkhase kasmā udāsīnosī”ti. Attano dukkhāturattā dukkhadūrīkaraṇaṁ kāruṇikānaṁyeva",
  "anya-e0812n1:158_5": "visayanti “sadaye”ti anunayavasena āmantanucitaṁ attano dukkhāturataṁ posetuṁ pīḷākārake",
  "anya-e0812n1:158_6": "kāme caṇḍālattāropanañca niddayattakathanañca ucitameva attani upekkhakattā. Sukhīpīti",
  "anya-e0812n1:158_7": "iminā tassa paravisayāsattatāya aticāraṁ abbhupagameti. Evaṁ vaṅkavuttiyā attano",
  "anya-e0812n1:158_8": "vallabhe sānurāgattañca attani tassa tadabhāvattañca dassetīti. “Kaññe kāmayamānaṁ",
  "anya-e0812n1:158_9": "maṁ, na kāmayasi kiṁnvida”nti ettha viya iha gāmmadoso natthīti gāmmadosaparihāramidaṁ.",
  "anya-e0812n1:158_10": "Kāmoyeva caṇḍālo kāmacaṇḍālo, saha dayāya yo vattatīti ca, natthi dayā asseti ca,",
  "anya-e0812n1:158_11": "sukhamassa atthīti ca viggaho. Apisaddo akkhame.",
  "anya-e0812n1:159": "93.",
  "anya-e0812n1:160": "Yatihīnaparihāro, na pune’dāni nīyate;",
  "anya-e0812n1:161": "Yato na savanubbegaṁ, heṭṭhā yetaṁ vicāritaṁ.",
  "anya-e0812n1:162": "93.“Yati”ccādi. Vicāritanti “taṁ name sirasā cāmī-karavaṇṇaṁ tathāgata”ntiādinā heṭṭhā pakāsitanti attho.",
  "anya-e0812n1:163_0": "93.“Yatihīni”ccādi. Yato yasmā savanubbegaṁ “dosānamuddesakkamena dosaparihārakkamo",
  "anya-e0812n1:163_1": "na vutto”ti evaṁ viññūnamuppajjamānaṁ imassa ganthassa savanāsahanaṁ natthi, tato",
  "anya-e0812n1:163_2": "yatihīnaparihāro yatihīnadosassa pariharaṇavasena pavattamudāharaṇaṁ idāni puna na",
  "anya-e0812n1:163_3": "nīyate nāharīyateti. Iminādhigatamādo vuttatthameva samattheti. Heṭṭhā yetaṁ vicāritanti",
  "anya-e0812n1:163_4": "evaṁ yatihīnadosapariharaṇaṁ heṭṭhā anantaraparicchede vicāritaṁ “taṁ name sirasā",
  "anya-e0812n1:163_5": "cāmī-karavaṇṇaṁ tathāgata”ntiādinā pakāsitanti. Ādo yatihīnadosapātubhāveyeva parihārakkamassāpi",
  "anya-e0812n1:163_6": "dassitattā ihādassanepi ganthassa ūnatā natthīti adhippāyo. Yati hīnā ettheti ca,",
  "anya-e0812n1:163_7": "tassa parihāroti ca, savane ubbeganti ca viggaho.",
  "anya-e0812n1:164": "Kamaccutassa yathā –",
  "anya-e0812n1:165": "94.",
  "anya-e0812n1:166": "Udāracarito’si tvaṁ, tenevā’rādhanā tvayi;",
  "anya-e0812n1:167": "Desaṁ vā dehi gāmaṁ vā, khettaṁ vā mama sobhanaṁ.",
  "anya-e0812n1:168": "94.“Udāra”iccādi. Udāraṁ udārattaṁ cāgātisayasambandhato caritaṁ atiguṇapavatti yassāti viggaho. Ettha ucitattā desādīnaṁ yācanakkamassa kamaccutassa parihāroyaṁ.",
  "anya-e0812n1:169_0": "94.“Udāri”ccādi. Tvaṁ puññavanta udāracaritosi cāgātisayayogato visāradapavattiyuttosi,",
  "anya-e0812n1:169_1": "teneva tena kāraṇeneva ārādhanā mama yācanā tvayi hoti. Desaṁ vājanapadaṁ vā, no",
  "anya-e0812n1:169_2": "ce, gāmaṁ vā saṁvasathaṁ vā, no ce, sobhanaṁ khettaṁ vā kedāraṁ vā mama dehīti anupubbaṁ",
  "anya-e0812n1:169_3": "hīnapadatthayācanā dāyakassa dānassāpi yācakassa icchitatthapaṭilābhassāpi anurūpattā",
  "anya-e0812n1:169_4": "kamaccutadosamapaneti. Udāraṁ caritaṁ assāti viggaho.",
  "anya-e0812n1:170": "Ativuttassa yathā –",
  "anya-e0812n1:171": "95.",
  "anya-e0812n1:172": "Munindacandasambhūta-",
  "anya-e0812n1:173": "Yasorāsimarīcinaṁ;",
  "anya-e0812n1:174": "Sakalopya’yamākāso,",
  "anya-e0812n1:175": "Nā’vakāso vijambhane.",
  "anya-e0812n1:176_0": "95.“Muninda”iccādi. Munindoyeva cando, tato sambhūtā pātubhūtā, yasorāsī eva marīciyo,",
  "anya-e0812n1:176_1": "tāsaṁ. Ayaṁ sakalo ākāsopi gaganameva, na tasseko padeso. Vijambhane byāpane nāvakāso",
  "anya-e0812n1:176_2": "tādisattā tāsaṁ marīcinanti nātivuttaṁ.",
  "anya-e0812n1:177_0": "95.“Munindi”ccādi. Munindacandasambhūtayasorāsimarīcinaṁ munindasaṅkhātacandato pātubhūtānaṁ",
  "anya-e0812n1:177_1": "kittisamūhasaṅkhātakiraṇānaṁ vijambhane byāpane ayaṁ sakalopi ākāso nāvakāso na okāso",
  "anya-e0812n1:177_2": "hotīti. Hetuphalādiekekakāraṇenāpi appameyyānaṁ sabbaññuguṇānaṁ pavattiyā appameyyasāmaññabhūtākāsassa",
  "anya-e0812n1:177_3": "niravakāsassa iva kathanamucitanti ativuttadoso iha na bhavati. Cando iva cando,",
  "anya-e0812n1:177_4": "munindo eva cando, tato sambhūtānaṁyeva yasānaṁ rāsī ca tā marīciyo cāti viggaho.",
  "anya-e0812n1:178": "96.",
  "anya-e0812n1:179": "Vākyaṁ byāpannacittānaṁ, apetatthaṁ aninditaṁ;",
  "anya-e0812n1:180": "Tenu’mmattādikānaṁ taṁ, vacanā’ññatra dussati.",
  "anya-e0812n1:181_0": "96.“Vākya”miccādi. Byāpannaṁ naṭṭhaṁ ayathāpavattaṁ cittaṁ yesaṁ, tesaṁ. Vākyaṁ vākyalakkhaṇopetaṁ.",
  "anya-e0812n1:181_1": "Apeto apagato suñño attho abhidheyyaṁ saṁvohārikaṁ yassa, taṁ. Aninditaṁ ahīḷitaṁ.",
  "anya-e0812n1:181_2": "Tena yathāvuttena kāraṇena. Taṁ vākyaṁ ummatto dhātukkhobhādinā khittacitto, so ādi",
  "anya-e0812n1:181_3": "yesaṁ bālādīnaṁ tesaṁ vacanā asaṅgatāya vācāya aññatra aññasmiṁ abyāpannacittavisaye",
  "anya-e0812n1:181_4": "dussati duṭṭhaṁ jāyate, ummattādīnaṁyeva tathāvidhāya vācāya ucitattāti.",
  "anya-e0812n1:182_0": "96.“Vākya”miccādi. Byāpannacittānaṁ viruddhabhāvamāpannacittānaṁ vākyaṁ syādyantatyādyantapadasamudāyarūpaṁ",
  "anya-e0812n1:182_1": "vākyaṁ apetatthaṁ apagatasamudāyatthaṁ aninditaṁ viññūhi garahitaṁ na hoti, tena",
  "anya-e0812n1:182_2": "kāraṇena ummattādikānaṁ ummattavedanaṭṭādīnaṁ vacanāññatra vacanaṁ vinā anummattādivacane",
  "anya-e0812n1:182_3": "taṁ samudāyatthasambandharahitaṁ vacanaṁ dussati dosaduṭṭhaṁ hoti. Byāpannaṁ cittaṁ",
  "anya-e0812n1:182_4": "yesanti ca, apeto attho assāti ca, ummatto ādi yesanti ca viggaho.",
  "anya-e0812n1:183": "Yathā –",
  "anya-e0812n1:184": "97.",
  "anya-e0812n1:185": "Samuddo pīyate so’ya-maha’majja jarāturo;",
  "anya-e0812n1:186": "Ime gajjanti jīmūtā, sakkasse’rāvaṇo piyo.",
  "anya-e0812n1:187_0": "97.“Yathe”tyudāharati “samuddo”iccādi. Na hettha “samuddo pīyate”iccādino padasamudāyassa",
  "anya-e0812n1:187_1": "koci eko attho gayhati, yo so bandhattho siyā. Avayavatthā eva tu ayosalākākappāpaṭibhantīti",
  "anya-e0812n1:187_2": "īdisamapetatthamaninditaṁ viññeyyaṁ byāpannacittānaṁ.",
  "anya-e0812n1:188_0": "97.“Samuddo”ccādi. So ayaṁ samuddo pīyate yena kenaci pīyate, ahaṁ ajja jarāturo",
  "anya-e0812n1:188_1": "jararogābhibhūto, ime jīmūtā meghā gajjanti thanayanti. Sakkassa erāvaṇo piyoti.",
  "anya-e0812n1:188_2": "Idaṁ ninditāninditānaṁ dvinnamudāharaṇaṁ. Idaṁ vākyaṁ avayavatthamantarena samudāyato",
  "anya-e0812n1:188_3": "gamyamānatthassābhāvā apetatthaṁ nāma hoti. Īdisaṁ vākyaṁ ummattakādīhi vuttamappītikaraṁ",
  "anya-e0812n1:188_4": "na hoti, aññehi vuttaṁ pana kaṇṇe ayosalākā viya appītikaraṁ. Jarāya āturoti vākyaṁ.",
  "anya-e0812n1:189": "98.",
  "anya-e0812n1:190": "Sukhumālāvirodhitta-dittabhāvappabhāvitaṁ;",
  "anya-e0812n1:191": "Bandhanaṁ bandhapharusa-dosaṁ saṁdūsayeyya taṁ.",
  "anya-e0812n1:192_0": "98.“Sukhumāli”ccādi. Na virujjhati sīlenāti avirodhī, tassa bhāvo avirodhittaṁ. Sukhumālassa",
  "anya-e0812n1:192_1": "avirodhittaṁ yassa so dittabhāvo, tena pabhāvitaṁ vaḍḍhitaṁ saṁyuttaṁ taṁ bandhanaṁ",
  "anya-e0812n1:192_2": "bandhapharusadosaṁ saṁdūsayeyya nāsayeti attho.",
  "anya-e0812n1:193_0": "98.“Sukhumāli”ccādi. Sukhumālāvirodhittadittabhāvappabhāvitaṁ “aniṭṭhurakkharappāye”ccādinā",
  "anya-e0812n1:193_1": "vuccamānasukhumālaguṇassa aviruddhabhāvasamannāgatena vaṇṇānaṁ aññamaññasaṅgabhilakkhaṇena",
  "anya-e0812n1:193_2": "dittabhāvena piyabhāvena anubrūhitaṁ taṁ bandhanaṁ bandhapharusadosaṁ bandhapharusasaṅkhātadosaṁ",
  "anya-e0812n1:193_3": "saṁdūsayeyya nāseyya, taṁ bandhapharusadosanti vā sambandhoti. Na virujjhati sīlenāti",
  "anya-e0812n1:193_4": "avirodhī, tassa bhāvoti ca, sukhumālassa avirodhittaṁ yassāti ca, soyeva dittassa",
  "anya-e0812n1:193_5": "bhāvoti ca, tena pabhāvitanti ca vākyaṁ.",
  "anya-e0812n1:194": "Yathā –",
  "anya-e0812n1:195": "99.",
  "anya-e0812n1:196": "Passantā rūpavibhavaṁ, suṇantā madhuraṁ giraṁ;",
  "anya-e0812n1:197": "Caranti sādhū sambuddha-kāle keḷiparammukhā.",
  "anya-e0812n1:198": "99.“Yathe”tyudāharati “passantā”iccādi. Keḷiyā kīḷāya parammukhā vigatacchandā carantīti sambandho.",
  "anya-e0812n1:199_0": "99.“Passante”ccādi. Sādhū sajjanā sambuddhakāle sambuddhassa dharamānakāle rūpavibhavaṁ",
  "anya-e0812n1:199_1": "tassa rūpasampattiṁ passantā cakkhuṁ santappetvā olokentā madhuraṁ giraṁ tasseva",
  "anya-e0812n1:199_2": "bhagavato aṭṭhaṅgasamannāgataṁ madhuravacanaṁ suṇantā keḷiparammukhā kīḷāya vimukhā",
  "anya-e0812n1:199_3": "kīḷābhiratirahitā caranti gacchanti pavattantīti. Kevalaṁ pharusasithilavaṇṇehi vinā",
  "anya-e0812n1:199_4": "sukhuccāraṇīyavaṇṇehi sambhūtasukhumālaguṇāvirodhaaññamaññasaṅgatavaṇṇavisadappavattaguṇayuttattā",
  "anya-e0812n1:199_5": "ettha bandhapharusadoso natthi. Keḷiyā parāni parivattitāni mukhāni etesanti viggaho.",
  "anya-e0812n1:199_6": "Ettha kāloti kiriyā. Sā ca atthato tadākārappavattasambandhoyeva. Loko pana visuṁ",
  "anya-e0812n1:199_7": "eko padatthoyevāti voharati. vākyadosaparihāro.",
  "anya-e0812n1:200": "Vākyadosaparihāravaṇṇanā niṭṭhitā.",
  "anya-e0812n1:201": "Vākyatthadosaparihāravaṇṇanā",
  "anya-e0812n1:202": "Apakkamassa yathā –",
  "anya-e0812n1:203": "100.",
  "anya-e0812n1:204": "Bhāvanādānasīlāni, sammā sampāditāni’ha;",
  "anya-e0812n1:205": "Nibbānabhogasaggādi-sādhanāni na saṁsayo.",
  "anya-e0812n1:206": "100.“Bhāvanā”iccādi. Ettha bhāvanādīni niddisitvā yathākkamaṁ nibbānādīnaṁ niddesena apakkamadoso parihaṭo.",
  "anya-e0812n1:207_0": "100.“Bhāvane”ccādi. Iha manussaloke sammā sampāditāni kammaphalaṁ saddahitvā yathāvidhi",
  "anya-e0812n1:207_1": "sampāditāni attano santāne pavattāpitāni bhāvanādānasīlāni nibbānabhogasaggādisādhanāni",
  "anya-e0812n1:207_2": "yathākkamaṁ nibbānaupabhogaparibhogasampattisagguppattiādīnaṁ hetubhāvena sādhakāni",
  "anya-e0812n1:207_3": "honti, ettha sādhane na saṁsayo hotīti. Iha bhāvanādayo uddisitvā uddesakkamaṁ anatikkamma",
  "anya-e0812n1:207_4": "nibbānādīnamanuddesassa katattā apakkamavākyatthadosassa okāso na hoti.",
  "anya-e0812n1:208": "101.",
  "anya-e0812n1:209": "Uddiṭṭhavisayo koci kopi, viseso tādiso yadi;",
  "anya-e0812n1:210": "Anuddiṭṭhesu anudiṭṭhesu (?) neva’tthi, doso kamavilaṅghane.",
  "anya-e0812n1:211_0": "101.“Uddiṭṭhe”ccādi. Uddiṭṭhā paṭhamaṁ yuttā atthā visayo gocaro yassa uddesānuddesasambandhavijānanalakkhaṇassa",
  "anya-e0812n1:211_1": "visesassa so tādiso koci viseso anuddiṭṭhesu yathākkamamuddesakamānamatikkamena puna",
  "anya-e0812n1:211_2": "atthantaranissayena parāmaṭṭhesu yadi bhaveyya, kamassa yathoddiṭṭhesu anukkamassa",
  "anya-e0812n1:211_3": "vilaṅghane atikkame doso nevatthi.",
  "anya-e0812n1:212_0": "101.“Uddiṭṭhe”ccādi. Uddiṭṭhavisayo paṭhamaṁ payuttatthavisayo tādiso koci viseso",
  "anya-e0812n1:212_1": "uddesānuddesānaṁ “idamassa pubbakathanaṁ, idamassa pacchākathana”nti evaṁ aññamaññāpekkhalakkhaṇasambandhaparijānanalakkhaṇo",
  "anya-e0812n1:212_2": "viseso anuddiṭṭhesu atthantaraṁ nissāya puna vuttesu yadi “bhaveyyā”ti seso. Kamavilaṅghane",
  "anya-e0812n1:212_3": "uddesānuddesānaṁ kamātikkame doso satthaññūnaṁ sutikāle asahanakāraṇaṁ nevatthīti.",
  "anya-e0812n1:212_4": "Uddiṭṭhā paṭhamuccāritā atthā visayo gocaro asseti ca, kamassa vilaṅghananti ca vākyaṁ.",
  "anya-e0812n1:213": "Yathā –",
  "anya-e0812n1:214": "102.",
  "anya-e0812n1:215": "Kusalākusalaṁ abyā-kata’miccesu pacchimaṁ;",
  "anya-e0812n1:216": "Abyākataṁ pākadaṁ na, pākadaṁ paṭhamadvayaṁ.",
  "anya-e0812n1:217_0": "102.“Yathe”tyudāharati “kusale”ccādi. Kusalaṁ kāmāvacarādikamekavīsatividhaṁ, akusalañca",
  "anya-e0812n1:217_1": "dvādasavidhaṁ, abyākataṁ vipākakriyāsaṅkhātamiti etesu tīsu pacchimaṁ abyākataṁ,",
  "anya-e0812n1:217_2": "pākaṁ vipākaṁ dadātīti pākadaṁ. Neti nipātapadaṁ. Paṭhamadvayaṁ kusalākusalaṁ pākaṁ",
  "anya-e0812n1:217_3": "dadātīti pākadanti. Ettha apākadattaṁ abyākatasseva, pākadattaṁ tesameva dvinnanti viseso daṭṭhabbo.",
  "anya-e0812n1:218_0": "102.“Kusale”ccādi. Kusalaṁ kāmāvacarādiekavīsatikusalañca akusalaṁ dvādasavidhaṁ",
  "anya-e0812n1:218_1": "akusalañca abyākataṁ vipākakriyārūpanibbānavasena catubbidhamabyākatañca iccesu evametesu",
  "anya-e0812n1:218_2": "tīsu pacchimaṁ uddesakkamena pacchimamabyākataṁ pākadaṁ na vipākadāyakaṁ na hoti,",
  "anya-e0812n1:218_3": "paṭhamadvayaṁ kusalākusalaṁ pākadaṁ yathāsakaṁ vipākadāyakaṁ hotīti. “Yathāsaṅkhyamanudeso",
  "anya-e0812n1:218_4": "samāna”nti pāṇini 1.3.10 suttamidaṁ. anudissate iti anudeso, pacchā uccārito iccattho",
  "anya-e0812n1:218_5": "“samānaṁ”iti sambandhechaṭṭhī (katvabodhinī) vuttattā uddiṭṭhehi samānamanuddiṭṭhānameva",
  "anya-e0812n1:218_6": "samasaṅkhyāya labbhamānattā saṅkhyāyānatikkamo hoti. Ettha pana kusalādisabhāvato",
  "anya-e0812n1:218_7": "tividhattepi vipākadānādānavasena duvidhakusalākusalādivisayabhūtavisesassa pavattiyā",
  "anya-e0812n1:218_8": "vatticchāto paṭhamaṁ vattabbataṁ vinā kamena nissayanaṁ nāma natthīti apakkamadoso na hotīti.",
  "anya-e0812n1:219": "103.",
  "anya-e0812n1:220": "Saguṇānā’vikaraṇe, kāraṇe sati tādise;",
  "anya-e0812n1:221": "Ocityahīnatāpatti, natthi bhūtatthasaṁsino.",
  "anya-e0812n1:222_0": "103.“Saguṇāna”miccādi. Sotūnaṁ attatthanipphādanādike tādise kāraṇe hetumhi sati",
  "anya-e0812n1:222_1": "bhūtaṁ yathāpavattaṁ atthaṁ attano caritalakkhaṇaṁ saṁsino vadantassa sassa attano,",
  "anya-e0812n1:222_2": "sānaṁ vā guṇānaṁ āvikaraṇe adhikāravasena “pūjanīyataro loke”iccādikathane ocikyahīnatāya",
  "anya-e0812n1:222_3": "āpatti pāpuṇanaṁ sambhavo natthi.",
  "anya-e0812n1:223_0": "103.“Saguṇi”ccādi. Tādise kāraṇe sati sotūnaṁ attatthanipphādanādike tādise hetumhi",
  "anya-e0812n1:223_1": "vijjamāne bhūtatthasaṁsino attani vijjamānakāyādisaṁvaralakkhaṇaguṇasaṅkhātamatthaṁ",
  "anya-e0812n1:223_2": "“pūjanīyataro loke ahameko”iccādinā tādisāvasare vadantassa saguṇānaṁ sassa attano,",
  "anya-e0812n1:223_3": "sānaṁ vā sakānaṁ guṇānaṁ āvikaraṇe pākaṭīkaraṇe ocityahīnatāpatti ocityahīnasaṅkhātadosassāpatti",
  "anya-e0812n1:223_4": "natthīti. Sasaddassa attaattaniyavācakattā sassa attano guṇā se ca te guṇā ceti vā",
  "anya-e0812n1:223_5": "viggaho. Bhūtoyeva attho, taṁ saṁsati vadati sīlenāti viggaho.",
  "anya-e0812n1:224": "104.",
  "anya-e0812n1:225": "Ocityaṁ nāma viññeyyaṁ, loke vikhyātamādarā;",
  "anya-e0812n1:226": "Tattho’padesapabhavā, sujanā kavipuṅgavā.",
  "anya-e0812n1:227_0": "104.“Ocitya”miccādi. Loke sattaloke vikhyātaṁ pasiddhaṁ ābālajanaṁ ābālajanānaṁ (ka.)",
  "anya-e0812n1:227_1": "yathāsakamanurūpaṁ vijānanato ocityaṁ ucitabhāvo nāmeti pasiddhiyaṁ ādarā ādarena",
  "anya-e0812n1:227_2": "ussāhena tato paramādaraṇīyassābhāvato, na hi anucitaṁ kiñci kenāpyādaraṇīyaṁ sabbathā",
  "anya-e0812n1:227_3": "anassādanīyattā, viññeyyaṁ “sotūna”nti seso. Tattha tasmiṁ ocitye upadesassa paṭhamuccāraṇassa",
  "anya-e0812n1:227_4": "uggaṇhāpanavasena pavattassa pabhavā uppattiṭṭhānabhūtā sujanā suṭṭhujanā kavipuṅgavā",
  "anya-e0812n1:227_5": "uttamā, kaviuttamā (?) kaviseṭṭhāti vuttaṁ hoti.",
  "anya-e0812n1:228_0": "104.“Ocitye”ccādi. Loke sattaloke vikhyātaṁ ābālapasiddhaṁ ocityaṁ nāma ādarā gāravena",
  "anya-e0812n1:228_1": "viññeyyaṁ viññūhi ñātabbaṁ hoti, tattha ocityavisaye upadesapabhavā paṭhamuccāraṇassa",
  "anya-e0812n1:228_2": "uppattiṭṭhānabhūtā sujanā sādhujanabhūtā kavipuṅgavā uttamakavayo bhavantīti, pasiddhaocityapadena",
  "anya-e0812n1:228_3": "yuttattā ettha nāmasaddo pasiddhiyaṁ. Upadesassa pabhavāti ca, pumāno ca te gāvo",
  "anya-e0812n1:228_4": "ceti ca, kavīnaṁ puṅgavāti ca vākyaṁ.",
  "anya-e0812n1:229": "105.",
  "anya-e0812n1:230": "Viññātocityavibhavo-",
  "anya-e0812n1:231": "Cityahīnaṁ parihare;",
  "anya-e0812n1:232": "Tato’cityassa sampose,",
  "anya-e0812n1:233": "Rasaposo siyā kate.",
  "anya-e0812n1:234_0": "105.“Viññāta”miccādi. Viññāto avabuddho yathāvuttakavivarapasādā ocityameva vibhavo",
  "anya-e0812n1:234_1": "sampatti yena so ocityahīnaṁ nāma dūsanaṁ parihare parivajjeyya. Tato tasmā parihārato",
  "anya-e0812n1:234_2": "hetuto ocityassa sampose suṭṭhu vaḍḍhibhāve vaḍḍhane kate rasassa assāditabbatāsaṅkhātassa",
  "anya-e0812n1:234_3": "mādhuriyassa samposo siyā bhaveyya.",
  "anya-e0812n1:235_0": "105.“Viññāte”ccādi. Viññātocityavibhavo tādisakavīnamanuggahena viññātaocityasaṅkhātasampattisamannāgato",
  "anya-e0812n1:235_1": "kavi ocityahīnaṁ nāma dūsanaṁ parihare nirākareyya, tato dosaparihārato ocityassa",
  "anya-e0812n1:235_2": "sampose upabrūhane kate sati rasaposo mādhuriyasaṅkhatassa assādetabbassa pūraṇaṁ",
  "anya-e0812n1:235_3": "siyā bhaveyyāti. Ocityameva vibhavoti ca, viññāto ocityavibhavo yeneti ca, rasassa",
  "anya-e0812n1:235_4": "poso puṭṭhabhāvo vuddhabhāvo (ka.) posetabbabhāvoti ca vākyaṁ.",
  "anya-e0812n1:236": "Yathā –",
  "anya-e0812n1:237": "106.",
  "anya-e0812n1:238": "Yo mārasenamāsanna-māsannavijayussavo;",
  "anya-e0812n1:239": "Tiṇāyapi na maññittha, so vo detu jayaṁ jino.",
  "anya-e0812n1:240_0": "106.“Yathe”tyudāharati “yo”iccādi. Vijayo parābhibhavo āsanno vijayo eva ussavo abbhudayo",
  "anya-e0812n1:240_1": "nippaṭipakkhā pavatti yassa ediso yo āsannaṁ attano samīpamupagataṁ mārasenaṁ tiṇāyapi",
  "anya-e0812n1:240_2": "na maññittha tiṇampi na maññittha, tiṇatopi hīnaṁ maññittha, so jino māraji vo tumhākaṁ",
  "anya-e0812n1:240_3": "jayaṁ detūti vidadhātu. Ettha jayāsīsanā “jino”ti accantamucitaṁ, yo ajini pañcamāreti",
  "anya-e0812n1:240_4": "jino parābhibhavekaraso, tassa paresaṁ vijayappadāne sāmatthiyekayogo siyāti. “Mārasenamāsannaṁ",
  "anya-e0812n1:240_5": "tiṇāyapi na maññitthā”ti idaṁ panettha atisamucitaṁ yato samīpamupagatampi tādisaṁ",
  "anya-e0812n1:240_6": "mārasenaṁ tiṇatopi hīnaṁ maññi, tenassa paresaṁ vijayappadānekarasatā visesato yuttāti.",
  "anya-e0812n1:241_0": "106. Iha satthe sabbattha saṅkhepakkamamicchantopi ācariyo ocityaṁ nāma ādarena saggarūhi",
  "anya-e0812n1:241_1": "uggaṇhitvā payujjitabbamiccevaṁ vitthārena sisse anusāsitvā idāni ocityahīnapariharaṇatthaṁ",
  "anya-e0812n1:241_2": "“yo mārasenamāsanne”ccādinā lakkhiyamudāharati. Āsannavijayussavo adūrasattuvijayasaṅkhātaussavo,",
  "anya-e0812n1:241_3": "atha vā accāsannapaṭipakkhavirahappavattisaṅkhātaabhivuddhiyā samannāgato yo jino",
  "anya-e0812n1:241_4": "āsannaṁ anekappakārabhiṁsanakarūpena attano samīpamāgataṁ mārasenaṁ mārabalaṁ tiṇāyapi",
  "anya-e0812n1:241_5": "tiṇalavaṁ katvāpi na maññittha sallakkhaṇaṁ nākāsi, so jino so jitapañcamāro vo tumhākaṁ",
  "anya-e0812n1:241_6": "jayaṁ detūti. Ettha yo pañcamāre jitattā jino nāma hoti, so parābhibhavane asahāyakiccattā",
  "anya-e0812n1:241_7": "paresaṁ jayadāne sāmatthiyayuttoti “jayaṁ detū”ti kataṁ jayāsīsanamatiucitaṁ hoti,",
  "anya-e0812n1:241_8": "jayadāne sāmatthiyasseva posakattā. “Mārasenamāsannaṁ tiṇāyapi na maññitthā”ti idaṁ",
  "anya-e0812n1:241_9": "vattabbameva natthīti. Evaṁ accantaucitapayogena ocityahīnadoso nirākatoti. Vijayo",
  "anya-e0812n1:241_10": "eva ussavo, āsanno vijayussavo yasseti viggaho.",
  "anya-e0812n1:242": "107.",
  "anya-e0812n1:243": "Āraddhakattukammādi-kamātikkamalaṅghane;",
  "anya-e0812n1:244": "Bhaggarītivirodho’yaṁ, gatiṁ na kvāpi vindati.",
  "anya-e0812n1:245_0": "107.“Āraddha”iccādi. Kattā ca kammañca tāni ādīni yesaṁ karaṇādīnaṁ āraddhāni vattuṁ",
  "anya-e0812n1:245_1": "paṭṭhapitāni kattukammādīni tesaṁ kamo tassa atikkamo pariccāgo tassa laṅghane sati,",
  "anya-e0812n1:245_2": "vattumāraddhakattukammādikamānatikkameti vuttaṁ hoti. Ayaṁ yathāvutto bhaggarītivirodho",
  "anya-e0812n1:245_3": "kvāpi katthacipi ṭhāne gatiṁ na vindati patiṭṭhaṁ na labhate.",
  "anya-e0812n1:246_0": "107.“Āraddhi”ccādi. Āraddhakattukammādikamātikkamalaṅghane vattumāraddhakattukammādīnaṁ",
  "anya-e0812n1:246_1": "kamapariccāgassātikkame ayaṁ yathāvuttabhaggarītivirodho kvāpi katthacipi ṭhāne gatiṁ",
  "anya-e0812n1:246_2": "patiṭṭhaṁ na vindati na labhateti. Āraddhāni ca tāni kattukammādīni yesaṁ karaṇādīnaṁ",
  "anya-e0812n1:246_3": "tesaṁ kamassa atikkamo tassa laṅghananti viggaho.",
  "anya-e0812n1:247": "Yathā –",
  "anya-e0812n1:248": "108.",
  "anya-e0812n1:249": "Sujanaññāna’mitthīnaṁ, vissāso no’papajjate;",
  "anya-e0812n1:250": "Visassa siṅgino roga-nadīrājakulassa ca.",
  "anya-e0812n1:251": "109.",
  "anya-e0812n1:252": "Bhesajje vihite suddha-buddhādiratanattaye;",
  "anya-e0812n1:253": "Pasāda’mācare niccaṁ, sajjane saguṇepi ca.",
  "anya-e0812n1:254_0": "108-109. Ettha ca “sujana”miccādike “bhesajje”iccādike ca gāthādvaye chaṭṭhiyā, sattamiyā",
  "anya-e0812n1:254_1": "ca apariccāgena nāttharītiyā bhaṅgo, cakārassekassa katattā na saddarītiyā bhaṅgo.",
  "anya-e0812n1:254_2": "Bahūnamatthānañhi samuccayatthaṁ vākye eko vā cakāro kātabbo paṭipadaṁ vā.",
  "anya-e0812n1:255_0": "108.“Sujane”ccādi. Sujanaññānaṁ sajjanehi aññesaṁ dujjanānañca itthīnañca visassa",
  "anya-e0812n1:255_1": "jīvitaharaṇasamatthassa siṅgino visāṇavato ca roganadīrājakulassa ca vissāso saṁsaggo",
  "anya-e0812n1:255_2": "na upapajjate kiñcikāle virujjhanato na yujjateti. Ettha āraddhassa chaṭṭhuntakkamassa",
  "anya-e0812n1:255_3": "sabbattha apariccāgato attharītibhaṅgo ca, yuttaṭṭhāne ekasseva cakārassa yuttattā",
  "anya-e0812n1:255_4": "saddarītibhaṅgo ca natthi. Casaddassa anekatthasamuccayattā “sujanaññānañcā”tiādimhi",
  "anya-e0812n1:255_5": "vā, iha vuttaniyāmena avasāne vā, sabbattha vā yojanamarahati.",
  "anya-e0812n1:256_0": "109.“Bhesajje”ccādigāthāyampi eseva nayo sattamīmattameva viseso. Vihite pathye bhesajje",
  "anya-e0812n1:256_1": "osadhe ca suddhabuddhādiratanattaye ca sajjane sādhujane ca api punapi saguṇe vijjamānaguṇe",
  "anya-e0812n1:256_2": "ca pasādaṁ attano cittapasādaṁ niccaṁ satataṁ ācare sappuriso kareyya seveyyāti.",
  "anya-e0812n1:257": "Sasaṁsayassa yathā –",
  "anya-e0812n1:258": "110.",
  "anya-e0812n1:259": "Munindacandimāloka-",
  "anya-e0812n1:260": "Rasalolavilocano;",
  "anya-e0812n1:261": "Jano’vakkantapantho’va,",
  "anya-e0812n1:262": "Raṁsidassanapīṇito.",
  "anya-e0812n1:263": "110.“Muninde”ccādi. Ettha raṁsisaddo sasaṁsayaṁ pariharati.",
  "anya-e0812n1:264_0": "110. Sasaṁsayaparihāralakkhiyabhūtā “munindi”ccādigāthā anantaraparicchede vuttatthāva.",
  "anya-e0812n1:264_1": "Raṁsisaddoyeva hi viseso, ettha raṁsisaddena suṇantānaṁ uppajjamānasaṁsayena sasaṁsayabhūtaṁ bandhadosamohatīti.",
  "anya-e0812n1:265": "111.",
  "anya-e0812n1:266": "Saṁsayāyeva yaṁ kiñci, yadi kīḷādihetunā;",
  "anya-e0812n1:267": "Payujjate na doso’va, sasaṁsayasamappito.",
  "anya-e0812n1:268": "111.“Saṁsaye”ccādi. Kīḷādīti ādisaddena ākiṇṇasammantanādiṁ saṅgaṇhāti, kīḷādihetunā yaṁ kiñci saṁsayāyeva yadi payujjateti sambandho.",
  "anya-e0812n1:269_0": "111.“Saṁsayāyeve”ccādi. Kīḷādihetunā kīḷāsambādhasammantanādikāraṇena yaṁ kiñci saṁsayuppādanasamatthaṁ",
  "anya-e0812n1:269_1": "yaṁ kiñci padaṁ saṁsayāya eva sotūnaṁ uppajjamānasaṁsayatthameva yadi payujjate tasmiṁ",
  "anya-e0812n1:269_2": "bandhane vattārehi payujjate ce, sasaṁsayasamappito sasaṁsayadosasahito bandho na",
  "anya-e0812n1:269_3": "dosova aduṭṭhovāti. Sasaṁsayena samappitoti viggaho.",
  "anya-e0812n1:270": "Yathā –",
  "anya-e0812n1:271": "112.",
  "anya-e0812n1:272": "Yāte dutiyaṁnilayaṁ, gurumhi sakagehato;",
  "anya-e0812n1:273": "Pāpuṇeyyāma niyataṁ, sukha’majjhayanādinā.",
  "anya-e0812n1:274_0": "112.“Yāte”ccādi. Gurumhi ajjhāpake sakagehato attano mūlanilayato dutiyaṁ nilayaṁ",
  "anya-e0812n1:274_1": "dutiyaṁ gharaṁ yāte sati niyatamekantamajjhayanādinā sukhaṁ pāpuṇeyyāmāti ayamanicchitattho.",
  "anya-e0812n1:274_2": "Gurumhi surācariye suraccācariye (ka.)sakagehato attano jātarāsito dutiyaṁ nilayaṁ",
  "anya-e0812n1:274_3": "dutiyaṁ rāsiṁ yāte sati niyatamajjhayanādinā sukhaṁ pāpuṇeyyāmāti ayamettha icchitattho.",
  "anya-e0812n1:275_0": "112.“Yāte”ccādi. Gurumhi ācariye sakagehato attano vāsāgārato dutiyaṁ nilayaṁ dutiyaṁ",
  "anya-e0812n1:275_1": "gharaṁyāte sati, ayamanicchitattho. Gurumhi surācariye sakagehato attano jātarāsito",
  "anya-e0812n1:275_2": "dutiyaṁ nilayaṁ dutiyaṁ rāsiṁ yāte gate sati anukūlattā niyatamekantena ajjhayanādinā",
  "anya-e0812n1:275_3": "uggahaṇādinā sukhaṁ mānasikasukhaṁ, no ce sukhakāraṇaṁ ganthaparisamattiṁ pāpuṇeyyāmāti.",
  "anya-e0812n1:275_4": "Ubhayapakkhassāpi aparatthe attho sādhāraṇo hoti. Ettha ajjhayanasaddasannidhānena",
  "anya-e0812n1:275_5": "payuttagurusaddassa ācariyatthavācakattepi icchitatthagopanatthaṁ payuttattā aduṭṭhoti.",
  "anya-e0812n1:276": "113.",
  "anya-e0812n1:277": "Subhagā bhaginī sā’yaṁ, etassi’ccevamādikaṁ;",
  "anya-e0812n1:278": "Na “gāmma”miti niddiṭṭhaṁ, kavīhi sakalehipi.",
  "anya-e0812n1:279": "113.“Subhagā”iccādi. Iccevamādikaṁ bhaginīiccevamādikaṁ.",
  "anya-e0812n1:280_0": "113.“Subhage”ccādi. Etassa purisassa sā ayaṁ bhaginī subhagā sundarāti iccevamādikaṁ",
  "anya-e0812n1:280_1": "sakalehi kavīhi api na gāmmamiti gāmmadosena na duṭṭhamiti niddiṭṭhanti. Subhaṁ sundarabhāvaṁ",
  "anya-e0812n1:280_2": "gatāti “subhagā”ti aggahetvā bahubbīhisamāse kate labbhamānatthassa asabbhabhāvepi",
  "anya-e0812n1:280_3": "kavīnaṁ cittakhedaṁ na janetīti adhippāyo. Iti evaṁ ayaṁ pakāro ādi assa īdisassa vākyassāti vākyaṁ.",
  "anya-e0812n1:281": "114.",
  "anya-e0812n1:282": "Duṭṭhālaṅkāravigame, sobhanālaṅkatikkamo;",
  "anya-e0812n1:283": "Alaṅkāraparicchede, āvibhāvaṁ gamissati.",
  "anya-e0812n1:284": "114.“Duṭṭha”iccādi. Duṭṭhālaṅkārassa dosadūsitassa alaṅkārassa vigame apagame sati.",
  "anya-e0812n1:285_0": "114.“Duṭṭhi”ccādi. Duṭṭhālaṅkāravigame dosaduṭṭhassa alaṅkārassa apagame sati sobhanālaṅkatikkamo",
  "anya-e0812n1:285_1": "pasatthānamalaṅkārānaṁ pavattiākāro alaṅkāraparicchede alaṅkārapakāsakattā tannāmake",
  "anya-e0812n1:285_2": "paricchede āvibhāvaṁ pakāsattaṁ gamissati pāpuṇissatīti. Paricchijjatīti paricchedo.",
  "anya-e0812n1:285_3": "Alaṅkārapakāsakattā tadatthena alaṅkāro ca so paricchedo ceti viggaho.",
  "anya-e0812n1:286": "115.",
  "anya-e0812n1:287": "Dose parīharitumesa varo’padeso,",
  "anya-e0812n1:288": "Satthantarānusaraṇena kato mayevaṁ;",
  "anya-e0812n1:289": "Viññāyi’maṁ guruvarāna’dhikappasādā,",
  "anya-e0812n1:290": "Dose paraṁ parihareyya yasobhilāsī.",
  "anya-e0812n1:291": "Iti saṅgharakkhitamahāsāmipādaviracite",
  "anya-e0812n1:292": "Subodhālaṅkāre",
  "anya-e0812n1:293": "Dosaparihārāvabodho nāma",
  "anya-e0812n1:294": "Dutiyo paricchedo.",
  "anya-e0812n1:295_0": "115.“Dose”iccādi. Dose yathāvutte padadosādike pariharituṁ pariccajituṁ eso varo",
  "anya-e0812n1:295_1": "uttamo upadeso satthantarānaṁ bahūnaṁ anusaraṇena anugamena anupagamena (ka.) mayā",
  "anya-e0812n1:295_2": "evaṁ kato nipphādito, imaṁ upadesaṁ guruvarānaṁ adhikappasādā mahatā pasādena na",
  "anya-e0812n1:295_3": "appakena, tathāvidhena tādisassa mahato atthassa apasijjhanato, viññāya jānitvā ādarato",
  "anya-e0812n1:295_4": "kareyya dose yathāvutte dose yaso parisuddhabandhanaṁ kriyālakkhaṇato ekantena kittihetuttā,",
  "anya-e0812n1:295_5": "taṁsabbhāvā kitti vā, taṁ abhilasati sīleneti yasobhilāsī paraṁ accantameva parihareyya dūrato kareyya.",
  "anya-e0812n1:296": "Iti subodhālaṅkāre mahāsāmināmikāyaṁ ṭīkāyaṁ",
  "anya-e0812n1:297": "Dosaparihārāvabodhaparicchedo dutiyo.",
  "anya-e0812n1:298_0": "115.“Dose”ccādi. Dose yathāvuttapadadosādike pariharitumapanetuṁ varo uttamo eso",
  "anya-e0812n1:298_1": "upadeso satthantarānusaraṇena bahūnaṁ bāhirasatthānaṁ anussatiyā mayā evaṁ anantaruddiṭṭhakkamena",
  "anya-e0812n1:298_2": "kato viracito, imaṁ upadesaṁ guruvarānaṁ adhikappasādā adhikappasādena viññāya sabhāvato",
  "anya-e0812n1:298_3": "ñatvā yasobhilāsī yasapaṭilābhakāraṇattā kāraṇe kāriyopacārena dosāpagamena parisuddhabandhanaṁ",
  "anya-e0812n1:298_4": "vā tādisabandhanahetu uppajjamānakittiṁ vā icchanto paññavā dose yathāvuttadose paraṁ",
  "anya-e0812n1:298_5": "atisayena parihareyya dūrato kareyyāti. Ettha pubbaddhena dosaparihāraparicchedassa",
  "anya-e0812n1:298_6": "pasatthabhāvo dassito, aparaddhena sissajanānusāsanaṁ dassitaṁ hoti. Tathā pubbaddhena",
  "anya-e0812n1:298_7": "karuṇāpubbaṅgamapaññākiccaṁ dassitaṁ, aparaddhena paññāpubbaṅgamakaruṇākiccaṁ dassitaṁ.",
  "anya-e0812n1:298_8": "Tathā pubbaddhena attahitasampatti, aparaddhena parahitasampatti dassitāti. Evamanekākāradīpikāya",
  "anya-e0812n1:298_9": "imāya gāthāya paricchedaṁ nigameti. Aññe satthā satthantarā, antarasaddo hi aññasaddapariyāyo.",
  "anya-e0812n1:298_10": "Yathā “gāmantaraṁ na gaccheyyā”ti. Yasaṁ abhilasati sīlenāti vākyaṁ.",
  "anya-e0812n1:299": "Iti subodhālaṅkāranissaye",
  "anya-e0812n1:300": "Dutiyo paricchedo."
}