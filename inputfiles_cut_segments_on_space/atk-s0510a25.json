{
  "atk-s0510a25:0": "27. Padumukkhipavaggo",
  "atk-s0510a25:1": "1-10. Ākāsukkhipiyattheraapadānādivaṇṇanā",
  "atk-s0510a25:2_0": "1-2. Sattavīsatime vagge paṭhamāpadāne jalajagge duve gayhāti jale udake jāte agge",
  "atk-s0510a25:2_1": "uppalādayo dve pupphe gahetvā buddhassa samīpaṁ gantvā ekaṁ pupphaṁ pādesu nikkhipiṁ",
  "atk-s0510a25:2_2": "pūjesiṁ, ekaṁ pupphaṁ ākāse khipinti attho.",
  "atk-s0510a25:3": "Dutiyāpadānaṁ pākaṭameva.",
  "atk-s0510a25:4_0": "10. Tatiyāpadāne bodhiyā pādaputtameti uttame bodhipādape. Aḍḍhacandaṁ mayā dinnanti",
  "atk-s0510a25:4_1": "tasmiṁ bodhimūle aḍḍhacandākārena mayā anekapupphāni pūjitānīti attho. Dharaṇīruhapādapeti",
  "atk-s0510a25:4_2": "rukkhapabbataratanādayo dhāretīti dharaṇī, pathavī, dharaṇiyā ruhati patiṭṭhahatīti",
  "atk-s0510a25:4_3": "dharaṇīruho, pādasaṅkhātena mūlena udakaṁ pivati khandhaviṭapādīsu patthariyatīti",
  "atk-s0510a25:4_4": "pādapo, dharaṇīruho ca so pādapo ceti dharaṇīruhapādapo, tasmiṁ dharaṇīruhapādape",
  "atk-s0510a25:4_5": "pupphaṁ mayā pūjitanti attho.",
  "atk-s0510a25:5": "Catutthāpadānaṁ uttānatthameva.",
  "atk-s0510a25:6_0": "18-19. Pañcamāpadāne himavantassāvidūreti himavantassa āsanne. Romaso nāma pabbatoti",
  "atk-s0510a25:6_1": "rukkhalatāgumbābhāvā kevalaṁ dabbatiṇādisañchannattā romaso nāma pabbato ahosi. Tamhi",
  "atk-s0510a25:6_2": "pabbatapādamhīti tasmiṁ pabbatapariyante. Samaṇo bhāvitindriyoti samitapāpo vūpasantakileso",
  "atk-s0510a25:6_3": "samaṇo vaḍḍhitaindriyo, rakkhitacakkhundriyādiindriyoti attho. Atha vā vaḍḍhitaindriyo",
  "atk-s0510a25:6_4": "vaḍḍhitasaddhindriyādiindriyoti attho. Tassa samaṇassa ahaṁ biḷāliāluve gahetvā adāsinti attho.",
  "atk-s0510a25:7": "Chaṭṭhasattamaṭṭhamanavamadasamāpadānāni uttānatthānevāti.",
  "atk-s0510a25:8": "Sattavīsatimavaggavaṇṇanā samattā."
}