{
  "tika-s0102t6:0": "7. Mahāsamayasuttavaṇṇanā",
  "tika-s0102t6:1": "Nidānavaṇṇanā",
  "tika-s0102t6:2_0": "331.Udānanti raññā okkākena jātisambhedaparihāranimittaṁ pavattitaṁ udānaṁ paṭicca.",
  "tika-s0102t6:2_1": "Ekopi janapado ruḷhisaddena ‘‘sakkā’’ti vuccatīti ettha yaṁ vattabbaṁ, taṁ mahānidānavaṇṇanāyaṁ",
  "tika-s0102t6:2_2": "vuttanayena veditabbaṁ. Aropiteti kenaci aropite.",
  "tika-s0102t6:3": "Āvaraṇenāti setunā. Bandhāpetvāti paṁsupalāsapāsāṇamattikākhaṇḍādīhi āḷiṁ thiraṁ kārāpetvā.",
  "tika-s0102t6:4": "‘‘Jātiṁ ghaṭṭetvā kalahaṁ vaḍḍhayiṁsū’’ti saṅkhepena vuttamatthaṁ pākaṭataraṁ kātuṁ ‘‘koliyakammakarā vadantī’’tiādi vuttaṁ.",
  "tika-s0102t6:5": "Tīṇi jātakānīti phandanajātakapathavīundriyajātakalaṭukikajātakāni dve jātakānīti rukkhadhamma vaṭṭakajātakāni.",
  "tika-s0102t6:6": "Tenāti bhagavatā. Kalahakāraṇabhāvoti kalahakāraṇassa atthibhāvo.",
  "tika-s0102t6:7_0": "Aṭṭhāneti akāraṇe. Veraṁ katvāti virodhaṁ uppādetvā. ‘‘Kuṭhārihattho puriso’’tiādinā",
  "tika-s0102t6:7_1": "phandanajātakaṁ kathesi. ‘‘Duddubhāyati bhaddante’’tiādinā pathavīundriyajātakaṁ",
  "tika-s0102t6:7_2": "kathesi. ‘‘Vandāmi taṁ kuñjarā’’tiādinā laṭukikajātakaṁ kathesi.",
  "tika-s0102t6:8": "‘‘Sādhū sambahulā ñātī; api rukkhā araññajā;",
  "tika-s0102t6:9": "Vāto vahati ekaṭṭhaṁ, brahantampi vanappati’’nti. –",
  "tika-s0102t6:10": "Ādinā rukkhadhammajātakaṁ kathesi.",
  "tika-s0102t6:11": "‘‘Sammodamānā gacchanti, jālaṁ ādāya pakkhino;",
  "tika-s0102t6:12": "Yadā te vivadissanti, tadā ehinti me vasa’’nti. –",
  "tika-s0102t6:13": "Ādinā vaṭṭakajātakaṁ kathesi.",
  "tika-s0102t6:14": "‘‘Attadaṇḍā bhayaṁ jātaṁ, janaṁ passatha medhagaṁ;",
  "tika-s0102t6:15": "Saṁvegaṁ kittayissāmi, yathā saṁvijitaṁ mayā’’ti. (su. ni. 1.941);",
  "tika-s0102t6:16": "Ādinā attadaṇḍasuttaṁ kathesi.",
  "tika-s0102t6:17": "Taṁtaṁpalobhanakiriyā kāyavācāhi parakkamantiyo ‘‘ukkaṇṭhantū’’ti sāsanaṁ pesenti.",
  "tika-s0102t6:18_0": "Kuṇāladaheti kuṇāladahatīre patiṭṭhāya. Pucchitapucchitaṁ kathesi (jā. 2.kuṇālajātaka)",
  "tika-s0102t6:18_1": "‘‘anukkamena kuṇālasakuṇarājassa pucchanappasaṅgena kuṇālajātakaṁ kathessāmī’’ti.",
  "tika-s0102t6:18_2": "Anabhiratiṁ vinodesi itthīnaṁ dosadassanamukhena kāmānaṁ ādīnavokārasaṁkilesavibhāvanena.",
  "tika-s0102t6:19": "Kosajjaṁ vidhamitvā purisathāmaparibrūhanena ‘‘uttamapurisasadisehi no bhavituṁ vaṭṭatī’’ti uppannacittā.",
  "tika-s0102t6:20": "Avissaṭṭhakammantāti arativinodanato paṭṭhāya avissaṭṭhasamaṇakammantā, aparicattakammaṭṭhānāti attho. Nisīdituṁ vaṭṭatīti bhagavā cintesīti yojanā.",
  "tika-s0102t6:21_0": "Paduminiyanti padumassare. Vikasiṁsu guṇagaṇavibodhena. ‘‘Ayaṁ imassa…pe… na kathesī’’ti",
  "tika-s0102t6:21_1": "iminā sabbepi te bhikkhū tāvadeva paṭipāṭiyā āgatattā aññamaññassa lajjamānā attanā",
  "tika-s0102t6:21_2": "paṭividdhavisesaṁ bhagavato nārocesunti dasseti. ‘‘Khīṇāsavāna’’ntiādinā tattha kāraṇamāha.",
  "tika-s0102t6:22_0": "Osīdamatteti bhagavato santikaṁ upagatamatte. Ariyamaṇḍaleti ariyasamūhe. Pācīnayugandharaparikkhepatoti",
  "tika-s0102t6:22_1": "yugandharapabbatassa pācīnaparikkhepato, na bāhirakehi uccamānaudayapabbatato. Rāmaṇeyyakadassanatthanti",
  "tika-s0102t6:22_2": "buddhuppādapaṭimaṇḍitattā visesato ramaṇīyassa lokassa ramaṇīyabhāvadassanatthaṁ.",
  "tika-s0102t6:22_3": "Ullaṅghitvāti uṭṭhahitvā. Evarūpe khaṇe laye muhutteti yathāvutte candamaṇḍalassa",
  "tika-s0102t6:22_4": "uṭṭhitakkhaṇe uṭṭhitavelāyaṁ uṭṭhitamuhutteti uparūpari kālassa vaḍḍhitabhāvadassanatthaṁ vuttaṁ.",
  "tika-s0102t6:23": "Tathā tesaṁ bhikkhūnaṁ jātiādivasena bhagavato anurūpaparivāritaṁ dassento ‘‘tatthā’’ti ādimāha.",
  "tika-s0102t6:24_0": "Samāpannadevatāti āsannaṭṭhāne jhānasamāpatti samāpannadevatā. Caliṁsūti uṭṭhahiṁsu.",
  "tika-s0102t6:24_1": "Kosamattaṁ ṭhānaṁ saddantaraṁ. Jambudīpe kira ādito tesaṭṭhimattāni nagarasahassāni",
  "tika-s0102t6:24_2": "uppannāni, tathā dutiyaṁ, tathā tatiyaṁ, taṁ sandhāyāha ‘‘tikkhattuṁ tesaṭṭhiyā nagarasahassesū’’ti.",
  "tika-s0102t6:24_3": "Te pana sampiṇḍetvā satasahassato paraṁ asītisahassāni, navasahassāni ca honti. Navanavutiyā",
  "tika-s0102t6:24_4": "doṇamukhasatasahassesūti navasatasahassādhikesu navutisatasahassesu doṇamukhesu.",
  "tika-s0102t6:24_5": "Doṇamukhanti ca mahānagarassa āyuppattiṭṭhānabhūtaṁ pādanagaraṁ vuccati. Channavutiyā",
  "tika-s0102t6:24_6": "paṭṭanakoṭisatasahassesūti chakoṭiadhikanavutikoṭisatasahassapaṭṭanesu. Tambapaṇṇidīpādīsu",
  "tika-s0102t6:24_7": "chapaṇṇāsāya ratanākaresu. Evaṁ pana nagaradoṇimukhapaṭṭanaratanākarādivibhāgena",
  "tika-s0102t6:24_8": "kathanaṁ taṁtaṁadhivatthāya vasantīnaṁ devatānaṁ bahubhāvadassanatthaṁ. Yadi dasasahassacakkavāḷesu",
  "tika-s0102t6:24_9": "devatā sannipatitā, atha kasmā pāḷiyaṁ ‘‘dasahi ca lokadhātūhī’’ti vuttanti āha ‘‘dasasahassa…pe…",
  "tika-s0102t6:24_10": "adhippetā’’ti, tena sahassilokadhātu idha ‘‘ekā lokadhātū’’ti vuttāti veditabbaṁ.",
  "tika-s0102t6:25_0": "Lohapāsādeti ādito kate lohapāsāde. Brahmaloketi heṭṭhime brahmaloke. Yadi tā devatā",
  "tika-s0102t6:25_1": "evaṁ nirantarā, pacchā āgatānaṁ okāso eva na bhaveyyāti codanaṁ sandhāyāha ‘‘yathā",
  "tika-s0102t6:25_2": "kho panā’’tiādi. Suddhāvāsakāyaṁ upapannā suddhāvāsakāyikā, tāsaṁ pana yasmā suddhāvāsabhūmi",
  "tika-s0102t6:25_3": "nivāsaṭṭhānaṁ, tasmā vuttaṁ ‘‘suddhāvāsavāsīna’’nti. Āvāsāti āvāsanaṭṭhānabhūtā ,",
  "tika-s0102t6:25_4": "devatā pana orambhāgiyānaṁ, itaresañca saṁyojanānaṁ samucchindanena suddho āvāso",
  "tika-s0102t6:25_5": "etesanti suddhāvāsā.",
  "tika-s0102t6:26_0": "332.Puratthimacakkavāḷamukhavaṭṭiyaṁ otari aññattha okāsaṁ alabhamāno. Evaṁ sesāpi.",
  "tika-s0102t6:26_1": "Buddhānaṁ abhimukhamaggo buddhavīthi. Yāva cakkavāḷā ottharituṁ ovarituṁ na sakkā.",
  "tika-s0102t6:26_2": "Pahaṭabuddhavīthiyāvāti buddhānaṁ santikaṁ upasaṅkamantehi tehi devabrahmehi vaḷañjitavīthiyāva.",
  "tika-s0102t6:26_3": "Samiti saṅgati sannipāto samayo, mahanto samayo mahāsamayoti āha ‘‘mahāsamūho’’ti",
  "tika-s0102t6:26_4": ". Pavaddhaṁ vanaṁ pavananti āha ‘‘vanasaṇḍo’’ti. Devaghaṭāti devasamūhā.",
  "tika-s0102t6:27_0": "Samādahaṁsūti samādahitaṁ lokuttarasamādhinā suṭṭhu appitaṁ akaṁsu, yathāsamāhitaṁ",
  "tika-s0102t6:27_1": "pana samādhinā yojitaṁ nāma hotīti vuttaṁ ‘‘samādhinā yojesu’’nti. Sabbesaṁ gomuttavaṅkādīnaṁ",
  "tika-s0102t6:27_2": "dūrasamūhanitattā sabbe…pe… akariṁsu. Nayati asse etehīti nettāni, yottāni. Avīthipaṭipannānaṁ",
  "tika-s0102t6:27_3": "assānaṁ vīthipaṭipādanaṁ rasmiggahaṇena pahotīti ‘‘sabbayottāni gahetvā acodento’’ti",
  "tika-s0102t6:27_4": "vatvā taṁ pana acodanaṁ avāraṇaṁ evāti āha ‘‘acodento avārento’’ti.",
  "tika-s0102t6:28_0": "Yathā khīlaṁ bhittiyaṁ vā bhūmiyaṁ vā ākoṭitaṁ dunnīharaṇaṁ, yathā ca palighaṁ nagarappavesanivāraṇaṁ,",
  "tika-s0102t6:28_1": "yathā ca indakhīlaṁ gambhīranemi sunikhātaṁ dunnīharaṇaṁ, evaṁ rāgādayo sattasantānato",
  "tika-s0102t6:28_2": "dunnīharaṇā, nibbānanagarappavesanivāraṇā cāti te ‘‘khīlaṁ, palighaṁ, indakhīla’’nti",
  "tika-s0102t6:28_3": "ca vuttā. Taṇhāejāya abhāvena anejā paramasantuṭṭhabhāvena cātuddisattā appaṭihatacārikaṁ caranti.",
  "tika-s0102t6:29_0": "Gatāseti gatā eva, na pana gamissanti pariniṭṭhitasaraṇagamanattāti . Lokuttarasaraṇagamanaṁ",
  "tika-s0102t6:29_1": "adhippetanti āha ‘‘nibbematikasaraṇagamanena gatā’’ti. Te hi niyamena apāyabhūmiṁ",
  "tika-s0102t6:29_2": "na gamissanti, devakāyañca paripūressanti. Ye pana lokiyena saraṇagamanena buddhaṁ",
  "tika-s0102t6:29_3": "saraṇaṁ gatāse, na te gamissanti apāyabhūmiṁ, sati ca paccayantarasamavāye pahāya",
  "tika-s0102t6:29_4": "mānusaṁ dehaṁ, devakāyaṁ paripūressantīti ayamettha attho.",
  "tika-s0102t6:30": "Devatāsannipātavaṇṇanā",
  "tika-s0102t6:31": "333.Etesanti devatāsannipātānaṁ. Idānīti imasmiṁ kāle. Buddhānanti aññesaṁ buddhānaṁ abhāvā. Cittakallatā cittamaddavaṁ.",
  "tika-s0102t6:32_0": "Kiṁ pana bhagavatāva mahante devatāsamāgame tesaṁ nāmagottaṁ kathetuṁ sakkāti? Āma",
  "tika-s0102t6:32_1": "sakkāti dassetuṁ ‘‘buddhā nāma mahantā’’tiādi vuttaṁ. Tattha diṭṭhanti rūpāyatanamāha,",
  "tika-s0102t6:32_2": "sutanti saddāyatanaṁ, mutanti sampattaggāhiindriyavisayaṁ gandharasaphoṭṭhabbāyatanaṁ,",
  "tika-s0102t6:32_3": "viññātanti vuttāvasesaṁ sabbaṁ ñeyyaṁ, pattanti pariyesitvā, apariyesitvā vā sampattaṁ,",
  "tika-s0102t6:32_4": "pariyesitanti pattaṁ, appattaṁ vā pariyiṭṭhaṁ. Anuvicaritaṁ manasāti kevalaṁ manasā",
  "tika-s0102t6:32_5": "ālocitaṁ. Katthaci nīlādivasena vibhattarūpārammaṇeti abhidhamme (dha. sa. 615) ‘‘nīlaṁ",
  "tika-s0102t6:32_6": "pītaka’’ntiādinā vibhatte yattha katthaci rūpārammaṇe kiñci rūpārammaṇaṁ vā na atthīti",
  "tika-s0102t6:32_7": "yojanā. Bherisaddādivasenāti etthāpi eseva nayo. Yanti yaṁ ārammaṇaṁ. Etesanti buddhānaṁ.",
  "tika-s0102t6:33_0": "Idāni yathāvuttamatthaṁ pāḷiyā samatthetuṁ ‘‘yathāhā’’tiādi vuttaṁ. Tadā jānanakiriyāya",
  "tika-s0102t6:33_1": "apariyositabhāvadassanatthaṁ ‘‘jānāmī’’ti vatvā yasmā yaṁ kiñci neyyaṁ nāma, sabbaṁ",
  "tika-s0102t6:33_2": "taṁ bhagavatā aññātaṁ nāma natthi, tasmā vuttaṁ ‘‘tamahaṁ abbhaññāsi’’nti.",
  "tika-s0102t6:34_0": "Na olokenti payojanābhāvato. Viparītā ‘‘na kammāvaraṇena samannāgatā’’tiādinā nayena",
  "tika-s0102t6:34_1": "vuttā. ‘‘Yassa maṅgalā samūhatā’’ti (su. ni. 362) ārabhitvā ‘‘rāgaṁ vinayetha mānusesu",
  "tika-s0102t6:34_2": "dibbesu kāmesu cā’’tiādinā (su. ni. 363) ca rāganiggahakathābāhullato sammāparibbājanīyasuttaṁ",
  "tika-s0102t6:34_3": "rāgacaritānaṁ sappāyaṁ, ‘‘piyamappiyabhūtā kalaha vivādā paridevasokā sahamaccharā",
  "tika-s0102t6:34_4": "cā’’tiādinā (su. ni. 869; mahāni. 98) kalahādayo yato dosato samuṭṭhahanti, so ca",
  "tika-s0102t6:34_5": "doso yato piyabhāvato, so ca piyabhāvo yato chandato samuṭṭhahanti, iti phalato,",
  "tika-s0102t6:34_6": "kāraṇaparamparato ca dose ādīnavavibhāvanabāhullato kalahavivādasuttaṁ (su. ni. 869;",
  "tika-s0102t6:34_7": "mahāni. 98) dosacaritānaṁ sappāyaṁ –",
  "tika-s0102t6:35": "‘‘Appañhi etaṁ na alaṁ samāya,",
  "tika-s0102t6:36": "Duve vivādassa phalāni brūmi;",
  "tika-s0102t6:37": "Etampi disvā na vivādayetha,",
  "tika-s0102t6:38": "Khemābhipassaṁ avivādabhūmi’’nti. (su. ni. 902; mahāni. 131) –",
  "tika-s0102t6:39": "Ādinā nayena sammohavidhamanato, paññāparibrūhanato ca mahābyūhasuttaṁ mohacaritānaṁ sappāyaṁ –",
  "tika-s0102t6:40": "‘‘Parassa ce dhammaṁ anānujānaṁ,",
  "tika-s0102t6:41": "Bālo, mago hoti nihīnapañño;",
  "tika-s0102t6:42": "Sabbeva bālā sunihīnapaññā,",
  "tika-s0102t6:43": "Sabbevime diṭṭhiparibbasānā’’ti. (su. ni. 886; mahāni. 115) –",
  "tika-s0102t6:44": "Ādinā nayena sandiṭṭhiparāmāsitāpanayanamukhena savisayesu diṭṭhiggahaṇesu visaṭavitakkavicchindanavasena pavattattā cūḷabyūhasuttaṁ vitakkacaritānaṁ sappāyaṁ –",
  "tika-s0102t6:45": "‘‘Mūlaṁ papañcasaṅkhāya (iti bhagavā),",
  "tika-s0102t6:46": "Mantā asmīti sabbaṁ uparundhe;",
  "tika-s0102t6:47": "Yā kāci taṇhā ajjhattaṁ,",
  "tika-s0102t6:48": "Tāsaṁ vinayā sadā sato sikkhe’’ti. (su. ni. 922; mahāni. 151) –",
  "tika-s0102t6:49_0": "Papañcasaṅkhāya mūlaṁ avijjādikilesajātaṁ asmīti pavattamānañcāti sabbaṁ mantā paññāya",
  "tika-s0102t6:49_1": "uparundheyya. Yā kāci ajjhattaṁ rūpataṇhādibhedā taṇhā uppajjeyya, tāsaṁ vinayā vūpasamāya",
  "tika-s0102t6:49_2": "sadā sato upaṭṭhitassati hutvā sikkheyyāti evamādi upadesassa saddhova bhājanaṁ.",
  "tika-s0102t6:49_3": "Tassa hi so atthāvahoti tuvaṭṭakasuttaṁ saddhācaritānaṁ sappāyaṁ –",
  "tika-s0102t6:50": "‘‘Vītataṇho purā bhedā (iti bhagavā),",
  "tika-s0102t6:51": "Pubbamantamanissito;",
  "tika-s0102t6:52": "Vemajjhe nupasaṅkheyyo,",
  "tika-s0102t6:53": "Tassa natthi purakkhata’’nti. (su. ni. 855; mahāni. 84) –",
  "tika-s0102t6:54_0": "Yo sarīrabhedato pubbeva pahīnataṇho, tato eva atītaddhasaññitaṁ purimakoṭṭhāsaṁ",
  "tika-s0102t6:54_1": "taṇhānissayena anissito, vemajjhe paccuppannepi addhani ‘‘ratto’’tiādinā upasaṅkhātabbo,",
  "tika-s0102t6:54_2": "tassa arahato taṇhādiṭṭhipurakkhārānaṁ abhāvā anāgate addhani kiñci purakkhataṁ natthīti",
  "tika-s0102t6:54_3": "ādinā evaṁ gambhīrakathābāhullato pūrābhedasuttaṁ (su. ni. 855; mahāni. 84) buddhicaritānaṁ",
  "tika-s0102t6:54_4": "sappāyanti katvā vuttaṁ ‘‘atha nesaṁ sappāyaṁ …pe… vavatthapetvā’’ti. Manasākāsīti",
  "tika-s0102t6:54_5": "evaṁ cariyāya vasena manasi katvā puna taṁ sadisaṁ attano desanānikkhepayogyatāvasena",
  "tika-s0102t6:54_6": "manasi akāsi. Attajjhāsayena nu kho jāneyyāti parajjhāsayādiṁ anapekkhitvā mayhaṁyeva",
  "tika-s0102t6:54_7": "ajjhāsayena āraddha desanaṁ jāneyya nu kho. Parajjhāsayenāti sannipatitāya parisāya",
  "tika-s0102t6:54_8": "kassaci ajjhāsayena. Aṭṭhuppattikenāti idha samuṭṭhitaaṭṭhuppattiyā. Pucchāvasenāti",
  "tika-s0102t6:54_9": "kassaci pucchantassa pucchāvasena. Āraddhadesanaṁ jāneyyāti. ‘‘Sace paccekabuddho",
  "tika-s0102t6:54_10": "bhaveyyā’’ti idaṁ imesaṁ suttānaṁ desanāya pucchā paccekabuddhānaṁ bhāriyā, avisayā",
  "tika-s0102t6:54_11": "cāti dassanatthaṁ vuttaṁ. Tenāha ‘‘sopi na sakkuṇeyyā’’ti.",
  "tika-s0102t6:55_0": "Ettha ca yasmā na anumatipucchā, kathetukamyatāpucchā vā yuttā, atha kho diṭṭhasaṁsandanapucchāsadisī",
  "tika-s0102t6:55_1": "vā vimaticchedanapucchāsadisī vā pucchā yuttā, tāva puggalajjhāsayavasena pavattitā",
  "tika-s0102t6:55_2": "nāma honti, na yathādhammavasena, tattha yadi bhagavā tathā sayameva pucchitvā sayameva",
  "tika-s0102t6:55_3": "vissajjeyya, suṇantīnaṁ devatānaṁ sammoho bhaveyya ‘‘kiṁ nāmetaṁ bhagavā paṭhamaṁ",
  "tika-s0102t6:55_4": "evamāha, punapi evamāhā’’ti, andhakāraṁ paviṭṭhā viya honti, tasmā vuttaṁ ‘‘evaṁ",
  "tika-s0102t6:55_5": "petā devatā na sakkhissanti paṭivijjhitu’’nti. Yathādhammadesanāyaṁ pana kathetukamyatāvasena",
  "tika-s0102t6:55_6": "pucchanena sammoho hotīti. Sūriyo uggatoti āha devasaṅgho āsannatarabhāvena obhāsassa",
  "tika-s0102t6:55_7": "vipulauḷārabhāvato. Ekissā lokadhātuyāti sutte (dī. ni. 3.161; ma. ni. 3.129; a.",
  "tika-s0102t6:55_8": "ni. 1.277; vibha. 809; netti. 57; mi. pa. 5.1.1) āgatanayena sabbattheva pana apubbaṁ",
  "tika-s0102t6:55_9": "acarimaṁ dve buddhā na honteva. Tenevāha – ‘‘anantāsu…pe… addasā’’ti.",
  "tika-s0102t6:56_0": "Gāthāyaṁ pucchāmīti nimmitabuddho bhagavantaṁ pucchituṁ okāsaṁ kārāpesi. Muninti",
  "tika-s0102t6:56_1": "buddhamuniṁ . Pahūtapaññanti mahāpaññaṁ. Tiṇṇanti caturoghatiṇṇaṁ. Pāraṅgatanti nibbānappattaṁ,",
  "tika-s0102t6:56_2": "sabbassa vā ñeyyassa pāraṁ pariyantaṁ gataṁ. Parinibbutaṁ saupādisesanibbānavasena.",
  "tika-s0102t6:56_3": "Ṭhitattanti avaṭṭhitacittaṁ lokadhammehi akampaneyyatāya. Nikkhamma gharā panujja",
  "tika-s0102t6:56_4": "kāmeti vatthukāme panūditvā gharāvāsā nikkhamma. Kathaṁ bhikkhu sammā so loke paribbajeyyāti",
  "tika-s0102t6:56_5": "so bhikkhu kathaṁ sammā paribbajeyya gaccheyya vihareyya, anupalitto hutvā lokaṁ",
  "tika-s0102t6:56_6": "atikkameyyāti attho.",
  "tika-s0102t6:57_0": "334.Silokaṁanukassāmīti ettha siloko nāma pādasamudayo, isīhi vuccamānā gāthātipi",
  "tika-s0102t6:57_1": "vuccati. Pādova niyatavaṇṇānupubbikānaṁ padānaṁ samūho, taṁ silokaṁ anukassāmi pavattayissāmīti",
  "tika-s0102t6:57_2": "atthoti āha ‘‘akkhara…pe… pavattayissāmī’’ti. Yatthāti adhikaraṇe bhummaṁ. Āmeḍitalopenāyaṁ",
  "tika-s0102t6:57_3": "niddesoti āha ‘‘yesu yesu ṭhānesū’’ti. Bhummāti bhūmipaṭibaddhanivāsā. Taṁ taṁ nissitā",
  "tika-s0102t6:57_4": "taṁ taṁ ṭhānaṁ nissitavanto nissāya vasamānā, tehi saddhiṁ silokaṁ anukassāmīti adhippāyo.",
  "tika-s0102t6:57_5": "‘‘Ye sitā girigabbhara’’nti iminā tesaṁ vivekavāsaṁ dasseti, ‘‘pahitattā samāhitā’’ti",
  "tika-s0102t6:57_6": "iminā bhāvanābhiyogaṁ.",
  "tika-s0102t6:58_0": "Bahujanā pañcasatasaṅkhyattā. Paṭipakkhābhibhavanato, tejussadatāya ca sīhā viya",
  "tika-s0102t6:58_1": "pavivittatāya nilīnā. Ekattanti ekībhāvaṁ. Odātacittā hutvā suddhāti arahattamaggādhigamena",
  "tika-s0102t6:58_2": "pariyodātacittā hutvā suddhā, na kevalaṁ sarīrasuddhiyāva. Vippasannāti ariyamaggappasādena",
  "tika-s0102t6:58_3": "visesato pasannā. Cittassa āvilabhāvakarānaṁ kilesānaṁ abhāvena anāvilā.",
  "tika-s0102t6:59_0": "Bhikkhū jānitvāti bhinnakilese bhikkhū ‘‘ime dibbacakkhunā ete devakāye passantīti",
  "tika-s0102t6:59_1": "jānitvā. Savanante jātattāti dhammassavanapariyosāne ariyajātiyā jātattā. Idaṁ sabbanti",
  "tika-s0102t6:59_2": "idaṁ ‘‘bhiyyo pañcasate’’tiādikaṁ sabbaṁ.",
  "tika-s0102t6:60_0": "Tadatthāya vīriyaṁ kariṁsūti dibbacakkhuñāṇābhinīhāravasena vīriyaṁ ussāhaṁ akaṁsu.",
  "tika-s0102t6:60_1": "Tenāha ‘‘na taṁ tehī’’tiādi. Sattarinti ta-kārassa ra-kārādesaṁ katvā vuttaṁ, sattatinti",
  "tika-s0102t6:60_2": "attho. ‘‘Sahassa’’nti pana anuvattati, sattatiyogena bahuvacanaṁ. Tenāha ‘‘eke sahassaṁ.",
  "tika-s0102t6:60_3": "Eke sattatisahassānī’’ti.",
  "tika-s0102t6:61": "Anantanti antarahitaṁ, taṁ pana ativiya mahantaṁ nāma hotīti āha ‘‘vipula’’nti.",
  "tika-s0102t6:62_0": "Avekkhitvāti ñāṇacakkhunā visuṁ visuṁ avekkhitvā ‘‘vavatthitvānā’’tipi paṭhanti,",
  "tika-s0102t6:62_1": "so evattho. Taṁ avekkhanaṁ nicchayakaraṇaṁ hotīti āha ‘‘vavatthapetvā’’ti. Pubbe",
  "tika-s0102t6:62_2": "vuttagāthāsu tatiyagāthāya pacchimaddhaṁ, catutthagāthāya purimaddhañca sandhāyāha",
  "tika-s0102t6:62_3": "‘‘pubbe vuttagāthamevā’’ti.",
  "tika-s0102t6:63": "Vijānanampi dassanaṁ evāti āha ‘‘passatha olokethā’’ti. Vācāyatapavattitabhāvato ‘‘anupaṭipāṭiyāva kittayissāmī’’ti vadati.",
  "tika-s0102t6:64_0": "335. Satta sahassāni saṅkhāyāti satta sahassā. Yakkhāyevāti yakkhajātikā eva. Ānubhāvasampannāti",
  "tika-s0102t6:64_1": "mahesakkhā. Iddhimantoti vā mahānubhāvā. Jutimantoti mahappabhā. Vaṇṇavantoti atikkantavaṇṇā.",
  "tika-s0102t6:64_2": "Yasassinoti mahāparivārā ceva patthaṭakittisaddā ca. Samiti-saddo samīpatthoti adhippāyenāha",
  "tika-s0102t6:64_3": "‘‘bhikkhūnaṁ santika’’nti.",
  "tika-s0102t6:65": "Hemavatapabbateti himavato samīpe ṭhitapabbate.",
  "tika-s0102t6:66": "Ete sabbepīti ete sattasahassā kāpilavatthavā, chasahassā hemavatā, tisahassā sātāgirāti yathāvuttā sabbepi soḷasasahassā.",
  "tika-s0102t6:67": "Rājagahanagareti rājagahanagarassa samīpe. Tanti kumbhīraṁ.",
  "tika-s0102t6:68_0": "336. Kāmaṁ pācīnadisaṁ pasāsati, tathāpi catūsupi disāsu saparivāradīpesu catūsupi",
  "tika-s0102t6:68_1": "mahādīpesu gandhabbānaṁ jeṭṭhako, kathaṁ? Sabbe te tassa vase vattanti.Kumbhaṇḍānaṁ",
  "tika-s0102t6:68_2": "adhipatītiādīsupi eseva nayo.",
  "tika-s0102t6:69": "Tassāpi viruḷhassa. Tādisāyevāti dhataraṭṭhassa puttasadisā eva puthutthato, nāmato, balato, iddhiādivisesato ca.",
  "tika-s0102t6:70": "Sabbasaṅgāhikavasenāti dasasahassilokadhātuyā paccekaṁ cattāro cattāro mahārājānoti tesaṁ sabbesaṁ saṅgaṇhanavasena. Tenāha ‘‘ayañcetthā’’tiādi.",
  "tika-s0102t6:71": "Caturo disāti catūsu disāsu. Caturo disā jalamānā samujjalantā obhāsentā. Yadi evaṁ mahatiyā parisāya āgatānaṁ kathaṁ kāpilavatthave vane ṭhitāti āha ‘‘te panā’’tiādi.",
  "tika-s0102t6:72_0": "337. Tesaṁ mahārājānaṁ dāsāti yojanā. Māyāya yuttā, tasmā māyāvino. Vañcanaṁ etesu",
  "tika-s0102t6:72_1": "atthi, vañcane vā niyuttāti vañcanikā. Kerāṭiyasāṭheyyenāti nihīnasaṭhena kammena.",
  "tika-s0102t6:72_2": "Māyā etesaṁ atthīti māyā, te ca paresaṁ vañcanatthaṁ yena māyākaraṇena ‘‘māyā’’ti",
  "tika-s0102t6:72_3": "vuttā, taṁ dassento ‘‘māyākārakā’’ti āha.",
  "tika-s0102t6:73": "Ettakā dāsāti ettakā kuṭeṇḍuādikā nighaṇḍupariyosānā aṭṭhamahārājānaṁ dāsā.",
  "tika-s0102t6:74": "Devarājānoti devā hutvā taṁtaṁdevakāyassa rājāno. Citto ca seno ca cittaseno cāti tayo ete devaputtā pāḷiyaṁ ekasesanayena vuttāti āha ‘‘citto cā’’tiādi.",
  "tika-s0102t6:75": "Bhikkhusaṅgho samito sannipatito etthāti bhikkhusaṅghasamiti, imaṁ vanaṁ.",
  "tika-s0102t6:76": "338.Nāgasadahavāsikāti nāgasadahanivāsino. Tattheko kira nāgarājā, cirakālaṁ vasato tassa parisā mahatī paramparāgatā atthi, taṁ sandhāyāha ‘‘tacchakanāgaparisāyā’’ti.",
  "tika-s0102t6:77": "Yamunavāsinoti yamunāyaṁ vasanakanāgā. Nāgavohārenāti hatthināgavohārena.",
  "tika-s0102t6:78_0": "Vuttappakāreti kambalassatare ṭhapetvā itare vuttappakāranāgā. Lobhābhibhūtāti āhāralobhena",
  "tika-s0102t6:78_1": "abhibhūtā. Dibbānubhāvatāti dibbānubhāvato, dibbānubhāvahetu vā dibbā. ‘‘Citrasupaṇṇā’’ti",
  "tika-s0102t6:78_2": "nāmaṁ vicitrasundarapattavantatāya.",
  "tika-s0102t6:79_0": "Upavhayantāti upecca kathentā. Kākolūkaahinakulādayo viya aññamaññaṁ jātisamudāgataverāpi",
  "tika-s0102t6:79_1": "samānā mittā viya…pe… haṭṭhatuṭṭhacittā aññamaññasminti adhippāyo. Buddhaṁyeva te",
  "tika-s0102t6:79_2": "saraṇaṁ gatā ‘‘buddhānubhāveneva mayaṁ aññamaññasmiṁ mettiṁ paṭilabhimhā’’ti.",
  "tika-s0102t6:80": "339.Bhātaroti methunabhātaro. Tenāha ‘‘sujāya asurakaññāya kāraṇā’’ti.",
  "tika-s0102t6:81": "Tesūti asuresu. Kālakañcāti evaṁ nāmā. Mahābhismāti bhiṁsanakamahāsarīrā. Abhabbāti sammattaniyāmaṁ okkamituṁ na bhabbā acchandikattā tādisassa chandasseva abhāvato.",
  "tika-s0102t6:82": "Balino mahāasurassa abbhatītattā tassa putte eva kittento bhagavā ‘‘satañca baliputtāna’’nti ādimāha. So kira sukhumaṁ attabhāvaṁ māpetvā upagacchi.",
  "tika-s0102t6:83_0": "340.Kammaṁ katvāti parikammaṁ katvā. Nibbattāti upacārajjhānena nibbattā. Appanājhānena",
  "tika-s0102t6:83_1": "pana nibbattā brahmāno honti, te parato vakkhati ‘‘subrahmā’’tiādinā (dī. ni. 2.341),",
  "tika-s0102t6:83_2": "ayañca kāmāvacaradevatā vuccati. Tenevāha – ‘‘mettākaruṇākāyikāti mettājhāne ca karuṇājhāne",
  "tika-s0102t6:83_3": "ca parikammaṁ katvā nibbattadevā’’ti. Mettājhāne karuṇājhāneti mettājhānanimittaṁ",
  "tika-s0102t6:83_4": "karuṇājhānanimittaṁ, tadatthanti attho.",
  "tika-s0102t6:84": "Te āpodevādayo yathāsakaṁ vaggavasena ṭhitattā dasadhā ṭhitā. Yāva karuṇākāyikā dasa devakāyā.Nānattavaṇṇāti nānāsabhāvavaṇṇavanto.",
  "tika-s0102t6:85_0": "Veṇḍudevatāti veṇḍu nāma devatā, evaṁ sahali devatā. Asamadevatā, yamakadevatāti",
  "tika-s0102t6:85_1": "‘‘dve ayaniyo’’ti vadanti, tappamukhā dve devanikāyāti. Candassūpanisā devā candassa",
  "tika-s0102t6:85_2": "upanissayato vattamānā tassa purato ca pacchato ca passato ca dhāvanakadevā. Tenāha",
  "tika-s0102t6:85_3": "‘‘candanissitakā devā’’ti. Sūriyassūpanisā, nakkhattanissitāti etthāpi eseva nayo.",
  "tika-s0102t6:85_4": "Kevalaṁ vātavāyanahetavo devatā vātavalāhakā. Tathā kevalaṁ abbhapaṭalasañcaraṇahetavo",
  "tika-s0102t6:85_5": "abbhavalāhakā. Uṇhappavattihetavo uṇhavalāhakā. Vassavalāhakā pana pajjunnasadisāti.",
  "tika-s0102t6:85_6": "Te idha na vuttā. Vasudevatā nāma eko devanikāyo, tesaṁ pubbaṅgamattā vāsavo, sakko.",
  "tika-s0102t6:86": "Daseteti ete veṇḍudevatādayo vāsavapariyosānā dasa devakāyā.",
  "tika-s0102t6:87_0": "Imānīti ‘‘jalamaggī’’ti ca ‘‘sikhārivā’’ti ca imāni tesaṁ nāmāni. Keci pana ma-kāro",
  "tika-s0102t6:87_1": "padasandhikaro ‘‘jalā’’ti ca ‘‘aggī’’ti ca ‘‘sikhārivā’’ti ca imāni tesaṁ nāmānīti",
  "tika-s0102t6:87_2": "vadanti. Eteti tesu eva ‘‘ariṭṭhakā, rojā’’ti ca vuttadevesu ekacce,umāpupphanibhāsino",
  "tika-s0102t6:87_3": "vaṇṇato umāpupphasadisāti evamattho gahetabbo, aññathā ekādasa devakāyā siyuṁ.",
  "tika-s0102t6:88": "Daseteti ete dasa sahabhūdevādayo vāsavanesipariyosānā dasa devakāyā. Teneva nikāyabhedavasena dasadhāva āgatā.",
  "tika-s0102t6:89": "‘‘Samānā’’tiādi tesaṁ devānaṁ nikāyasamudāyagataṁ nāmaṁ. Evaṁ sesānampi.",
  "tika-s0102t6:90": "Daseteti ete samānādikā mahāpāragapariyosānā dasa devakāyā. Teneva nikāyabhedena dasadhā āgatā.",
  "tika-s0102t6:91": "Sukkādayo tayo devakāyā. Pāmokkhadevāti pamukhā padhānabhūtā devā.",
  "tika-s0102t6:92": "Disāti disāsu. Devoti megho. Daseteti ete sukkādayo pajjunnapariyosānā dasa devakāyā, te devanikāyabhedena dasadhā āgatā.",
  "tika-s0102t6:93_0": "Daseteti ete khemiyādayo paranimmitapariyosānā dasa devakāyā, te devanikāyabhedena",
  "tika-s0102t6:93_1": "dasadhāva āgatā. Tattha ‘‘khemiyā, kaṭṭhakādayo ca pañcāpi sadevakāyā tāvatiṁsakāyikā’’ti",
  "tika-s0102t6:93_2": "vadanti. Nāmanvayenāti nāmānugamena ‘‘āpodevatā’’tiādināmasabhāgena. Tenevāha ‘‘nāmabhāgena",
  "tika-s0102t6:93_3": "nāmakoṭṭhāsenā’’ti. Sabbā devatāti dasasahassilokadhātūsu sabbāpi devatā. Niddisati",
  "tika-s0102t6:93_4": "taṁtaṁnāmasabhāgena ekajjhaṁ katvā.",
  "tika-s0102t6:94_0": "Pavutthāti pavāsaṁ gatā viya apetāti āha ‘‘vigatā’’ti. Pavutthā vā pakārato vutthā",
  "tika-s0102t6:94_1": "vusitā, tena jāti vusitabbā assāti pavuṭṭhajāti. Kāḷakabhāvā saṁkilesadhammā, sabbaso",
  "tika-s0102t6:94_2": "tadabhāvato kāḷakabhāvātītaṁ dasabalaṁ. Lañcanābhāvena vā asitātigo kāḷakabhāvātītāya",
  "tika-s0102t6:94_3": "siriyā cando, tādisaṁ candaṁ viya siriyā virocamānaṁ.",
  "tika-s0102t6:95_0": "341.Eko brahmāti sagāthakavagge (saṁ. ni. 1.98) āgato subrahmadevaputto. Brahmaloke",
  "tika-s0102t6:95_1": "nibbattitvā heṭṭhimesu patiṭṭhitā ariyabrahmāno, na suddhāvāsabrahmāno. Tissamahābrahmā",
  "tika-s0102t6:95_2": "puthujjano, yo aparabhāge manussesu nibbattitvā moggaliputtatissatthero jāto.",
  "tika-s0102t6:96_0": "Sahassaṁbrahmalokānanti brahmaloko etesanti brahmalokā, brahmāno, tesaṁ brahmalokānaṁ",
  "tika-s0102t6:96_1": "sahassaṁ sattalokapariyāyo cāyaṁ lokasaddoti āha ‘‘mahābrahmānaṁ sahassaṁ āgata’’nti.",
  "tika-s0102t6:96_2": "Anantaragāthāyaṁ ‘‘āgatā’’ti vuttapadameva atthavasena vadati. Yatthāti yasmiṁ brahmasahasse.",
  "tika-s0102t6:96_3": "Aññe brahmeti tadaññe brahmāno. Abhibhavitvā tiṭṭhati vaṇṇena, yasasā āyunā ca.",
  "tika-s0102t6:97": "Issarāti teneva vasapavattanena sesabrahmānaṁ adhipatino.",
  "tika-s0102t6:98": "342. Kāḷakadhammasamannāgato kāḷakassa pāpimassa mārassa bālabhāvaṁ passatha, yo attano avisaye niratthakaṁ parakkamituṁ vāyamati.",
  "tika-s0102t6:99": "Vītarāgabhāvāvahassa dhammassavanassa antarāyakaraṇena avītarāgā rāgena baddhā eva nāma hontīti vuttaṁ ‘‘rāgena baddhaṁ hotū’’ti.",
  "tika-s0102t6:100": "Bhayānakaṁ sarañca katvāti bheravaṁ mahantaṁ saddaṁ samuṭṭhapetvā.",
  "tika-s0102t6:101_0": "Idāni taṁ saddaṁ upamāya dassento ‘‘yathā’’ti ādimāha. Kañcīti tasmiṁ samāgame kañci",
  "tika-s0102t6:101_1": "devataṁ, mānusakaṁ vā attano vase vattetuṁ asakkonto asayaṁvase sayañca na attano",
  "tika-s0102t6:101_2": "vase ṭhito. Tenāha ‘‘asayaṁvasī’’tiādi.",
  "tika-s0102t6:102_0": "343.‘‘Vītarāgehī’’ti desanāsīsametaṁ. Sabbāyapi hi tattha samāgataparisāya mārasenā",
  "tika-s0102t6:102_1": "apakkantāva. Nesaṁ lomampi iñjayuṁ tesaṁ lomamattampi na cālesuṁ, kuto antarāyakaraṇaṁ.",
  "tika-s0102t6:102_2": "Iti yattakā tattha visesaṁ adhigacchiṁsu, tesaṁ sabbesampi antarāyākaraṇavasena attho",
  "tika-s0102t6:102_3": "vibhāvetabbo, vītarāgaggahaṇena vā sarāgavītarāgavibhāvino ca tattha saṅgahitāti",
  "tika-s0102t6:102_4": "veditabbaṁ. Māro imaṁ gāthaṁ abhāsi acchariyabbhutacittajāto. Kathañhi nāma tāva",
  "tika-s0102t6:102_5": "ghorataraṁ mahatiṁ vibhiṁsakaṁ mayi karontepi sabbe pime nibbikārā samāhitā eva.",
  "tika-s0102t6:102_6": "Kasmā? Vijitāvino ime uttamapurisāti. Tenāha ‘‘sabbe’’tiādi. Yādiso ariyānaṁ dhammanissito",
  "tika-s0102t6:102_7": "pamodo, na kadāci tādiso anariyānaṁ hotīti ‘‘sāsane bhūtehi ariyehi’’ iccetaṁ vuttaṁ.",
  "tika-s0102t6:102_8": "Vi-saddena vinā kevalopi suta-saddo vikhyātatthavacano hoti ‘‘sutadhammassā’’tiādīsu",
  "tika-s0102t6:102_9": "(mahāva. 5; udā. 11) viyāti āha ‘‘jane vissutā’’ti.",
  "tika-s0102t6:103": "Dūreti dūre padese. Daharassa antarāyaṁ pariharantī ‘‘na sakkā bhante sakalaṁ kāyaṁ dassetu’’nti avocāti.",
  "tika-s0102t6:104": "Mahāsamayasuttavaṇṇanāya līnatthappakāsanā."
}