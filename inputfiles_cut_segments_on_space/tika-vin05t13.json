{
  "tika-vin05t13:0": "13. Dānalakkhaṇādivinicchayakathā",
  "tika-vin05t13:1_0": "69.Dānavissāsaggāhehilābhassa pariṇāmananti ettha tāva dānanti attano santakassa",
  "tika-vin05t13:1_1": "cīvarādiparikkhārassa saddhivihārikādīsu yassa kassaci dānaṁ. Tatridaṁ dānalakkhaṇaṁ",
  "tika-vin05t13:1_2": "– ‘‘idaṁ tuyhaṁ demi dadāmi dajjāmi oṇojemi pariccajāmi vissajjāmī’’ti vā ‘‘itthannāmassa",
  "tika-vin05t13:1_3": "demi…pe… vissajjāmī’’ti vā vadati, sammukhāpi parammukhāpi dinnaṁyeva hoti. ‘‘Tuyhaṁ",
  "tika-vin05t13:1_4": "gaṇhāhī’’ti vutte ‘‘mayhaṁ gaṇhāmī’’ti vadati, sudinnaṁ suggahitañca. ‘‘Tava santakaṁ",
  "tika-vin05t13:1_5": "karohi, tava santakaṁ hotu, tava santakaṁ hotī’’ti vutte ‘‘mama santakaṁ karomi,",
  "tika-vin05t13:1_6": "mama santakaṁ hotu, mama santakaṁ karissāmī’’ti vadati, dudinnaṁ duggahitañca. Neva",
  "tika-vin05t13:1_7": "dātā dātuṁ jānāti, na itaro gahetuṁ, sace pana ‘‘tava santakaṁ karohī’’ti vutte ‘‘sādhu,",
  "tika-vin05t13:1_8": "bhante, mayhaṁ gaṇhāmī’’ti gaṇhāti, suggahitaṁ. Sace pana eko ‘‘idaṁ cīvaraṁ gaṇhāhī’’ti",
  "tika-vin05t13:1_9": "vadati, itaro ‘‘na gaṇhāmī’’ti vadati, puna so ‘‘dinnaṁ mayā tuyhaṁ, gaṇhāhī’’ti",
  "tika-vin05t13:1_10": "vadati, itaropi ‘‘na mayhaṁ iminā attho’’ti vadati, tato purimopi ‘‘mayā dinna’’nti",
  "tika-vin05t13:1_11": "dasāhaṁ atikkāmeti, pacchimopi ‘‘mayā paṭikkhitta’’nti, kassa āpattīti? Na kassaci.",
  "tika-vin05t13:1_12": "Yassa pana ruccati, tena adhiṭṭhahitvā paribhuñjitabbaṁ. ‘‘Itthannāmassa dehī’’ti",
  "tika-vin05t13:1_13": "dinnaṁ yāva parassa hatthaṁ na pāpuṇāti, tāva yo pahiṇati, tasseva santakaṁ, ‘‘itthannāmassa",
  "tika-vin05t13:1_14": "dammī’’ti dinnaṁ pana yassa pahīyati, tassa santakaṁ. Tasmā bhikkhu bhikkhussa hatthe",
  "tika-vin05t13:1_15": "cīvaraṁ pahiṇati ‘‘idaṁ cīvaraṁ itthannāmassa dehī’’ti. So antarāmagge yo pahiṇati,",
  "tika-vin05t13:1_16": "tassa vissāsā gaṇhāti, suggahitaṁ. Yassa pahīyati, tassa vissāsā gaṇhāti, duggahitaṁ.",
  "tika-vin05t13:2_0": "Bhikkhu (mahāva. 378-379) bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa",
  "tika-vin05t13:2_1": "dehī’’ti. So antarāmagge suṇāti ‘‘yo pahiṇati, so kālakato’’ti, tassa matakacīvaraṁ",
  "tika-vin05t13:2_2": "adhiṭṭhāti, svādhiṭṭhitaṁ. Yassa pahīyati, tassa vissāsā gaṇhāti, duggahitaṁ. Bhikkhu",
  "tika-vin05t13:2_3": "bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti. So antarāmagge",
  "tika-vin05t13:2_4": "suṇāti ‘‘yassa pahīyati, so kālakato’’ti, tassa matakacīvaraṁ adhiṭṭhāti, dvādhiṭṭhitaṁ.",
  "tika-vin05t13:2_5": "Yo pahiṇati, tassa vissāsā gaṇhāti, suggahitaṁ. Bhikkhu bhikkhussa hatthe cīvaraṁ",
  "tika-vin05t13:2_6": "pahiṇati ‘‘imaṁ cīvaraṁ itthannāmassa dehī’’ti. So antarāmagge suṇāti ‘‘ubho kālakatā’’ti,",
  "tika-vin05t13:2_7": "yo pahiṇati, tassa matakacīvaraṁ adhiṭṭhāti, svādhiṭṭhitaṁ. Yassa pahīyati, tassa",
  "tika-vin05t13:2_8": "matakacīvaraṁ adhiṭṭhāti, dvādhiṭṭhitaṁ. Bhikkhu bhikkhussa hatthe cīvaraṁ pahiṇati",
  "tika-vin05t13:2_9": "‘‘imaṁ cīvaraṁ itthannāmassa dammī’’ti. So antarāmagge yo pahiṇati, tassa vissāsā",
  "tika-vin05t13:2_10": "gaṇhāti, duggahitaṁ. Yassa pahīyati, tassa vissāsā gaṇhāti, suggahitaṁ. Bhikkhu bhikkhussa",
  "tika-vin05t13:2_11": "hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti. So antarāmagge suṇāti",
  "tika-vin05t13:2_12": "‘‘yo pahiṇati, so kālakato’’ti, tassa matakacīvaraṁ adhiṭṭhāti, dvādhiṭṭhitaṁ. Yassa",
  "tika-vin05t13:2_13": "pahīyati, tassa vissāsā gaṇhāti, suggahitaṁ. Bhikkhu bhikkhussa hatthe cīvaraṁ pahiṇati",
  "tika-vin05t13:2_14": "‘‘imaṁ cīvaraṁ itthannāmassa dammī’’ti. So antarāmagge suṇāti ‘‘yassa pahīyati, so",
  "tika-vin05t13:2_15": "kālakato’’ti, tassa matakacīvaraṁ adhiṭṭhāti, svādhiṭṭhitaṁ. Yo pahiṇati, tassa vissāsā",
  "tika-vin05t13:2_16": "gaṇhāti, duggahitaṁ. Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa",
  "tika-vin05t13:2_17": "dammī’’ti. So antarāmagge suṇāti ‘‘ubho kālakatā’’ti. Yo pahiṇati, tassa matakacīvaraṁ",
  "tika-vin05t13:2_18": "adhiṭṭhāti, dvādhiṭṭhitaṁ. Yassa pahīyati, tassa matakacīvaraṁ adhiṭṭhāti, svādhiṭṭhitaṁ.",
  "tika-vin05t13:3_0": "Pariccajitvā dinnaṁ puna kenaci kāraṇena kupito āharāpetuṁ na labhati. Attanā dinnampi",
  "tika-vin05t13:3_1": "hi cīvaraṁ sakasaññāya acchindato nissaggiyaṁ, aññaṁ parikkhāraṁ antamaso sūcimpi",
  "tika-vin05t13:3_2": "acchindato dukkaṭaṁ. Sace pana ‘‘bhante, tumhākaṁ idaṁ sāruppa’’nti sayameva deti,",
  "tika-vin05t13:3_3": "gahetuṁ vaṭṭati. Atha pana ‘‘āvuso, mayaṁ tuyhaṁ ‘vattapaṭivattaṁ karissati, amhākaṁ",
  "tika-vin05t13:3_4": "santike upajjhaṁ gaṇhissati, dhammaṁ pariyāpuṇissatī’ti cīvaraṁ adamhā, so dāni tvaṁ",
  "tika-vin05t13:3_5": "na vattaṁ karosi, na upajjhaṁ gaṇhāsi, na dhammaṁ pariyāpuṇāsī’’ti evamādīni vutto",
  "tika-vin05t13:3_6": "‘‘bhante, cīvaratthāya maññe bhaṇatha, idaṁ vo cīvara’’nti deti, evampi vaṭṭati.",
  "tika-vin05t13:3_7": "Disāpakkamantaṁ vā pana daharaṁ ‘‘nivattetha na’’nti bhaṇati, so na nivattati, cīvare",
  "tika-vin05t13:3_8": "gahetvā nirundhathāti, evañce nivattati, sādhu. Sace ‘‘pattacīvaratthāya maññe tumhe",
  "tika-vin05t13:3_9": "bhaṇatha, gaṇhatha na’’nti deti, evampi vaṭṭati. Vibbhamantaṁ vā disvā ‘‘mayaṁ tuyhaṁ",
  "tika-vin05t13:3_10": "‘vattaṁ karissatī’ti pattacīvaraṁ adamhā, so dāni tvaṁ vibbhamitvā carasī’’ti vadati,",
  "tika-vin05t13:3_11": "itaro ‘‘gaṇhatha tumhākaṁ pattacīvara’’nti deti, evampi vaṭṭati. ‘‘Mama santike upajjhaṁ",
  "tika-vin05t13:3_12": "gaṇhantasseva demi, aññattha gaṇhantassa na demi, vattaṁ karontasseva demi, akarontassa",
  "tika-vin05t13:3_13": "na demi, dhammaṁ pariyāpuṇantasseva demi, apariyāpuṇantassa na demi, avibbhamantasseva",
  "tika-vin05t13:3_14": "demi, vibbhamantassa na demī’’ti evaṁ pana dātuṁ na vaṭṭati, dadato dukkaṭaṁ, āharāpetuṁ",
  "tika-vin05t13:3_15": "pana vaṭṭati, vissajjetvā dinnaṁ acchinditvā gaṇhanto bhaṇḍagghena kāretabbo. Ayaṁ",
  "tika-vin05t13:3_16": "tāva dāne vinicchayo.",
  "tika-vin05t13:4": "70.Vissāsaggāhalakkhaṇaṁ pana iminā suttena jānitabbaṁ –",
  "tika-vin05t13:5": "‘‘Anujānāmi , bhikkhave, pañcahaṅgehi samannāgatassa vissāsaṁ gahetuṁ sandiṭṭho ca hoti, sambhatto ca, ālapito ca, jīvati ca, gahite ca attamano hotī’’ti (mahāva. 356).",
  "tika-vin05t13:6_0": "Tattha (pārā. aṭṭha. 1.131) sandiṭṭhoti diṭṭhamattakamitto. Sambhattoti daḷhamitto.",
  "tika-vin05t13:6_1": "Ālapitoti ‘‘mama santakaṁ yaṁ icchasi, taṁ gaṇheyyāsi, āpucchitvā gahaṇe kāraṇaṁ",
  "tika-vin05t13:6_2": "natthī’’ti vutto. Jīvatīti anuṭṭhānaseyyāya sayitopi yāvajīvitindriyupacchedaṁ na",
  "tika-vin05t13:6_3": "pāpuṇāti. Gahite ca attamanoti gahite tuṭṭhacitto hoti. ‘‘Evarūpassa santakaṁ gahite",
  "tika-vin05t13:6_4": "me attamano bhavissatī’’ti jānantena gahetuṁ vaṭṭati. Anavasesapariyādānavasena cetāni",
  "tika-vin05t13:6_5": "pañcaṅgāni vuttāni, vissāsaggāho pana tīhi aṅgehi ruhati sandiṭṭho, jīvati, gahite",
  "tika-vin05t13:6_6": "attamano, sambhatto, jīvati, gahite attamano, ālapito, jīvati, gahite attamanoti.",
  "tika-vin05t13:6_7": "Yo pana na jīvati, na ca gahite attamano hoti, tassa santakaṁ vissāsaggāhena gahitampi",
  "tika-vin05t13:6_8": "puna dātabbaṁ. Dadamānena ca matakadhanaṁ tāva ye tassa dhane issarā gahaṭṭhā vā",
  "tika-vin05t13:6_9": "pabbajitā vā, tesaṁ dātabbaṁ. Anattamanassa santakaṁ tasseva dātabbaṁ, yo pana paṭhamaṁyeva",
  "tika-vin05t13:6_10": "‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena",
  "tika-vin05t13:6_11": "vā anumoditvā pacchā kenaci kāraṇena kupito, paccāharāpetuṁ na labhati, yopi adātukāmo,",
  "tika-vin05t13:6_12": "cittena pana adhivāseti, na kiñci vadati, sopi puna paccāharāpetuṁ na labhati. Yo",
  "tika-vin05t13:6_13": "pana ‘‘mayā tumhākaṁ santakaṁ gahitaṁ vā paribhuttaṁ vā’’ti vutte ‘‘gahitaṁ vā hotu",
  "tika-vin05t13:6_14": "paribhuttaṁ vā, mayā pana taṁ kenacideva karaṇīyena ṭhapitaṁ, taṁ pākatikaṁ kātuṁ",
  "tika-vin05t13:6_15": "vaṭṭatī’’ti vadati, ayaṁ paccāharāpetuṁ labhati. Ayaṁ vissāsaggāhe vinicchayo.",
  "tika-vin05t13:7_0": "71.Lābhassa pariṇāmananti idaṁ pana aññesaṁ atthāya pariṇatalābhassa attano aññassa",
  "tika-vin05t13:7_1": "vā pariṇāmanaṁ sandhāya vuttaṁ. Tatrāyaṁ vinicchayo (pārā. aṭṭha. 2.659-660) – saṅghassa",
  "tika-vin05t13:7_2": "pariṇataṁ sahadhammikānaṁ vā gihīnaṁ vā antamaso mātusantakampi ‘‘idaṁ mayhaṁ dehī’’ti",
  "tika-vin05t13:7_3": "saṅghassa pariṇatabhāvaṁ ñatvā attano pariṇāmetvā gaṇhantassa nissaggiyaṁ pācittiyaṁ,",
  "tika-vin05t13:7_4": "‘‘imassa bhikkhuno dehī’’ti evaṁ aññassa pariṇāmentassa suddhikapācittiyaṁ. Tasmā",
  "tika-vin05t13:7_5": "yopi vassikasāṭikasamaye mātugharepi saṅghassa pariṇataṁ vassikasāṭikaṁ ñatvā attano",
  "tika-vin05t13:7_6": "pariṇāmeti, nissaggiyaṁ pācittiyaṁ, parassa pariṇāmeti, suddhikapācittiyaṁ. Manussā",
  "tika-vin05t13:7_7": "‘‘saṅghabhattaṁ karissāmā’’ti sappitelādīni āharanti, gilāno cepi bhikkhusaṅghassa",
  "tika-vin05t13:7_8": "pariṇatabhāvaṁ ñatvā kiñci yācati, nissaggiyaṁ pācittiyameva. Sace pana so ‘‘tumhākaṁ",
  "tika-vin05t13:7_9": "sappiādīni ābhatāni atthī’’ti pucchitvā ‘‘āma, atthī’’ti vutte ‘‘mayhampi dethā’’ti",
  "tika-vin05t13:7_10": "vadati, vaṭṭati. Athāpi naṁ kukkuccāyantaṁ upāsakā vadanti ‘‘saṅghopi amhehi dinnameva",
  "tika-vin05t13:7_11": "labhati, gaṇhatha, bhante’’ti, evampi vaṭṭati.",
  "tika-vin05t13:8_0": "Ekasmiṁ vihāre saṅghassa pariṇataṁ aññavihāraṁ uddisitvā ‘‘asukasmiṁ nāma vihāre",
  "tika-vin05t13:8_1": "saṅghassa dethā’’ti pariṇāmeti, ‘‘kiṁ saṅghassa dānena, cetiyassa pūjaṁ karothā’’ti",
  "tika-vin05t13:8_2": "evaṁ cetiyassa vā pariṇāmeti, dukkaṭaṁ. Cetiyassa pariṇataṁ aññacetiyassa vā saṅghassa",
  "tika-vin05t13:8_3": "vā gaṇassa vā puggalassa vā pariṇāmeti, dukkaṭameva. Niyametvā aññacetiyassa atthāya",
  "tika-vin05t13:8_4": "ropitamālāvacchato aññacetiyamhi pupphampi āropetuṁ na vaṭṭati, ekassa cetiyassa",
  "tika-vin05t13:8_5": "pana chattaṁ vā paṭākaṁ vā āropetvā ṭhitaṁ disvā sesaṁ aññacetiyassa dāpetuṁ vaṭṭati.",
  "tika-vin05t13:8_6": "Antamaso sunakhassapi pariṇataṁ ‘‘imassa sunakhassa mā dehi, etassa dehī’’ti evaṁ",
  "tika-vin05t13:8_7": "aññapuggalassa pariṇāmeti, dukkaṭaṁ. Sace pana dāyakā ‘‘mayaṁ saṅghabhattaṁ kātukāmā,",
  "tika-vin05t13:8_8": "cetiyapūjaṁ kātukāmā, ekassa bhikkhuno parikkhāraṁ dātukāmā, tumhākaṁ ruciyā dassāma,",
  "tika-vin05t13:8_9": "bhaṇatha kattha demā’’ti vadanti, evaṁ vutte tena bhikkhunā ‘‘yattha icchatha, tattha",
  "tika-vin05t13:8_10": "dethā’’ti vattabbā. Sace pana kevalaṁ ‘‘kattha demā’’ti pucchanti, ‘‘yattha tumhākaṁ",
  "tika-vin05t13:8_11": "deyyadhammo paribhogaṁ vā labheyya, paṭisaṅkhāraṁ vā labheyya, ciraṭṭhitiko vā assa,",
  "tika-vin05t13:8_12": "yattha vā pana tumhākaṁ cittaṁ pasīdati, tattha dethā’’ti vattuṁ vaṭṭati.",
  "tika-vin05t13:9": "Iti pāḷimuttakavinayavinicchayasaṅgahe",
  "tika-vin05t13:10": "Dānalakkhaṇādivinicchayakathā samattā."
}