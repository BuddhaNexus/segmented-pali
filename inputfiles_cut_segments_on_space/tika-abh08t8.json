{
  "tika-abh08t8:0": "9. Navamo paricchedo",
  "tika-abh08t8:1": "Puññavipākapaccayaniddesavaṇṇanā",
  "tika-abh08t8:2": "560-2.",
  "tika-abh08t8:3": "Bāttiṁsapākacittāni, lokikāneva yāni hi;",
  "tika-abh08t8:4": "Etesaṁ pākacittānaṁ, paṭisandhipavattisu.",
  "tika-abh08t8:5_0": "Yāni lokikāni eva bāttiṁsa pākacittāni honti, etesaṁ pākacittānaṁ puññāpuññādisaṅkhārā",
  "tika-abh08t8:5_1": "bhavādīsu yonigativiññāṇaṭṭhitisattāvāsesu paṭisandhipavattīsu yathā yena pakārena",
  "tika-abh08t8:5_2": "paccayā honti eva, imesaṁ vipākacittānaṁ tepi saṅkhārā bhavādīsu yonigativiññāṇaṭṭhitisattāvāsesu",
  "tika-abh08t8:5_3": "paṭisandhipavattīsu tathā tena pakārena vibhāvinā paṇḍitena viññātabbā. Tayo bhavā",
  "tika-abh08t8:5_4": "catasso ca yoniyo kāmabhavarūpabhavaarūpabhavavasena tayo bhavā, aṇḍajajalābujasaṁsedajaopapātikayonivasena",
  "tika-abh08t8:5_5": "catasso ca yoniyo, nirayagatitiracchānagatipetagatimanussagatidevagativasena gatipañcakaṁ,",
  "tika-abh08t8:5_6": "sandhisaññāya paṭisandhisaññāya nānattā nānābhāvato, kāyassāpi ca rūpakāyassāpi ca",
  "tika-abh08t8:5_7": "nānattā nānābhāvato kāmasugatiyo, nānā attā sabhāvo etassāti nānattā, nānatto rūpakāyo",
  "tika-abh08t8:5_8": "etesanti nānattakāyā, nānā sabhāvo etassāti nānattā, nānattāyeva saññā nānattasaññā,",
  "tika-abh08t8:5_9": "sā etesaṁ atthīti nānattasaññī nāma, paṭhamajjhānabhūmi ca caturāpāyabhūmiyo ca nānattakāyaekattasaññī",
  "tika-abh08t8:5_10": "nāma, dutiyajjhānabhūmi ekattakāyanānattasaññī nāma, tatiyajjhānabhūmivehapphalabhūmisuddhāvāsabhūmiyo",
  "tika-abh08t8:5_11": "ekattakāyaekattasaññī nāma, heṭṭhā ṭhitā rūpehi saddhiṁ sattaviññāṇaṭṭhitiyo, tiṭṭhanti",
  "tika-abh08t8:5_12": "viññāṇāni etthāti ṭhitiyo, viññāṇānaṁ ṭhitiyo viññāṇaṭṭhitiyo, viññāṇassa abhāvato",
  "tika-abh08t8:5_13": "asaññībhūmi na gayhate, catutthāruppabhūmi ca paṭuviññāṇābhāvato na gayhate. Sattāvāsavasena",
  "tika-abh08t8:5_14": "asaññībhūmiṁ, catutthāruppabhūmiñca pana gahetvā te sattāvāsā nava eva honti.",
  "tika-abh08t8:6_0": "563-8.Kāme puññābhisaṅkhārasaññitā aṭṭha cetanā pūrenti attano kārakaṁ pūrenti ca,",
  "tika-abh08t8:6_1": "ajjhāsayaṁ pujjañca bhavaṁ nibbattentīti puññāni, abhisaṅkharonti vipākaṁ, kammajarūpañcāti",
  "tika-abh08t8:6_2": "abhisaṅkhārā, puññāni eva abhisaṅkhārā puññābhisaṅkhārā, teyeva saññitā puññābhisaṅkhārasaññitā,",
  "tika-abh08t8:6_3": "kāme puññābhisaṅkhārasaññitā aṭṭha cetanā. Navannaṁ pākacittānaṁ upekkhāyuttāhetukamahāvipākavasena",
  "tika-abh08t8:6_4": "navannaṁ pākacittānaṁ kāmasugatiyaṁ pana nānā vattamānacetanākhaṇato paraṁ khaṇaṁ",
  "tika-abh08t8:6_5": "etassāti nānākhaṇaṁ, taṁ eva nānakkhaṇikaṁ, tameva kammaṁ nānakkhaṇikakammaṁ, vattamānacetanāto",
  "tika-abh08t8:6_6": "parā atītacetanāti attho. Balavā nissayapaccayo upanissayapaccayo, balavattho cettha",
  "tika-abh08t8:6_7": "upa-saddo, balavapaccayoti attho, nānakkhaṇikakammapaccayavasena balavapaccayavasena",
  "tika-abh08t8:6_8": "cāti attho. Dvedhā dvīhi pakārehi tesaṁ paṭisandhiyaṁ paccayā bhavanti, tā aṭṭha",
  "tika-abh08t8:6_9": "kāmāvacaramahākusalacetanā upekkhāsahitāhetumanoviññāṇadhātuyā vinā upekkhāsahagatāhetumanoviññāṇadhātuṁ",
  "tika-abh08t8:6_10": "vajjetvā parittapākānaṁ cakkhusotaghānajivhākāyasampaṭicchanasomanassayuttāhetukakusalavipākānaṁ",
  "tika-abh08t8:6_11": "dvedhā nānakkhaṇikakammūpanissayapaccayehi pavattiyaṁ paccayā honti. Tāyeva cetanā",
  "tika-abh08t8:6_12": "tā eva aṭṭha kāmāvacaramahākusalacetanā rūpabhave pañcannaṁ pākacittānaṁ kusalavipākacittānaṁ",
  "tika-abh08t8:6_13": "cakkhusotasampaṭicchanasomanassayuttaupekkhāyuttasantīraṇānaṁ dvedhā nānakkhaṇikakammūpanissayapaccayehi",
  "tika-abh08t8:6_14": "pavattiyaṁ paccayā honti. Aṭṭhannaṁ tu parittānaṁ, kāme duggatiyaṁ tathā aṭṭhannaṁ",
  "tika-abh08t8:6_15": "parittānaṁ kusalavipākānaṁ cakkhusotaghānajivhākāyasampaṭicchanānaṁ, dvinnaṁ santīraṇānañca",
  "tika-abh08t8:6_16": "pavatte pavattikkhaṇe paccayā honti, paṭisandhiyaṁ paṭisandhikkhaṇe pana paccayā",
  "tika-abh08t8:6_17": "na honti. Vuttappakārāva kāme sugatiyaṁ yathāvuttappakārāva aṭṭha kāmāvacaramahākusalacetanā",
  "tika-abh08t8:6_18": "kāmasugatiyaṁ tathā soḷasannaṁ kusalavipākānaṁ pavatte pavattikkhaṇe dvedhā nānakkhaṇikakammūpanissayapaccayehi",
  "tika-abh08t8:6_19": "paccayā honti, pavatte pavattikkhaṇe sattannaṁ kusalavipākānaṁ paccayā honti. Paṭisandhiyaṁ",
  "tika-abh08t8:6_20": "paṭisandhikkhaṇe navannaṁ kusalavipākacittānaṁ paccayā honti.",
  "tika-abh08t8:7_0": "569-74.Rūpe puññābhisaṅkhārā, rūpāvacarabhūmiyaṁ pañcannaṁ pākacittānaṁ paṭisandhiyaṁ",
  "tika-abh08t8:7_1": "paṭisandhikkhaṇe paccayā hontimāpuññasaṅkhārā, kāme duggatiyaṁ dvidhā ime apuññābhisaṅkhārā,",
  "tika-abh08t8:7_2": "imā kusalapaṭipakkhā uddhaccavajjā ekādasa cetanā kāmaduggatiyaṁ ekassa paṭisandhiviññāṇassa",
  "tika-abh08t8:7_3": "paṭisandhiyaṁ paṭisandhikkhaṇe dvidhā nānakkhaṇikakammūpanissayapaccayehi paccayā",
  "tika-abh08t8:7_4": "honti. Dvādasa akusalacetanā pavatte pavattikkhaṇe eva channaṁ cakkhusotaghānajivhākāyasampaṭicchanānaṁ",
  "tika-abh08t8:7_5": "akusalavipākānaṁ paccayā honti, paṭisandhiyaṁ paṭisandhikkhaṇe paccayā no honti.",
  "tika-abh08t8:7_6": "Sattannampi bhavanteva pavatte pavattikkhaṇe paṭisandhiyaṁ paṭisandhikkhaṇe akusalavipākāni",
  "tika-abh08t8:7_7": "sattannaṁ cakkhusotaghānajivhākāyasampaṭicchanasantīraṇānaṁ paccayā bhavanti. Kāme",
  "tika-abh08t8:7_8": "sugatiyaṁ tesaṁ, sattannampi tatheva ca dvādasākusalacetanā kāme sugatiyaṁ tatheva",
  "tika-abh08t8:7_9": "ca tesaṁ sattannaṁ akusalavipākānaṁ pavatte pavattikkhaṇe paccayā honti, paṭisandhiyaṁ",
  "tika-abh08t8:7_10": "paṭisandhikkhaṇe paccayā na honti. Viññāṇānaṁ catunnampi, tesaṁ rūpabhave tathā tāyeva",
  "tika-abh08t8:7_11": "dvādasākusalacetanā rūpabhave tesaṁ catunnaṁ akusalavipākānaṁ cakkhusotasampaṭicchanasantīraṇasaṅkhātānaṁ",
  "tika-abh08t8:7_12": "viññāṇānaṁ tathā pavatte pavattikkhaṇe paccayā honti, paṭisandhiyaṁ paṭisandhikkhaṇe",
  "tika-abh08t8:7_13": "paccayā na honti. So ca kāmabhaveniṭṭharūpādiupaladdhiyaṁ so ca apuññābhisaṅkhāro",
  "tika-abh08t8:7_14": "kāmabhave aniṭṭharūpādiupaladdhiyaṁ amanāparūpādīni ārammaṇāni upaladdhiyaṁ tesaṁ",
  "tika-abh08t8:7_15": "catunnaṁ apuññajānaṁ viññāṇānaṁ paccayo hoti. Hi saccaṁ “so ca kāmabhaveniṭṭha-rūpādiupaladdhiya”ntiādikaṁ",
  "tika-abh08t8:7_16": "vacanaṁ. Aniṭṭharūpādayo nāma visayā brahmaloke na vijjare na vijjanti.",
  "tika-abh08t8:8_0": "575-6.Tathevāneñjasaṅkhāro na iñjati na phandati na calatīti āneñjaṁ, āneñjañca taṁ",
  "tika-abh08t8:8_1": "saṅkhāro cāti āneñjasaṅkhāro, tathā eva āneñjasaṅkhāro arūpāvacarabhūmiyaṁ catunnaṁ",
  "tika-abh08t8:8_2": "pākacittānaṁ pavatte pavattikkhaṇe paṭisandhiyaṁ paṭisandhikkhaṇe paccayo hoti. Bhavesvete",
  "tika-abh08t8:8_3": "bhavesu ete vuttappakārā paccayā vuttappakārena paṭisandhipavattīsu yathā ca yena",
  "tika-abh08t8:8_4": "yena ca pakārena nānakkhaṇikakammūpanissayapaccayehi paccayā honti, tena paccayā",
  "tika-abh08t8:8_5": "tathā tena tena pakārena vibhāvinā vijānantena paṇḍitena ñeyyā.",
  "tika-abh08t8:9_0": "577.Eseva ca nayo ñeyyo, yoniādīsu yonigativiññāṇaṭṭhitisattāvāsesu eseva ca nayo",
  "tika-abh08t8:9_1": "bhavesu mayā vutto eva nayo paṇḍitena ñeyyo. Tatridaṁ tatra bhavesu ādito paṭṭhāya",
  "tika-abh08t8:9_2": "vuttaṁ idaṁ vacanaṁ mukhamattanidassanaṁ upāyamattadīpanaṁ hoti.",
  "tika-abh08t8:10_0": "578-81.Avisesena puññābhi-saṅkhāro dvibhavesupi kāmapuññābhisaṅkhāravasena, rūpapuññābhisaṅkhāravasena",
  "tika-abh08t8:10_1": "ca puññābhisaṅkhāro avisesena samānabhāvena dvīsu bhavesu kāmarūpabhavesu paṭisandhiṁ",
  "tika-abh08t8:10_2": "datvā so saṅkhāro sabbapākaṁ janeti nibbatteti. Tathā catūsu viññeyyo, aṇḍajādīsu",
  "tika-abh08t8:10_3": "yonisu dvibhavesu puññābhisaṅkhāro viya tathā catūsu aṇḍajādīsu so puññābhisaṅkhāro",
  "tika-abh08t8:10_4": "paṇḍitena ñeyyo. “Aṇḍajādīsū”ti vacanaṁ padumapaccekabuddhānaṁ manussattaṁ sandhāya",
  "tika-abh08t8:10_5": "vuttaṁ. Bahudevamanussānaṁ vasena dvīsu gatīsu eva ca tathā so puññābhisaṅkhāro paṇḍitena",
  "tika-abh08t8:10_6": "ñeyyo. Tathā nānattakāyādi-viññāṇānaṁ ṭhitīsupi nānattakāyanānattasaññīnānattakaāyaekattasaññī",
  "tika-abh08t8:10_7": "ekattakāyanānattasaññī ekattakāyaekattasaññīnaṁ vasena catūsu viññāṇaṭṭhitīsu so",
  "tika-abh08t8:10_8": "puññābhisaṅkhāro paṇḍitena ñeyyo. Nānattakāyanānattasaññīnānattakāyaekattasaññīekattakāyanānattasaññīekattakāyaekattasaññīnaṁ",
  "tika-abh08t8:10_9": "vasena vuttappakārasmiṁ catubbidhe sattāvāse tathā so puññābhisaṅkhāro paṇḍitena",
  "tika-abh08t8:10_10": "ñeyyo. Evaṁ iminā mayā vuttappakārena puññābhisaṅkhāro bhavādīsu bhavayonigativiññāṇaṭṭhitisattāvāsesu",
  "tika-abh08t8:10_11": "yathārahaṁ soḷasannaṁ kāmakusalapākānaṁ, pañcannaṁ rūpapākānañcāti ekavīsatipākānaṁ",
  "tika-abh08t8:10_12": "dvidhā nānakkhaṇikakammūpanissayapaccayena paccayo hoti.",
  "tika-abh08t8:11_0": "582-3.Kāme apuññasaṅkhāro kāmabhave aṇḍajajalābujasaṁsedajaopapātikayonivasena aṇḍajādīsu",
  "tika-abh08t8:11_1": "yonīsu nirayagatipetagatitiracchānagativasena tīsu gatīsu nānattakāyaekattasaññīvasena",
  "tika-abh08t8:11_2": "ekissā viññāṇaṭṭhitiyā nānattakāyaekattasaññīvasena ca ekasmiṁ pana sattāvāse dvidhā",
  "tika-abh08t8:11_3": "nānakkhaṇikakammūpanissayapaccayehi pavatte pavattikkhaṇe paṭisandhiyaṁ paṭisandhikkhaṇe",
  "tika-abh08t8:11_4": "so apuññābhisaṅkhāro paccayo hoti.",
  "tika-abh08t8:12_0": "584-6.Tathevāneñjasaṅkhāro tathā eva āneñjasaṅkhāro, ekārūpabhave ekasmiṁ arūpabhave",
  "tika-abh08t8:12_1": "ekissā opapātikayoniyā ceva ekissā devagatiyāpi ca ākāsānañcāyatanabhūmi viññāṇañcāyatanabhūmi",
  "tika-abh08t8:12_2": "ākiñcaññāyatanabhūmivasena tīsu eva cittaṭṭhitīsu catunnaṁ arūpabhūmīnaṁ vasena catubbidhe",
  "tika-abh08t8:12_3": "sattāvāse catunnaṁ arūpapākacittānaṁ dvedhā nānakkhaṇikakammopanissayapaccayehi so",
  "tika-abh08t8:12_4": "āneñjābhisaṅkhāro paccayo hoti. Paṭisandhipavattīnaṁ, vasenevaṁ bhavādīsu evaṁ iminā",
  "tika-abh08t8:12_5": "mayā vuttappakārena paṭisandhipavattīnaṁ vasena bhavādīsu yathā ye saṅkhārā esaṁ",
  "tika-abh08t8:12_6": "pākacittānaṁ paccayā honti, tathā te saṅkhārā evaṁ iminā mayā vuttappakārena paṇḍitena vijānitabbā.",
  "tika-abh08t8:13_0": "587-90.Na rūpārūpadhammānaṁ, saṅkanti pana vijjati rūpadhammānaṁ, cittacetasikasaṅkhātānaṁ",
  "tika-abh08t8:13_1": "nāmadhammānañca saṅkanti pana saṅkamanaṁ pana na vijjati. Saṅkantibhāve asati atītabhavato",
  "tika-abh08t8:13_2": "idha imasmiṁ bhave rūpadhammānaṁ saṅkamanabhāve asati paṭisandhicittaṁ kathaṁ kena",
  "tika-abh08t8:13_3": "pakārena siyā bhaveyya? Natthi cittassa saṅkanti, atītabhavato idha imasmiṁ bhave",
  "tika-abh08t8:13_4": "cittassa saṅkanti saṅkamanaṁ natthi, tato atītabhavato atītaṁ hetuṁ vinā vajjetvā",
  "tika-abh08t8:13_5": "idha imasmiṁ bhave cittassa pātubhāvo na vijjati. Suladdhapaccayaṁ rūpārūpamattaṁ",
  "tika-abh08t8:13_6": "suṭṭhu laddhapaccayaṁ rūpanāmamattaṁ jāyati. Evaṁ iminā mayā vuttappakārena paccayaṁ",
  "tika-abh08t8:13_7": "labhitvā uppajjamānaṁ rūpārūpamattaṁ rūpanāmamattaṁ jāyati. Evaṁ iminā mayā vuttappakārena",
  "tika-abh08t8:13_8": "paccayaṁ labhitvā uppajjamānaṁ rūpārūpamattaṁ bhavantaraṁ aññabhavaṁ paṭisandhiṁ",
  "tika-abh08t8:13_9": "upeti upagacchati. Iti vacanaṁ samaññāya lokiyavohārena pavuccate, satto vā natthi,",
  "tika-abh08t8:13_10": "satto jīvoti vevacanaṁ, attā vāpi na vijjati.",
  "tika-abh08t8:14_0": "591-9.Tassidaṁ pākaṭaṁ katvā, paṭisandhikkamaṁ pana tassa sattassa idaṁ paṭisandhikkamaṁ",
  "tika-abh08t8:14_1": "sudubbudhaṁ atidubbijānaṁ pākaṭaṁ katvā ahaṁ dassayissāmi, tametaṁ paṭisandhikkamaṁ",
  "tika-abh08t8:14_2": "sādhu sādhukaṁ nibodhatha, sādhu sādhukaṁ manasi karotha, vividhesu ārammaṇesu lobhavasena",
  "tika-abh08t8:14_3": "cittaṁ anāmetvā vajiramañjūsāya anagghamaṇiratanaṁ pakkhipanto viya citte ṭhapetvāti",
  "tika-abh08t8:14_4": "attho. Atītasmiṁ bhave tassa, āsannamaraṇassa hiito bhavato atītasmiṁ bhave āsannamaraṇassa",
  "tika-abh08t8:14_5": "tassa sarīrasmiṁ ātape pakkhittaṁ haritaṁ tālapaṇṇaṁ viya sussamāne sati cakkhundriyādike",
  "tika-abh08t8:14_6": "indriye naṭṭhe hadayavatthumattasmiṁ ṭhite kāyappasādike viññāṇe tasmiṁ khaṇe vatthusannissitaṁ",
  "tika-abh08t8:14_7": "hadayavatthunissitaṁ. “Citta”nti vacanaṁ bhavaṅgamanodvārāvajjanajavanaṁ sandhāya",
  "tika-abh08t8:14_8": "vuttanti veditabbaṁ. Pubbānusevitanti ito kālā pubbakāle tena pana anusevitaṁ anuciṇṇaṁ",
  "tika-abh08t8:14_9": "puññaṁ kammaṁ vā apuññaṁ eva vā kammaṁ kammanimittaṁ gatinimittaṁ vā kammaphalena",
  "tika-abh08t8:14_10": "dvāresu paccupaṭṭhitaṁ ālambitvā manodvārāvajjanajavanavasena sevitacittaṁ pavattati.",
  "tika-abh08t8:14_11": "Evaṁ iminā mayā vuttappakārena pavattamānaṁ taṁ viññāṇaṁ taṁ javanacittaṁ laddhapaccayaṁ",
  "tika-abh08t8:14_12": "laddhārammaṇapaccayaṁ. Avijjāya paṭicchannādīnave visayeti akusalajavane javite tassa",
  "tika-abh08t8:14_13": "javanassa avijjāya appaṭicchannadose tasmiṁ kammādike ārammaṇe kusalajavane javite",
  "tika-abh08t8:14_14": "tato cittavīthito pubbabhāge pavattāya avijjāya paṭicchannadose tasmiṁ kammādike",
  "tika-abh08t8:14_15": "ārammaṇe. Taṇhāti akusalajavanena sahajo lobho, akusalajavane vā javite tato vīthicittato",
  "tika-abh08t8:14_16": "pubbabhāge pavatto lobho taṇhā. Nametīti aññaṁ ārammaṇaṁ aggāhāpetvā daḷhaggāhavasena",
  "tika-abh08t8:14_17": "taṁ eva kammanimittagatinimittasaṅkhātaṁ ārammaṇaṁ gaṇhāpetīti attho. Sahajā saṅkhārā",
  "tika-abh08t8:14_18": "pana tassa cittassa sahajā ekato jātā cetanā pana tasmiṁ yevārammaṇe khipanti pavattanti.",
  "tika-abh08t8:14_19": "Imasmiṁ paccuppannabhave ekasantativasā pavattāya taṇhāya namīyamānaṁ taṁ viññāṇaṁ",
  "tika-abh08t8:14_20": "orimā tīramhā rajjukaṁ ālambitvā mātikātikkamo puriso viya etaṁ purimaṁ nissayabhūtaṁ",
  "tika-abh08t8:14_21": "hadayavatthuṁ jahati chaḍḍeti, cuticittaṁ uppajjitvā nirujjhatīti attho. Aparaṁ kammasambhūtaṁ",
  "tika-abh08t8:14_22": "nissayaṁ aparaṁ aññakammato sambhūtaṁ nissayabhūtaṁ hadayavatthuṁ labhitvā vā alabhitvāpi",
  "tika-abh08t8:14_23": "vā ārammaṇādīhi paccayehi taṁ paṭisandhisaṅkhātaṁ mānasaṁ pavattati. “Labhitvā”ti",
  "tika-abh08t8:14_24": "vacanaṁ kāmarūpabhavaṁ sandhāya vuttaṁ. “Alabhitvā”ti vacanaṁ arūpabhavaṁ sandhāya",
  "tika-abh08t8:14_25": "vuttaṁ. Ettha etesu cittesu purimaṁ “jahatī”ti vacanena vuttañceva cittaṁ, cuticittaṁ",
  "tika-abh08t8:14_26": "pacchimaṁ “ārammaṇādīhi paccayehi pavattatī”ti vacanena vuttañceva cittaṁ paṭisandhicittaṁ",
  "tika-abh08t8:14_27": "paṇḍitena veditabbaṁ.",
  "tika-abh08t8:15_0": "600-6.Tadetaṁ taṁ etaṁ paṭisandhicittaṁ purimā bhavato idha imasmiṁ pacchimabhave",
  "tika-abh08t8:15_1": "nāpi āgataṁ, kammādiñca hetuṁ vinā vajjetvā paṭisandhicittaṁ pātubhūtaṁ na ceva taṁ",
  "tika-abh08t8:15_2": "ettha etasmiṁ vacane etassa paṭisandhicittassa purimā bhavato idha imasmiṁ paccuppannabhave",
  "tika-abh08t8:15_3": "anāgamane atītabhavahetūhi atītabhave kammādipaccayehi etassa paṭisandhicittassa",
  "tika-abh08t8:15_4": "sambhave. Paṭighosadīpamuddādī, bhavantettha nidassanā ettha etasmiṁ tassa paṭisandhicittassa",
  "tika-abh08t8:15_5": "atītabhavato anāgamane atītabhave hetūhi sambhave paṭighosadīpamuddādiatthanidassanā",
  "tika-abh08t8:15_6": "upamā bhavanti. Aññatra aññasmiṁ paṭighosādīnaṁ atthānaṁ pavattiṭṭhāne āgantvā saddādihetukā",
  "tika-abh08t8:15_7": "saddādayo paccayā honti yathā. Idaṁ vuttaṁ hoti – imasmiṁ ṭhāne janehi pavattāpitā",
  "tika-abh08t8:15_8": "saddadīpamuddādayo atthā pabbatantarādīsu aññesu ṭhānesu pavattānaṁ paṭighosadīpamuddādīnaṁ",
  "tika-abh08t8:15_9": "atthānaṁ hetukā honti. Tesu saddādīsu paccayesu santesu ye te paṭighosādayo honti,",
  "tika-abh08t8:15_10": "asantesu na honti yathā, evameva ca viññāṇaṁ atītabhavato paccuppannabhavaviññāṇavasena",
  "tika-abh08t8:15_11": "pavattaṁ viññāṇaṁ vibhāvinā veditabbaṁ. Santānabandhato santānabandhavasena ekatā",
  "tika-abh08t8:15_12": "atītabhavapaccuppannabhavaviññāṇavasena pavattassa viññāṇassa ekībhāvo natthi, nānatāpi",
  "tika-abh08t8:15_13": "tassa viññāṇassa nānābhāvopi paccekabhāvo api. Sati santānabandhe tu, ekantenekatā",
  "tika-abh08t8:15_14": "siyā santānabandhe sati ekantena tassa viññāṇassa ekatā ekībhāvo siyā bhaveyya, khīrasabhāvato",
  "tika-abh08t8:15_15": "paggharaṇasabhāvato khīrato sambhūtaṁ ghanasabhāvaṁ kadācipi kismiñcipi kāle na bhaveyya,",
  "tika-abh08t8:15_16": "sabbadā paggharaṇasabhāvakhīrameva bhaveyyāti attho. Athāpi aparo nayopi sā ekantanānatā",
  "tika-abh08t8:15_17": "tassa viññāṇassa so ekantanānābhāvo yadi bhaveyya, khīrasāmiko so puggalo dadhisāmi",
  "tika-abh08t8:15_18": "na bhaveyya. Khīrakāle khīrassa issarabhūto sāmiko paggharaṇasabhāvaṁ jahitvā dadhissa",
  "tika-abh08t8:15_19": "uppajjamānakāle tassa dadhissa issaro na bhaveyya, tato khīrasāmiko añño puggalo",
  "tika-abh08t8:15_20": "tassa dadhissa anissaro asāmiko bhaveyyāti attho. Yasmā kāraṇā ettha etasmiṁ paṭisandhikkamavinicchaye",
  "tika-abh08t8:15_21": "ekantaekatāpi vā ekantanānatāpi vā samayaññunā viññunā na ceva upagantabbā.",
  "tika-abh08t8:16_0": "607-10.Evaṁ iminā mayā vuttappakārena asaṅkantipātubhāve saṅkantipātubhāvarahite",
  "tika-abh08t8:16_1": "bhave sati imasmiṁ manussattabhāve khandhādisamatā abhisambhūtā ye khandhā honti,",
  "tika-abh08t8:16_2": "etesaṁ idha imasmiṁ manussattabhāve niruddhattā idha imasmiṁ manussattabhāve janehi",
  "tika-abh08t8:16_3": "katassa tassa kammassa phalahetuno phalassa paccayabhūtassa parattha parasmiṁ loke",
  "tika-abh08t8:16_4": "āgamato ceva evaṁ aññassa sattassa aññato kammato hi tato sattato aññena sattena",
  "tika-abh08t8:16_5": "katato aññato ceva kammato taṁ phalaṁ siyā bhaveyya, “aññassa sattassā”ti vacanena",
  "tika-abh08t8:16_6": "titthiyasattassapi kammaṁ aññassa ca phalaṁ dadeyyāti attho, tasmā kāraṇā etaṁ sabbaṁ",
  "tika-abh08t8:16_7": "eva ca tumhehi vuttavidhānaṁ na sundaraṁ. Etthāhāti etasmiṁ ṭhāne ṭhatvā codako āha",
  "tika-abh08t8:16_8": "– nanu evaṁ “asaṅkantipātubhāve bhave satī”tiādikaṁ vacanaṁ niyatīti? Vuccate – santāne",
  "tika-abh08t8:16_9": "yaṁ phalaṁ etaṁ ekasmiṁ santāne pavattamānaṁ yaṁ etaṁ phalaṁ aññassa sattassa na",
  "tika-abh08t8:16_10": "hoti, aññato kammato na ca hoti, bījānaṁ abhisaṅkhāro etassatthassa “ekasmiṁ santāne”tiādikassa",
  "tika-abh08t8:16_11": "etassa atthassa sādhako nipphādako hoti.",
  "tika-abh08t8:17_0": "611-5.Ekasmiṁpana santāne, vattamānaṁ phalaṁ pana aññassa sattassāpi vā na hoti,",
  "tika-abh08t8:17_1": "taṁ phalaṁ aññato kammato na hoti. Bījānaṁ abhisaṅkhāro etassatthassa “ekasmiṁ pana",
  "tika-abh08t8:17_2": "santāne”tiādikassa etassa atthassa sādhako nipphādako hoti, bījānaṁ abhisaṅkhāre",
  "tika-abh08t8:17_3": "madhuādinā vatthunā janehi kate tassa bījassa santāne paṭhamaṁ laddhapaccayo paṭhamaṁ",
  "tika-abh08t8:17_4": "laddhamadhuādipaccayo tassa bījassa phalaṁ kālantare madhuādinā bījābhisaṅkharaṇato",
  "tika-abh08t8:17_5": "aññasmiṁ kāle madhuro hoti. Hi saccaṁ “bījānaṁ abhisaṅkhāre”tiādikaṁ vacanaṁ. Tāni",
  "tika-abh08t8:17_6": "hi tāni eva paṭhamaṁ madhuādinā janehi ropitāni bījāni abhisaṅkharaṇato kālantare",
  "tika-abh08t8:17_7": "madhurabhāvaṁ phalampi vā phalaṭṭhaṁ vā na pāpuṇanti. Evaṁ iminā pakārena idaṁ mayā",
  "tika-abh08t8:17_8": "vuttaṁ “ekasmiṁ pana santāne”tiādikaṁ vacanaṁ paṇḍitena ñeyyaṁ. Api ca aparo nayo.",
  "tika-abh08t8:17_9": "Bālakāle taruṇakāle tena taruṇena payuttena vijjāsipposadhādinā kammenāpi tassa vuddhakālasmiṁ",
  "tika-abh08t8:17_10": "phaladānasīlena ayaṁ “ekasmiṁ pana santāne”tiādiko attho paṇḍitena dīpetabbo.",
  "tika-abh08t8:18_0": "616-20. Codako punāha – evaṁ santepi taṁ kammaṁ evaṁ iminā mayā vuttappakārena kamme",
  "tika-abh08t8:18_1": "santepi saṁvijjamānepi taṁ kammaṁ etasmiṁyeva khaṇe vijjamānampi vā phalassa paccayo",
  "tika-abh08t8:18_2": "hoti. Atha vāvijjamānakaṁ paccayo na bhaveyya. Etasmiṁyeva khaṇe avijjamānakaṁ kammaṁ",
  "tika-abh08t8:18_3": "vā phalassa paccayo hoti. Sace yadi vijjamānaṁ phalassa paccayo hoti, tappavattikkhaṇepana",
  "tika-abh08t8:18_4": "tassa kammassa pavattikkhaṇe tassa kammassa vijjamānakāle pana hetunā kammeneva saddhiṁ",
  "tika-abh08t8:18_5": "pākena bhavitabbaṁ. Atha vā aparo nayo. Vijjamānaṁ niruddhaṁ kammaṁ vipākassa paccayo",
  "tika-abh08t8:18_6": "yadi bhaveyya, pavattikkhaṇato tassa kammassa pavattikkhaṇato pubbe vā kāle, tassa",
  "tika-abh08t8:18_7": "kammassa pavattikkhaṇato pacchā vā avijjamānakāleti attho. Niccaphalaṁ siyāti sabbadā",
  "tika-abh08t8:18_8": "kammapaccayavirahitaṁ phalaṁ siyāti attho. Ācariyena vuccate – “lobhaṁ, bhikkhave,",
  "tika-abh08t8:18_9": "pajahatha, sotāpattipaṭilābhāya ahameva pāṭibhogo”tiādīsu pāṭhesu pāṭibhogo viya",
  "tika-abh08t8:18_10": "kammaṁ daṭṭhabbaṁ. Sotāpattiphalaṁ viya kammato sambhūtaṁ phalaṁ daṭṭhabbaṁ. Kaṭattāyeva",
  "tika-abh08t8:18_11": "janehi kaṭattāyeva taṁ kammaṁ phalassa paccayo hoti, assa vijjamānattaṁ na ca hoti,",
  "tika-abh08t8:18_12": "tassa avijjamānassa kammassa vijjamānatā vā na ca neva hoti.",
  "tika-abh08t8:19_0": "621.Abhidhammāvatāroyaṁ abhidhammāvatāro ayaṁ paramatthappakāsano bhūtatthadīpano",
  "tika-abh08t8:19_1": "sotūnaṁ puggalānaṁ pītibuddhivivaḍḍhano paṇḍitehi vividhesu ārammaṇesu cittaṁ anāmetvā",
  "tika-abh08t8:19_2": "sakkaccena manasikārena sotabbo.",
  "tika-abh08t8:20": "Iti abhidhammāvatāraṭīkāya",
  "tika-abh08t8:21": "Puññavipākapaccayaniddesavaṇṇanā niṭṭhitā.",
  "tika-abh08t8:22": "Navamo paricchedo."
}