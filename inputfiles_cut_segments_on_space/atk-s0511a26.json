{
  "atk-s0511a26:0": "26. Kassapabuddhavaṁsavaṇṇanā",
  "atk-s0511a26:1_0": "Koṇāgamanassa pana bhagavato aparabhāge tassa sāsane ca antarahite tiṁsavassasahassāyukā",
  "atk-s0511a26:1_1": "sattā anupubbena parihāyitvā dasavassāyukā hutvā puna vaḍḍhitvā aparimitāyukā hutvā",
  "atk-s0511a26:1_2": "puna anupubbena parihāyitvā vīsativassasahassāyukesu sattesu jātesu anekamanussapo",
  "atk-s0511a26:1_3": "kassapo nāma satthā loke udapādi (su. ni. aṭṭha. āmakagandhasuttavaṇṇanā). So pāramiyo",
  "atk-s0511a26:1_4": "pūretvā tusitapure nibbattitvā tato cavitvā bārāṇasīnagare brahmadattassa nāma brāhmaṇassa",
  "atk-s0511a26:1_5": "vipulaguṇavatiyā dhanavatiyā nāma brāhmaṇiyā kucchismiṁ paṭisandhiṁ gahetvā dasannaṁ",
  "atk-s0511a26:1_6": "māsānaṁ accayena isipatane migadāye mātukucchito nikkhami. Gottavasena panassa ‘‘kassapakumāro’’ti",
  "atk-s0511a26:1_7": "nāmamakaṁsu. So dve vassasahassāni agāraṁ ajjhāvasi. Haṁsavā yasavā sirinandoti tassa",
  "atk-s0511a26:1_8": "tayo pāsādā ahesuṁ. Sunandā nāma brāhmaṇippamukhāni aṭṭhacattālīsa itthisahassāni",
  "atk-s0511a26:1_9": "paccupaṭṭhitāni ahesuṁ.",
  "atk-s0511a26:2_0": "So cattāri nimittāni disvā sunandāya brāhmaṇiyā vijitasene nāma putte uppanne uppannasaṁvego",
  "atk-s0511a26:2_1": "‘‘mahābhinikkhamanaṁ nikkhamissāmī’’ti cintesi. Athassa parivitakkasamanantarameva",
  "atk-s0511a26:2_2": "pāsādo kulālacakkamiva bhamitvā gaganatalamabbhuggantvā paramarucirakaranikaro saradasamayarajanikaro",
  "atk-s0511a26:2_3": "viya tārāgaṇaparivuto anekanarasataparivuto gaganatalamalaṅkaronto viya puññānubhāvaṁ",
  "atk-s0511a26:2_4": "pakāsento viya jananayanahadayāni ākaḍḍhento viya rukkhaggāni paraṁ sobhayamāno viya",
  "atk-s0511a26:2_5": "ca gantvā nigrodhabodhiṁ majjhekatvā bhūmiyaṁ patiṭṭhahi. Atha bodhisatto mahāsatto",
  "atk-s0511a26:2_6": "pathaviyaṁ patiṭṭhahitvā devadattaṁ arahattaddhajamādāya pabbaji. Tassa nāṭakitthiyo",
  "atk-s0511a26:2_7": "pāsādā otaritvā aḍḍhagāvutaṁ maggaṁ gantvā saparivārā senāsannivesaṁ katvā nisīdiṁsu.",
  "atk-s0511a26:2_8": "Tato itthiparicārike ṭhapetvā sahāgatā sabbe pabbajiṁsu.",
  "atk-s0511a26:3_0": "Mahāpuriso kira sattāhaṁ tehi parivuto padhānacariyaṁ caritvā visākhapuṇṇamāya sunandāya",
  "atk-s0511a26:3_1": "nāma brāhmaṇiyā dinnaṁ madhupāyāsaṁ paribhuñjitvā khadiravane divāvihāraṁ katvā sāyanhasamaye",
  "atk-s0511a26:3_2": "somena nāma yavapālakena upanītā aṭṭha tiṇamuṭṭhiyo gahetvā nigrodhabodhiṁ upagantvā",
  "atk-s0511a26:3_3": "pañcadasahatthāyāmavitthataṁ tiṇasantharaṁ santharitvā tattha nisīditvā abhisambodhiṁ",
  "atk-s0511a26:3_4": "pāpuṇitvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ",
  "atk-s0511a26:3_5": "vītināmetvā attanā saha pabbajitānaṁ bhikkhūnaṁ koṭiyā upanissayasampattiṁ disvā",
  "atk-s0511a26:3_6": "gaganatalena gantvā bārāṇasiyaṁ isipatane migadāye otaritvā tehi parivuto tattha",
  "atk-s0511a26:3_7": "dhammacakkaṁ pavattesi . Tadā vīsatiyā koṭisahassānaṁ paṭhamo dhammābhisamayo ahosi. Tena vuttaṁ –",
  "atk-s0511a26:4": "1.",
  "atk-s0511a26:5": " ‘‘Koṇāgamanassa aparena, sambuddho dvipaduttamo;",
  "atk-s0511a26:6": "Kassapo nāma gottena, dhammarājā pabhaṅkaro.",
  "atk-s0511a26:7": "2.",
  "atk-s0511a26:8": " ‘‘Sañchaḍḍitaṁ kulamūlaṁ, bahvannapānabhojanaṁ;",
  "atk-s0511a26:9": "Datvāna yācake dānaṁ, pūrayitvāna mānasaṁ;",
  "atk-s0511a26:10": "Usabhova āḷakaṁ bhetvā, patto sambodhimuttamaṁ.",
  "atk-s0511a26:11": "3.",
  "atk-s0511a26:12": " ‘‘Dhammacakkaṁ pavattente, kassape lokanāyake;",
  "atk-s0511a26:13": "Vīsakoṭisahassānaṁ, paṭhamābhisamayo ahū’’ti.",
  "atk-s0511a26:14_0": "Tattha sañchaḍḍitanti chaḍḍitaṁ ujjhitaṁ pariccattaṁ. Kulamūlanti kulagharaṁ, aparimitabhogakkhandhaṁ",
  "atk-s0511a26:14_1": "anekakoṭisahassadhanasañcayaṁ dasasatanayanabhavanasadisabhogaṁ atiduccajaṁ tiṇamiva",
  "atk-s0511a26:14_2": "chaḍḍitanti attho. Yācaketi yācakānaṁ datvā. Āḷakanti goṭṭhaṁ, yathā usabho goṭṭhaṁ",
  "atk-s0511a26:14_3": "bhinditvā yathāsukhaṁ icchitaṭṭhānaṁ pāpuṇāti, evaṁ mahāpurisopi gehabandhanaṁ bhinditvā",
  "atk-s0511a26:14_4": "abhisambodhiṁ pāpuṇīti attho.",
  "atk-s0511a26:15_0": "Puna catumāsaṁ janapadacārikaṁ caramāne satthari dasakoṭisahassānaṁ dutiyo abhisamayo",
  "atk-s0511a26:15_1": "ahosi. Yadā pana sundaranagaradvāre asanarukkhamūle yamakapāṭihāriyaṁ karonto dhammaṁ",
  "atk-s0511a26:15_2": "desesi, tadā pañcannaṁ koṭisahassānaṁ tatiyo abhisamayo ahosi. Puna yamakapāṭihāriyaṁ",
  "atk-s0511a26:15_3": "katvā suraripudurabhibhavane tāvatiṁsabhavane sudhammā nāma devasabhā atthi, tattha",
  "atk-s0511a26:15_4": "nisīditvā attano mātaraṁ dhanavatīdeviṁ pamukhaṁ katvā dasasahassilokadhātuyā devatānaṁ",
  "atk-s0511a26:15_5": "anuggahakaraṇatthaṁ sattappakaraṇaṁ abhidhammapiṭakaṁ desento tīṇi devatākoṭisahassāni",
  "atk-s0511a26:15_6": "dhammāmataṁ pāyesi. Tena vuttaṁ –",
  "atk-s0511a26:16": "4.",
  "atk-s0511a26:17": " ‘‘Catumāsaṁ yadā buddho, loke carati cārikaṁ;",
  "atk-s0511a26:18": "Dasakoṭisahassānaṁ, dutiyābhisamayo ahu.",
  "atk-s0511a26:19": "5.",
  "atk-s0511a26:20": " ‘‘Yamakaṁ vikubbanaṁ katvā, ñāṇadhātuṁ pakittayi;",
  "atk-s0511a26:21": "Pañcakoṭisahassānaṁ, tatiyābhisamayo ahu.",
  "atk-s0511a26:22": "6.",
  "atk-s0511a26:23": " ‘‘Sudhammā devapure ramme, tattha dhammaṁ pakittayi;",
  "atk-s0511a26:24": "Tīṇikoṭisahassānaṁ, devānaṁ bodhayī jino.",
  "atk-s0511a26:25": "7.",
  "atk-s0511a26:26": " ‘‘Naradevassa yakkhassa, apare dhammadesane;",
  "atk-s0511a26:27": "Etesānaṁ abhisamayā, gaṇanāto asaṅkhiyā’’ti.",
  "atk-s0511a26:28_0": "Tattha catumāsanti cātumāse. Ayameva vā pāṭho. Caratīti acari. Yamakaṁ vikubbanaṁ",
  "atk-s0511a26:28_1": "katvāti yamakapāṭihāriyaṁ katvā. Ñāṇadhātunti sabbaññutaññāṇasabhāvaṁ. ‘‘Sabbañāṇadhātu’’ntipi",
  "atk-s0511a26:28_2": "vadanti. Pakittayīti mahājanassa pakāsesi. Sudhammāti tāvatiṁsabhavane sudhammā nāma",
  "atk-s0511a26:28_3": "sabhā atthi, tattha nisīditvāti attho. Dhammanti abhidhammaṁ.",
  "atk-s0511a26:29_0": "Tadā kira ānubhāvavijitanaradevo naradevo nāma mahesakkho heṭṭhā vuttanaradevayakkho",
  "atk-s0511a26:29_1": "viya mahiddhiko yakkho ahosi. So jambudīpe ekasmiṁ nagare rañño yādisaṁ rūpaṁ, tādisaṁ",
  "atk-s0511a26:29_2": "rūpasaṇṭhānaṁ sarakuttiṁ nimminitvā taṁ rājānaṁ māretvā khāditvā sahaantepuraṁ rajjaṁ",
  "atk-s0511a26:29_3": "paṭipajjitvā aparimitamaṁsabhojano ahosi. So kira itthidhutto ca ahosi. Yadā pana",
  "atk-s0511a26:29_4": "taṁ kusalā chekā itthiyo – ‘‘nāyaṁ amhākaṁ rājā, amanusso eso’’ti jānanti, tadā so",
  "atk-s0511a26:29_5": "lajjito hutvā tā sabbā khāditvā aññaṁ nagaraṁ paṭipajjati. Evameva so naradevayakkho",
  "atk-s0511a26:29_6": "manusse bhakkhayanto yadā sundaranagarābhimukho agamāsi, tadā taṁ disvā nagaravāsino",
  "atk-s0511a26:29_7": "manussā maraṇabhayatajjitasantāsā sakanagarato nikkhamitvā tato tato palāyiṁsu. Atha",
  "atk-s0511a26:29_8": "te manusse palāyamāne disvā kassapadasabalo tassa naradevassa yakkhassa purato aṭṭhāsi.",
  "atk-s0511a26:29_9": "Naradevo evaṁ devadevaṁ ṭhitaṁ disvā vissaraṁ ghoraṁ nādaṁ naditvā bhagavato bhayaṁ",
  "atk-s0511a26:29_10": "uppādetuṁ asakkonto taṁ saraṇaṁ gantvā pañhaṁ pucchi. Pañhaṁ vissajjetvā taṁ dametvā",
  "atk-s0511a26:29_11": "dhamme desiyamāne sampattānaṁ naramarānaṁ gaṇanapathātītānaṁ abhisamayo ahosi. Tena",
  "atk-s0511a26:29_12": "vuttaṁ – ‘‘naradevassa yakkhassā’’tiādi . Tattha apare dhammadesaneti aparasmiṁ dhammadesane.",
  "atk-s0511a26:29_13": "Etesānanti etesaṁ. Ayameva vā pāṭho.",
  "atk-s0511a26:30_0": "Tassa pana kassapabhagavato ekova sāvakasannipāto ahosi. Bārāṇasīnagare purohitaputto",
  "atk-s0511a26:30_1": "tisso nāma ahosi. So kassapassa bodhisattassa sarīre lakkhaṇasampattiṁ disvā pituno",
  "atk-s0511a26:30_2": "bhāsato sutvā – ‘‘nissaṁsayaṁ eso mahābhinikkhamanaṁ nikkhamitvā buddho bhavissati,",
  "atk-s0511a26:30_3": "etassāhaṁ santike pabbajitvā saṁsāradukkhato muccissāmī’’ti cintetvā suddhamunigaṇavantaṁ",
  "atk-s0511a26:30_4": "himavantaṁ gantvā tāpasapabbajjaṁ pabbaji. Tassa parivārabhūtāni vīsatitāpasasahassāni",
  "atk-s0511a26:30_5": "ahesuṁ. So aparabhāge ‘‘kassapakumāro nikkhamitvā abhisambodhiṁ anuppatto’’ti sutvā",
  "atk-s0511a26:30_6": "saparivāro āgantvā kassapassa bhagavato santike saparivāro ehibhikkhupabbajjāya pabbajitvā",
  "atk-s0511a26:30_7": "arahattaṁ pāpuṇi. Tasmiṁ samāgame kassapo bhagavā māghapuṇṇamāyaṁ pātimokkhaṁ uddisi. Tena vuttaṁ –",
  "atk-s0511a26:31": "8.",
  "atk-s0511a26:32": " ‘‘Tassāpi devadevassa, eko āsi samāgamo;",
  "atk-s0511a26:33": "Khīṇāsavānaṁ vimalānaṁ, santacittāna tādinaṁ.",
  "atk-s0511a26:34": "9.",
  "atk-s0511a26:35": " ‘‘Vīsabhikkhusahassānaṁ, tadā āsi samāgamo;",
  "atk-s0511a26:36": "Atikkantabhavantānaṁ, hirisīlena tādina’’nti.",
  "atk-s0511a26:37": "Tattha atikkantabhavantānanti atikkantaputhujjanasotāpannādīnaṁ, sabbesaṁ khīṇāsavānamevāti attho. Hirisīlena tādinanti hiriyā ca sīlena ca sadisānaṁ.",
  "atk-s0511a26:38_0": "Tadā amhākaṁ bodhisatto jotipālo nāma māṇavo tiṇṇaṁ vedānaṁ pāragū bhūmiyañceva antalikkhe",
  "atk-s0511a26:38_1": "ca pākaṭo ghaṭikārassa kumbhakārassa sahāyo ahosi. So tena saddhiṁ satthāraṁ upasaṅkamitvā",
  "atk-s0511a26:38_2": "tassa dhammakathaṁ sutvā tassa santike pabbaji. So āraddhavīriyo tīṇi piṭakāni uggahetvā",
  "atk-s0511a26:38_3": "vattapaṭipattiyā buddhasāsanaṁ sobhesi. Sopi taṁ satthā byākāsi. Tena vuttaṁ –",
  "atk-s0511a26:39": "10.",
  "atk-s0511a26:40": " ‘‘Ahaṁ tadā māṇavako, jotipāloti vissuto;",
  "atk-s0511a26:41": "Ajjhāyako mantadharo, tiṇṇaṁ vedāna pāragū.",
  "atk-s0511a26:42": "11.",
  "atk-s0511a26:43": " ‘‘Lakkhaṇe itihāse ca, sadhamme pāramiṁ gato;",
  "atk-s0511a26:44": "Bhūmantalikkhakusalo, katavijjo anavayo.",
  "atk-s0511a26:45": "12.",
  "atk-s0511a26:46": " ‘‘Kassapassa bhagavato, ghaṭikāro nāmupaṭṭhako;",
  "atk-s0511a26:47": "Sagāravo sappatisso, nibbuto tatiye phale.",
  "atk-s0511a26:48": "13.",
  "atk-s0511a26:49": " ‘‘Ādāya maṁ ghaṭīkāro, upagañchi kassapaṁ jinaṁ;",
  "atk-s0511a26:50": "Tassa dhammaṁ suṇitvāna, pabbajiṁ tassa santike.",
  "atk-s0511a26:51": "14.",
  "atk-s0511a26:52": " ‘‘Āraddhavīriyo hutvā, vattāvattesu kovido;",
  "atk-s0511a26:53": "Na kvaci parihāyāmi, pūresiṁ jinasāsanaṁ.",
  "atk-s0511a26:54": "15.",
  "atk-s0511a26:55": " ‘‘Yāvatā buddhabhaṇitaṁ, navaṅgaṁ jinasāsanaṁ;",
  "atk-s0511a26:56": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a26:57": "16.",
  "atk-s0511a26:58": " ‘‘Mama acchariyaṁ disvā, sopi buddho viyākari;",
  "atk-s0511a26:59": "Imamhi bhaddake kappe, ayaṁ buddho bhavissati.",
  "atk-s0511a26:60": "17.",
  "atk-s0511a26:61": " ‘‘Ahu kapilavhayā rammā…pe… hessāma sammukhā imaṁ.",
  "atk-s0511a26:62": "30.",
  "atk-s0511a26:63": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a26:64": "Uttariṁ vatamadhiṭṭhāsiṁ, dasapāramipūriyā.",
  "atk-s0511a26:65": "31.",
  "atk-s0511a26:66": " ‘‘Evamahaṁ saṁsaritvā, parivajjento anācaraṁ;",
  "atk-s0511a26:67": "Dukkarañca kataṁ mayhaṁ, bodhiyāyeva kāraṇā’’ti.",
  "atk-s0511a26:68_0": "Tattha bhūmantalikkhakusaloti bhūmisikkhāsu ca antalikkhesu ca joticakkācāre jotivijjāya",
  "atk-s0511a26:68_1": "ca kusaloti attho. Upaṭṭhakoti upaṭṭhāyako. Sappatissoti sappatissayo. Nibbutoti",
  "atk-s0511a26:68_2": "vinīto, vissuto vā. Tatiye phaleti nimittasattamī, tatiyaphalādhigamahetu nibbutoti",
  "atk-s0511a26:68_3": "attho. Ādāyāti maṁ gahetvā. Vattāvattesūti khuddakavattamahāvattesu. Kovidoti tesaṁ",
  "atk-s0511a26:68_4": "pūraṇe kusalo. Na kvaci parihāyāmīti kvacipi sīlesu vā samādhisamāpattiādīsu vā katthaci",
  "atk-s0511a26:68_5": "kutopi na parihāyāmi, sabbattha me parihāni nāma na vijjatīti dīpeti. ‘‘Na koci parihāyāmī’’tipi pāṭho, soyevattho.",
  "atk-s0511a26:69_0": "Yāvatāti paricchedavacanametaṁ, yāvatakanti attho. Buddhabhaṇitanti buddhavacanaṁ.",
  "atk-s0511a26:69_1": "Sobhayinti sobhesiṁ pakāsesiṁ. Mama acchariyanti mama sammāpaṭipattiṁ aññehi asādhāraṇaṁ",
  "atk-s0511a26:69_2": "acchariyaṁ abbhutaṁ kassapo bhagavā disvāti attho. Saṁsaritvāti saṁsāre saṁsaritvā.",
  "atk-s0511a26:69_3": "Anācaranti anācāraṁ akattabbaṁ, akaraṇīyanti attho.",
  "atk-s0511a26:70_0": "Tassa pana kassapassa bhagavato jātanagaraṁ bārāṇasī nāma ahosi, brahmadatto nāma",
  "atk-s0511a26:70_1": "brāhmaṇo pitā, paramaguṇavatī dhanavatī nāma brāhmaṇī mātā, tisso ca bhāradvājo ca",
  "atk-s0511a26:70_2": "dve aggasāvakā, sabbamitto nāmupaṭṭhāko, anuḷā ca uruveḷā ca dve aggasāvikā, nigrodharukkho",
  "atk-s0511a26:70_3": "bodhi, sarīraṁ vīsatihatthubbedhaṁ ahosi, vīsativassasahassāni āyu, sunandā nāmassa",
  "atk-s0511a26:70_4": "aggamahesī, vijitaseno nāma putto, pāsādayānena nikkhami. Tena vuttaṁ –",
  "atk-s0511a26:71": "32.",
  "atk-s0511a26:72": " ‘‘Nagaraṁ bārāṇasī nāma, kikī nāmāsi khattiyo;",
  "atk-s0511a26:73": "Vasate tattha nagare, sambuddhassa mahākulaṁ.",
  "atk-s0511a26:74": "33.",
  "atk-s0511a26:75": " ‘‘Brāhmaṇo brahmadattova, āsi buddhassa so pitā;",
  "atk-s0511a26:76": "Dhanavatī nāma janikā, kassapassa mahesino.",
  "atk-s0511a26:77": "38.",
  "atk-s0511a26:78": " ‘‘Tisso ca bhāradvājo ca, ahesuṁ aggasāvakā;",
  "atk-s0511a26:79": "Sabbamitto nāmupaṭṭhāko, kassapassa mahesino.",
  "atk-s0511a26:80": "39.",
  "atk-s0511a26:81": " ‘‘Anuḷā uruveḷā ca, ahesuṁ aggasāvikā;",
  "atk-s0511a26:82": "Bodhi tassa bhagavato, nigrodhoti pavuccati.",
  "atk-s0511a26:83": "41.",
  "atk-s0511a26:84": " ‘‘Uccattanena so buddho, vīsatiratanuggato;",
  "atk-s0511a26:85": "Vijjulaṭṭhīva ākāse, candova gahapūrito.",
  "atk-s0511a26:86": "42.",
  "atk-s0511a26:87": " ‘‘Vīsativassasahassāni , āyu tassa mahesino;",
  "atk-s0511a26:88": "Tāvatā tiṭṭhamāno so, tāresi janataṁ bahuṁ.",
  "atk-s0511a26:89": "43.",
  "atk-s0511a26:90": " ‘‘Dhammataḷākaṁ māpayitvā, sīlaṁ datvā vilepanaṁ;",
  "atk-s0511a26:91": "Dhammadussaṁ nivāsetvā, dhammamālaṁ vibhajjiya.",
  "atk-s0511a26:92": "44.",
  "atk-s0511a26:93": " ‘‘Dhammavimalamādāsaṁ , ṭhapayitvā mahājane;",
  "atk-s0511a26:94": "Keci nibbānaṁ patthentā, passantu me alaṅkaraṁ.",
  "atk-s0511a26:95": "45.",
  "atk-s0511a26:96": " ‘‘Sīlakañcukaṁ datvāna, jhānakavacavammitaṁ;",
  "atk-s0511a26:97": "Dhammacammaṁ pārupitvā, datvā sannāhamuttamaṁ.",
  "atk-s0511a26:98": "46.",
  "atk-s0511a26:99": " ‘‘Satiphalakaṁ datvāna, tikhiṇaṁ ñāṇakuntimaṁ;",
  "atk-s0511a26:100": "Dhammakhaggavaraṁ datvā, sīlasaṁsaggamaddanaṁ.",
  "atk-s0511a26:101": "47.",
  "atk-s0511a26:102": " ‘‘Tevijjābhūsanaṁ datvāna, āveḷaṁ caturo phale;",
  "atk-s0511a26:103": "Chaḷabhiññābharaṇaṁ datvā, dhammapupphapiḷandhanaṁ.",
  "atk-s0511a26:104": "48.",
  "atk-s0511a26:105": " ‘‘Saddhammapaṇḍaracchattaṁ , datvā pāpanivāraṇaṁ;",
  "atk-s0511a26:106": "Māpayitvābhayaṁ pupphaṁ, nibbuto so sasāvako.",
  "atk-s0511a26:107": "49.",
  "atk-s0511a26:108": " ‘‘Eso hi sammāsambuddho, appameyyo durāsado;",
  "atk-s0511a26:109": "Eso hi dhammaratano, svākkhāto ehipassiko.",
  "atk-s0511a26:110": "50.",
  "atk-s0511a26:111": " ‘‘Eso hi saṅgharatano, suppaṭipanno anuttaro;",
  "atk-s0511a26:112": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a26:113_0": "Tattha vijjulaṭṭhīvāti ghanabhāvena saṇṭhitā vijjulatā viya. Candova gahapūritoti",
  "atk-s0511a26:113_1": "parivesagahaparikkhito puṇṇacando viya. Dhammataḷākaṁ māpayitvāti pariyattidhammataḷākaṁ",
  "atk-s0511a26:113_2": "māpayitvā. Sīlaṁ datvā vilepananti catupārisuddhisīlasaṅkhātaṁ cittasantativibhūsanatthaṁ",
  "atk-s0511a26:113_3": "vilepanaṁ datvā . Dhammadussaṁ nivāsetvāti hirottappadhammasaṅkhātaṁ sāṭakayugaṁ",
  "atk-s0511a26:113_4": "nivāsetvā. Dhammamālaṁ vibhajjiyāti sattattiṁsabodhipakkhiyadhammakusumamālaṁ vibhajitvā. Vidahitvāti attho.",
  "atk-s0511a26:114_0": "Dhammavimalamādāsanti vimalaṁ sotāpattimaggasaṅkhātaṁ ādāsaṁ sāvajjānavajjakusalākusaladhammasallakkhaṇatthaṁ",
  "atk-s0511a26:114_1": "mahājanassa dhammataḷākatīre dhammādāsaṁ ṭhapetvāti attho. Mahājaneti mahājanassa.",
  "atk-s0511a26:114_2": "Kecīti ye keci. Nibbānaṁ patthentāti sabbākusalamalavilayakaraṁ amatamasaṅkhatamanītikaṁ",
  "atk-s0511a26:114_3": "paramasantaṁ accutirasaṁ nibbānaṁ patthentā vicaranti. Te imaṁ alaṅkāraṁ vuttappakāraṁ",
  "atk-s0511a26:114_4": "mayā dassitaṁ passantūti attho. ‘‘Nibbānamabhipatthentā, passantu maṁ alaṅkara’’ntipi",
  "atk-s0511a26:114_5": "pāṭho, soyevattho. Alaṅkaranti rassaṁ katvā vuttaṁ.",
  "atk-s0511a26:115_0": "Sīlakañcukaṁ datvānāti pañcasīladasasīlacatupārisuddhisīlamayaṁ kañcukaṁ datvā. Jhānakavacavammitanti",
  "atk-s0511a26:115_1": "catukkapañcakajjhānakavacabandhaṁ bandhitvā. Dhammacammaṁ pārupitvāti satisampajaññasaṅkhātadhammacammaṁ",
  "atk-s0511a26:115_2": "pārupitvā. Datvā sannāhamuttamanti uttamaṁ caturaṅgasamannāgataṁ vīriyasannāhaṁ datvāti",
  "atk-s0511a26:115_3": "attho. Satiphalakaṁ datvānāti rāgādidosāripāpanivāraṇatthaṁ catusatipaṭṭhānaphalakanivāraṇaṁ",
  "atk-s0511a26:115_4": "datvā. Tikhiṇaṁ ñāṇakuntimanti paṭivedhasamatthaṁ tikhiṇavipassanāñāṇakuntavantaṁ,",
  "atk-s0511a26:115_5": "vipassanāñāṇanisitakuntavaranti attho, kilesabalanidhanakarasamatthaṁ vā yogāvacarayodhavaraṁ",
  "atk-s0511a26:115_6": "ṭhapetvāti attho. Dhammakhaggavaraṁdatvāti tassa yogāvacarassa vīriyupalatalanisitadhāraṁ",
  "atk-s0511a26:115_7": "maggapaññāvarakhaggaṁ datvā. Sīlasaṁsaggamaddananti ariyaṁ lokuttarasīlaṁ kilesasaṁsaggamaddanatthāya,",
  "atk-s0511a26:115_8": "kilesanighātanatthāyāti attho.",
  "atk-s0511a26:116_0": "Tevijjābhūsanaṁ datvāti tevijjāmayaṁ vibhūsanaṁ datvā. Āveḷaṁ caturo phaleti cattāri",
  "atk-s0511a26:116_1": "phalāni vaṭaṁsakaṁ katvā. Chaḷabhiññābharaṇanti ābharaṇatthāya alaṅkārakaraṇatthāya",
  "atk-s0511a26:116_2": "cha abhiññāyo datvā. Dhammapupphapiḷandhananti navalokuttaradhammasaṅkhātaṁ kusumamālaṁ",
  "atk-s0511a26:116_3": "katvā. Saddhammapaṇḍaracchattaṁ, datvā pāpanivāraṇanti accantavisuddhaṁ vimuttisetacchattaṁ",
  "atk-s0511a26:116_4": "sabbākusalātapanivāraṇaṁ datvā. Māpayitvābhayaṁ pupphanti abhayapuragāminaṁ aṭṭhaṅgikamaggaṁ",
  "atk-s0511a26:116_5": "pupphaṁ katvāti attho.",
  "atk-s0511a26:117_0": "Kassapo kira bhagavā kāsiraṭṭhe setabyanagare setabyuyyāne parinibbāyi. Dhātuyo kirassa",
  "atk-s0511a26:117_1": "na vikiriṁsu. Sakalajambudīpavāsino manussā sannipatitvā ekekaṁ suvaṇṇiṭṭhakaṁ koṭiagghanakaṁ",
  "atk-s0511a26:117_2": "ratanavicittaṁ bahicinanatthaṁ ekekaṁ aḍḍhakoṭiagghanakaṁ abbhantarapūraṇatthaṁ manosilāya",
  "atk-s0511a26:117_3": "mattikākiccaṁ telena udakakiccaṁ karonto yojanubbedhaṁ thūpamakaṁsu.",
  "atk-s0511a26:118": "‘‘Kassapopi bhagavā katakicco, sabbasattahitameva karonto;",
  "atk-s0511a26:119": "Kāsirājanagare migadāye, lokanandanakaro nivasī’’ti.",
  "atk-s0511a26:120": "Sesagāthāsu sabbattha pākaṭamevāti.",
  "atk-s0511a26:121": "Iti madhuratthavilāsiniyā buddhavaṁsa-aṭṭhakathāya",
  "atk-s0511a26:122": "Kassapabuddhavaṁsavaṇṇanā niṭṭhitā.",
  "atk-s0511a26:123": "Ettāvatā catuvīsatiyā buddhānaṁ buddhavaṁsavaṇṇanā",
  "atk-s0511a26:124": "Sabbākārena niṭṭhitā."
}