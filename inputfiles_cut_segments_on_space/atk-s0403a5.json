{
  "atk-s0403a5:0": "(6) 1. Nīvaraṇavaggo",
  "atk-s0403a5:1": "1. Āvaraṇasuttavaṇṇanā",
  "atk-s0403a5:2_0": "51. Dutiyassa paṭhame āvaraṇavasena āvaraṇā. Nīvaraṇavasena nīvaraṇā. Ceto ajjhāruhantīti",
  "atk-s0403a5:2_1": "cetaso ajjhāruhā. Vipassanāpaññañca maggapaññañca uppattinivāraṇaṭṭhena dubbalaṁ",
  "atk-s0403a5:2_2": "karontīti paññāya dubbalīkaraṇā. Yā vā etehi saddhiṁ vokiṇṇā paññā uppajjati, taṁ",
  "atk-s0403a5:2_3": "dubbalaṁ karontītipi paññāya dubbalīkaraṇā. Abalāyāti pañcanīvaraṇapariyonaddhattā",
  "atk-s0403a5:2_4": "apagatabalāya. Uttari vā manussadhammā alamariyañāṇadassanavisesanti dasakusalakammapathasaṅkhātā",
  "atk-s0403a5:2_5": "manussadhammā uttari ariyabhāvaṁ kātuṁ samatthaṁ ñāṇadassanavisesaṁ. Hārahārinīti",
  "atk-s0403a5:2_6": "haritabbaṁ harituṁ samatthā. Naṅgalamukhānīti mātikāmukhāni. Tāni hi naṅgalasarikkhakattā",
  "atk-s0403a5:2_7": "naṅgalehi ca khatattā naṅgalamukhānīti vuccanti.",
  "atk-s0403a5:3_0": "Evameva khoti ettha sotaṁ viya vipassanāñāṇaṁ daṭṭhabbaṁ, ubhato naṅgalamukhānaṁ",
  "atk-s0403a5:3_1": "vivaraṇakālo viya chasu dvāresu saṁvarassa vissaṭṭhakālo, majjhenadiyā rukkhapāde",
  "atk-s0403a5:3_2": "koṭṭetvā palālatiṇamattikāhi āvaraṇe kate udakassa vikkhittavisaṭabyādiṇṇakālo viya",
  "atk-s0403a5:3_3": "pañcahi nīvaraṇehi pariyonaddhakālo, evaṁ āvaraṇe kate vihatavegassa udakassa tiṇapalālādīni",
  "atk-s0403a5:3_4": "parikaḍḍhitvā samuddaṁ pāpuṇituṁ asamatthakālo viya vipassanāñāṇena sabbākusale viddhaṁsetvā",
  "atk-s0403a5:3_5": "nibbānasāgaraṁ pāpuṇituṁ asamatthakālo veditabbo. Sukkapakkhe vuttavipallāsena yojanā",
  "atk-s0403a5:3_6": "kātabbā. Imasmiṁ sutte vaṭṭavivaṭṭaṁ kathitaṁ. Dutiyaṁ uttānatthameva.",
  "atk-s0403a5:4": "3. Padhāniyaṅgasuttavaṇṇanā",
  "atk-s0403a5:5_0": "53. Tatiye padhāniyaṅgānīti padhānaṁ vuccati padahanabhāvo, padhānamassa atthīti",
  "atk-s0403a5:5_1": "padhāniyo, padhāniyassa bhikkhuno aṅgānīti padhāniyaṅgāni. Saddhoti saddhāya samannāgato.",
  "atk-s0403a5:5_2": "Saddhā panesā āgamasaddhā adhigamasaddhā okappanasaddhā pasādasaddhāti catubbidhā.",
  "atk-s0403a5:5_3": "Tattha sabbaññubodhisattānaṁ saddhā, abhinīhārato paṭṭhāya āgatattā āgamasaddhā nāma.",
  "atk-s0403a5:5_4": "Ariyasāvakānaṁ paṭivedhena adhigatattā adhigamasaddhā nāma. Buddho dhammo saṅghoti",
  "atk-s0403a5:5_5": "vutte acalabhāvena okappanaṁ okappanasaddhā nāma. Pasāduppatti pasādasaddhā nāma.",
  "atk-s0403a5:5_6": "Idha okappanasaddhā adhippetā. Bodhinti catumaggañāṇaṁ. Taṁ suppaṭividdhaṁ tathāgatenāti",
  "atk-s0403a5:5_7": "saddahati. Desanāsīsameva cetaṁ, iminā pana aṅgena tīsupi ratanesu saddhā adhippetā.",
  "atk-s0403a5:5_8": "Yassa hi buddhādīsu pasādo balavā, tassa padhānavīriyaṁ ijjhati.",
  "atk-s0403a5:6_0": "Appābādhoti arogo. Appātaṅkoti niddukkho. Samavepākiniyāti samavipākiniyā. Gahaṇiyāti",
  "atk-s0403a5:6_1": "kammajatejodhātuyā. Nātisītāya nāccuṇhāyāti atisītalaggahaṇiko hi sītabhīruko hoti,",
  "atk-s0403a5:6_2": "accuṇhaggahaṇiko uṇhabhīruko, tesaṁ padhānaṁ na ijjhati, majjhimaggahaṇikassa ijjhati.",
  "atk-s0403a5:6_3": "Tenāha – majjhimāya padhānakkhamāyāti. Yathābhūtaṁattānaṁ āvikattāti yathābhūtaṁ",
  "atk-s0403a5:6_4": "attano aguṇaṁ pakāsetā. Udayatthagāminiyāti udayañca atthañca gantuṁ paricchindituṁ",
  "atk-s0403a5:6_5": "samatthāya. Etena paññāsalakkhaṇapariggāhakaṁ udayabbayañāṇaṁ vuttaṁ. Ariyāyāti parisuddhāya.",
  "atk-s0403a5:6_6": "Nibbedhikāyāti anibbiddhapubbe lobhakkhandhādayo nibbijjhituṁ samatthāya. Sammā dukkhakkhayagāminiyāti",
  "atk-s0403a5:6_7": "tadaṅgavasena kilesānaṁ pahīnattā yaṁ dukkhaṁ khīyati, tassa dukkhassa khayagāminiyā.",
  "atk-s0403a5:6_8": "Iti sabbehipi imehi padehi vipassanāpaññāva kathitā. Duppaññassa hi padhānaṁ na ijjhati.",
  "atk-s0403a5:7": "4. Samayasuttavaṇṇanā",
  "atk-s0403a5:8": "54. Catutthe padhānāyāti vīriyakaraṇatthāya. Na sukaraṁ uñchena paggahena yāpetunti na sakkā hoti pattaṁ gahetvā uñchācariyāya yāpetuṁ. Imasmimpi sutte vaṭṭavivaṭṭameva kathitaṁ.",
  "atk-s0403a5:9": "5. Mātāputtasuttavaṇṇanā",
  "atk-s0403a5:10": "55. Pañcame pariyādāya tiṭṭhatīti pariyādiyitvā gahetvā khepetvā tiṭṭhati. Ugghātitāti uddhumātā.",
  "atk-s0403a5:11_0": "Asihatthenāti sīsacchedanatthāya asiṁ ādāya āgatenāpi. Pisācenāti khādituṁ āgatayakkhenāpi.",
  "atk-s0403a5:11_1": "Āsīdeti ghaṭṭeyya. Mañjunāti mudukena. Kāmoghavuḷhānanti kāmoghena vuḷhānaṁ kaḍḍhitānaṁ.",
  "atk-s0403a5:11_2": "Kālaṁgati bhavābhavanti vaṭṭakālaṁ gatiñca punappunabbhave ca. Purakkhatāti purecārikā",
  "atk-s0403a5:11_3": "purato gatāyeva. Ye ca kāme pariññāyāti ye paṇḍitā duvidhepi kāme tīhi pariññāhi",
  "atk-s0403a5:11_4": "parijānitvā. Caranti akutobhayāti khīṇāsavānaṁ kutoci bhayaṁ nāma natthi, tasmā te",
  "atk-s0403a5:11_5": "akutobhayā hutvā caranti. Pāraṅgatāti pāraṁ vuccati nibbānaṁ, taṁ upagatā, sacchikatvā",
  "atk-s0403a5:11_6": "ṭhitāti attho. Āsavakkhayanti arahattaṁ. Imasmiṁ sutte vaṭṭameva kathetvā gāthāsu",
  "atk-s0403a5:11_7": "vaṭṭavivaṭṭaṁ kathitaṁ.",
  "atk-s0403a5:12": "6. Upajjhāyasuttavaṇṇanā",
  "atk-s0403a5:13_0": "56. Chaṭṭhe madhurakajātoti sañjātagarubhāvo. Disā ca me na pakkhāyantīti catasso",
  "atk-s0403a5:13_1": "disā ca anudisā ca mayhaṁ na upaṭṭhahantīti vadati. Dhammā ca maṁ nappaṭibhantīti",
  "atk-s0403a5:13_2": "samathavipassanādhammāpi me na upaṭṭhahanti. Anabhirato ca brahmacariyaṁ carāmīti",
  "atk-s0403a5:13_3": "ukkaṇṭhito hutvā brahmacariyavāsaṁ vasāmi. Yena bhagavā tenupasaṅkamīti tassa kathaṁ",
  "atk-s0403a5:13_4": "sutvā ‘‘buddhaveneyyapuggalo aya’’nti taṁ kāraṇaṁ bhagavato ārocetuṁ upasaṅkami.",
  "atk-s0403a5:13_5": "Avipassakassa kusalānaṁ dhammānanti kusaladhamme avipassantassa, anesantassa agavesantassāti",
  "atk-s0403a5:13_6": "attho. Bodhipakkhiyānaṁ dhammānanti satipaṭṭhānādīnaṁ sattatiṁsadhammānaṁ.",
  "atk-s0403a5:14": "7. Abhiṇhapaccavekkhitabbaṭhānasuttavaṇṇanā",
  "atk-s0403a5:15_0": "57. Sattame jarādhammomhīti jarāsabhāvo amhi. Jaraṁ anatītoti jaraṁ anatikkanto,",
  "atk-s0403a5:15_1": "antojarāya eva carāmi. Sesapadesupi eseva nayo. Kammassakotiādīsu kammaṁ mayhaṁ sakaṁ",
  "atk-s0403a5:15_2": "attano santakanti kammassako amhi. Kammassa dāyādoti kammadāyādo, kammaṁ mayhaṁ dāyajjaṁ",
  "atk-s0403a5:15_3": "santakanti attho. Kammaṁ mayhaṁ yoni kāraṇanti kammayoni. Kammaṁ mayhaṁ bandhūti",
  "atk-s0403a5:15_4": "kammabandhu, kammañātakoti attho. Kammaṁ mayhaṁ paṭisaraṇaṁ patiṭṭhāti kammapaṭisaraṇo.",
  "atk-s0403a5:15_5": "Tassa dāyādo bhavissāmīti tassa kammassa dāyādo tena dinnaphalapaṭiggāhako bhavissāmīti",
  "atk-s0403a5:15_6": "attho. Yobbanamadoti yobbanaṁ ārabbha uppannamado. Sesesupi eseva nayo. Maggo sañjāyatīti",
  "atk-s0403a5:15_7": "lokuttaramaggo sañjāyati. Saṁyojanāni sabbaso pahīyantīti dasa saṁyojanāni sabbaso",
  "atk-s0403a5:15_8": "pahīyanti. Anusayā byantīhontīti satta anusayā vigatantā paricchinnā parivaṭumā honti.",
  "atk-s0403a5:15_9": "Evamettha heṭṭhā pañcasu ṭhānesu vipassanā kathitā, imesu pañcasu lokuttaramaggo.",
  "atk-s0403a5:16_0": "Idāni gāthāhi kūṭaṁ gaṇhanto byādhidhammātiādimāha. Tattha ñatvā dhammaṁ nirūpadhinti",
  "atk-s0403a5:16_1": "upadhirahitaṁ arahattamaggaṁ ñatvā. Sabbe made abhibhosmīti sabbe ime tayopi made",
  "atk-s0403a5:16_2": "adhibhaviṁ, atikkamma ṭhitosmīti attho. Nekkhammaṁ daṭṭhu khematoti pabbajjaṁ khemato",
  "atk-s0403a5:16_3": "disvā. Tassa me ahu ussāho, nibbānaṁ abhipassatoti tassa mayhaṁ nibbānaṁ abhipassantassa",
  "atk-s0403a5:16_4": "vāyāmo ahosi. Anivatti bhavissāmīti pabbajjato anivattiko bhavissāmi, brahmacariyavāsato",
  "atk-s0403a5:16_5": "anivattiko, sabbaññutaññāṇato anivattiko bhavissāmi. Brahmacariyaparāyaṇoti maggabrahmacariyaparāyaṇo.",
  "atk-s0403a5:16_6": "Iminā lokuttaro aṭṭhaṅgiko maggo kathitoti.",
  "atk-s0403a5:17": "8. Licchavikumārakasuttavaṇṇanā",
  "atk-s0403a5:18_0": "58. Aṭṭhame sajjāni dhanūnīti sajiyāni āropitadhanūni. Addasūti addasaṁsu. Bhavissanti",
  "atk-s0403a5:18_1": "vajjīti vaḍḍhissanti vajjirājāno. Apānubhāti avaḍḍhinissitā mānathaddhā. Pacchāliyaṁ",
  "atk-s0403a5:18_2": "khipantīti pacchato gantvā piṭṭhiṁ pādena paharanti. Raṭṭhikassātiādīsu raṭṭhaṁ bhuñjatīti",
  "atk-s0403a5:18_3": "raṭṭhiko. Pitarā dattaṁ sāpateyyaṁ bhuñjatīti pettaniko. Senāya pati jeṭṭhakoti senāpatiko.",
  "atk-s0403a5:18_4": "Gāmagāmaṇikassāti gāmānaṁ gāmaṇikassa, gāmasāmikassāti attho. Pūgagāmaṇikassāti gaṇajeṭṭhakassa.",
  "atk-s0403a5:18_5": "Kulesūti tesu tesu kulesu. Paccekādhipaccaṁ kārentīti paccekaṁ jeṭṭhakaṭṭhānaṁ kārenti.",
  "atk-s0403a5:18_6": "Kalyāṇena manasā anukampantīti sundarena cittena anuggaṇhanti. Khettakammantasāmantasabyohāreti",
  "atk-s0403a5:18_7": "ye ca attano khettakammantānaṁ sāmantā anantarakkhettasāmino, te ca rajjudaṇḍehi",
  "atk-s0403a5:18_8": "bhūmippamāṇaggāhake sabbohāre ca. Balipaṭiggāhikādevatāti kulappaveṇiyā āgatā ārakkhadevatā.",
  "atk-s0403a5:18_9": "Sakkarotīti tā devatā aggayāgubhattādīhi sakkaroti.",
  "atk-s0403a5:19_0": "Kiccakaroti uppannānaṁ kiccānaṁ kārako. Ye cassa anujīvinoti ye ca etaṁ upanissāya",
  "atk-s0403a5:19_1": "jīvanti. Ubhinnañceva atthāyāti ubhinnampi hitatthāya paṭipanno hotīti attho. Pubbapetānanti",
  "atk-s0403a5:19_2": "paralokagatānaṁ. Diṭṭhe dhamme ca jīvatanti ye ca diṭṭhe dhamme jīvanti. Iti padadvayenāpi",
  "atk-s0403a5:19_3": "atītapaccuppanne ñātayo dasseti. Vittisañjananoti tuṭṭhijanano. Gharamāvasanti gharāvāsaṁ",
  "atk-s0403a5:19_4": "vasanto. Pujjo hoti pasaṁsiyoti pūjetabbo ca pasaṁsitabbo ca hotīti.",
  "atk-s0403a5:20": "9-10. Vuḍḍhapabbajitasuttadvayavaṇṇanā",
  "atk-s0403a5:21": "59-60. Navame nipuṇoti saṇho sukhumakāraṇaññū. Ākappasampannoti samaṇākappena sampanno. Dasame padakkhiṇaggāhīti dinnovādaṁ padakkhiṇato gaṇhanto. Sesaṁ sabbattha uttānamevāti.",
  "atk-s0403a5:22": "Nīvaraṇavaggo paṭhamo."
}