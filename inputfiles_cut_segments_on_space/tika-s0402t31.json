{
  "tika-s0402t31:0": "(14) 4. Yodhājīvavaggo",
  "tika-s0402t31:1": "1. Yodhājīvasuttavaṇṇanā",
  "tika-s0402t31:2_0": "134. Catutthassa paṭhame yujjhanaṁ yodho, so ājīvo etassāti yodhājīvo. Yuddhamupajīvatīti",
  "tika-s0402t31:2_1": "vā etasmiṁ atthe yodhājīvoti niruttinayena padasiddhi veditabbā. Tenāha “yuddhaṁ",
  "tika-s0402t31:2_2": "upajīvatīti yodhājīvo”ti. Saha…pe… passatīti pubbabhāge vipassanāpaññāya sammasanavasena,",
  "tika-s0402t31:2_3": "maggakkhaṇe abhisamayavasena attapaccakkhena ñāṇena passati.",
  "tika-s0402t31:3": "Yodhājīvasuttavaṇṇanā niṭṭhitā.",
  "tika-s0402t31:4": "2. Parisāsuttavaṇṇanā",
  "tika-s0402t31:5_0": "135. Dutiye appaṭipucchitvā vinītāti “taṁ kiṁ maññatha, bhikkhave, rūpaṁ niccaṁ vā",
  "tika-s0402t31:5_1": "aniccaṁ vā”tiādinā appaṭipucchitvā kevalaṁ dhammadesanāvaseneva vinītaparisā. Dubbinītaparisāti",
  "tika-s0402t31:5_2": "dukkhena vinītaparisā. Pucchitvā vinītāti “taṁ kiṁ maññatha, bhikkhave”tiādinā pucchitvā",
  "tika-s0402t31:5_3": "anumatiggahaṇavasena vinītā. Suvinītaparisāti sukhena vinītaparisā. Anumatiggahaṇavasena",
  "tika-s0402t31:5_4": "vinayanañhi na dukkaraṁ hoti.",
  "tika-s0402t31:6": "Parisāsuttavaṇṇanā niṭṭhitā.",
  "tika-s0402t31:7": "4. Uppādāsuttavaṇṇanā",
  "tika-s0402t31:8_0": "137. Catutthe uppādā vā tathāgatānanti tathāgatānaṁ uppādepi veneyyapuggalānaṁ maggaphaluppatti",
  "tika-s0402t31:8_1": "viya saṅkhārānaṁ aniccādisabhāvo na tathāgatuppādāyatto, atha kho tathāgatānaṁ uppādepi",
  "tika-s0402t31:8_2": "anuppādepi hotimevāti vuttaṁ hoti. Ṭhitāva sā dhātūti ṭhito eva so aniccasabhāvo",
  "tika-s0402t31:8_3": "byabhicārābhāvato na kadāci saṅkhārā aniccā na hoti. Kāmaṁ asaṅkhatā viya dhātu na",
  "tika-s0402t31:8_4": "nicco so sabhāvo, tathāpi sabbakālikoyevāti adhippāyo.",
  "tika-s0402t31:9_0": "Aparo nayo – ṭhitāva sā dhātūti “sabbe saṅkhārā aniccā”ti esā dhātu esa sabhāvo tathāgatānaṁ",
  "tika-s0402t31:9_1": "uppādato pubbe uddhañca appaṭivijjhiyamāno na tathāgatehi uppādito, atha kho sabbakālaṁ",
  "tika-s0402t31:9_2": "sabbe saṅkhārā aniccā, ṭhitāva sā dhātu, kevalaṁ pana sayambhuñāṇena abhisambujjhanato",
  "tika-s0402t31:9_3": "“ayaṁ dhammo tathāgatena abhisambuddho”ti pavedanato ca tathāgato dhammassāmīti vuccati",
  "tika-s0402t31:9_4": "apubbassa tassa uppādanato. Tena vuttaṁ “ṭhitāva sā dhātū”ti.",
  "tika-s0402t31:10_0": "Abhisambujjhatīti ñāṇena abhisambujjhati. Abhisametīti ñāṇena abhisamāgacchati. Ācikkhatīti",
  "tika-s0402t31:10_1": "katheti. Desetīti dasseti. Paññāpetīti jānāpeti. Paṭṭhapetīti ñāṇamukhe ṭhapeti.",
  "tika-s0402t31:10_2": "Vivaratīti vivaritvā dasseti. Vibhajatīti vibhāgato dasseti. Uttānīkarotīti pākaṭaṁ karoti.",
  "tika-s0402t31:11_0": "Atha vā abhisambujjhatīti paccakkhakaraṇena abhimukhaṁ bujjhati, yāthāvato paṭivijjhati.",
  "tika-s0402t31:11_1": "Tato eva abhisameti abhimukhaṁ samāgacchati. Ādito kathento ācikkhati, uddisatīti",
  "tika-s0402t31:11_2": "attho. Tameva uddesaṁ pariyosāpento deseti. Yathāuddiṭṭhamatthaṁ nidassanavasena",
  "tika-s0402t31:11_3": "pakārehi ñāpento paññāpeti. Pakārehi etamatthaṁ patiṭṭhapento paṭṭhapeti. Yathāuddiṭṭhaṁ",
  "tika-s0402t31:11_4": "paṭinidassanavasena vivarati vibhajati. Vivaṭaṁ vibhattañca atthaṁ hetūdāharaṇadassanehi",
  "tika-s0402t31:11_5": "pākaṭaṁ karonto uttānīkaroti.",
  "tika-s0402t31:12": "Uppādāsuttavaṇṇanā niṭṭhitā.",
  "tika-s0402t31:13": "5-10. Kesakambalasuttādivaṇṇanā",
  "tika-s0402t31:14_0": "138-143. Pañcame tantāvutānaṁ vatthānanti idaṁ “yāni kānicī”ti iminā samānādhikaraṇanti",
  "tika-s0402t31:14_1": "āha “paccatte sāmivacana”nti. Vāyitānanti vītānaṁ. Lāmakoti nihīno, makkhali moghapurisoti",
  "tika-s0402t31:14_2": "ettha makkhalīti tassa nāmaṁ. Taṁ kira sakaddamāya bhūmiyā telaghaṭaṁ gahetvā gacchantaṁ,",
  "tika-s0402t31:14_3": "“tāta, mā khalī”ti sāmiko āha. So pamādena khalitvā patitvā sāmikassa bhayena palāyituṁ",
  "tika-s0402t31:14_4": "āraddho. Sāmiko upadhāvitvā naṁ dussakaṇṇe aggahesi, sāṭakaṁ chaḍḍetvā acelako hutvā",
  "tika-s0402t31:14_5": "palāyi. So paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ",
  "tika-s0402t31:14_6": "pāvisi. Manussā taṁ disvā “ayaṁ samaṇo arahā appiccho, natthi iminā sadiso”ti pūvabhattādīni",
  "tika-s0402t31:14_7": "gahetvā upasaṅkamanti. So “mayhaṁ sāṭakaṁ anivatthabhāvena idaṁ uppanna”nti tato",
  "tika-s0402t31:14_8": "paṭṭhāya sāṭakaṁ labhitvāpi na nivāsesi, tadeva ca pabbajjaṁ aggahesi. Tassa santike",
  "tika-s0402t31:14_9": "aññepi aññepīti pañcasatā manussā pabbajiṁsu. Taṁ sandhāyāha “makkhali moghapuriso”ti.",
  "tika-s0402t31:14_10": "Chaṭṭhādīni uttānatthāni eva.",
  "tika-s0402t31:15": "Kesakambalasuttādivaṇṇanā niṭṭhitā.",
  "tika-s0402t31:16": "11-13. Paṭhamamoranivāpasuttādivaṇṇanā",
  "tika-s0402t31:17_0": "144-146. Ekādasame akuppadhammatāya khayavayasaṅkhātaṁ antaṁ atītāti accantā, evaṁ",
  "tika-s0402t31:17_1": "aparihāyanasabhāvattā accantā niṭṭhā assāti accantaniṭṭho. Tenāha “antaṁ atikkantaniṭṭho”tiādi.",
  "tika-s0402t31:17_2": "Na hi paṭividdhassa lokuttaradhammassa dassanaṁ kuppanaṁ nāma atthi. Dhuvaniṭṭhoti",
  "tika-s0402t31:17_3": "satataniṭṭho. Accantameva catūhi yogehi khemo etassa atthīti accantayogakkhemī, niccayogakkhemīti",
  "tika-s0402t31:17_4": "attho. Maggabrahmacariyassa vusitattā tassa avihāyanasabhāvattā accantaṁ brahmacārīti",
  "tika-s0402t31:17_5": "accantabrahmacārī, niccabrahmacārīti attho. Pariyosānanti brahmacariyapariyosānaṁ",
  "tika-s0402t31:17_6": "vaṭṭadukkhapariyosānañca. Accantaṁ pariyosānamassāti accantapariyosāno. Dvādasamaterasamāni uttānatthāneva.",
  "tika-s0402t31:18": "Paṭhamamoranivāpasuttādivaṇṇanā niṭṭhitā.",
  "tika-s0402t31:19": "Yodhājīvavaggavaṇṇanā niṭṭhitā.",
  "tika-s0402t31:20": "147-156. Maṅgalavaggo uttānatthoyeva.",
  "tika-s0402t31:21": "Tatiyapaṇṇāsakaṁ niṭṭhitaṁ."
}