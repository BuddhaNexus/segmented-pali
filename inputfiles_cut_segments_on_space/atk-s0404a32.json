{
  "atk-s0404a32:0": "2. Anussativaggo",
  "atk-s0404a32:1": "1-2. Mahānāmasuttadvayavaṇṇanā",
  "atk-s0404a32:2_0": "11-12. Dutiyassa paṭhame nānāvihārehi viharatanti gihīnaṁ nibaddho eko vihāro nāma",
  "atk-s0404a32:2_1": "natthi, tasmā amhākaṁ anibaddhavihārena viharantānaṁ kena vihārena katarena nibaddhavihārena",
  "atk-s0404a32:2_2": "vihātabbanti pucchati. Ārādhakoti sampādako paripūrako. Dhammasotasamāpanno buddhānussatiṁbhāvetīti",
  "atk-s0404a32:2_3": "dhammasotasamāpanno hutvā buddhānussatiṁ bhāveti. Dutiye gilānā vuṭṭhitoti gilāno hutvā vuṭṭhito.",
  "atk-s0404a32:3": "3. Nandiyasuttavaṇṇanā",
  "atk-s0404a32:4_0": "13. Tatiye kalyāṇamitteti sumitte. Evamettha kalyāṇamittavasena saṅghānussati kathitā.",
  "atk-s0404a32:4_1": "Kabaḷīkārāhārabhakkhānanti kāmāvacaradevānaṁ. Asamayavimuttoti asamayavimuttiyā vimutto khīṇāsavo.",
  "atk-s0404a32:5": "4. Subhūtisuttavaṇṇanā",
  "atk-s0404a32:6_0": "14. Catutthe ko nāmāyaṁ subhūtī bhikkhūti jānantopi satthā kathāsamuṭṭhāpanatthaṁ",
  "atk-s0404a32:6_1": "pucchati. Sudattassa upāsakassa puttoti anāthapiṇḍikaṁ sandhāyāha. Anāthapiṇḍikassa",
  "atk-s0404a32:6_2": "hi putto attano cūḷapitu santike pabbajito, atha naṁ subhūtitthero ādāya satthu santikaṁ",
  "atk-s0404a32:6_3": "agamāsi. Saddhāpadānesūti saddhānaṁ puggalānaṁ apadānesu lakkhaṇesu.",
  "atk-s0404a32:7": "5. Mettasuttavaṇṇanā",
  "atk-s0404a32:8_0": "15. Pañcame sukhaṁ supatīti yathā sesajanā samparivattamānā kākacchamānā dukkhaṁ",
  "atk-s0404a32:8_1": "supanti, evaṁ asupitvā sukhaṁ supati. Niddaṁ okkamantopi samāpattiṁ samāpanno viya",
  "atk-s0404a32:8_2": "hoti. Sukhaṁ paṭibujjhatīti yathā aññe nitthunantā vijambhamānā samparivattantā dukkhaṁ",
  "atk-s0404a32:8_3": "paṭibujjhanti, evaṁ appaṭibujjhitvā vikasamānaṁ viya padumaṁ sukhaṁ nibbikāro paṭibujjhati.",
  "atk-s0404a32:8_4": "Na pāpakaṁ supinaṁ passatīti supinaṁ passantopi bhaddakameva supinaṁ passati, cetiyaṁ",
  "atk-s0404a32:8_5": "vandanto viya pūjaṁ karonto viya ca dhammaṁ suṇanto viya ca hoti. Yathā panaññe attānaṁ",
  "atk-s0404a32:8_6": "corehi samparivāritaṁ viya vāḷehi upaddutaṁ viya papāte patantaṁ viya ca passanti,",
  "atk-s0404a32:8_7": "na evaṁ pāpakaṁ supinaṁ passati.",
  "atk-s0404a32:9_0": "Manussānaṁ piyo hotīti ure āmukkamuttāhāro viya sīse piḷandhitamālā viya ca manussānaṁ",
  "atk-s0404a32:9_1": "piyo hoti manāpo. Amanussānaṁpiyo hotīti yatheva manussānaṁ, amanussānampi piyo hoti",
  "atk-s0404a32:9_2": "visākhatthero viya. Vatthu visuddhimagge (visuddhi. 1.258) mettākammaṭṭhānaniddese",
  "atk-s0404a32:9_3": "vitthāritameva. Devatā rakkhantīti puttamiva mātāpitaro devatā rakkhanti. Nāssa aggivā",
  "atk-s0404a32:9_4": "visaṁ vā satthaṁ vā kamatīti mettāvihārissa kāye uttarāya upāsikāya viya aggi vā,",
  "atk-s0404a32:9_5": "saṁyuttabhāṇakacūḷasīvattherasseva visaṁ vā, saṁkiccasāmaṇerasseva satthaṁ vā na",
  "atk-s0404a32:9_6": "kamati nappavisati, nāssa kāyaṁ vikopetīti vuttaṁ hoti. Dhenuvatthumpi cettha kathayanti.",
  "atk-s0404a32:9_7": "Ekā kira dhenu vacchakassa khīradhāraṁ muñcamānā aṭṭhāsi. Eko luddako ‘‘taṁ vijjhissāmī’’ti",
  "atk-s0404a32:9_8": "hatthena samparivattetvā dīghadaṇḍaṁ sattiṁ muñci. Sā tassā sarīraṁ āhacca tālapaṇṇaṁ",
  "atk-s0404a32:9_9": "viya vaṭṭamānā gatā , neva upacārabalena na appanābalena, kevalaṁ vacchake balavahitacittatāya.",
  "atk-s0404a32:9_10": "Evaṁ mahānubhāvā mettā.",
  "atk-s0404a32:10_0": "Tuvaṭaṁ cittaṁ samādhiyatīti mettāvihārino khippameva cittaṁ samādhiyati, natthi",
  "atk-s0404a32:10_1": "tassa dandhāyitattaṁ. Mukhavaṇṇo vippasīdatīti bandhanā pavuttatālapakkaṁ viya cassa",
  "atk-s0404a32:10_2": "vippasannavaṇṇaṁ mukhaṁ hoti. Asammūḷho kālaṁ karotīti mettāvihārino sammohamaraṇaṁ",
  "atk-s0404a32:10_3": "nāma natthi, asammūḷho pana niddaṁ okkamanto viya kālaṁ karoti. Uttari appaṭivijjhantoti",
  "atk-s0404a32:10_4": "mettāsamāpattito uttari arahattaṁ adhigantuṁ asakkonto ito cavitvā suttappabuddho",
  "atk-s0404a32:10_5": "viya brahmalokaṁ upapajjatīti.",
  "atk-s0404a32:11": "6. Aṭṭhakanāgarasuttavaṇṇanā",
  "atk-s0404a32:12_0": "16. Chaṭṭhe dasamoti jātigottavasena ceva sārapattakulagaṇanāya ca dasame ṭhāne gaṇīyati,",
  "atk-s0404a32:12_1": "tenassa dasamotveva nāmaṁ jātaṁ. Aṭṭhakanāgaroti aṭṭhakanagaravāsī. Kukkuṭārāmeti",
  "atk-s0404a32:12_2": "kukkuṭaseṭṭhinā kārite ārāme.",
  "atk-s0404a32:13_0": "Tena bhagavatā…pe… sammadakkhātoti ettha ayaṁ saṅkhepattho – yo so bhagavā samatiṁsa",
  "atk-s0404a32:13_1": "pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho, tena",
  "atk-s0404a32:13_2": "bhagavatā tesaṁ tesaṁ sattānaṁ āsayānusayaṁ jānatā, hatthatale ṭhapitaṁ āmalakaṁ",
  "atk-s0404a32:13_3": "viya sabbañeyyadhamme passatā, apica pubbenivāsādīhi jānatā, dibbena cakkhunā passatā,",
  "atk-s0404a32:13_4": "tīhi vā vijjāhi chahi vā pana abhiññāhi jānatā, sabbattha appaṭihatena samantacakkhunā",
  "atk-s0404a32:13_5": "passatā, sabbadhammajānanasamatthāya paññāya jānatā, sabbasattānaṁ cakkhuvisayātītāni",
  "atk-s0404a32:13_6": "tirokuṭṭādigatāni cāpi rūpāni ativisuddhena maṁsacakkhunā vā passatā, attahitasādhikāya",
  "atk-s0404a32:13_7": "samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya",
  "atk-s0404a32:13_8": "desanāpaññāya passatā, antarāyikadhamme vā jānatā, niyyānikadhamme passatā, arīnaṁ",
  "atk-s0404a32:13_9": "hatattā arahatā, sammā sāmaṁ sabbadhammānaṁ buddhattā sammāsambuddhenāti evaṁ catuvesārajjavasena",
  "atk-s0404a32:13_10": "catūhi kāraṇehi thomitena atthi nu kho eko dhammo akkhātoti.",
  "atk-s0404a32:14_0": "Abhisaṅkhatanti kataṁ uppāditaṁ. Abhisañcetayitanti cetayitaṁ kappayitaṁ. Sotattha",
  "atk-s0404a32:14_1": "ṭhitoti so tasmiṁ samathavipassanādhamme ṭhito. Dhammarāgena dhammanandiyāti padadvayenapi",
  "atk-s0404a32:14_2": "samathavipassanāsu chandarāgo vutto. Samathavipassanāsu hi sabbena sabbaṁ chandarāgaṁ",
  "atk-s0404a32:14_3": "pariyādiyituṁ sakkonto arahā hoti, asakkonto anāgāmī hoti. So samathavipassanāsu",
  "atk-s0404a32:14_4": "chandarāgassa appahīnattā catutthajjhānacetanāya suddhāvāse nibbattati. Ayaṁ ācariyānaṁ samānatthakathā.",
  "atk-s0404a32:15_0": "Vitaṇḍavādī panāha – ‘‘teneva dhammarāgenāti vacanato akusalena suddhāvāse nibbattatī’’ti.",
  "atk-s0404a32:15_1": "So ‘‘suttaṁ āharāhī’’ti vattabbo. Addhā aññaṁ apassanto idameva āharissati. Tato",
  "atk-s0404a32:15_2": "vattabbo ‘‘kimpanidaṁ suttaṁ nītatthaṁ, udāhu neyyattha’’nti. Addhā ‘‘nītattha’’nti",
  "atk-s0404a32:15_3": "vakkhati. Tato vattabbo – evaṁ sante anāgāmiphalatthikena samathavipassanāsu chandarāgo",
  "atk-s0404a32:15_4": "kattabbo bhavissati, chandarāge uppādite anāgāmiphalaṁ paṭiladdhaṁ bhavissati, mā",
  "atk-s0404a32:15_5": "‘‘suttaṁ me laddha’’nti yaṁ vā taṁ vā dīpehi. Pañhaṁ kathentena hi ācariyassa santike",
  "atk-s0404a32:15_6": "uggahetvā attharasaṁ paṭivijjhitvā kathetuṁ vaṭṭati. Akusalena hi sagge, kusalena",
  "atk-s0404a32:15_7": "ca apāye paṭisandhi nāma natthi. Vuttañcetaṁ bhagavatā –",
  "atk-s0404a32:16_0": "‘‘Na, bhikkhave, lobhajena kammena, dosajena kammena, mohajena kammena devā paññāyanti,",
  "atk-s0404a32:16_1": "manussā paññāyanti, yā vā panaññāpi kāci sugatiyo. Atha kho, bhikkhave, lobhajena",
  "atk-s0404a32:16_2": "kammena, dosajena kammena, mohajena kammena nirayo paññāyati, tiracchānayoni paññāyati,",
  "atk-s0404a32:16_3": "pettivisayo paññāyati, yā vā panaññāpi kāci duggatiyo’’ti (a. ni. 6.39) –",
  "atk-s0404a32:17": "Evaṁ saññāpetabbo. Sace sañjānāti, sañjānātu. No ce sañjānāti, ‘‘gaccha pātova vihāraṁ pavisitvā yāguṁ pivā’’ti uyyojetabbo.",
  "atk-s0404a32:18_0": "Ayaṁ kho, gahapati, ekadhammo akkhātoti ekaṁ dhammaṁ pucchitena ‘‘ayampi ekadhammo",
  "atk-s0404a32:18_1": "akkhāto, ayampi ekadhammo akkhāto’’ti evaṁ pucchāvasena kathitattā ekādasapi dhammā",
  "atk-s0404a32:18_2": "ekadhammo nāma kato. Amatuppattiatthena vā sabbepi ekadhammoti vattuṁ vaṭṭati.",
  "atk-s0404a32:19_0": "Nidhimukhaṁgavesantoti nidhiṁ pariyesanto. Sakidevāti ekappayogeneva. Kathaṁ pana",
  "atk-s0404a32:19_1": "ekappayogeneva ekādasannaṁ nidhīnaṁ adhigamo hotīti? Idhekacco araññe jīvitavuttiṁ",
  "atk-s0404a32:19_2": "gavesamāno carati. Tamenaṁ aññataro atthacarako disvā ‘‘kiṁ, bho, carasī’’ti pucchati.",
  "atk-s0404a32:19_3": "So ‘‘jīvitavuttiṁ pariyesāmī’’ti āha. Itaro ‘‘tena hi samma āgaccha, etaṁ pāsāṇaṁ",
  "atk-s0404a32:19_4": "pavaṭṭehī’’ti āha. So taṁ pavaṭṭetvā uparūpariṭṭhitā vā kucchiyā kucchiṁ āhacca ṭhitā",
  "atk-s0404a32:19_5": "vā ekādasa kumbhiyo passati. Evaṁ ekappayogena ekādasannaṁ adhigamo hoti.",
  "atk-s0404a32:20_0": "Ācariyadhanaṁ pariyesissantīti aññatitthiyā hi yassa santike sippaṁ uggaṇhanti, tassa",
  "atk-s0404a32:20_1": "sippuggahaṇato pure vā pacchā vā antarantarā vā gehato nīharitvā dhanaṁ denti. Yesaṁ",
  "atk-s0404a32:20_2": "gehe natthi, te ñātisabhāgato pariyesanti. Yesaṁ tampi natthi, te sabhāgato pariyesanti.",
  "atk-s0404a32:20_3": "Tathā alabhamānā bhikkhampi caritvā dentiyeva. Taṁ sandhāyetaṁ vuttaṁ.",
  "atk-s0404a32:21_0": "Kiṁ panāhanti bāhirakā tāva aniyyānikepi sāsane sippamattadāyakassa dhanaṁ pariyesanti,",
  "atk-s0404a32:21_1": "ahaṁ pana evaṁvidhe niyyānikasāsane ekādasavidhaṁ amatuppattipaṭipadaṁ desentassa",
  "atk-s0404a32:21_2": "ācariyassa pūjaṁ kiṁ na karissāmi, karissāmiyevāti vadati. Paccekaṁ dussayugena acchādesīti",
  "atk-s0404a32:21_3": "ekamekassa bhikkhuno ekekaṁ dussayugaṁ adāsīti attho. Samudācāravacanaṁ panettha",
  "atk-s0404a32:21_4": "evarūpaṁ hoti, tasmā acchādesīti vuttaṁ. Pañcasataṁ vihāranti pañcasatagghanikaṁ",
  "atk-s0404a32:21_5": "paṇṇasālaṁ kāresīti attho.",
  "atk-s0404a32:22": "7. Gopālasuttavaṇṇanā",
  "atk-s0404a32:23_0": "17. Sattame tisso kathā ekanāḷikā caturassā nisinnavattikāti. Tattha pāḷiṁ vatvā",
  "atk-s0404a32:23_1": "ekekassa padassa atthakathanaṁ ekanāḷikā nāma . Apaṇḍitagopālakaṁ dassetvā, apaṇḍitabhikkhuṁ",
  "atk-s0404a32:23_2": "dassetvā, paṇḍitagopālakaṁ dassetvā, paṇḍitabhikkhuṁ dassetvāti catukkaṁ bandhitvā",
  "atk-s0404a32:23_3": "kathanaṁ caturassā nāma. Apaṇḍitagopālakaṁ dassetvā pariyosānagamanaṁ, apaṇḍitabhikkhuṁ",
  "atk-s0404a32:23_4": "dassetvā pariyosānagamanaṁ, paṇḍitagopālakaṁ dassetvā pariyosānagamanaṁ, paṇḍitabhikkhuṁ",
  "atk-s0404a32:23_5": "dassetvā pariyosānagamananti ayaṁ nisinnavattikā nāma. Ayaṁ idha sabbācariyānaṁ āciṇṇā.",
  "atk-s0404a32:24_0": "Ekādasahi, bhikkhave, aṅgehīti ekādasahi aguṇakoṭṭhāsehi. Gogaṇanti gomaṇḍalaṁ. Pariharitunti",
  "atk-s0404a32:24_1": "pariggahetvā vicarituṁ. Phātiṁ kātunti vaḍḍhiṁ āpādetuṁ. Idhāti imasmiṁ loke. Na",
  "atk-s0404a32:24_2": "rūpaññū hotīti gaṇanato vā vaṇṇato vā rūpaṁ na jānāti. Gaṇanato na jānāti nāma attano",
  "atk-s0404a32:24_3": "gunnaṁ sataṁ vā sahassaṁ vāti saṅkhyaṁ na jānāti, so gāvīsu haṭāsu vā palātāsu vā",
  "atk-s0404a32:24_4": "gogaṇaṁ gaṇetvā ‘‘ajja ettakā na dissantī’’ti dve tīṇi gāmantarāni vā aṭaviṁ vā vicaranto",
  "atk-s0404a32:24_5": "na pariyesati. Aññesaṁ gāvīsu attano gogaṇaṁ paviṭṭhāsupi gogaṇaṁ gaṇetvā ‘‘imā ettikā",
  "atk-s0404a32:24_6": "gāvo na amhāka’’nti yaṭṭhiyā pothetvā na nīharati. Tassa naṭṭhā gāviyo naṭṭhāva honti.",
  "atk-s0404a32:24_7": "Paragāviyo gahetvā carati. Gosāmikā disvā ‘‘ayaṁ ettakaṁ kālaṁ amhākaṁ dhenū duhī’’ti",
  "atk-s0404a32:24_8": "tajjetvā attano gāviyo gahetvā gacchanti. Tassa gogaṇopi parihāyati, pañca gorasaparibhogatopi",
  "atk-s0404a32:24_9": "paribāhiro hoti. Vaṇṇato na jānāti nāma ‘‘ettikā gāvī setā, ettikā rattā, ettikā",
  "atk-s0404a32:24_10": "kāḷā, ettikā odātā, ettikā kabarā, ettikā nīlā’’ti na jānāti. So gāvīsu haṭāsu vā",
  "atk-s0404a32:24_11": "palātāsu vā…pe… pañcagorasaparibhogatopi paribāhiro hoti.",
  "atk-s0404a32:25_0": "Na lakkhaṇakusaloti gāvīnaṁ sarīre kataṁ dhanusattisūlādibhedaṁ lakkhaṇaṁ na jānāti.",
  "atk-s0404a32:25_1": "So gāvīsu haṭāsu vā palātāsu vā ‘‘ajja asukalakkhaṇā asukalakkhaṇā ca gāvo na dissantī’’ti…pe…",
  "atk-s0404a32:25_2": "pañcagorasaparibhogatopi paribāhiro hoti.",
  "atk-s0404a32:26_0": "Na āsāṭikaṁ hāretāti gunnaṁ khāṇukaṇṭakādīhi pahaṭaṭṭhānesu vaṇo hoti. Tattha nīlamakkhikā",
  "atk-s0404a32:26_1": "aṇḍakāni ṭhapenti, tesaṁ āsāṭikāti nāmaṁ. Tāni daṇḍakena apanetvā bhesajjaṁ dātabbaṁ",
  "atk-s0404a32:26_2": "hoti, bālo gopālako tathā na karoti. Tena vuttaṁ – ‘‘na āsāṭikaṁ hāretā hotī’’ti.",
  "atk-s0404a32:26_3": "Tassa gunnaṁ vaṇā vaḍḍhanti, gambhīrā honti, pāṇakā kucchiṁ pavisanti, gāvo gelaññābhibhūtā",
  "atk-s0404a32:26_4": "neva yāvadatthaṁ tiṇaṁ khādituṁ na pānīyaṁ pātuṁ sakkonti. Tattha gunnaṁ khīraṁ chijjati,",
  "atk-s0404a32:26_5": "goṇānaṁ javo hāyati, ubhayesampi jīvitantarāyo hoti. Evamassa gogaṇopi parihāyati…pe…",
  "atk-s0404a32:26_6": "pañcagorasatopi paribāhiro hoti.",
  "atk-s0404a32:27_0": "Na vaṇaṁ paṭicchādetā hotīti gunnaṁ vuttanayeneva sañjāto vaṇo bhesajjaṁ datvā vākena",
  "atk-s0404a32:27_1": "vā cīrakena vā bandhitvā paṭicchādetabbo hoti. Bālagopālako taṁ na karoti. Athassa",
  "atk-s0404a32:27_2": "gunnaṁ vaṇehi yūsā paggharanti, tā aññamaññaṁ nighaṁsanti. Tena aññesampi vaṇā jāyanti.",
  "atk-s0404a32:27_3": "Evaṁ gāvo gelaññābhibhūtā neva yāvadatthaṁ tiṇāni khādituṁ…pe… paribāhiro hoti.",
  "atk-s0404a32:28_0": "Na dhūmaṁ kattā hotīti antovasse ḍaṁsamakasādīnaṁ ussannakāle gogaṇe vajaṁ paviṭṭhe",
  "atk-s0404a32:28_1": "tattha tattha dhūmo kātabbo hoti. Apaṇḍitagopālako taṁ na karoti, gogaṇo sabbarattiṁ",
  "atk-s0404a32:28_2": "ḍaṁsādīhi upadduto niddaṁ alabhitvā punadivase araññe tattha tattha rukkhamūlādīsu",
  "atk-s0404a32:28_3": "nipajjitvā niddāyati. Neva yāvadatthaṁ tiṇāni khādituṁ…pe… paribāhiro hoti.",
  "atk-s0404a32:29_0": "Na titthaṁ jānātīti titthampi samanti vā visamanti vā sagāhanti vā niggāhanti vā",
  "atk-s0404a32:29_1": "na jānāti. So atitthena gāviyo otāreti. Tāsaṁ visamatitthe pāsāṇādīni akkamantīnaṁ",
  "atk-s0404a32:29_2": "pādā bhijjanti. Sagāhaṁ gambhīraṁ titthaṁ otiṇṇe kumbhīlādayo gāvo gaṇhanti, ‘‘ajja",
  "atk-s0404a32:29_3": "ettikā gāvo naṭṭhā, ajja ettikā’’ti vattabbataṁ āpajjanti. Evamassa go gaṇopi parihāyati…pe…",
  "atk-s0404a32:29_4": "pañcagorasatopi paribāhiro hoti.",
  "atk-s0404a32:30_0": "Na pītaṁ jānātīti pītampi apītampi na jānāti. Gopālakena hi ‘‘imāya gāviyā pītaṁ,",
  "atk-s0404a32:30_1": "imāya na pītaṁ, imāya pānīyatitthe okāso laddho, imāya na laddho’’ti evaṁ pītāpītaṁ",
  "atk-s0404a32:30_2": "jānitabbaṁ hoti. Ayaṁ pana divasabhāge araññe gogaṇaṁ rakkhitvā ‘‘pānīyaṁ pāyessāmī’’ti",
  "atk-s0404a32:30_3": "nadiṁ vā taḷākaṁ vā ogāhetvā gacchati. Tattha mahāusabhā ca anusabhā ca balavagāviyo",
  "atk-s0404a32:30_4": "ca dubbalāni ceva mahallakāni ca gorūpāni siṅgehi vā phāsukāhi vā paharitvā attano",
  "atk-s0404a32:30_5": "okāsaṁ katvā ūruppamāṇaṁ udakaṁ pavisitvā yathākāmaṁ pivanti. Avasesā okāsaṁ alabhamānā",
  "atk-s0404a32:30_6": "tīre ṭhatvā kalalamissakaṁ udakaṁ pivanti vā apītā eva vā honti. Atha so gopālako",
  "atk-s0404a32:30_7": "piṭṭhiyaṁ paharitvā puna araññaṁ paveseti. Tattha apītā gāviyo pipāsāya sussamānā",
  "atk-s0404a32:30_8": "yāvadatthaṁ tiṇāni khādituṁ na sakkonti. Tattha gunnaṁ khīraṁ chijjati. Goṇānaṁ javo",
  "atk-s0404a32:30_9": "hāyati…pe… paribāhiro hoti.",
  "atk-s0404a32:31_0": "Na vīthiṁ jānātīti ‘‘ayaṁ maggo samo khemo, ayaṁ visamo sāsaṅko sappaṭibhayo’’ti",
  "atk-s0404a32:31_1": "na jānāti. So samaṁ khemaṁ maggaṁ vajjetvā gogaṇaṁ itaramaggaṁ paṭipādeti. Tattha",
  "atk-s0404a32:31_2": "gāvo sīhabyagghādīnaṁ gandhena coraparissayena ca abhibhūtā bhantamigasappaṭibhāgā",
  "atk-s0404a32:31_3": "gīvaṁ ukkhipitvā tiṭṭhanti , neva yāvadatthaṁ tiṇāni khādanti, na pānīyaṁ pivanti.",
  "atk-s0404a32:31_4": "Tattha gunnaṁ khīraṁ chijjati…pe… paribāhiro hoti.",
  "atk-s0404a32:32_0": "Nagocarakusalo hotīti gopālakena hi gocarakusalena bhavitabbaṁ, pañcāhikacāro vā",
  "atk-s0404a32:32_1": "sattāhikacāro vā jānitabbo. Ekadisāya gogaṇaṁ cāretvā punadivase tattha na cāretabbo.",
  "atk-s0404a32:32_2": "Mahatā hi gogaṇena ciṇṇaṭṭhānaṁ bheritalaṁ viya suddhaṁ hoti nittiṇaṁ, udakampi ālulīyati.",
  "atk-s0404a32:32_3": "Tasmā pañcame vā sattame vā divase puna tattha cāretuṁ vaṭṭati. Ettakena hi tiṇampi",
  "atk-s0404a32:32_4": "paṭiviruhati, udakampi pasīdati, ayaṁ pana imaṁ pañcāhikacāraṁ vā sattāhikacāraṁ",
  "atk-s0404a32:32_5": "vā na jānāti, divase divase rakkhitaṭṭhāneyeva rakkhati. Athassa gogaṇo haritatiṇaṁ",
  "atk-s0404a32:32_6": "na labhati, sukkhatiṇaṁ khādanto kalalamissakaṁ udakaṁ pivati. Tattha gunnaṁ khīraṁ",
  "atk-s0404a32:32_7": "chijjati…pe… paribāhiro hoti.",
  "atk-s0404a32:33_0": "Anavasesadohī ca hotīti paṇḍitagopālakena hi yāva vacchakassa maṁsalohitaṁ saṇṭhāti,",
  "atk-s0404a32:33_1": "tāva ekaṁ dve thane ṭhapetvā sāvasesadohinā bhavitabbaṁ. Ayaṁ vacchakassa kiñci anavasesetvā",
  "atk-s0404a32:33_2": "duhati. Khīrapako vaccho khīrapipāsāya sussati, saṇṭhātuṁ asakkonto kampamāno mātu",
  "atk-s0404a32:33_3": "purato patitvā kālaṁ karonti. Mātā puttakaṁ disvā, ‘‘mayhaṁ puttako attano mātukhīraṁ",
  "atk-s0404a32:33_4": "pātuṁ na labhatī’’ti puttasokena neva yāvadatthaṁ tiṇāni khādituṁ na pānīyaṁ pātuṁ",
  "atk-s0404a32:33_5": "sakkoti, thanesu khīraṁ chijjati. Evamassa gogaṇopi parihāyati…pe… pañcagorasatopi paribāhiro hoti.",
  "atk-s0404a32:34_0": "Gunnaṁ pitiṭṭhānaṁ karontīti gopitaro. Gāvo pariṇāyanti yathāruciṁ gahetvā gacchantīti",
  "atk-s0404a32:34_1": "gopariṇāyakā. Te naatirekapūjāyāti paṇḍito hi gopālako evarūpe usabhe atirekapūjāya",
  "atk-s0404a32:34_2": "pūjeti, paṇītaṁ gobhattaṁ deti, gandhapañcaṅgulikehi maṇḍeti, mālaṁ piḷandheti, siṅgesu",
  "atk-s0404a32:34_3": "suvaṇṇarajatakosake ca dhāreti, rattiṁ dīpaṁ jāletvā celavitānassa heṭṭhā sayāpeti.",
  "atk-s0404a32:34_4": "Ayaṁ pana tato ekasakkārampi na karoti. Usabhā atirekapūjaṁ alabhamānā gogaṇaṁ na",
  "atk-s0404a32:34_5": "rakkhanti, parissayaṁ na vārenti. Evamassa gogaṇopi parihāyati…pe… pañcagorasatopi paribāhiro hoti.",
  "atk-s0404a32:35_0": "Idhāti imasmiṁ sāsane. Na rūpaññū hotīti ‘‘cattāri mahābhūtāni catunnañca mahābhūtānaṁ",
  "atk-s0404a32:35_1": "upādāyarūpa’’nti evaṁ vuttaṁ rūpaṁ dvīhākārehi na jānāti gaṇanato vā samuṭṭhānato",
  "atk-s0404a32:35_2": "vā. Gaṇanato na jānāti nāma – ‘‘cakkhāyatanaṁ sotāyatanaṁ ghānāyatanaṁ jivhākāyarūpasaddagandharasaphoṭṭhabbāyatanaṁ,",
  "atk-s0404a32:35_3": "itthindriyaṁ purisindriyaṁ jīvitindriyaṁ kāyaviññatti vacīviññatti ākāsadhātu āpodhātu",
  "atk-s0404a32:35_4": "rūpassa lahutā, mudutā, kammaññatā, upacayo, santati, jaratā, rūpassa aniccatā, kabaḷīkāro",
  "atk-s0404a32:35_5": "āhāro’’ti (dha. sa. 657-665) evaṁ pāḷiyā āgatā pañcavīsati rūpakoṭṭhāsāti na jānāti.",
  "atk-s0404a32:35_6": "Seyyathāpi so gopālako gaṇanato gunnaṁ rūpaṁ na jānāti, tathūpamo ayaṁ bhikkhu. So",
  "atk-s0404a32:35_7": "gaṇanato rūpaṁ ajānanto rūpaṁ pariggahetvā arūpaṁ vavatthapetvā rūpārūpaṁ pariggahetvā",
  "atk-s0404a32:35_8": "paccayaṁ sallakkhetvā lakkhaṇaṁ āropetvā kammaṭṭhānaṁ matthakaṁ pāpetuṁ na sakkoti.",
  "atk-s0404a32:35_9": "So yathā tassa gopālakassa gogaṇo na vaḍḍhati, evaṁ imasmiṁ sāsane sīlasamādhivipassanāmaggaphalanibbānehi",
  "atk-s0404a32:35_10": "na vaḍḍhati. Yathā ca so gopālako pañcahi gorasehi paribāhiro hoti , evamevāyaṁ asekhena",
  "atk-s0404a32:35_11": "sīlakkhandhena asekhena samādhipaññāvimutti vimuttiñāṇadassanakkhandhenāti pañcahi",
  "atk-s0404a32:35_12": "dhammakkhandhehi paribāhiro hoti.",
  "atk-s0404a32:36_0": "Samuṭṭhānatona jānāti nāma – ‘‘ettakaṁ rūpaṁ ekasamuṭṭhānaṁ, ettakaṁ dvisamuṭṭhānaṁ,",
  "atk-s0404a32:36_1": "ettakaṁ tisamuṭṭhānaṁ, ettakaṁ catusamuṭṭhānaṁ, ettakaṁ nakutoci samuṭṭhātī’’ti na",
  "atk-s0404a32:36_2": "jānāti. Seyyathāpi so gopālako vaṇṇato gunnaṁ rūpaṁ na jānāti, tathūpamo ayaṁ bhikkhu.",
  "atk-s0404a32:36_3": "So samuṭṭhānato rūpaṁ ajānanto rūpaṁ pariggahetvā…pe… paribāhiro hoti.",
  "atk-s0404a32:37_0": "Na lakkhaṇakusalo hotīti ‘‘kammalakkhaṇo bālo, kammalakkhaṇo paṇḍito’’ti evaṁ vuttaṁ",
  "atk-s0404a32:37_1": "kusalākusalakammaṁ paṇḍitabālalakkhaṇanti na jānāti. So evaṁ ajānanto bāle vajjetvā",
  "atk-s0404a32:37_2": "paṇḍite na sevati. Bāle vajjetvā paṇḍite asevanto kappiyākappiyaṁ kusalākusalaṁ sāvajjānavajjaṁ",
  "atk-s0404a32:37_3": "garukalahukaṁ satekicchātekicchaṁ kāraṇākāraṇaṁ na jānāti. Taṁ ajānanto kammaṭṭhānaṁ",
  "atk-s0404a32:37_4": "gahetvā vaḍḍhetuṁ na sakkoti. So yathā tassa gopālakassa gogaṇo na vaḍḍhati, evaṁ",
  "atk-s0404a32:37_5": "imasmiṁ sāsane yathāvuttehi sīlādīhi na vaḍḍhati. So gopālako viya ca pañcahi gorasehi,",
  "atk-s0404a32:37_6": "pañcahi dhammakkhandhehi paribāhiro hoti.",
  "atk-s0404a32:38_0": "Na āsāṭikaṁ hāretā hotīti ‘‘uppannaṁ kāmavitakka’’nti evaṁ vutte kāmavitakkādayo",
  "atk-s0404a32:38_1": "na vinodeti. So imaṁ akusalavitakkaṁ āsāṭikaṁ ahāretvā vitakkavasiko hutvā vicaranto",
  "atk-s0404a32:38_2": "kammaṭṭhānaṁ gahetvā vaḍḍhetuṁ na sakkoti. So yathā tassa gopālakassa…pe… paribāhiro hoti.",
  "atk-s0404a32:39_0": "Na vaṇaṁ paṭicchādetā hotīti ‘‘cakkhunā rūpaṁ disvā nimittaggāhī hotī’’tiādinā nayena",
  "atk-s0404a32:39_1": "sabbārammaṇesu nimittaṁ gaṇhanto yathā so gopālako vaṇaṁ na paṭicchādeti, evaṁ saṁvaraṁ",
  "atk-s0404a32:39_2": "na sampādeti. So vivaṭadvāro vicaranto kammaṭṭhānaṁ gahetvā vaḍḍhetuṁ na sakkoti…pe… paribāhiro hoti.",
  "atk-s0404a32:40_0": "Na dhūmaṁ kattā hotīti so gopālako dhūmaṁ viya dhammadesanādhūmaṁ na karoti, dhammakathaṁ",
  "atk-s0404a32:40_1": "vā sarabhaññaṁ vā upanisinnakakathaṁ vā anumodanaṁ vā na karoti, tato naṁ manussā",
  "atk-s0404a32:40_2": "‘‘bahussuto guṇavā’’ti na jānanti. Te guṇāguṇaṁ ajānanto catūhi paccayehi saṅgahaṁ",
  "atk-s0404a32:40_3": "na karonti. So paccayehi kilamamāno buddhavacanaṁ sajjhāyaṁ kātuṁ vattapaṭivattaṁ",
  "atk-s0404a32:40_4": "pūretuṁ kammaṭṭhānaṁ gahetvā vaḍḍhetuṁ na sakkoti…pe… paribāhiro hoti.",
  "atk-s0404a32:41_0": "Natitthaṁ jānātīti titthabhūte bahussutabhikkhū na upasaṅkamati. Anupasaṅkamanto",
  "atk-s0404a32:41_1": "‘‘idaṁ, bhante, byañjanaṁ kathaṁ ropetabbaṁ? Imassa bhāsitassa ko attho? Imasmiṁ",
  "atk-s0404a32:41_2": "ṭhāne pāḷi kiṁ vadati? Imasmiṁ ṭhāne attho kiṁ dīpetī’’ti evaṁ na paripucchati na",
  "atk-s0404a32:41_3": "paripañhati, na jānāpetīti attho. Tassa te evaṁ aparipucchitā avivaṭañceva na vivaranti,",
  "atk-s0404a32:41_4": "bhājetvā na dassenti, anuttānīkatañca na uttāniṁ karonti, apākaṭaṁ na pākaṭaṁ karonti.",
  "atk-s0404a32:41_5": "Anekavihitesu ca kaṅkhāṭhāniyesu dhammesūti anekavidhāsu kaṅkhāsu ekakaṅkhampi na",
  "atk-s0404a32:41_6": "paṭivinodenti. Kaṅkhāyeva hi kaṅkhāṭhāniyā dhammā nāma. Tattha ekaṁ kaṅkhampi na",
  "atk-s0404a32:41_7": "nīharantīti attho. So evaṁ bahussutatitthaṁ anupasaṅkamitvā sakaṅkho kammaṭṭhānaṁ",
  "atk-s0404a32:41_8": "gahetvā vaḍḍhetuṁ na sakkoti. Yathā vā so gopālako titthaṁ na jānāti, evaṁ ayampi",
  "atk-s0404a32:41_9": "bhikkhu dhammatitthaṁ na jānāti. Ajānanto avisaye pañhaṁ pucchati, ābhidhammikaṁ",
  "atk-s0404a32:41_10": "upasaṅkamitvā kappiyākappiyaṁ pucchati, vinayadharaṁ upasaṅkamitvā rūpārūpaparicchedaṁ",
  "atk-s0404a32:41_11": "pucchati. Te avisaye puṭṭhā kathetuṁ na sakkonti. So attanā sakaṅkho kammaṭṭhānaṁ",
  "atk-s0404a32:41_12": "gahetvā vaḍḍhetuṁ na sakkoti…pe… paribāhiro hoti.",
  "atk-s0404a32:42_0": "Napītaṁ jānātīti yathā so gopālako pītāpītaṁ na jānāti, evaṁ dhammūpasañhitaṁ pāmojjaṁ",
  "atk-s0404a32:42_1": "na jānāti na labhati. Savanamayaṁ puññakiriyavatthuṁ nissāya ānisaṁsaṁ na vindati,",
  "atk-s0404a32:42_2": "dhammassavanaggaṁ gantvā sakkaccaṁ na suṇāti, nisinno niddāyati, kathaṁ katheti,",
  "atk-s0404a32:42_3": "aññavihitako hoti. So sakkaccaṁ dhammaṁ assuṇanto kammaṭṭhānaṁ gahetvā vaḍḍhetuṁ",
  "atk-s0404a32:42_4": "na sakkoti…pe… paribāhiro hoti.",
  "atk-s0404a32:43_0": "Na vīthiṁ jānātīti so gopālako maggāmaggaṁ viya ‘‘ayaṁ lokiyo, ayaṁ lokuttaro’’ti",
  "atk-s0404a32:43_1": "ariyaṁ aṭṭhaṅgikaṁ maggaṁ yathābhūtaṁ nappajānāti. Ajānanto lokiyamagge abhinivisitvā",
  "atk-s0404a32:43_2": "lokuttaraṁ nibbattetuṁ na sakkoti…pe… paribāhiro hoti.",
  "atk-s0404a32:44_0": "Na gocarakusalo hotīti so gopālako pañcāhikasattāhikacāre viya cattāro satipaṭṭhāne",
  "atk-s0404a32:44_1": "‘‘ime lokiyā, ime lokuttarā’’ti yathābhūtaṁ nappajānāti. Ajānanto sukhumaṭṭhānesu",
  "atk-s0404a32:44_2": "attano ñāṇaṁ carāpetvā lokiyasatipaṭṭhāne abhinivisitvā lokuttaraṁ nibbattetuṁ na",
  "atk-s0404a32:44_3": "sakkoti…pe… paribāhiro hoti.",
  "atk-s0404a32:45_0": "Anavasesadohīhotīti paṭiggahaṇe mattaṁ ajānanto anavasesaṁ duhati. Niddesavāre panassa",
  "atk-s0404a32:45_1": "abhihaṭṭhuṁ pavārentīti abhiharitvā pavārenti. Ettha dve abhihārā vācābhihāro ca,",
  "atk-s0404a32:45_2": "paccayābhihāro ca. Vācābhihāro nāma manussā bhikkhussa santikaṁ gantvā ‘‘vadeyyātha,",
  "atk-s0404a32:45_3": "bhante, yenattho’’ti pavārenti. Paccayābhihāro nāma vatthādīni vā sappinavanītaphāṇitādīni",
  "atk-s0404a32:45_4": "vā gahetvā bhikkhussa santikaṁ gantvā ‘‘gaṇhatha, bhante, yāvatakena attho’’ti vadanti.",
  "atk-s0404a32:45_5": "Tatra bhikkhu mattaṁ na jānātīti bhikkhu tesu paccayesu pamāṇaṁ na jānāti. ‘‘Dāyakassa",
  "atk-s0404a32:45_6": "vaso veditabbo, deyyadhammassa vaso veditabbo, attano thāmo veditabbo’’ti iminā nayena",
  "atk-s0404a32:45_7": "pamāṇayuttakaṁ aggahetvā yaṁ āharanti, taṁ sabbaṁ gaṇhātīti attho. Manussā vippaṭisārino",
  "atk-s0404a32:45_8": "na puna abhiharitvā pavārenti. So paccayehi kilamanto kammaṭṭhānaṁ gahetvā vaḍḍhetuṁ",
  "atk-s0404a32:45_9": "na sakkoti…pe… paribāhiro hoti.",
  "atk-s0404a32:46_0": "Te na atirekapūjāya pūjetā hotīti so gopālako mahāusabhe viya there bhikkhū imāya",
  "atk-s0404a32:46_1": "āvi ceva raho ca mettākāyakammādikāya atirekapūjāya na pūjeti. Tato therā ‘‘ime amhesu",
  "atk-s0404a32:46_2": "garucittīkāraṁ na karontī’’ti navake bhikkhū dvīhi saṅgahehi na saṅgaṇhanti, neva",
  "atk-s0404a32:46_3": "dhammasaṅgahena saṅgaṇhanti, na āmisasaṅgahena, cīvarena vā pattena vā pattapariyāpannena",
  "atk-s0404a32:46_4": "vā vasanaṭṭhānena vā kilamantepi nappaṭijagganti, pāḷiṁ vā aṭṭhakathaṁ vā dhammakathābandhaṁ",
  "atk-s0404a32:46_5": "vā guḷhaganthaṁ vā na sikkhāpenti. Navakā therānaṁ santikā sabbaso ime dve saṅgahe",
  "atk-s0404a32:46_6": "alabhamānā imasmiṁ sāsane patiṭṭhātuṁ na sakkonti. Yathā tassa gopālakassa gogaṇo",
  "atk-s0404a32:46_7": "na vaḍḍhati, evaṁ sīlādīhi na vaḍḍhanti. Yathā ca so gopālako pañcahi gorasehi, evaṁ",
  "atk-s0404a32:46_8": "pañcahi dhammakkhandhehi paribāhirā honti. Sukkapakkho kaṇhapakkhe vuttavipallāsavasena yojetvā veditabbo.",
  "atk-s0404a32:47": "Anussativaggo dutiyo.",
  "atk-s0404a32:48": "Manorathapūraṇiyā aṅguttaranikāya-aṭṭhakathāya",
  "atk-s0404a32:49": "Ekādasakanipātassa saṁvaṇṇanā niṭṭhitā.",
  "atk-s0404a32:50": "Nigamanakathā",
  "atk-s0404a32:51": "Ettāvatā ca –",
  "atk-s0404a32:52": "Āyācito sumatinā therena bhadantajotipālena;",
  "atk-s0404a32:53": "Kañcipurādīsu mayā pubbe saddhiṁ vasantena.",
  "atk-s0404a32:54": "Varatambapaṇṇidīpe mahāvihāramhi vasanakālepi;",
  "atk-s0404a32:55": "Pākaṁ gate viya dume valañjamānamhi saddhamme.",
  "atk-s0404a32:56": "Pāraṁ piṭakattayasāgarassa gantvā ṭhitena sumatinā;",
  "atk-s0404a32:57": "Parisuddhājīvenābhiyācito jīvakenāpi.",
  "atk-s0404a32:58": "Dhammakathāya nipuṇaparamanikāyassaṭṭhakathaṁ āraddho;",
  "atk-s0404a32:59": "Yamahaṁ cirakālaṭṭhitimicchanto sāsanavarassa.",
  "atk-s0404a32:60": "Sā hi mahāaṭṭhakathāya sāramādāya niṭṭhitā esā;",
  "atk-s0404a32:61": "Catunavutiparimāṇāya pāḷiyā bhāṇavārehi.",
  "atk-s0404a32:62": "Sabbāgamasaṁvaṇṇanamanoratho pūrito ca me yasmā;",
  "atk-s0404a32:63": "Etāya manorathapūraṇīti nāmaṁ tato assā.",
  "atk-s0404a32:64": "Ekūnasaṭṭhimatto visuddhimaggopi bhāṇavārehi;",
  "atk-s0404a32:65": "Atthappakāsanatthāya āgamānaṁ kato yasmā.",
  "atk-s0404a32:66": "Tasmā tena sahāyaṁ gāthāgaṇanānayena aṭṭhakathā;",
  "atk-s0404a32:67": "Tīhādhikadiyaḍḍhasataṁ viññeyyā bhāṇavārānaṁ.",
  "atk-s0404a32:68": "Tīhādhikadiyaḍḍhasatappamāṇamiti bhāṇavārato esā;",
  "atk-s0404a32:69": "Samayaṁ pakāsayantī mahāvihārādhivāsīnaṁ.",
  "atk-s0404a32:70": "Mūlaṭṭhakathāsāraṁ ādāya mayā imaṁ karontena;",
  "atk-s0404a32:71": "Yaṁ puññamupacitaṁ tena hotu loko sadā sukhitoti.",
  "atk-s0404a32:72_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena",
  "atk-s0404a32:72_1": "sakasamayasamayantaragahanajjhogāhanasamatthena paññāveyyattiyasamannāgatena tipiṭakapariyattippabhede",
  "atk-s0404a32:72_2": "sāṭṭhakathe satthu sāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0404a32:72_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite",
  "atk-s0404a32:72_4": "uttarimanussadhamme suppatiṭṭhitabuddhīnaṁ therānaṁ theravaṁsappadīpānaṁ mahāvihāravāsīnaṁ",
  "atk-s0404a32:72_5": "vaṁsālaṅkārabhūtena suvipulavisuddhabuddhinā buddhaghosoti garūhi gahitanāmadheyyena",
  "atk-s0404a32:72_6": "therena katā ayaṁ manorathapūraṇī nāma aṅguttaranikāyaṭṭhakathā –",
  "atk-s0404a32:73": "Tāva tiṭṭhatu lokasmiṁ, lokanittharaṇesinaṁ;",
  "atk-s0404a32:74": "Dassentī kulaputtānaṁ, nayaṁ cittavisuddhiyā.",
  "atk-s0404a32:75": "Yāva buddhoti nāmampi, suddhacittassa tādino;",
  "atk-s0404a32:76": "Lokamhi lokajeṭṭhassa, pavattati mahesinoti.",
  "atk-s0404a32:77": "Manorathapūraṇī nāma",
  "atk-s0404a32:78": "Aṅguttaranikāya-aṭṭhakathā sabbākārena niṭṭhitā."
}