{
  "atk-s0519a1:0": "1. Saṅgahavāravaṇṇanā",
  "atk-s0519a1:1_0": "Evaṁ anekabhedavibhatte nettippakaraṇe yadidaṁ vuttaṁ ‘‘saṅgahavibhāgavāravasena",
  "atk-s0519a1:1_1": "duvidha’’nti, tattha saṅgahavāro ādi. Tassāpi ‘‘yaṁ loko pūjayate’’ti ayaṁ gāthā",
  "atk-s0519a1:1_2": "ādi. Tattha yanti aniyamato upayoganiddeso, tassa ‘‘tassā’’ti iminā niyamanaṁ veditabbaṁ.",
  "atk-s0519a1:1_3": "Lokoti kattuniddeso. Pūjayateti kiriyāniddeso. Salokapāloti kattuvisesanaṁ. Sadāti",
  "atk-s0519a1:1_4": "kālaniddeso. Namassati cāti upacayena kiriyāniddeso . Tassāti sāminiddeso. Etanti",
  "atk-s0519a1:1_5": "paccattaniddeso. Sāsanavaranti paccattaniddesena niddiṭṭhadhammanidassanaṁ. Vidūhīti",
  "atk-s0519a1:1_6": "karaṇavacanena kattuniddeso. Ñeyyanti kammavācakakiriyāniddeso. Naravarassāti ‘‘tassā’’ti",
  "atk-s0519a1:1_7": "niyametvā dassitassa sarūpato dassanaṁ.",
  "atk-s0519a1:2_0": "Tattha lokiyanti ettha puññāpuññāni tabbipāko cāti loko, pajā, sattanikāyoti attho.",
  "atk-s0519a1:2_1": "Loka-saddo hi jātisaddatāya sāmaññavasena niravasesato satte saṅgaṇhāti. Kiñcāpi",
  "atk-s0519a1:2_2": "hi lokasaddo saṅkhārabhājanesupi diṭṭhappayogo, pūjanakiriyāyogyabhūtatāvasena pana",
  "atk-s0519a1:2_3": "sattalokavacano eva idha gahitoti daṭṭhabbaṁ. Pūjayateti mānayati, apacāyatīti attho.",
  "atk-s0519a1:3_0": "Lokaṁ pālentīti lokapālā, cattāro mahārājāno. Lokiyā pana indayamavaruṇakuverā lokapālāti",
  "atk-s0519a1:3_1": "vadanti. Saha lokapālehīti salokapālo, ‘‘loko’’ti iminā tulyādhikaraṇaṁ. Atha vā",
  "atk-s0519a1:3_2": "issariyādhipaccena taṁtaṁsattalokassa pālanato rakkhaṇato khattiyacatumahārājasakkasuyāmasantusitasunimmitaparanimmitavasavattimahābrahmādayo",
  "atk-s0519a1:3_3": "lokapālā. Tehi saha taṁtaṁsattanikāyo salokapālo lokoti vutto. Atha vā ‘‘dveme, bhikkhave,",
  "atk-s0519a1:3_4": "sukkā dhammā lokaṁ pālentī’’ti (a. ni. 2.9; itivu. 42) vacanato hirottappadhammā",
  "atk-s0519a1:3_5": "lokapālā. Tehi samannāgato loko salokapālo. Hirottappasampannā hi pāpagarahino sappurisā",
  "atk-s0519a1:3_6": "dhammacchandavantatāya bhagavati pūjānamakkāraparā hontīti.",
  "atk-s0519a1:4_0": "Sadāti sabbakālaṁ rattiñceva divā ca, sadāti vā bhagavato dharamānakāle tato parañca.",
  "atk-s0519a1:4_1": "Atha vā sadāti abhinīhārato paṭṭhāya yāva sāsanantaradhānā, tato parampi vā. Mahābhinīhārato",
  "atk-s0519a1:4_2": "paṭṭhāya hi mahābodhisattā bodhiyā niyatatāya buddhaṅkurabhūtā sadevakassa lokassa",
  "atk-s0519a1:4_3": "pūjanīyā ceva vandanīyā ca honti. Yathāha bhagavā sumedhabhūto –",
  "atk-s0519a1:5": "‘‘Dīpaṅkaro lokavidū, āhutīnaṁ paṭiggaho;",
  "atk-s0519a1:6": "Mama kammaṁ pakittetvā, dakkhiṇaṁ pādamuddhari.",
  "atk-s0519a1:7": "‘‘Ye tatthāsuṁ jinaputtā, padakkhiṇamakaṁsu maṁ;",
  "atk-s0519a1:8": "Devā manussā asurā ca, abhivādetvāna pakkamu’’nti. (bu. vaṁ. 2.75-76);",
  "atk-s0519a1:9_0": "Namassati cāti keci kesañci pūjāsakkārādīni karontāpi tesaṁ apākaṭaguṇatāya namakkāraṁ",
  "atk-s0519a1:9_1": "na karonti, na evaṁ bhagavato, yathābhūtaabbhuggatakittisaddatāya pana bhagavantaṁ",
  "atk-s0519a1:9_2": "sadevako loko pūjayati ceva namassati cāti attho. ‘‘Sadā naramanusso’’ti keci paṭhanti,",
  "atk-s0519a1:9_3": "taṁ na sundaraṁ. Tassāti yaṁ sadevako loko pūjayati ceva namassati ca, tassa. Etanti",
  "atk-s0519a1:9_4": "idāni vattabbaṁ buddhiyaṁ viparivattamānaṁ sāmaññena dasseti. Sāsanavaranti taṁ sarūpato",
  "atk-s0519a1:9_5": "dasseti. Tattha diṭṭhadhammikasamparāyikaparamatthehi yathārahaṁ satte sāsati vineti",
  "atk-s0519a1:9_6": "etenāti sāsanaṁ, tadeva ekantaniyyānaṭṭhena anaññasādhāraṇaguṇatāya ca uttamaṭṭhena",
  "atk-s0519a1:9_7": "taṁtaṁabhipatthitasamiddhihetutāya paṇḍitehi varitabbato vā varaṁ, sāsanameva varanti",
  "atk-s0519a1:9_8": "sāsanavaraṁ. Vidūhīti yathāsabhāvato kammakammaphalāni kusalādibhede ca dhamme vidantīti",
  "atk-s0519a1:9_9": "vidū, paṇḍitamanussā, tehi. Ñātabbaṁ, ñāṇamarahatīti vā ñeyyaṁ. Naravarassāti purisavarassa,",
  "atk-s0519a1:9_10": "aggapuggalassāti attho.",
  "atk-s0519a1:10_0": "Idaṁ vuttaṁ hoti – yo anaññasādhāraṇamahākaruṇāsabbaññutaññāṇādiguṇavisesayogena",
  "atk-s0519a1:10_1": "sadevakena lokena pūjanīyo namassanīyo ca bhagavā arahaṁ sammāsambuddho, tassa loke",
  "atk-s0519a1:10_2": "uttamapuggalassa etaṁ idāni amhehi vibhajitabbahāranayapaṭṭhānavicāraṇavisayabhūtaṁ",
  "atk-s0519a1:10_3": "sāsanaṁ ādikalyāṇatādiguṇasampattiyā varaṁ aggaṁ uttamaṁ nipuṇañāṇagocaratāya paṇḍitavedanīyamevāti.",
  "atk-s0519a1:10_4": "Bhagavato hi vacanaṁ ekagāthāmattampi saccapaṭiccasamuppādakhandhāyatanadhātindriyasatipaṭṭhānādisabhāvadhammaniddhāraṇakkhamatāya",
  "atk-s0519a1:10_5": "soḷasahārapañcanayasoḷasaaṭṭhavīsatividhapaṭṭhānavicārayogyabhāvena ca paramagambhīraṁ",
  "atk-s0519a1:10_6": "atthato agādhapāraṁ saṇhasukhumañāṇavisayamevāti. Tenevāha – ‘‘paññavantassāyaṁ dhammo,",
  "atk-s0519a1:10_7": "nāyaṁ dhammo duppaññassā’’ti (dī. ni. 3.358; a. ni. 8.30). Atha vā bhagavato sāsanaṁ",
  "atk-s0519a1:10_8": "pariññākkamena lakkhaṇāvabodhappaṭipattiyā suññatamukhādīhi ogāhitabbattā aviññūnaṁ",
  "atk-s0519a1:10_9": "supinantenapi na visayo hotīti āha – ‘‘vidūhi ñeyya’’nti. Tathā ca vuttaṁ – ‘‘etu",
  "atk-s0519a1:10_10": "viññū puriso’’tiādi.",
  "atk-s0519a1:11_0": "Apare pana ‘‘taṁ tassa sāsanavara’’nti paṭhanti, tesaṁ matena yaṁ-saddo sāsana-saddena",
  "atk-s0519a1:11_1": "samānādhikaraṇoti daṭṭhabbo. Idaṁ vuttaṁ hoti yaṁ sāsanavaraṁ salokapālo loko pūjayati",
  "atk-s0519a1:11_2": "namassati ca, taṁ sāsanavaraṁ vidūhi ñātabbanti. Imasmiñca naye lokapāla-saddena",
  "atk-s0519a1:11_3": "bhagavāpi vuccati. Bhagavā hi lokaggatāyakattā nippariyāyena lokapālo, tasmā ‘‘tassā’’ti",
  "atk-s0519a1:11_4": "lokapālassa satthunoti attho. Salokapāloti cettha lokapāla-saddo guṇībhūtopi satthuvisayattā",
  "atk-s0519a1:11_5": "sāsana-saddāpekkhatāya sāmibhāvena sambandhīvisesabhūto padhānabhūto viya paṭiniddesaṁ arahatīti.",
  "atk-s0519a1:12_0": "Kathaṁ pana sayaṁ dhammassāmī bhagavā dhammaṁ pūjayatīti? Nāyaṁ virodho. Dhammagaruno",
  "atk-s0519a1:12_1": "hi buddhā bhagavanto, te sabbakālaṁ dhammaṁ apacāyamānāva viharantīti. Vuttañhetaṁ",
  "atk-s0519a1:12_2": "– ‘‘yaṁnūnāhaṁ yvāyaṁ dhammo mayā abhisambuddho, tameva dhammaṁ sakkatvā garuṁ katvā",
  "atk-s0519a1:12_3": "upanissāya vihareyya’’nti (saṁ. ni. 1.173; a. ni. 4.21).",
  "atk-s0519a1:13_0": "Api ca bhagavato dhammapūjanā sattasattāhappaṭipattiādīhi dīpetabbā. Dhammassāmīti",
  "atk-s0519a1:13_1": "ca dhammena sadevakassa lokassa sāmīti attho, na dhammassa sāmīti. Evampi namassatīti",
  "atk-s0519a1:13_2": "vacanaṁ na yujjati. Na hi bhagavā kañci namassatīti, esopi niddoso. Na hi namassatīti",
  "atk-s0519a1:13_3": "padassa namakkāraṁ karotīti ayameva attho, atha kho garukaraṇena tanninno tappoṇo",
  "atk-s0519a1:13_4": "tappabbhāroti ayampi attho labbhati. Bhagavā ca dhammagarutāya sabbakālaṁ dhammaninnapoṇapabbhārabhāvena",
  "atk-s0519a1:13_5": "viharatīti. Ayañca attho ‘‘yena sudaṁ svāhaṁ niccakappaṁ viharāmī’’ti (ma. ni. 1.387)",
  "atk-s0519a1:13_6": "evamādīhi suttapadehi dīpetabbo. ‘‘Vidūhi neyya’’ntipi pāṭho, tassa paṇḍitehi saparasantānesu",
  "atk-s0519a1:13_7": "netabbaṁ pāpetabbanti attho. Tattha attasantāne pāpanaṁ bujjhanaṁ, parasantāne bodhananti daṭṭhabbaṁ.",
  "atk-s0519a1:14_0": "Evaṁ bhagavato sadevakassa lokassa pūjanīyavandanīyabhāvo aggapuggalabhāvo ca vuccamāno",
  "atk-s0519a1:14_1": "guṇavisiṭṭhataṁ dīpeti, sā ca guṇavisiṭṭhatā mahābodhiyā veditabbā. Āsavakkhayañāṇapadaṭṭhānañhi",
  "atk-s0519a1:14_2": "sabbaññutaññāṇaṁ sabbaññutaññāṇapadaṭṭhānañca āsavakkhayañāṇaṁ ‘‘mahābodhī’’ti vuccati.",
  "atk-s0519a1:14_3": "Sā aviparītadhammadesanato tathāgate suppatiṭṭhitāti viññāyati . Na hi savāsananiravasesakilesappahānaṁ",
  "atk-s0519a1:14_4": "anāvaraṇañāṇañca vinā tādisī dhammadesanā sambhavati. Iccassa catuvesārajjayogo.",
  "atk-s0519a1:14_5": "Tena dasabalachaasādhāraṇañāṇaaṭṭhārasāveṇikabuddhadhammādisakalasabbaññuguṇapāripūrī",
  "atk-s0519a1:14_6": "pakāsitā hoti. Etādisī ca guṇavibhūti mahākaruṇāpubbaṅgamaṁ abhinīhārasampattiṁ purassaraṁ",
  "atk-s0519a1:14_7": "katvā sampāditaṁ samattiṁsapāramisaṅkhātaṁ puññañāṇasambhāramantarena na upalabbhatīti",
  "atk-s0519a1:14_8": "hetusampadāpi atthato vibhāvitā hotīti evaṁ bhagavato tīsupi avatthāsu sabbasattānaṁ",
  "atk-s0519a1:14_9": "ekantahitappaṭilābhahetubhūtā ādimajjhapariyosānakalyāṇā niravasesā buddhaguṇā imāya",
  "atk-s0519a1:14_10": "gāthāya pakāsitāti veditabbaṁ.",
  "atk-s0519a1:15_0": "Dutiyanaye pana yasmā sikkhattayasaṅgahaṁ saphalaṁ ariyamaggasāsanaṁ tassa ārammaṇabhūtañca",
  "atk-s0519a1:15_1": "amatadhātuṁ tadadhigamūpāyañca pubbabhāgapaṭipattisāsanaṁ tadatthaparidīpanañca pariyattisāsanaṁ",
  "atk-s0519a1:15_2": "yathārahaṁ saccābhisamayavasena abhisamento svākkhātatādiguṇavisesayuttataṁ manasikaronto",
  "atk-s0519a1:15_3": "sakkaccaṁ savanadhāraṇaparipucchādīhi paricayaṁ karonto ca sadevako loko pūjayati",
  "atk-s0519a1:15_4": "nāma. Lokanātho ca sammāsambodhippattiyā veneyyānaṁ sakkaccaṁ dhammadesanena ‘‘ariyaṁ",
  "atk-s0519a1:15_5": "vo, bhikkhave, sammāsamādhiṁ desessāmi’’ (ma. ni. 3.136; saṁ. ni. 5.28; peṭako. 24),",
  "atk-s0519a1:15_6": "‘‘maggānaṭṭhaṅgiko seṭṭho’’ (dha. pa. 273; kathā. 872; netti. 125; peṭako. 30), ‘‘yāvatā,",
  "atk-s0519a1:15_7": "bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati’’ (itivu.",
  "atk-s0519a1:15_8": "90; a. ni. 4.34), ‘‘khayaṁ virāgaṁ amataṁ paṇītaṁ’’ (khu. pā. 6.4; su. ni. 227),",
  "atk-s0519a1:15_9": "‘‘ekāyano ayaṁ, bhikkhave, maggo sattānaṁ visuddhiyā’’ (dī. ni. 2.373; ma. ni. 1.106;",
  "atk-s0519a1:15_10": "saṁ. ni. 5.367), ‘‘dhammaṁ vo, bhikkhave, desessāmi ādikalyāṇa’’ntiādīhi (ma. ni.",
  "atk-s0519a1:15_11": "3.420; netti. 5) vacanehi thomanena ca pūjayati nāma. Tasmā sāsanavarassa pūjanīyabhāvo",
  "atk-s0519a1:15_12": "idha vuccamāno anavasesato dhammaguṇe dīpetīti ye ariyabhāvādayo niyyānādayo khayavirāgādayo",
  "atk-s0519a1:15_13": "madanimmadanādayo asaṅkhatādayo svākkhātatādayo ādikalyāṇatādayo ca anekehi suttapadehi",
  "atk-s0519a1:15_14": "paveditā aneke dhammaguṇā, te niravasesato imāya gāthāya pakāsitāti veditabbā.",
  "atk-s0519a1:16_0": "Yasmā pana ariyasaccappaṭivedhena samugghāṭitasammohāyeva paramatthato paṇḍitā bālyādisamatikkamanato,",
  "atk-s0519a1:16_1": "tasmā bhāvitalokuttaramaggā sacchikatasāmaññaphalā ca ariyapuggalā visesato vidūti",
  "atk-s0519a1:16_2": "vuccanti. Te hi yathāvuttasāsanavaraṁ aviparītato ñātuṁ netuñca saparasantāne sakkuṇantīti",
  "atk-s0519a1:16_3": "aṭṭhaariyapuggalasamūhassa paramatthasaṅghassāpi idha gahitattā ye suppaṭipannatādayo",
  "atk-s0519a1:16_4": "anekehi suttapadehi saṁvaṇṇitā ariyasaṅghaguṇā, tepi niravasesato idha pakāsitāti veditabbā.",
  "atk-s0519a1:17": "Evaṁ paṭhamagāthāya sātisayaṁ ratanattayaguṇaparidīpanaṁ katvā idāni –",
  "atk-s0519a1:18": "‘‘Sabbapāpassa akaraṇaṁ, kusalassa upasampadā;",
  "atk-s0519a1:19": "Sacittapariyodapanaṁ, etaṁ buddhāna sāsana’’nti. (dī. ni. 2.90; dha. pa. 183; netti. 30, 50, 116, 124) –",
  "atk-s0519a1:20_0": "Vacanato saṅkhepato sikkhattayasaṅgahaṁ sāsanaṁ, taṁ pana sikkhattayaṁ ñāṇavisesavisayabhāvabhedato",
  "atk-s0519a1:20_1": "avatthābhedato ca tividhaṁ hoti. Kathaṁ? Sutamayañāṇagocaro ca yo ‘‘pariyattisaddhammo’’ti",
  "atk-s0519a1:20_2": "vuccati. Cintāmayañāṇagocaro ca yo ākāraparivitakkadiṭṭhinijjhānakkhantīhi gahetabbākāro",
  "atk-s0519a1:20_3": "vimuttāyatanaviseso ‘‘paṭipattisaddhammo’’ti vuccati. Vipassanāñāṇādisahagato bhāvanāmayañāṇagocaro",
  "atk-s0519a1:20_4": "ca yo ‘‘paṭivedhasaddhammo’’ti vuccati. Evaṁ tividhampi sāsanaṁ sāsanavaranti padena",
  "atk-s0519a1:20_5": "saṅgaṇhitvā tattha yaṁ paṭhamaṁ, taṁ itaresaṁ adhigamūpāyoti sabbasāsanamūlabhūtaṁ",
  "atk-s0519a1:20_6": "attano pakaraṇassa ca visayabhūtaṁ pariyattisāsanameva tāva saṅkhepato vibhajanto",
  "atk-s0519a1:20_7": "‘‘dvādasa padānī’’ti gāthamāha.",
  "atk-s0519a1:21_0": "Tattha dvādasāti gaṇanaparicchedo. Padānīti paricchinnadhammanidassanaṁ. Tesu byañjanapadāni",
  "atk-s0519a1:21_1": "pajjati attho etehīti padāni. Atthapadāni pana pajjanti ñāyantīti padāni. Ubhayampi",
  "atk-s0519a1:21_2": "vā ubhayathā yojetabbaṁ byañjanapadānampi aviparītaṁ paṭipajjitabbattā, atthapadānaṁ",
  "atk-s0519a1:21_3": "uttarivisesādhigamassa kāraṇabhāvato, tāni padāni parato pāḷiyaññeva āvi bhavissantīti",
  "atk-s0519a1:21_4": "tattheva vaṇṇayissāma. Atthasūcanādiatthato suttaṁ. Vuttañhetaṁ saṅgahesu –",
  "atk-s0519a1:22": "‘‘Atthānaṁ sūcanato, suvuttato savanatotha sūdanato;",
  "atk-s0519a1:23": "Suttāṇā suttasabhāgato ca, ‘sutta’nti akkhāta’’nti. (pārā. aṭṭha. 1.paṭhamamahāsaṅgītikathā; dī. ni. aṭṭha. 1.paṭhamamahāsaṅgītikathā; dha. sa. aṭṭha. nidānakathā);",
  "atk-s0519a1:24_0": "Tadetaṁ tattha suttapiṭakavasena āgataṁ, idha pana piṭakattayavasena yojetabbaṁ.",
  "atk-s0519a1:24_1": "‘‘Dvādasa padāni sutta’’nti vuttaṁ, yaṁ pariyattisāsananti attho. Taṁ sabbanti taṁ",
  "atk-s0519a1:24_2": "‘‘sutta’’nti vuttaṁ sakalaṁ buddhavacanaṁ. Byañjanañca attho cāti byañjanañceva tadattho",
  "atk-s0519a1:24_3": "ca. Yato ‘‘dvādasa padāni sutta’’nti vuttaṁ. Idaṁ vuttaṁ hoti – atthasūcanādito suttaṁ",
  "atk-s0519a1:24_4": "pariyattidhammo, tañca sabbaṁ atthato dvādasa padāni cha byañjanapadāni ceva cha",
  "atk-s0519a1:24_5": "atthapadāni cāti. Atha vā yadetaṁ ‘‘sāsanavara’’nti vuttaṁ, taṁ sabbaṁ suttaṁ, pariyattisāsanassa",
  "atk-s0519a1:24_6": "adhippetattā. Atthato pana dvādasa padāni, byañjanatthapadasamudāyabhāvato. Yathāha",
  "atk-s0519a1:24_7": "– ‘‘byañjanañca attho cā’’ti. Taṁ viññeyyaṁ ubhayanti yasmiṁ byañjane atthe ca vacanavacanīyabhāvena",
  "atk-s0519a1:24_8": "sambandhe suttavohāro, tadubhayaṁ sarūpato viññātabbaṁ tattha katamaṁ byañjanaṁ katamo",
  "atk-s0519a1:24_9": "atthoti? Tenevāha – ‘‘ko attho byañjanaṁ katama’’nti.",
  "atk-s0519a1:25_0": "Evaṁ ‘‘sāsanavara’’nti vuttassa suttassa pariyattibhāvaṁ tassa ca atthabyañjanapadabhāvena",
  "atk-s0519a1:25_1": "veditabbataṁ dassetvā idāni tassa pavicayupāyaṁ nettippakaraṇaṁ padatthavibhāgena",
  "atk-s0519a1:25_2": "dassetuṁ ‘‘soḷasahārā’’ti gāthamāha.",
  "atk-s0519a1:26_0": "Tattha soḷasa hārā etissāti soḷasahārā. Pañcanayā aṭṭhārasamūlapadāti etthāpi eseva",
  "atk-s0519a1:26_1": "nayo. Atha vā soḷasa hārā soḷasahārā. Evaṁ itaratthāpi. Hāranayamūlapadāni eva hi",
  "atk-s0519a1:26_2": "saṅkhepato vitthārato ca bhāsitāni nettīti. Sāsanassa pariyeṭṭhīti sāsanassa atthapariyesanā,",
  "atk-s0519a1:26_3": "pariyattisāsanassa atthasaṁvaṇṇanāti attho, sakalasseva vā sāsanassa atthavicāraṇāti",
  "atk-s0519a1:26_4": "attho. Paṭipattipaṭivedhepi hi nettinayānusārena adhigacchantīti. Mahakaccānenāti",
  "atk-s0519a1:26_5": "kaccoti purātano isi, tassa vaṁsālaṅkārabhūtoyaṁ mahāthero ‘‘kaccāno’’ti vuccati.",
  "atk-s0519a1:26_6": "Mahakaccānoti pana pūjāvacanaṁ, yathā mahāmoggallānoti, ‘‘kaccāyanagottaniddiṭṭhā’’tipi",
  "atk-s0519a1:26_7": "pāṭho. Ayañca gāthā nettiṁ saṅgāyantehi pakaraṇatthasaṅgaṇhanavasena ṭhapitāti daṭṭhabbā.",
  "atk-s0519a1:26_8": "Yathā cāyaṁ, evaṁ hāravibhaṅgavāre taṁtaṁhāraniddesanigamane ‘‘tenāha āyasmā’’tiādivacanaṁ,",
  "atk-s0519a1:26_9": "hārādisamudāyabhūtāyaṁ nettiyaṁ byañjanatthasamudāye ca sutte kiṁ kena viciyatīti",
  "atk-s0519a1:26_10": "vicāraṇāyaṁ āha – ‘‘hārā byañjanavicayo’’tiādi.",
  "atk-s0519a1:27_0": "Tattha soḷasapi hārā mūlapadaniddhāraṇamantarena byañjanamukheneva suttassa saṁvaṇṇanā",
  "atk-s0519a1:27_1": "honti, na nayā viya mūlapadasaṅkhātasabhāvadhammaniddhāraṇamukhenāti te ‘‘byañjanavicayo",
  "atk-s0519a1:27_2": "suttassā’’ti vuttā. Atthanayā pana yathāvuttaatthamukheneva suttassa atthasampaṭipattiyā",
  "atk-s0519a1:27_3": "hontīti āha – ‘‘nayā tayo ca suttattho’’ti. Ayañca vicāraṇā paratopi āgamissati.",
  "atk-s0519a1:27_4": "Keci ‘‘nayo cā’’ti paṭhanti, taṁ na sundaraṁ. Ubhayaṁ pariggahītanti hārā nayā cāti",
  "atk-s0519a1:27_5": "etaṁ ubhayaṁ suttassa atthaniddhāraṇavasena parisamantato gahitaṁ sabbathā sutte",
  "atk-s0519a1:27_6": "yojitaṁ. Vuccati suttaṁ vadati saṁvaṇṇeti. Kathaṁ? Yathāsuttaṁ suttānurūpaṁ, yaṁ",
  "atk-s0519a1:27_7": "suttaṁ yathā saṁvaṇṇetabbaṁ, tathā saṁvaṇṇetīti attho. Yaṁ yaṁ suttanti vā yathāsuttaṁ,",
  "atk-s0519a1:27_8": "sabbaṁ suttanti attho. Nettinayena hi saṁvaṇṇetuṁ asakkuṇeyyaṁ nāma suttaṁ natthīti.",
  "atk-s0519a1:28": "Idāni yaṁ vuttaṁ – ‘‘sāsanavaraṁ vidūhi ñeyya’’nti, tattha nettisaṁvaṇṇanāya visayabhūtaṁ pariyattidhammameva pakārantarena niyametvā dassetuṁ ‘‘yā cevā’’tiādi vuttaṁ.",
  "atk-s0519a1:29_0": "Tattha atthesu kataparicchedo byañjanappabandho desanā, yo pāṭhoti vuccati. Tadattho",
  "atk-s0519a1:29_1": "desitaṁ tāya desanāya pabodhitattā. Tadubhayañca vimuttāyatanasīsena paricayaṁ karontānaṁ",
  "atk-s0519a1:29_2": "anupādāparinibbānapariyosānānaṁ sampattīnaṁ hetubhāvato ekantena viññeyyaṁ, tadubhayavinimuttassa",
  "atk-s0519a1:29_3": "vā ñeyyassa abhāvato tadeva dvayaṁ viññeyyanti imamatthaṁ dasseti yā ceva…pe… viññeyyanti.",
  "atk-s0519a1:29_4": "Tatrāti tasmiṁ vijānane sādhetabbe, nipphādetabbe cetaṁ bhummaṁ. Ayamānupubbīti ayaṁ",
  "atk-s0519a1:29_5": "vakkhamānā anupubbi hāranayānaṁ anukkamo, anukkamena vakkhamānā hāranayāti attho.",
  "atk-s0519a1:29_6": "Navavidhasuttantapariyeṭṭhīti suttādivasena navaṅgassa sāsanassa pariyesanā, atthavicāraṇāti",
  "atk-s0519a1:29_7": "attho. Sāmiatthe vā etaṁ paccattaṁ navavidhasuttantapariyeṭṭhiyā anupubbīti. Atha",
  "atk-s0519a1:29_8": "vā anupubbīti karaṇatthe paccattaṁ. Idaṁ vuttaṁ hoti – yathāvuttavijānane sādhetabbe",
  "atk-s0519a1:29_9": "vakkhamānāya hāranayānupubbiyā ayaṁ navavidhasuttantassa atthapariyesanāti.",
  "atk-s0519a1:30_0": "Etthāha – kathaṁ panettha geyyaṅgādīnaṁ suttabhāvo, suttabhāve ca tesaṁ kathaṁ sāsanassa",
  "atk-s0519a1:30_1": "navaṅgabhāvo. Yañca saṅgahesu vuccati ‘‘sagāthakaṁ suttaṁ geyyaṁ, niggāthakaṁ suttaṁ",
  "atk-s0519a1:30_2": "veyyākaraṇa’’nti, tathā ca sati suttaṅgameva na siyā. Athāpi visuṁ suttaṅgaṁ siyā,",
  "atk-s0519a1:30_3": "maṅgalasuttādīnaṁ (khu. pā. 5.1 ādayo; su. ni. 261 ādayo) suttaṅgasaṅgaho na siyā,",
  "atk-s0519a1:30_4": "gāthābhāvato dhammapadādīnaṁ viya, geyyaṅgasaṅgaho vā siyā, sagāthakattā sagāthāvaggassa",
  "atk-s0519a1:30_5": "viya, tathā ubhatovibhaṅgādīsu sagāthakappadesānanti. Vuccate –",
  "atk-s0519a1:31": "Suttanti sāmaññavidhi, visesavidhayo pare;",
  "atk-s0519a1:32": "Sanimittā niruḷhattā, sahatāññena nāññato.",
  "atk-s0519a1:33_0": "Sabbassāpi hi buddhavacanassa suttanti ayaṁ sāmaññavidhi. Tathā hi ‘‘ettakaṁ tassa",
  "atk-s0519a1:33_1": "bhagavato suttāgataṁ suttapariyāpannaṁ (pāci. 1242), sāvatthiyā suttavibhaṅge, sakavāde",
  "atk-s0519a1:33_2": "pañca suttasatānī’’tiādivacanato vinayābhidhammapariyattivisesepi suttavohāro dissati.",
  "atk-s0519a1:33_3": "Tadekadesesu pana geyyādayo visesavidhayo tena tena nimittena patiṭṭhitā. Tathā hi",
  "atk-s0519a1:33_4": "geyyassa sagāthakattaṁ tabbhāvanimittaṁ. Lokepi hi sasilokaṁ sagāthakaṁ cuṇṇiyaganthaṁ",
  "atk-s0519a1:33_5": "geyya’’nti vadanti. Gāthāvirahe pana sati pucchitvā vissajjanabhāvo veyyākaraṇassa.",
  "atk-s0519a1:33_6": "Pucchāvissajjanañhi ‘‘byākaraṇa’’nti vuccati. Byākaraṇameva veyyākaraṇanti. Evaṁ",
  "atk-s0519a1:33_7": "sante sagāthakādīnampi pañhāvissajjanavasena pavattānaṁ veyyākaraṇabhāvo āpajjatīti?",
  "atk-s0519a1:33_8": "Nāpajjati, geyyādisaññānaṁ anokāsabhāvato ‘‘gāthāvirahe satī’’ti visesitattā ca.",
  "atk-s0519a1:33_9": "Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāyuttesu",
  "atk-s0519a1:33_10": "‘‘vuttañheta’’ntiādivacanasambandhesu abbhutadhammapaṭisaṁyuttesu ca suttavisesesu",
  "atk-s0519a1:33_11": "yathākkamaṁ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve",
  "atk-s0519a1:33_12": "bhagavato atītāsu jātīsu cariyānubhāvappakāsakesu jātakasaññā. Satipi pañhāvissajjanabhāve",
  "atk-s0519a1:33_13": "sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ",
  "atk-s0519a1:33_14": "tena tena sagāthakattādinā nimittena tesu tesu suttavisesesu geyyaṅgādisaññā patiṭṭhitāti",
  "atk-s0519a1:33_15": "visesavidhayo suttaṅgato pare geyyādayo.",
  "atk-s0519a1:34_0": "Yaṁ panettha geyyaṅgādinimittarahitaṁ suttaṁ, taṁ suttaṅgaṁ visesasaññāparihārena",
  "atk-s0519a1:34_1": "sāmaññasaññāya pavattanatoti. Nanu ca sagāthakaṁ suttaṁ geyyaṁ, niggāthakaṁ suttaṁ",
  "atk-s0519a1:34_2": "veyyākaraṇanti suttaṅgaṁ na sambhavatīti codanā tadavatthā evāti? Na tadavatthā,",
  "atk-s0519a1:34_3": "sodhitattā. Sodhitañhi pubbe gāthāvirahe sati pucchāvissajjanabhāvo veyyākaraṇassa",
  "atk-s0519a1:34_4": "tabbhāvanimittanti. Yañca vuttaṁ – ‘‘gāthābhāvato maṅgalasuttādīnaṁ suttaṅgasaṅgaho",
  "atk-s0519a1:34_5": "na siyā’’ti, tampi na, niruḷhattā. Niruḷho hi maṅgalasuttādīsu suttabhāvo, na hi",
  "atk-s0519a1:34_6": "tāni dhammapadabuddhavaṁsādayo viya gāthābhāvena paññātāni, kintu suttabhāveneva.",
  "atk-s0519a1:34_7": "Teneva hi aṭṭhakathāyaṁ ‘‘suttanāmaka’’nti nāmaggahaṇaṁ kataṁ.",
  "atk-s0519a1:35_0": "Yaṁ pana vuttaṁ ‘‘sagāthakattā geyyaṅgasaṅgaho vā siyā’’ti, tadapi natthi, yasmā",
  "atk-s0519a1:35_1": "sahatāññena. Saha gāthāhīti hi sagāthakaṁ. Sahabhāvo ca nāma atthato aññena hoti,",
  "atk-s0519a1:35_2": "na ca maṅgalasuttādīsu gāthāvinimutto koci suttappadeso atthi. Yo saha gāthāhīti",
  "atk-s0519a1:35_3": "vucceyya, na ca samudāyo nāma koci atthi. Yadapi vuttaṁ – ‘‘ubhatovibhaṅgādīsu sagāthakappadesānaṁ",
  "atk-s0519a1:35_4": "geyyaṅgasaṅgaho siyā’’ti, tadapi na aññato. Aññā eva hi tā gāthā, jātakādipariyāpannattā.",
  "atk-s0519a1:35_5": "Ato na tāhi ubhatovibhaṅgādīnaṁ geyyaṅgabhāvoti evaṁ suttādīnaṁ aṅgānaṁ aññamaññasaṅkarābhāvo",
  "atk-s0519a1:35_6": "veditabbo. Yasmā pana sabbampi buddhavacanaṁ yathāvuttanayena atthānaṁ sūcanādiatthena",
  "atk-s0519a1:35_7": "suttantveva vuccati, tasmā vuttaṁ – ‘‘navavidhasuttantapariyeṭṭhī’’ti.",
  "atk-s0519a1:36": "Saṅgahavāravaṇṇanā niṭṭhitā."
}