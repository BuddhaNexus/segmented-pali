{
  "tika-s0201t0:0": " Namo tassa bhagavato arahato sammāsambuddhassa",
  "tika-s0201t0:1": "Majjhimanikāye",
  "tika-s0201t0:2": "Mūlapaṇṇāsa-ṭīkā",
  "tika-s0201t0:3": "(Paṭhamo bhāgo)",
  "tika-s0201t0:4": "Ganthārambhakathāvaṇṇanā",
  "tika-s0201t0:5_0": "1. Saṁvaṇṇanārambhe ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ,",
  "tika-s0201t0:5_1": "taṁ pana dhammasaṁvaṇṇanāsu viññūnaṁ bahumānuppādanatthaṁ, taṁ sammadeva tesaṁ uggahadhāraṇādikkamaladdhabbāya",
  "tika-s0201t0:5_2": "sammāpaṭipattiyā sabbahitasukhanipphādanatthaṁ. Atha vā maṅgalabhāvato, sabbakiriyāsu",
  "tika-s0201t0:5_3": "pubbakiccabhāvato, paṇḍitehi samācaritabhāvato, āyatiṁ paresaṁ diṭṭhānugatiāpajjanato",
  "tika-s0201t0:5_4": "ca saṁvaṇṇanāyaṁ ratanattayapaṇāmakiriyā. Atha vā ratanattayapaṇāmakaraṇaṁ pūjanīyapūjāpuññavisesanibbattanatthaṁ.",
  "tika-s0201t0:5_5": "Taṁ attano yathāladdhasampattinimittakassa kammassa balānuppadānatthaṁ. Antarā ca",
  "tika-s0201t0:5_6": "tassa asaṅkocanatthaṁ. Tadubhayaṁ anantarāyena aṭṭhakathāya parisamāpanatthaṁ. Idameva",
  "tika-s0201t0:5_7": "ca payojanaṁ ācariyena idhādhippetaṁ. Tathā hi vakkhati ‘‘iti me pasannamatino…pe…",
  "tika-s0201t0:5_8": "tassānubhāvenā’’ti. Vatthuttayapūjāhi niratisayapuññakkhettasaṁbuddhiyā aparimeyyapabhāvo",
  "tika-s0201t0:5_9": "puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya",
  "tika-s0201t0:5_10": "pahoti. Bhayādiupaddavañca nivāreti. Yathāha –",
  "tika-s0201t0:6": "‘‘Pūjārahe pūjayato. Buddhe yadi va sāvake’’tiādi (dha. pa. 195; apa. 1.10.1), tathā –",
  "tika-s0201t0:7": "‘‘Ye, bhikkhave, buddhe pasannā, agge te pasannā, agge kho pana pasannānaṁ aggo vipāko hotī’’tiādi (itivu. 90, 91),",
  "tika-s0201t0:8": "‘‘Buddhoti kittayantassa, kāye bhavati yā pīti;",
  "tika-s0201t0:9": "Varameva hi sā pīti, kasiṇenapi jambudīpassa.",
  "tika-s0201t0:10": "Dhammoti kittayantassa…pe… kasiṇenapi jambudīpassa;",
  "tika-s0201t0:11": "Saṅghoti kittayantassa…pe… kasiṇenapi jambudīpassā’’ti. (itivu. aṭṭha. 90),",
  "tika-s0201t0:12": "Tathā –",
  "tika-s0201t0:13_0": "‘‘Yasmiṁ mahānāma samaye ariyasāvako tathāgataṁ anussarati, nevassa tasmiṁ samaye",
  "tika-s0201t0:13_1": "rāgapariyuṭṭhitaṁ cittaṁ hoti, na dosa…pe… na mohapariyuṭṭhitaṁ cittaṁ hotī’’tiādi",
  "tika-s0201t0:13_2": "(a. ni. 6.10; 11.11),",
  "tika-s0201t0:14": "‘‘Araññe rukkhamūle vā…pe…",
  "tika-s0201t0:15": "Bhayaṁ vā chambhitattaṁ vā,",
  "tika-s0201t0:16": "Lomahaṁso na hessatī’’ti ca. (saṁ. ni. 2.249);",
  "tika-s0201t0:17_0": "Tattha yassa vatthuttayassa vandanaṁ kattukāmo, tassa guṇātisayayogasandassanatthaṁ",
  "tika-s0201t0:17_1": "‘‘karuṇāsītalahadaya’’ntiādinā gāthāttayamāha. Guṇātisayayogena hi vandanārahabhāvo,",
  "tika-s0201t0:17_2": "vandanārahe ca katā vandanā yathādhippetaṁ payojanaṁ sādhetīti. Tattha yassā desanāya",
  "tika-s0201t0:17_3": "saṁvaṇṇanaṁ kattukāmo. Sā na vinayadesanā viya karuṇāppadhānā, nāpi abhidhammadesanā",
  "tika-s0201t0:17_4": "viya paññāppadhānā , atha kho karuṇāpaññāppadhānāti tadubhayappadhānameva tāva sammāsambuddhassa",
  "tika-s0201t0:17_5": "thomanaṁ kātuṁ tammūlakattā sesaratanānaṁ ‘‘karuṇāsītalahadaya’’ntiādi vuttaṁ. Tattha",
  "tika-s0201t0:17_6": "kiratīti karuṇā, paradukkhaṁ vikkhipati apanetīti attho. Atha vā kiṇātīti karuṇā,",
  "tika-s0201t0:17_7": "paradukkhe sati kāruṇikaṁ hiṁsati vibādhatīti attho. Paradukkhe sati sādhūnaṁ kampanaṁ",
  "tika-s0201t0:17_8": "hadayakhedaṁ karotīti vā karuṇā. Atha vā kamiti sukhaṁ, taṁ rundhatīti karuṇā. Esā",
  "tika-s0201t0:17_9": "hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ rundhati",
  "tika-s0201t0:17_10": "vibandhatīti attho . Karuṇāya sītalaṁ karuṇāsītalaṁ, karuṇāsītalaṁ hadayaṁ assāti",
  "tika-s0201t0:17_11": "karuṇāsītalahadayo, taṁ karuṇāsītalahadayaṁ.",
  "tika-s0201t0:18_0": "Tattha kiñcāpi paresaṁ hitopasaṁhārasukhādiaparihānicchanasabhāvatāya, byāpādāratīnaṁ",
  "tika-s0201t0:18_1": "ujuvipaccanīkatāya ca parasattasantānagatasantāpavicchedanākārappavattiyā mettāmuditānampi",
  "tika-s0201t0:18_2": "cittasītalabhāvakāraṇatā upalabbhati, tathāpi paradukkhāpanayanākārappavattiyā parūpatāpāsahanarasā",
  "tika-s0201t0:18_3": "avihiṁsābhūtā karuṇāva visesena bhagavato cittassa cittapassaddhi viya sītibhāvanimittanti",
  "tika-s0201t0:18_4": "vuttaṁ ‘‘karuṇāsītalahadaya’’nti. Karuṇāmukhena vā mettāmuditānampi hadayasītalabhāvakāraṇatā",
  "tika-s0201t0:18_5": "vuttāti daṭṭhabbaṁ. Atha vā asādhāraṇañāṇavisesanibandhanabhūtā sātisayaṁ niravasesañca",
  "tika-s0201t0:18_6": "sabbaññutaññāṇaṁ viya savisayabyāpitāya mahākaruṇābhāvaṁ upagatā karuṇāva bhagavato",
  "tika-s0201t0:18_7": "atisayena hadayasītalabhāvahetūti āha ‘‘karuṇāsītalahadaya’’nti. Atha vā satipi mettāmuditānaṁ",
  "tika-s0201t0:18_8": "sātisaye hadayasītibhāvanibandhanatte sakalabuddhaguṇavisesakāraṇatāya tāsampi kāraṇanti",
  "tika-s0201t0:18_9": "karuṇāva bhagavato ‘‘hadayasītalabhāvakāraṇa’’nti vuttā. Karuṇānidānā hi sabbepi",
  "tika-s0201t0:18_10": "buddhaguṇā. Karuṇānubhāvanibbāpiyamānasaṁsāradukkhasantāpassa hi bhagavato paradukkhāpanayanakāmatāya",
  "tika-s0201t0:18_11": "anekānipi asaṅkhyeyyāni kappānaṁ akilantarūpasseva niravasesabuddhakaradhammasambharaṇaniratassa",
  "tika-s0201t0:18_12": "samadhigatadhammādhipateyyassa ca sannihitesupi sattasaṅkhārasamupanītahadayūpatāpanimittesu",
  "tika-s0201t0:18_13": "na īsakampi cittasītibhāvassa aññathattamahosīti. Etasmiñca atthavikappe tīsupi avatthāsu",
  "tika-s0201t0:18_14": "bhagavato karuṇā saṅgahitāti daṭṭhabbaṁ.",
  "tika-s0201t0:19_0": "Pajānātīti paññā, yathāsabhāvaṁ pakārehi paṭivijjhatīti attho. Paññāva ñeyyāvaraṇappahānato",
  "tika-s0201t0:19_1": "pakārehi dhammasabhāvajotanaṭṭhena pajjototi paññāpajjoto. Savāsanappahānato visesena",
  "tika-s0201t0:19_2": "hataṁ samugghātitaṁ vihataṁ, paññāpajjotena vihataṁ paññāpajjotavihataṁ. Muyhanti",
  "tika-s0201t0:19_3": "tena, sayaṁ vā muyhati, mohanamattameva vā tanti moho, avijjā, sveva visayasabhāvapaṭicchādanato",
  "tika-s0201t0:19_4": "andhakārasarikkhatāya tamo viyāti tamo, paññāpajjotavihato mohatamo etassāti paññāpajjotavihatamohatamo,",
  "tika-s0201t0:19_5": "taṁ paññāpajjotavihatamohatamaṁ. Sabbesampi hi khīṇāsavānaṁ satipi paññāpajjotena",
  "tika-s0201t0:19_6": "avijjandhakārassa vihatabhāve saddhāvimuttehi viya diṭṭhippattānaṁ sāvakehi paccekasambuddhehi",
  "tika-s0201t0:19_7": "ca savāsanappahānena sammāsambuddhānaṁ kilesappahānassa viseso vijjatīti sātisayena",
  "tika-s0201t0:19_8": "avijjāpahānena bhagavantaṁ thomento āha ‘‘paññāpajjotavihatamohatama’’nti.",
  "tika-s0201t0:20_0": "Atha vā antarena paropadesaṁ attano santāne accantaṁ avijjandhakāravigamassa nibbattitattā,",
  "tika-s0201t0:20_1": "tathā sabbaññutāya balesu ca vasībhāvassa samadhigatattā, parasantatiyañca dhammadesanātisayānubhāvena",
  "tika-s0201t0:20_2": "sammadeva tassa pavattitattā bhagavāva visesato mohatamavigamena thometabboti āha",
  "tika-s0201t0:20_3": "‘‘paññāpajjotavihatamohatama’’nti. Imasmiñca atthavikappe ‘‘paññāpajjoto’’ti padena",
  "tika-s0201t0:20_4": "bhagavato paṭivedhapaññā viya desanāpaññāpi sāmaññaniddesena, ekasesanayena vā saṅgahitāti daṭṭhabbaṁ.",
  "tika-s0201t0:21_0": "Atha vā bhagavato ñāṇassa ñeyyapariyantikattā sakalañeyyadhammasabhāvāvabodhanasamatthena",
  "tika-s0201t0:21_1": "anāvaraṇañāṇasaṅkhātena paññāpajjotena sabbañeyyadhammasabhāvacchādakassa mohandhakārassa",
  "tika-s0201t0:21_2": "vidhamitattā anaññasādhāraṇo bhagavato mohatamavināsoti katvā vuttaṁ ‘‘paññāpajjotavihatamohatama’’nti.",
  "tika-s0201t0:21_3": "Ettha ca mohatamavidhamanante adhigatattā anāvaraṇañāṇaṁ kāraṇūpacārena sasantāne",
  "tika-s0201t0:21_4": "mohatamavidhamananti daṭṭhabbaṁ. Abhinīhārasampattiyā savāsanappahānameva hi kilesānaṁ",
  "tika-s0201t0:21_5": "ñeyyāvaraṇappahānanti, parasantāne pana mohatamavidhamanassa kāraṇabhāvato anāvaraṇañāṇaṁ",
  "tika-s0201t0:21_6": "‘‘mohatamavidhamana’’nti vuccatīti.",
  "tika-s0201t0:22_0": "Kiṁ pana kāraṇaṁ avijjāsamugghātoyeveko pahānasampattivasena bhagavato thomanānimittaṁ",
  "tika-s0201t0:22_1": "gayhati, na pana sātisayaṁ niravasesakilesappahānanti? Tappahānavacaneneva tadekaṭṭhatāya",
  "tika-s0201t0:22_2": "sakalasaṁkilesagaṇasamugghātassa jotitabhāvato. Na hi so tādiso kileso atthi, yo",
  "tika-s0201t0:22_3": "niravasesaavijjāppahānena na pahīyatīti.",
  "tika-s0201t0:23_0": "Atha vā vijjā viya sakalakusaladhammasamuppattiyā niravasesākusaladhammanibbattiyā",
  "tika-s0201t0:23_1": "saṁsārappavattiyā ca avijjā padhānakāraṇanti tabbighātavacanena sakalasaṁkilesagaṇasamugghāto",
  "tika-s0201t0:23_2": "vuttoyeva hotīti vuttaṁ ‘‘paññāpajjotavihatamohatama’’nti.",
  "tika-s0201t0:24_0": "Narā ca amarā ca narāmarā, saha narāmarehīti sanarāmaro, sanarāmaro ca so loko cāti",
  "tika-s0201t0:24_1": "sanarāmaraloko. Tassa garūti sanarāmaralokagaru, taṁ sanarāmaralokagaruṁ. Etena devamanussānaṁ",
  "tika-s0201t0:24_2": "viya tadavasiṭṭhasattānampi yathārahaṁ guṇavisesāvahatāya bhagavato upakāritaṁ dasseti.",
  "tika-s0201t0:24_3": "Na cettha padhānāppadhānabhāvo codetabbo. Añño hi saddakkamo, añño atthakkamo. Edisesu",
  "tika-s0201t0:24_4": "hi samāsapadesu padhānampi appadhānaṁ viya niddisīyati yathā ‘‘sarājikāya parisāyā’’ti",
  "tika-s0201t0:24_5": "(cūḷava. 336). Kāmañcettha sattasaṅkhārokāsavasena tividho loko, garubhāvassa pana",
  "tika-s0201t0:24_6": "adhippetattā garukaraṇasamatthasseva yujjanato sattalokassa vasena attho gahetabbo.",
  "tika-s0201t0:24_7": "So hi lokīyanti ettha puññapāpāni tabbipāko cāti ‘‘loko’’ti vuccati. Amaraggahaṇena",
  "tika-s0201t0:24_8": "cettha upapattidevā adhippetā.",
  "tika-s0201t0:25_0": "Atha vā samūhattho lokasaddo samudāyavasena lokīyati paññāpīyatīti. Saha narehīti",
  "tika-s0201t0:25_1": "sanarā, sanarā ca te amarā cāti sanarāmarā, tesaṁ lokoti sanarāmaralokoti purimanayeneva",
  "tika-s0201t0:25_2": "yojetabbaṁ. Amarasaddena cettha visuddhidevāpi saṅgayhanti. Te hi maraṇābhāvato paramatthato",
  "tika-s0201t0:25_3": "amarā. Narāmarānaṁyeva ca gahaṇaṁ ukkaṭṭhaniddesavasena yathā ‘‘satthā devamanussāna’’nti",
  "tika-s0201t0:25_4": "(dī. ni. 1.157). Tathā hi sabbānatthaparihārapubbaṅgamāya niravasesahitasukhavidhānatapparāya",
  "tika-s0201t0:25_5": "niratisayāya payogasampattiyā sadevamanussāya pajāya accantūpakāritāya aparimitanirupamappabhāvaguṇavisesasamaṅgitāya",
  "tika-s0201t0:25_6": "ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ uttamagāravaṭṭhānaṁ.",
  "tika-s0201t0:25_7": "Tena vuttaṁ ‘‘sanarāmaralokagaru’’nti.",
  "tika-s0201t0:26_0": "Sobhanaṁ gataṁ gamanaṁ etassāti sugato. Bhagavato hi veneyyajanupasaṅkamanaṁ ekantena",
  "tika-s0201t0:26_1": "tesaṁ hitasukhanipphādanato sobhanaṁ, tathā lakkhaṇānubyañjanapaṭimaṇḍitarūpakāyatāya",
  "tika-s0201t0:26_2": "dutavilambita-khalitānukaḍḍhana-nippīḷanukkuṭika-kuṭilākulatādi-dosarahita-mavahasita-rājahaṁsa-",
  "tika-s0201t0:26_3": "vasabhavāraṇa-migarājagamanaṁ kāyagamanaṁ ñāṇagamanañca vipulanimmalakaruṇā-sativīriyādi-guṇavisesasahitamabhinīhārato",
  "tika-s0201t0:26_4": "yāva mahābodhiṁ anavajjatāya sobhanamevāti. Atha vā sayambhuñāṇena sakalamapi lokaṁ",
  "tika-s0201t0:26_5": "pariññābhisamayavasena parijānanto ñāṇena sammā gato avagatoti sugato. Tathā lokasamudayaṁ",
  "tika-s0201t0:26_6": "pahānābhisamayavasena pajahanto anuppattidhammataṁ āpādento sammā gato atītoti sugato,",
  "tika-s0201t0:26_7": "lokanirodhaṁ nibbānaṁ sacchikiriyābhisamayavasena sammā gato adhigatoti sugato, lokanirodhagāminiṁ",
  "tika-s0201t0:26_8": "paṭipadaṁ bhāvanābhisamayavasena sammā gato paṭipannoti sugato. ‘‘Sotāpattimaggena",
  "tika-s0201t0:26_9": "ye kilesā pahīnā, te kilese na puneti na pacceti na paccāgacchatīti sugato’’tiādinā",
  "tika-s0201t0:26_10": "(mahāni. 38; cūḷani. 27) nayena ayamattho vibhāvetabbo. Atha vā sundaraṁ ṭhānaṁ sammāsambodhiṁ,",
  "tika-s0201t0:26_11": "nibbānameva vā gato adhigatoti sugato. Yasmā vā bhūtaṁ tacchaṁ atthasaṁhitaṁ veneyyānaṁ",
  "tika-s0201t0:26_12": "yathārahaṁ kālayuttameva ca dhammaṁ bhāsati, tasmā sammā gadati vadatīti sugato da-kārassa",
  "tika-s0201t0:26_13": "ta-kāraṁ katvā. Iti sobhanagamanatādīhi sugato, taṁ sugataṁ.",
  "tika-s0201t0:27_0": "Puññapāpakammehi upapajjanavasena gantabbato gatiyo, upapattibhavavisesā. Tā pana",
  "tika-s0201t0:27_1": "nirayādivasena pañcavidhā. Tāhi sakalassapi bhavagāmikammassa ariyamaggādhigamena",
  "tika-s0201t0:27_2": "avipākārahabhāvakaraṇena nivattitattā bhagavā pañcahipi gatīhi suṭṭhu mutto visaṁyuttoti",
  "tika-s0201t0:27_3": "āha ‘‘gativimutta’’nti. Etena bhagavato katthacipi gatiyā apariyāpannataṁ dasseti,",
  "tika-s0201t0:27_4": "yato bhagavā ‘‘devātidevo’’ti vuccati. Tenevāha –",
  "tika-s0201t0:28": "‘‘Yena devūpapatyassa, gandhabbo vā vihaṅgamo;",
  "tika-s0201t0:29": "Yakkhattaṁ yena gaccheyyaṁ, manussattañca abbaje;",
  "tika-s0201t0:30": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36);",
  "tika-s0201t0:31_0": "Taṁtaṁgatisaṁvattanakānañhi kammakilesānaṁ aggamaggena bodhimūleyeva suppahīnattā",
  "tika-s0201t0:31_1": "natthi bhagavato gatipariyāpannatāti accantameva bhagavā sabbabhavayonigati-viññāṇaṭṭhiti-sattāvāsa-sattanikāyehi",
  "tika-s0201t0:31_2": "parimutto, taṁ gativimuttaṁ. Vandeti namāmi, thomemīti vā attho.",
  "tika-s0201t0:32_0": "Atha vā gativimuttanti anupādisesanibbānadhātuppattiyā bhagavantaṁ thometi. Ettha",
  "tika-s0201t0:32_1": "hi dvīhi ākārehi bhagavato thomanā veditabbā attahitasampattito parahitapaṭipattito",
  "tika-s0201t0:32_2": "ca. Tesu attahitasampatti anāvaraṇañāṇādhigamato savāsanānaṁ sabbesaṁ kilesānaṁ accantappahānato",
  "tika-s0201t0:32_3": "anupādisesanibbānappattito ca veditabbā, parahitapaṭipatti lābhasakkārādinirapekkhacittassa",
  "tika-s0201t0:32_4": "sabbadukkhaniyyānikadhammadesanato viruddhesupi niccaṁ hitajjhāsayato ñāṇaparipākakālāgamanato",
  "tika-s0201t0:32_5": "ca. Sā panettha āsayato payogato ca duvidhā parahitapaṭipatti, tividhā ca attahitasampatti",
  "tika-s0201t0:32_6": "pakāsitā hoti. Kathaṁ? ‘‘Karuṇāsītalahadaya’’nti etena āsayato parahitapaṭipatti,",
  "tika-s0201t0:32_7": "sammāgadanatthena sugatasaddena payogato parahitapaṭipatti, ‘‘paññāpajjotavihatamohatamaṁ",
  "tika-s0201t0:32_8": "gativimutta’’nti etehi catusaccapaṭivedhatthena ca sugatasaddena tividhāpi attahitasampatti,",
  "tika-s0201t0:32_9": "avasiṭṭhaṭṭhena tena ‘‘paññāpajjotavihatamohatama’’nti etena cāpi sabbāpi attahitasampattiparahitapaṭipatti pakāsitā hotīti.",
  "tika-s0201t0:33_0": "Atha vā tīhi ākārehi bhagavato thomanā veditabbā – hetuto phalato upakārato ca. Tattha",
  "tika-s0201t0:33_1": "hetu mahākaruṇā, sā paṭhamapadena dassitā. Phalaṁ catubbidhaṁ ñāṇasampadā pahānasampadā",
  "tika-s0201t0:33_2": "ānubhāvasampadā rūpakāyasampadā cāti. Tāsu ñāṇapahānasampadā dutiyapadena saccapaṭivedhatthena",
  "tika-s0201t0:33_3": "ca sugatasaddena pakāsitā honti, ānubhāvasampadā pana tatiyapadena, rūpakāyasampadā",
  "tika-s0201t0:33_4": "yathāvuttakāyagamanasobhanatthena sugatasaddena lakkhaṇānubyañjanapāripūriyā vinā",
  "tika-s0201t0:33_5": "tadabhāvato. Upakāro anantaraṁ abāhiraṁ karitvā tividhayānamukhena vimuttidhammadesanā.",
  "tika-s0201t0:33_6": "So sammāgadanatthena sugatasaddena pakāsito hotīti veditabbaṁ.",
  "tika-s0201t0:34_0": "Tattha ‘‘karuṇāsītalahadaya’’nti etena sammāsambodhiyā mūlaṁ dasseti. Mahākaruṇāsañcoditamānaso",
  "tika-s0201t0:34_1": "hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo",
  "tika-s0201t0:34_2": "pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ. ‘‘Paññāpajjotavihatamohatama’’nti",
  "tika-s0201t0:34_3": "etena sammāsambodhiṁ dasseti . Anāvaraṇañāṇapadaṭṭhānañhi maggañāṇaṁ, maggañāṇapadaṭṭhānañca",
  "tika-s0201t0:34_4": "anāvaraṇañāṇaṁ ‘‘sammāsambodhī’’ti vuccatīti. Sammāgamanatthena sugatasaddena sammāsambodhiyā",
  "tika-s0201t0:34_5": "paṭipattiṁ dasseti līnuddhaccapatiṭṭhānāyūhanakāmasukhallikattakilamathānuyogasassatucchedābhinivesādi",
  "tika-s0201t0:34_6": "antadvayarahitāya karuṇāpaññāpariggahitāya majjhimāya paṭipattiyā pakāsanato sugatasaddassa.",
  "tika-s0201t0:34_7": "Itarehi sammāsambodhiyā padhānāppadhānabhedaṁ payojanaṁ dasseti. Saṁsāramahoghato",
  "tika-s0201t0:34_8": "sattasantāraṇañhettha padhānaṁ payojanaṁ, tadaññamappadhānaṁ. Tesu padhānena parahitapaṭipattiṁ",
  "tika-s0201t0:34_9": "dasseti, itarena attahitasampattiṁ, tadubhayena attahitāya paṭipannādīsu catūsu puggalesu",
  "tika-s0201t0:34_10": "bhagavato catutthapuggalabhāvaṁ dasseti. Tena ca anuttaradakkhiṇeyyabhāvaṁ uttamavandanīyabhāvaṁ",
  "tika-s0201t0:34_11": "attano ca vandanakiriyāya khettaṅgatabhāvaṁ dasseti.",
  "tika-s0201t0:35_0": "Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato bhagavato",
  "tika-s0201t0:35_1": "sabbalokiyaguṇasampatti dassitā hoti, paññāgahaṇena sabbaññutaññāṇapadaṭṭhānamaggañāṇadīpanato",
  "tika-s0201t0:35_2": "sabbalokuttaraguṇasampatti. Tadubhayaggahaṇasiddho hi attho ‘‘sanarāmaralokagaru’’ntiādinā",
  "tika-s0201t0:35_3": "vipañcīyatīti. Karuṇāgahaṇena ca upagamanaṁ nirupakkilesaṁ dasseti, paññāgahaṇena",
  "tika-s0201t0:35_4": "apagamanaṁ. Tathā karuṇāgahaṇena lokasamaññānurūpaṁ bhagavato pavattiṁ dasseti lokavohāravisayattā",
  "tika-s0201t0:35_5": "karuṇāya, paññāgahaṇena samaññāya anatidhāvanaṁ sabhāvānavabodhena hi dhammānaṁ samaññaṁ",
  "tika-s0201t0:35_6": "atidhāvitvā sattādiparāmasanaṁ hotīti. Tathā karuṇāgahaṇena mahākaruṇāsamāpattivihāraṁ",
  "tika-s0201t0:35_7": "dasseti, paññāgahaṇena tīsu kālesu appaṭihatañāṇaṁ catusaccañāṇaṁ catupaṭisambhidāñāṇaṁ catuvesārajjañāṇaṁ.",
  "tika-s0201t0:36_0": "Karuṇāgahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā,",
  "tika-s0201t0:36_1": "aṭṭhasu parisāsu akampanañāṇāni, dasa balāni, cuddasa buddhañāṇāni, soḷasa ñāṇacariyā,",
  "tika-s0201t0:36_2": "aṭṭhārasa buddhadhammā, catucattālīsa ñāṇavatthūni, sattasattatiñāṇavatthūnīti evamādīnaṁ",
  "tika-s0201t0:36_3": "anekesaṁ paññāpabhedānaṁ vasena ñāṇacāraṁ dasseti. Tathā karuṇāgahaṇena caraṇasampattiṁ,",
  "tika-s0201t0:36_4": "paññāgahaṇena vijjāsampattiṁ. Karuṇāgahaṇena attādhipatitā, paññāgahaṇena dhammādhipatitā.",
  "tika-s0201t0:36_5": "Karuṇāgahaṇena lokanāthabhāvo, paññāgahaṇena attanāthabhāvo. Tathā karuṇāgahaṇena",
  "tika-s0201t0:36_6": "pubbakāribhāvo, paññāgahaṇena kataññutā. Tathā karuṇāgahaṇena aparantapatā, paññāgahaṇena",
  "tika-s0201t0:36_7": "anattantapatā. Karuṇāgahaṇena vā buddhakaradhammasiddhi, paññāgahaṇena buddhabhāvasiddhi.",
  "tika-s0201t0:36_8": "Tathā karuṇāgahaṇena paresaṁ tāraṇaṁ, paññāgahaṇena sayaṁ taraṇaṁ. Tathā karuṇāgahaṇena",
  "tika-s0201t0:36_9": "sabbasattesu anuggahacittatā, paññāgahaṇena sabbadhammesu virattacittatā dassitā hoti.",
  "tika-s0201t0:37_0": "Sabbesañca buddhaguṇānaṁ karuṇā ādi tannidānabhāvato, paññā pariyosānaṁ tato uttari",
  "tika-s0201t0:37_1": "karaṇīyābhāvato. Iti ādipariyosānadassanena sabbe buddhaguṇā dassitā honti. Tathā",
  "tika-s0201t0:37_2": "karuṇāgahaṇena sīlakkhandhapubbaṅgamo samādhikkhandho dassito hoti. Karuṇānidānañhi",
  "tika-s0201t0:37_3": "sīlaṁ tato pāṇātipātādiviratippavattito, sā ca jhānattayasampayoginīti. Paññāvacanena",
  "tika-s0201t0:37_4": "paññākkhandho. Sīlañca sabbabuddhaguṇānaṁ ādi, samādhi majjhe, paññā pariyosānanti",
  "tika-s0201t0:37_5": "evampi ādimajjhapariyosānakalyāṇadassanena sabbe buddhaguṇā dassitā honti nayato",
  "tika-s0201t0:37_6": "dassitattā. Eso eva hi niravasesato buddhaguṇānaṁ dassanupāyo, yadidaṁ nayaggāhaṇaṁ.",
  "tika-s0201t0:37_7": "Aññathā ko nāma samattho bhagavato guṇe anupadaṁ niravasesato dassetuṁ. Tenevāha –",
  "tika-s0201t0:38": "‘‘Buddhopi buddhassa bhaṇeyya vaṇṇaṁ;",
  "tika-s0201t0:39": "Kappampi ce aññamabhāsamāno.",
  "tika-s0201t0:40": "Khīyetha kappo ciradīghamantare;",
  "tika-s0201t0:41_0": "Vaṇṇo na khīyetha tathāgatassā’’ti. (dī. ni. aṭṭha. 1.305; 3.141; ma. ni. aṭṭha.",
  "tika-s0201t0:41_1": "2.425; udā. aṭṭha. 53; apa. aṭṭha. 2.7.20; bu. vaṁ. aṭṭha. 4.4; cariyā. aṭṭha. 3.122 pakiṇṇakakathā);",
  "tika-s0201t0:42_0": "Teneva ca āyasmatā sāriputtattherenapi buddhaguṇaparicchedanaṁ pati anuyuttena ‘‘no",
  "tika-s0201t0:42_1": "hetaṁ, bhante’’ti paṭikkhipitvā ‘‘apica me, bhante, dhammanvayo vidito’’ti (dī. ni. 2.146) vuttaṁ.",
  "tika-s0201t0:43_0": "2. Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ",
  "tika-s0201t0:43_1": "thometuṁ ‘‘buddhopī’’tiādimāha. Tattha buddhoti kattuniddeso. Buddhabhāvanti kammaniddeso.",
  "tika-s0201t0:43_2": "Bhāvetvā sacchikatvāti ca pubbakālakiriyāniddeso . Yanti aniyamato kammaniddeso.",
  "tika-s0201t0:43_3": "Upagatoti aparakālakiriyāniddeso. Vandeti kiriyāniddeso. Tanti niyamanaṁ. Dhammanti",
  "tika-s0201t0:43_4": "vandanakiriyāya kammaniddeso. Gatamalaṁ anuttaranti ca tabbisesanaṁ.",
  "tika-s0201t0:44_0": "Tattha buddhasaddassa tāva ‘‘bujjhitā saccānīti buddho, bodhetā pajāyāti buddho’’tiādinā",
  "tika-s0201t0:44_1": "niddesanayena (mahāni. 192; cūḷani. 97) attho veditabbo. Atha vā savāsanāya aññāṇaniddāya",
  "tika-s0201t0:44_2": "accantavigamato, buddhiyā vā vikasitabhāvato buddhavāti buddho jāgaraṇavikasanatthavasena.",
  "tika-s0201t0:44_3": "Atha vā kassacipi ñeyyadhammassa anavabuddhassa abhāvena ñeyyavisesassa kammabhāvena",
  "tika-s0201t0:44_4": "aggahaṇato kammavacanicchāya abhāvena avagamanatthavaseneva kattuniddeso labbhatīti",
  "tika-s0201t0:44_5": "buddhavāti buddho yathā ‘‘dikkhito na dadātī’’ti. Atthato pana pāramitāparibhāvito",
  "tika-s0201t0:44_6": "sayambhuñāṇena saha vāsanāya vihataviddhastaniravasesakileso mahākaruṇāsabbaññutaññāṇādiaparimeyyaguṇagaṇādhāro",
  "tika-s0201t0:44_7": "khandhasantāno buddho. Yathāha –",
  "tika-s0201t0:45_0": "‘‘Buddhoti yo so bhagavā sayambhū. Anācariyako pubbe ananussutesu dhammesu sāmaṁ",
  "tika-s0201t0:45_1": "saccāni abhisambujjhi, tattha ca sabbaññutaṁ patto balesu ca vasībhāva’’nti (mahāni.",
  "tika-s0201t0:45_2": "192; cūḷani. 97; paṭi. ma. 3.161).",
  "tika-s0201t0:46_0": "Api-saddo sambhāvane. Tena ‘‘evaṁ guṇavisesayutto sopi nāma bhagavā’’ti vakkhamānaguṇe",
  "tika-s0201t0:46_1": "dhamme sambhāvanaṁ dīpeti. Buddhabhāvanti sammāsambodhiṁ. Bhāvetvāti uppādetvā vaḍḍhetvā",
  "tika-s0201t0:46_2": "ca. Sacchikatvāti paccakkhaṁ katvā. Upagatoti patto, adhigatoti attho. Etassa ‘‘buddhabhāva’’nti",
  "tika-s0201t0:46_3": "etena sambandho. Gatamalanti vigatamalaṁ, niddosanti attho. Vandeti paṇamāmi, thomemi",
  "tika-s0201t0:46_4": "vā. Anuttaranti uttararahitaṁ, lokuttaranti attho. Dhammanti yathānusiṭṭhaṁ paṭipajjamāne",
  "tika-s0201t0:46_5": "apāyato ca saṁsārato ca apatamāne katvā dhāretīti dhammo. Ayañhettha saṅkhepattho",
  "tika-s0201t0:46_6": "– evaṁ vividhaguṇagaṇasamannāgato buddhopi bhagavā yaṁ ariyamaggasaṅkhātaṁ dhammaṁ",
  "tika-s0201t0:46_7": "bhāvetvā, phalanibbānasaṅkhātaṁ pana sacchikatvā anuttaraṁ sammāsambodhiṁ adhigato,",
  "tika-s0201t0:46_8": "tametaṁ buddhānampi buddhabhāvahetubhūtaṁ sabbadosamalarahitaṁ attano uttaritarābhāvena",
  "tika-s0201t0:46_9": "anuttaraṁ paṭivedhasaddhammaṁ namāmīti. Pariyattisaddhammassāpi tappakāsanattā idha saṅgaho daṭṭhabbo.",
  "tika-s0201t0:47_0": "Atha vā ‘‘abhidhammanayasamuddaṁ adhigacchi, tīṇi piṭakāni sammasī’’ti ca aṭṭhakathāyaṁ",
  "tika-s0201t0:47_1": "vuttattā pariyattidhammassapi sacchikiriyāsammasanapariyāyo labbhatīti sopi idha",
  "tika-s0201t0:47_2": "vutto evāti daṭṭhabbaṁ. Tathā ‘‘yaṁ dhammaṁ bhāvetvā saccikatvā’’ti ca vuttattā buddhakaradhammabhūtāhi",
  "tika-s0201t0:47_3": "pāramitāhi saha pubbabhāge adhisīlasikkhādayopi idha dhammasaddena saṅgahitāti veditabbaṁ.",
  "tika-s0201t0:47_4": "Tāpi hi malapaṭipakkhatāya gatamalā anaññasādhāraṇatāya anuttarā cāti. Tathā hi sattānaṁ",
  "tika-s0201t0:47_5": "sakalavaṭṭadukkhanissaraṇatthāya katamahābhinīhāro mahākaruṇādhivāsapesalajjhāsayo",
  "tika-s0201t0:47_6": "paññāvisesaparidhotanimmalānaṁ dānadamasaṁyamādīnaṁ uttamadhammānaṁ satasahassādhikāni",
  "tika-s0201t0:47_7": "kappānaṁ cattāri asaṅkhyeyyāni sakkaccaṁ nirantaraṁ niravasesānaṁ bhāvanāpaccakkhakaraṇehi",
  "tika-s0201t0:47_8": "kammādīsu adhigatavasībhāvo acchariyācinteyyamahānubhāvo adhisīlādhicittānaṁ paramukkaṁsapāramippatto",
  "tika-s0201t0:47_9": "bhagavā paccayākāre catuvīsatikoṭisatasahassamukhena mahāvajirañāṇaṁ pesetvā anuttaraṁ",
  "tika-s0201t0:47_10": "sammāsambodhiṁ abhisambuddhoti.",
  "tika-s0201t0:48_0": "Ettha ca ‘‘bhāvetvā’’ti etena vijjāsampadāya dhammaṁ thometi, ‘‘sacchikatvā’’ti etena",
  "tika-s0201t0:48_1": "vimuttisampadāya. Tathā paṭhamena jhānasampadāya, dutiyena vimokkhasampadāya. Paṭhamena",
  "tika-s0201t0:48_2": "vā samādhisampadāya, dutiyena samāpattisampadāya. Atha vā paṭhamena khayeñāṇabhāvena,",
  "tika-s0201t0:48_3": "dutiyena anuppādeñāṇabhāvena. Purimena vā vijjūpamatāya, dutiyena vajirūpamatāya.",
  "tika-s0201t0:48_4": "Purimena vā virāgasampattiyā, dutiyena nirodhasampattiyā. Tathā paṭhamena niyyānabhāvena,",
  "tika-s0201t0:48_5": "dutiyena nisssaraṇabhāvena. Paṭhamena vā hetubhāvena, dutiyena asaṅkhatabhāvena.",
  "tika-s0201t0:48_6": "Paṭhamena vā dassanabhāvena, dutiyena vivekabhāvena. Paṭhamena vā adhipatibhāvena,",
  "tika-s0201t0:48_7": "dutiyena amatabhāvena dhammaṁ thometi. Atha vā ‘‘yaṁ dhammaṁ bhāvetvā buddhabhāvaṁ",
  "tika-s0201t0:48_8": "upagato’’ti etena svākkhātatāya dhammaṁ thometi. ‘‘Sacchikatvā’’ti etena sandiṭṭhikatāya.",
  "tika-s0201t0:48_9": "Tathā purimena akālikatāya, pacchimena ehipassikatāya. Purimena vā opaneyyikatāya,",
  "tika-s0201t0:48_10": "pacchimena paccattaṁ veditabbatāya dhammaṁ thometi. ‘‘Gatamala’’nti iminā saṁkilesābhāvadīpanena",
  "tika-s0201t0:48_11": "dhammassa parisuddhataṁ dasseti, ‘‘anuttara’’nti etena aññassa visiṭṭhassa abhāvadīpanena",
  "tika-s0201t0:48_12": "vipulaparipuṇṇataṁ. Paṭhamena vā pahānasampadaṁ dhammassa dasseti, dutiyena sabhāvasampadaṁ.",
  "tika-s0201t0:48_13": "Bhāvetabbatāya vā dhammassa gatamalabhāvo yojetabbo . Bhāvanāguṇena hi so dosānaṁ",
  "tika-s0201t0:48_14": "samugghātako hotīti. Sacchikātabbabhāvena anuttarabhāvo yojetabbo. Sacchikiriyānibbattito",
  "tika-s0201t0:48_15": "hi taduttarikaraṇīyābhāvato anaññasādhāraṇatāya anuttaroti. Tathā ‘‘bhāvetvā’’ti",
  "tika-s0201t0:48_16": "etena saha pubbabhāgasīlādīhi sekkhā sīlasamādhipaññākkhandhā dassitā honti, ‘‘sacchikatvā’’ti",
  "tika-s0201t0:48_17": "etena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0201t0:49_0": "3. Evaṁ saṅkhepeneva sabbadhammaguṇehi saddhammaṁ abhitthavitvā idāni ariyasaṅghaṁ",
  "tika-s0201t0:49_1": "thometuṁ ‘‘sugatassā’’tiādimāha. Tattha sugatassāti sambandhaniddeso, tassa ‘‘puttāna’’nti",
  "tika-s0201t0:49_2": "etena sambandho. Orasānanti puttavisesanaṁ. Mārasenamathanānanti orasaputtabhāve",
  "tika-s0201t0:49_3": "kāraṇaniddeso. Tena kilesappahānameva bhagavato orasaputtabhāve kāraṇaṁ anujānātīti",
  "tika-s0201t0:49_4": "dasseti. Aṭṭhannanti gaṇanaparicchedaniddeso. Tena satipi tesaṁ sattavisesabhāvena",
  "tika-s0201t0:49_5": "anekasahassasaṅkhābhāve imaṁ gaṇanaparicchedaṁ nātivattantīti dasseti maggaṭṭhaphalaṭṭhabhāvānātivattanato.",
  "tika-s0201t0:49_6": "Samūhanti samudāyaniddeso. Ariyasaṅghanti guṇavisiṭṭhasaṅghāṭabhāvaniddeso. Tena",
  "tika-s0201t0:49_7": "asabhipi ariyapuggalānaṁ kāyasāmaggiyaṁ ariyasaṅghabhāvaṁ dasseti diṭṭhisīlasāmaññena saṁhatabhāvato.",
  "tika-s0201t0:50_0": "Tattha urasi bhavā jātā saṁvaddhā ca orasā. Yathā hi sattānaṁ orasaputtā attajātatāya",
  "tika-s0201t0:50_1": "pitu santakassa dāyajjassa visesena bhāgino honti, evameva tepi ariyapuggalā sammāsambuddhassa",
  "tika-s0201t0:50_2": "dhammassavanante ariyāya jātiyā jātatāya bhagavato santakassa vimuttisukhassa ariyadhammaratanassa",
  "tika-s0201t0:50_3": "ca ekantabhāginoti orasā viya orasā. Atha vā bhagavato dhammadesanānubhāvena ariyabhūmiṁ",
  "tika-s0201t0:50_4": "okkamamānā okkantā ca ariyasāvakā bhagavato urena vāyāmajanitābhijātitāya nippariyāyena",
  "tika-s0201t0:50_5": "‘‘orasaputtā’’ti vattabbataṁ arahanti. Sāvakehi pavattiyamānāpi hi dhammadesanā ‘‘bhagavato",
  "tika-s0201t0:50_6": "dhammadesanā’’icceva vuccati taṁmūlikattā lakkhaṇādivisesābhāvato ca.",
  "tika-s0201t0:51_0": "Yadipi ariyasāvakānaṁ ariyamaggādhigamasamaye bhagavato viya tadantarāya karaṇatthaṁ",
  "tika-s0201t0:51_1": "devaputtamāro, māravāhinī vā na ekantena apasādeti, tehi pana apasādetabbatāya kāraṇe",
  "tika-s0201t0:51_2": "vimathite tepi vimathitā eva nāma hontīti āha – ‘‘mārasenamathanāna’’nti. Imasmiṁ",
  "tika-s0201t0:51_3": "panatthe ‘‘māramārasenamathanāna’’nti vattabbe ‘‘mārasenamathanāna’’nti ekadesasarūpekaseso",
  "tika-s0201t0:51_4": "katoti daṭṭhabbaṁ. Atha vā khandhābhisaṅkhāramārānaṁ viya devaputtamārassapi guṇamāraṇe",
  "tika-s0201t0:51_5": "sahāyabhāvūpagamanato kilesabalakāyo ‘‘senā’’ti vuccati. Yathāha ‘‘kāmā te paṭhamā",
  "tika-s0201t0:51_6": "senā’’tiādi (su. ni. 438; mahāni. 28, 68, 149). Sā ca tehi diyaḍḍhasahassabhedā anantabhedā",
  "tika-s0201t0:51_7": "vā kilesavāhinī satidhammavicayavīriyasamathādiguṇapaharaṇehi odhiso vimathitā vihatā",
  "tika-s0201t0:51_8": "viddhastā cāti mārasenamathanā, ariyasāvakā. Etena tesaṁ bhagavato anujātaputtataṁ dasseti.",
  "tika-s0201t0:52_0": "Ārakattā kilesehi, anaye na iriyanato, aye ca iriyanato ariyā niruttinayena. Atha",
  "tika-s0201t0:52_1": "vā sadevakena lokena ‘‘saraṇa’’nti araṇīyato upagantabbato upagatānañca tadatthasiddhito",
  "tika-s0201t0:52_2": "ariyā, ariyānaṁ saṅghoti ariyasaṅgho, ariyo ca so saṅgho cāti vā ariyasaṅgho, taṁ",
  "tika-s0201t0:52_3": "ariyasaṅghaṁ. Bhagavato aparabhāge buddhadhammaratanānampi samadhigamo saṅgharatanādhīnoti",
  "tika-s0201t0:52_4": "ariyasaṅghassa bahūpakārataṁ dassetuṁ idheva ‘‘sirasā vande’’ti vuttanti daṭṭhabbaṁ.",
  "tika-s0201t0:53_0": "Ettha ca ‘‘sugatassa orasānaṁ puttāna’’nti etena ariyasaṅghassa pabhavasampadaṁ dasseti,",
  "tika-s0201t0:53_1": "‘‘mārasenamathanāna’’nti etena pahānasampadaṁ sakalasaṁkilesappahānadīpanato. ‘‘Aṭṭhannampi",
  "tika-s0201t0:53_2": "samūha’’nti etena ñāṇasampadaṁ maggaṭṭhaphalaṭṭhabhāvadīpanato. ‘‘Ariyasaṅgha’’nti",
  "tika-s0201t0:53_3": "etena pabhāvasampadaṁ dasseti sabbasaṅghānaṁ aggabhāvadīpanato. Atha vā ‘‘sugatassa",
  "tika-s0201t0:53_4": "orasānaṁ puttāna’’nti ariyasaṅghassa visuddhanissayabhāvadīpanaṁ, ‘‘mārasenamathanāna’’nti",
  "tika-s0201t0:53_5": "sammāujuñāyasāmīcippaṭipannabhāvadīpanaṁ, ‘‘aṭṭhannampi samūha’’nti āhuneyyādibhāvadīpanaṁ,",
  "tika-s0201t0:53_6": "‘‘ariyasaṅgha’’nti anuttarapuññakkhettabhāvadīpanaṁ. Tathā ‘‘sugatassa orasānaṁ puttāna’’nti",
  "tika-s0201t0:53_7": "etena ariyasaṅghassa lokuttarasaraṇagamanasabbhāvaṁ dīpeti. Lokuttarasaraṇagamanena",
  "tika-s0201t0:53_8": "hi te bhagavato orasaputtā jātā. ‘‘Mārasenamathanāna’’nti etena abhinīhārasampadāsiddhaṁ",
  "tika-s0201t0:53_9": "pubbabhāge sammāpaṭipattiṁ dasseti. Katābhinīhārā hi sammāpaṭipannā māraṁ māraparisaṁ",
  "tika-s0201t0:53_10": "vā abhivijinanti. ‘‘Aṭṭhannampi samūha’’nti etena paṭividdhastavipakkhe sekkhāsekkhadhamme",
  "tika-s0201t0:53_11": "dasseti puggalādhiṭṭhānena maggaphaladhammānaṁ pakāsitattā. ‘‘Ariyasaṅgha’’nti aggadakkhiṇeyyabhāvaṁ",
  "tika-s0201t0:53_12": "dasseti. Saraṇagamanañca sāvakānaṁ sabbaguṇānaṁ ādi, sapubbabhāgapaṭipadā sekkhā",
  "tika-s0201t0:53_13": "sīlakkhandhādayo majjhe, asekkhā sīlakkhandhādayo pariyosānanti ādimajjhapariyosānakalyāṇā",
  "tika-s0201t0:53_14": "saṅkhepato sabbe ariyasaṅghaguṇā pakāsitā honti.",
  "tika-s0201t0:54_0": "4. Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ",
  "tika-s0201t0:54_1": "katvā idāni taṁnipaccakāraṁ yathādhippete payojane pariṇāmento ‘‘iti me’’tiādimāha.",
  "tika-s0201t0:54_2": "Tattha ratijananaṭṭhena ratanaṁ, buddhadhammasaṅghā. Tesañhi ‘‘itipi so bhagavā’’tiādinā",
  "tika-s0201t0:54_3": "yathābhūtaguṇe āvajjentassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-s0201t0:55_0": "‘‘Yasmiṁ mahānāma, samaye ariyasāvako tathāgataṁ anussarati, nevassa tasmiṁ samaye",
  "tika-s0201t0:55_1": "rāgapariyuṭṭhitaṁ cittaṁ hoti, na dosa…pe… na mohapariyuṭṭhitaṁ cittaṁ hoti…pe… ujugatacitto",
  "tika-s0201t0:55_2": "kho mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ",
  "tika-s0201t0:55_3": "pāmojjaṁ, pamuditassa pīti jāyatī’’tiādi (a. ni. 6.10; 11.11).",
  "tika-s0201t0:56": "Cittīkatādibhāvo vā ratanaṭṭho. Vuttañhetaṁ –",
  "tika-s0201t0:57": "‘‘Cittīkataṁ mahagghañca, atulaṁ dullabhadassanaṁ;",
  "tika-s0201t0:58": "Anomasattaparibhogaṁ, ratanaṁ tena vuccatī’’ti. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226; mahāni. aṭṭha. 50);",
  "tika-s0201t0:59": "Cittikatabhāvādayo ca anaññasādhāraṇā buddhādīsu eva labbhantīti.",
  "tika-s0201t0:60_0": "Vandanāva vandanāmayaṁ yathā ‘‘dānamayaṁ sīlamaya’’nti (dī. ni. 3.305; itivu. 60).",
  "tika-s0201t0:60_1": "Vandanā cettha kāyavācācittehi tiṇṇaṁ ratanānaṁ guṇaninnatā, thomanā vā. Pujjabhavaphalanibbattanato",
  "tika-s0201t0:60_2": "puññaṁ, attano santānaṁ punātīti vā. Suvihatantarāyoti suṭṭhu vihatantarāyo. Etena",
  "tika-s0201t0:60_3": "attano pasādasampattiyā ratanattayassa ca khettabhāvasampattiyā taṁ puññaṁ atthappakāsanassa",
  "tika-s0201t0:60_4": "upaghātakaupaddavānaṁ vihanane samatthanti dasseti. Hutvāti pubbakālakiriyā. Tassa",
  "tika-s0201t0:60_5": "‘‘atthaṁ pakāsayissāmī’’ti etena sambandho. Tassāti yaṁ ratanattayavandanāmayaṁ puññaṁ,",
  "tika-s0201t0:60_6": "tassa. Ānubhāvenāti balena.",
  "tika-s0201t0:61_0": "5. Evaṁ ratanattayassa nipaccakāre payojanaṁ dassetvā idāni yassā dhammadesanāya",
  "tika-s0201t0:61_1": "atthaṁ saṁvaṇṇetukāmo, tassā tāva guṇābhitthavanavasena upaññāpanatthaṁ ‘‘majjhimapamāṇasuttaṅkitassā’’tiādi",
  "tika-s0201t0:61_2": "vuttaṁ. Tattha majjhimapamāṇasuttaṅkitassāti nātidīghanātikhuddakapamāṇehi suttantehi",
  "tika-s0201t0:61_3": "lakkhitassa. Yathā hi dīghāgame dīghapamāṇāni suttāni, yathā ca saṁyuttaṅguttarāgamesu",
  "tika-s0201t0:61_4": "dvīsu khuddakapamāṇāni, na evaṁ idha. Idha pana pamāṇato majjhimāni suttāni. Tena",
  "tika-s0201t0:61_5": "vuttaṁ ‘‘majjhimapamāṇasuttaṅkitassāti nātidīghanātikhuddakapamāṇehi suttantehi lakkhitassati",
  "tika-s0201t0:61_6": "attho’’ti. Etena ‘‘majjhimo’’ti ayaṁ imassa atthānugatasamaññāti dasseti. Nanu ca",
  "tika-s0201t0:61_7": "suttāni eva āgamo, kassa pana suttehi aṅkananti? Saccametaṁ paramatthato, suttāni",
  "tika-s0201t0:61_8": "pana upādāya paññatto āgamo. Yatheva hi atthabyañjanasamudāye ‘‘sutta’’nti vohāro,",
  "tika-s0201t0:61_9": "evaṁ suttasamudāye ayaṁ ‘‘āgamo’’ti vohāro. Idhāti imasmiṁ sāsane. Āgamissanti ettha,",
  "tika-s0201t0:61_10": "etena etasmā vā attatthaparatthādayoti āgamo, ādikalyāṇādiguṇasampattiyā uttamaṭṭhena",
  "tika-s0201t0:61_11": "taṁtaṁabhipatthitasamiddhihetutāya paṇḍitehi varitabbato varo, āgamo ca so varo cāti",
  "tika-s0201t0:61_12": "āgamavaro. Āgamasammatehi vā varoti āgamavaro, majjhimo ca so āgamavaro cāti majjhimāgamavaro, tassa.",
  "tika-s0201t0:62_0": "Buddhānaṁ anubuddhānaṁ buddhānubuddhā, buddhānaṁ saccapaṭivedhaṁ anugamma paṭividdhasaccā",
  "tika-s0201t0:62_1": "aggasāvakādayo ariyā. Tehi atthasaṁvaṇṇanāguṇasaṁvaṇṇanānaṁ vasena saṁvaṇṇitassa.",
  "tika-s0201t0:62_2": "Atha vā buddhā ca anubuddhā ca buddhānubuddhāti yojetabbaṁ. Sammāsambuddheneva hi",
  "tika-s0201t0:62_3": "vinayasuttābhidhammānaṁ pakiṇṇakadesanādivasena yo paṭhamaṁ attho vibhatto, so eva",
  "tika-s0201t0:62_4": "pacchā tassa tassa saṁvaṇṇanāvasena saṅgītikārehi saṅgahaṁ āropitoti. Paravādamathanassāti",
  "tika-s0201t0:62_5": "aññatitthiyānaṁ vādanimmathanassa, tesaṁ diṭṭhigatabhañjanassāti attho. Ayañhi āgamo",
  "tika-s0201t0:62_6": "mūlapariyāyasuttasabbāsavasuttādīsu diṭṭhigatikānaṁ diṭṭhigatadosavibhāvanato saccakasuttaṁ",
  "tika-s0201t0:62_7": "(ma. ni. 1.353) upālisuttādīsu (ma. ni. 2.56) saccakādīnaṁ micchāvādanimmathanadīpanato",
  "tika-s0201t0:62_8": "visesato ‘‘paravādamathano’’ti thomitoti. Saṁvaṇṇanāsu cāyaṁ ācariyassa pakati, yā",
  "tika-s0201t0:62_9": "taṁtaṁsaṁvaṇṇanāsu ādito tassa tassa saṁvaṇṇetabbassa dhammassa visesaguṇakittanena",
  "tika-s0201t0:62_10": "thomanā. Tathā hi sumaṅgalavilāsinīsāratthapakāsinīmanorathapūraṇīsu aṭṭhasālinīādīsu",
  "tika-s0201t0:62_11": "ca yathākkamaṁ ‘‘saddhāvahaguṇassa, ñāṇappabhedajananassa, dhammakathikapuṅgavānaṁ",
  "tika-s0201t0:62_12": "vicittapaṭibhānajananassa, tassa gambhīrañāṇehi ogāḷhassa abhiṇhaso nānānayavicittassa",
  "tika-s0201t0:62_13": "abhidhammassā’’tiādinā thomanā katā.",
  "tika-s0201t0:63_0": "6. Attho kathīyati etāyāti atthakathā, sā eva aṭṭhakathā ttha-kārassa ṭṭha-kāraṁ",
  "tika-s0201t0:63_1": "katvā yathā ‘‘dukkhassa pīḷanaṭṭho’’ti (paṭi. ma. 1.17; 2.8) āditotiādimhi paṭhamasaṅgītiyaṁ.",
  "tika-s0201t0:63_2": "Chaḷabhiññatāya paramena cittissariyabhāvena samannāgatattā jhānādīsu pañcavidhavasitāsabbhāvato",
  "tika-s0201t0:63_3": "ca vasino, therā mahākassapādayo. Tesaṁ satehi pañcahi. Yāti yā aṭṭhakathā. Saṅgītāti",
  "tika-s0201t0:63_4": "atthaṁ pakāsetuṁ yuttaṭṭhāne ‘‘ayaṁ etassa attho, ayaṁ etassa attho’’ti saṅgahetvā",
  "tika-s0201t0:63_5": "vuttā. Anusaṅgītā ca yasattherādīhi pacchāpi dutiyatatiyasaṅgītīsu. Iminā attano",
  "tika-s0201t0:63_6": "saṁvaṇṇanāya āgamanasuddhiṁ dasseti.",
  "tika-s0201t0:64_0": "7. Sīhassa lānato gahaṇato sīhaḷo, sīhakumāro. Taṁvaṁsajātatāya tambapaṇṇidīpe khattiyānaṁ,",
  "tika-s0201t0:64_1": "tesaṁ nivāsatāya tambapaṇṇidīpassa ca sīhaḷabhāvo veditabbo. Ābhatāti jambudīpato",
  "tika-s0201t0:64_2": "ānītā. Athāti pacchā. Aparabhāge hi nikāyantaraladdhīhi asaṅkaratthaṁ sīhaḷabhāsāya",
  "tika-s0201t0:64_3": "aṭṭhakathā ṭhapitāti. Tena mūlaṭṭhakathā sabbasādhāraṇā na hotīti idaṁ atthappakāsanaṁ",
  "tika-s0201t0:64_4": "ekantena karaṇīyanti dasseti. Tenevāha ‘‘dīpavāsīnamatthāyā’’ti. Tattha dīpavāsīnanti",
  "tika-s0201t0:64_5": "jambudīpavāsīnaṁ, sīhaḷadīpavāsīnaṁ vā atthāya sīhaḷabhāsāya ṭhapitāti yojanā.",
  "tika-s0201t0:65_0": "8.Apanetvānāti kañcukasadisaṁ sīhaḷabhāsaṁ apanetvā. Tatoti aṭṭhakathāto. Ahanti",
  "tika-s0201t0:65_1": "attānaṁ niddisati, manoramaṁ bhāsanti māgadhabhāsaṁ. Sā hi sabhāvaniruttibhūtā paṇḍitānaṁ",
  "tika-s0201t0:65_2": "manaṁ ramayatīti. Tenevāha ‘‘tantinayānucchavika’’nti, pāḷigatiyā anulomikaṁ pāḷibhāsāyānuvidhāyininti",
  "tika-s0201t0:65_3": "attho. Vigatadosanti asabhāvaniruttibhāsantararahitaṁ.",
  "tika-s0201t0:66_0": "9.Samayaṁ avilomentoti siddhantaṁ avirodhento. Etena atthadosābhāvamāha. Aviruddhattā",
  "tika-s0201t0:66_1": "eva hi theravādāpi idha pakāsīyissanti. Theravaṁsadīpānanti thirehi sīlakkhandhādīhi",
  "tika-s0201t0:66_2": "samannāgatattā therā, mahākassapādayo. Tehi āgatā ācariyaparamparā theravaṁso, tappariyāpannā",
  "tika-s0201t0:66_3": "hutvā āgamādhigamasampannattā paññāpajjotena tassa samujjalanato theravaṁsadīpā,",
  "tika-s0201t0:66_4": "mahāvihāravāsino, tesaṁ. Vividhehi ākārehi nicchīyatīti vinicchayo, gaṇṭhiṭṭhānesu",
  "tika-s0201t0:66_5": "khīlamaddanākārena pavattā vimaticchedanī kathā. Suṭṭhu nipuṇo saṇho vinicchayo etesanti",
  "tika-s0201t0:66_6": "sunipuṇavinicchayā. Atha vā vinicchinotīti vinicchayo, yathāvuttatthavisayaṁ ñāṇaṁ.",
  "tika-s0201t0:66_7": "Suṭṭhu nipuṇo cheko vinicchayo etesanti yojetabbaṁ. Etena mahākassapāditheraparamparābhato,",
  "tika-s0201t0:66_8": "tato eva ca aviparīto saṇho sukhumo mahāvihāravāsīnaṁ vinicchayoti tassa pamāṇabhūtataṁ dasseti.",
  "tika-s0201t0:67_0": "10.Sujanassacāti ca-saddo sampiṇḍanattho. Tena ‘‘na kevalaṁ jambudīpavāsīnameva atthāya,",
  "tika-s0201t0:67_1": "atha kho sādhujanatosanatthañcā’’ti dasseti. Tena ca ‘‘tambapaṇṇidīpavāsīnampi atthāyā’’ti",
  "tika-s0201t0:67_2": "ayamattho siddho hoti uggahaṇādisukaratāya tesampi bahukārattā. Ciraṭṭhitatthanti",
  "tika-s0201t0:67_3": "ciraṭṭhitiatthaṁ, cirakālaṭṭhitiyāti attho. Idañhi atthappakāsanaṁ aviparītapadabyañjanasunikkhepassa",
  "tika-s0201t0:67_4": "atthasunayassa ca upāyabhāvato saddhammassa ciraṭṭhitiyā saṁvattati. Vuttañhetaṁ",
  "tika-s0201t0:67_5": "bhagavatā ‘‘dveme, bhikkhave, dhammā saddhammassa ṭhitiyā asammosāya anantaradhānāya",
  "tika-s0201t0:67_6": "saṁvattanti. Katame dve? Sunnikkhittañca padabyañjanaṁ attho ca sunīto’’ti (a. ni. 2.20).",
  "tika-s0201t0:68_0": "11. Yaṁ atthavaṇṇanaṁ kattukāmo, tassā mahattaṁ pariharituṁ ‘‘sīlakathā’’tiādi vuttaṁ.",
  "tika-s0201t0:68_1": "Tenevāha ‘‘na taṁ idha vicārayissāmī’’ti. Atha vā yaṁ aṭṭhakathaṁ kattukāmo, tadekadesabhāvena",
  "tika-s0201t0:68_2": "visuddhimaggo gahetabboti kathikānaṁ upadesaṁ karonto tattha vicāritadhamme uddesavasena",
  "tika-s0201t0:68_3": "dasseti ‘‘sīlakathā’’tiādinā. Tattha sīlakathāti cārittavārittādivasena sīlassa vitthārakathā.",
  "tika-s0201t0:68_4": "Dhutadhammāti piṇḍapātikaṅgādayo terasa kilesadhunanakadhammā. Kammaṭṭhānāni sabbānīti",
  "tika-s0201t0:68_5": "pāḷiyaṁ āgatāni aṭṭhatiṁsa, aṭṭhakathāyaṁ dveti niravasesāni yogakammassa bhāvanāya",
  "tika-s0201t0:68_6": "pavattiṭṭhānāni. Cariyāvidhānasahitoti rāgacaritādīnaṁ sabhāvādividhānena sahito.",
  "tika-s0201t0:68_7": "Jhānāni cattāri rūpāvacarajjhānāni, samāpattiyo catasso arūpasamāpattiyo. Aṭṭhapi",
  "tika-s0201t0:68_8": "vā paṭiladdhamattāni jhānāni, samāpajjanavasībhāvappattiyā samāpattiyo. Jhānāni vā",
  "tika-s0201t0:68_9": "rūpārūpāvacarajjhānāni, samāpattiyo phalasamāpattinirodhasamāpattiyo.",
  "tika-s0201t0:69": "12. Lokiyalokuttarabhedā cha abhiññāyo sabbā abhiññāyo. Ñāṇavibhaṅgādīsu (vibha. 751) āgatanayena ekavidhādinā paññāya saṁkaletvā sampiṇḍetvā nicchayo paññāsaṅkalananicchayo.",
  "tika-s0201t0:70_0": "13. Paccayadhammānaṁ hetādīnaṁ paccayuppannadhammānaṁ hetupaccayādibhāvo paccayākāro,",
  "tika-s0201t0:70_1": "tassa desanā paccayākāradesanā, paṭiccasamuppādakathāti attho. Sā pana nikāyantaraladdhisaṅkararahitatāya",
  "tika-s0201t0:70_2": "suṭṭhu parisuddhā, ghanavinibbhogassa sudukkaratāya nipuṇā saṇhasukhumā, ekattanayādisahitā",
  "tika-s0201t0:70_3": "ca tattha vicāritāti āha ‘‘suparisuddhanipuṇanayā’’ti. Paṭisambhidādīsu āgatanayaṁ",
  "tika-s0201t0:70_4": "avissajjetvāva vicāritattā avimuttatantimaggā.",
  "tika-s0201t0:71": "14.Itipana sabbanti iti-saddo parisamāpane, pana-saddo vacanālaṅkāre, etaṁ sabbanti attho. Idhāti imissā aṭṭhakathāya. Na taṁ vicārayissāmi punaruttibhāvatoti adhippāyo.",
  "tika-s0201t0:72_0": "15. Idāni tasseva avicāraṇassa ekantakāraṇaṁ niddhārento ‘‘majjhe visuddhimaggo’’tiādimāha.",
  "tika-s0201t0:72_1": "Tattha ‘‘majjhe ṭhatvā’’ti etena majjhaṭṭhabhāvadīpanena visesato catunnaṁ āgamānaṁ",
  "tika-s0201t0:72_2": "sādhāraṇaṭṭhakathā visuddhimaggo, na sumaṅgalavilāsinīādayo viya asādhāraṇaṭṭhakathāti",
  "tika-s0201t0:72_3": "dasseti. ‘‘Visesato’’ti ca idaṁ vinayābhidhammānampi visuddhimaggo yathārahaṁ atthavaṇṇanā",
  "tika-s0201t0:72_4": "hoti evāti katvā vuttaṁ.",
  "tika-s0201t0:73_0": "16.Iccevāti iti eva. Tampīti visuddhimaggampi. Etāyāti papañcasūdaniyā. Ettha ca",
  "tika-s0201t0:73_1": "‘‘sīhaḷadīpaṁ ābhatā’’tiādinā aṭṭhakathākaraṇassa nimittaṁ dasseti, ‘‘dīpavāsīnamatthāya,",
  "tika-s0201t0:73_2": "sujanassa ca tuṭṭhatthaṁ, ciraṭṭhitatthañca dhammassā’’ti etena payojanaṁ, ‘‘majjhimāgamavarassa",
  "tika-s0201t0:73_3": "atthaṁ pakāsayissāmī’’ti etena piṇḍatthaṁ, ‘‘apanetvāna tatohaṁ sīhaḷabhāsa’’ntiādinā,",
  "tika-s0201t0:73_4": "‘‘sīlakathā’’tiādinā ca karaṇappakāraṁ. Sīlakathādīnaṁ avicāraṇampi hi idha karaṇappakāro evāti.",
  "tika-s0201t0:74": "Ganthārambhakathāvaṇṇanā niṭṭhitā.",
  "tika-s0201t0:75": "Nidānakathāvaṇṇanā",
  "tika-s0201t0:76_0": "1. Vibhāgavantānaṁ sabhāvavibhāvanaṁ vibhāgadassanamukheneva hotīti paṭhamaṁ tāva",
  "tika-s0201t0:76_1": "paṇṇāsavaggasuttādivasena majjhimāgamassa vibhāgaṁ dassetuṁ ‘‘tattha majjhimasaṅgīti",
  "tika-s0201t0:76_2": "nāmā’’tiādimāha. Tattha tatthāti yaṁ vuttaṁ ‘‘majjhimāgamavarassa atthaṁ pakāsayissāmī’’ti,",
  "tika-s0201t0:76_3": "tasmiṁ vacane. Yā majjhimāgamapariyāyena majjhimasaṅgīti vuttā, sā paṇṇāsādito edisāti",
  "tika-s0201t0:76_4": "dasseti ‘‘majjhimasaṅgīti nāmā’’tiādinā. Tatthāti vā ‘‘etāya aṭṭhakathāya vijānātha",
  "tika-s0201t0:76_5": "majjhimasaṅgītiyā attha’’nti ettha yassā majjhimasaṅgītiyā atthaṁ vijānāthāti vuttaṁ,",
  "tika-s0201t0:76_6": "sā majjhimasaṅgīti nāma paṇṇāsādito edisāti dasseti. Pañca dasakā paṇṇāsā, mūle ādimhi",
  "tika-s0201t0:76_7": "paṇṇāsā, mūlabhūtā vā paṇṇāsā mūlapaṇṇāsā. Majjhe bhavā majjhimā, majjhimā ca sā",
  "tika-s0201t0:76_8": "paṇṇāsā cāti majjhimapaṇṇāsā. Upari uddhaṁ paṇṇāsā uparipaṇṇāsā. Paṇṇāsattayasaṅgahāti",
  "tika-s0201t0:76_9": "paṇṇāsattayaparigaṇanā.",
  "tika-s0201t0:77_0": "Ayaṁ saṅgaho nāma jātisañjātikiriyāgaṇanavasena catubbidho. Tattha ‘‘yā cāvuso visākha,",
  "tika-s0201t0:77_1": "sammāvācā, yo ca sammākammanto, yo ca sammāājīvo , ime dhammā sīlakkhandhe saṅgahitā’’ti",
  "tika-s0201t0:77_2": "(ma. ni. 1.462) ayaṁ jātisaṅgaho. ‘‘Yo cāvuso visākha, sammāvāyāmo. Yā ca sammāsati,",
  "tika-s0201t0:77_3": "yo ca sammāsamādhi, ime dhammā samādhikkhandhe saṅgahitā’’ti ayaṁ sañjātisaṅgaho.",
  "tika-s0201t0:77_4": "‘‘Yā cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti",
  "tika-s0201t0:77_5": "ayaṁ kiriyāsaṅgaho. ‘‘Hañci cakkhāyatanaṁ rūpakkhandhagaṇanaṁ gacchati, tena vata",
  "tika-s0201t0:77_6": "re vattabbe cakkhāyatanaṁ rūpakkhandhena saṅgahita’’nti (kathā. 471) ayaṁ gaṇanasaṅgaho.",
  "tika-s0201t0:77_7": "Ayameva ca idhādhippeto. Tena vuttaṁ ‘‘paṇṇāsattayasaṅgahāti paṇṇāsattayaparigaṇanā’’ti.",
  "tika-s0201t0:78_0": "Vaggatoti samūhato, so panettha dasakavasena veditabbo. Yebhuyyena hi sāsane dasake",
  "tika-s0201t0:78_1": "vaggavohāro. Tenevāha ‘‘ekekāya paṇṇāsāya pañca pañca vagge katvā’’ti. Pannarasavaggasamāyogāti",
  "tika-s0201t0:78_2": "pannarasavaggasaṁyogāti attho. Keci pana samāyogasaddaṁ samudāyatthaṁ vadanti. Padatoti",
  "tika-s0201t0:78_3": "ettha aṭṭhakkharo gāthāpādo ‘‘pada’’nti adhippeto, tasmā ‘‘akkharato cha akkharasatasahassāni",
  "tika-s0201t0:78_4": "caturāsītuttarasatādhikāni catucattālīsa sahassāni ca akkharānī’’ti pāṭhena bhavitabbanti",
  "tika-s0201t0:78_5": "vadanti. Yasmā pana navakkharo yāva dvādasakkharo ca gāthāpādo saṁvijjati, tasmā",
  "tika-s0201t0:78_6": "tādisānampi gāthānaṁ vasena aḍḍhateyyagāthāsataṁ bhāṇavāro hotīti katvā ‘‘akkharato",
  "tika-s0201t0:78_7": "satta akkharasatasahassāni cattālīsañca sahassāni tepaññāsañca akkharānī’’ti vuttaṁ.",
  "tika-s0201t0:78_8": "Evañhi padabhāṇavāragaṇanāhi akkharagaṇanā saṁsandati, netarathā. Bhāṇavāroti ca",
  "tika-s0201t0:78_9": "dvattiṁsakkharānaṁ gāthānaṁ vasena aḍḍhateyyagāthāsataṁ, ayañca akkharagaṇanā bhāṇavāragaṇanā",
  "tika-s0201t0:78_10": "ca padagaṇanānusārena laddhāti veditabbā. Imameva hi atthaṁ ñāpetuṁ suttagaṇanānantaraṁ",
  "tika-s0201t0:78_11": "bhāṇavāre agaṇetvā padāni gaṇitāni. Tatridaṁ vuccati –",
  "tika-s0201t0:79": "‘‘Bhāṇavārā yathāpi hi, majjhimassa pakāsitā;",
  "tika-s0201t0:80": "Upaḍḍhabhāṇavāro ca, tevīsatipadādhiko.",
  "tika-s0201t0:81": "Satta satasahassāni, akkharānaṁ vibhāvaye;",
  "tika-s0201t0:82": "Cattālīsa sahassāni, tepaññāsañca akkhara’’nti.",
  "tika-s0201t0:83_0": "Anusandhitoti desanānusandhito. Ekasmiṁ eva hi sutte purimapacchimānaṁ desanābhāgānaṁ",
  "tika-s0201t0:83_1": "sambandho anusandhānato anusandhi. Ettha ca attajjhāsayānusandhi parajjhāsayānusandhīti",
  "tika-s0201t0:83_2": "duvidho ajjhāsayānusandhi. So pana katthaci desanāya vippakatāya dhammaṁ suṇantānaṁ",
  "tika-s0201t0:83_3": "pucchāvasena, katthaci desentassa satthu sāvakassa dhammapaṭiggāhakānañca ajjhāsayavasena,",
  "tika-s0201t0:83_4": "katthaci desetabbassa dhammassa vasena hotīti samāsato tippakāro. Tena vuttaṁ ‘‘pucchānusandhiajjhāsayānusandhiyathānusandhivasena",
  "tika-s0201t0:83_5": "saṅkhepato tividho anusandhī’’ti. Saṅkhepeneva ca catubbidho anusandhi veditabbo.",
  "tika-s0201t0:83_6": "Tattha ‘‘evaṁ vutte aññataro bhikkhu bhagavantaṁ etadavoca ‘kiṁ nu kho, bhante, orimaṁ",
  "tika-s0201t0:83_7": "tīraṁ, kiṁ pārimaṁ tīraṁ, ko majjhe saṁsīdo, ko thale ussādo, ko manussaggāho, ko",
  "tika-s0201t0:83_8": "amanussaggāho, ko āvattaggāho, ko antopūtibhāvo’ti’’ (saṁ. ni. 4.241)? Evaṁ pucchantānaṁ",
  "tika-s0201t0:83_9": "vissajjentena bhagavatā pavattitadesanāvasena pucchānusandhī veditabbo. ‘‘Atha kho",
  "tika-s0201t0:83_10": "aññatarassa bhikkhuno evaṁ cetaso parivitakko udapādi ‘iti kira bho rūpaṁ anattā…",
  "tika-s0201t0:83_11": "vedanā… saññā… saṅkhārā… viññāṇaṁ anattā, anattakatāni kammāni kamattānaṁ phusissantī’ti.",
  "tika-s0201t0:83_12": "Atha kho bhagavā tassa bhikkhuno cetasā cetoparivitakkamaññāya bhikkhū āmantesi ṭhānaṁ",
  "tika-s0201t0:83_13": "kho panetaṁ, bhikkhave, vijjati, yaṁ idhekacco moghapuriso avidvā avijjāgato taṇhādhipateyyena",
  "tika-s0201t0:83_14": "cetasā satthusāsanaṁ atidhāvitabbaṁ maññeyya ‘iti kira bho rūpaṁ anattā…pe… phusissantī’ti.",
  "tika-s0201t0:83_15": "Taṁ kiṁ maññatha , bhikkhave, rūpaṁ niccaṁ vā aniccaṁ vā’’ti (ma. ni. 3.90) evaṁ",
  "tika-s0201t0:83_16": "paresaṁ ajjhāsayaṁ viditvā bhagavatā pavattitadesanāvasena parajjhāsayānusandhi veditabbo.",
  "tika-s0201t0:84_0": "‘‘Tassa mayhaṁ brāhmaṇa etadahosi ‘yaṁnūnāhaṁ yā tā rattiyo abhiññātā abhilakkhitā",
  "tika-s0201t0:84_1": "cātuddasī pañcadasī aṭṭhamī ca pakkhassa, tathārūpāsu rattīsu yāni tāni ārāmacetiyāni",
  "tika-s0201t0:84_2": "vanacetiyāni rukkhacetiyāni bhiṁsanakāni salomahaṁsāni, tathārūpesu senāsanesu vihareyyaṁ",
  "tika-s0201t0:84_3": "appeva nāmāhaṁ bhayabheravaṁ passeyya’nti’’ (ma. ni. 1.49) evaṁ bhagavatā, ‘‘tatrāvuso",
  "tika-s0201t0:84_4": "lobho ca pāpako doso ca pāpako lobhassa ca pahānāya dosassa ca pahānāya atthi majjhimā",
  "tika-s0201t0:84_5": "paṭipadā, cakkhukaraṇī ñāṇakaraṇī upasamāya abhiññāya sambodhāya nibbānāya saṁvattatī’’ti",
  "tika-s0201t0:84_6": "(ma. ni. 1.33) evaṁ dhammasenāpatinā ca attano ajjhāsayeneva pavattitadesanāvasena",
  "tika-s0201t0:84_7": "attajjhāsayānusandhi veditabbo. Yena pana dhammena ādimhi desanā uṭṭhitā, tassa anurūpadhammavasena",
  "tika-s0201t0:84_8": "vā paṭipakkhadhammavasena vā yesu suttesu upari desanā āgacchati, tesaṁ vasena yathānusandhi",
  "tika-s0201t0:84_9": "veditabbo. Seyyathidaṁ ākaṅkheyyasutte (ma. ni. 1.65) heṭṭhā sīlena desanā uṭṭhitā,",
  "tika-s0201t0:84_10": "upari abhiññā āgatā. Vatthusutte (ma. ni. 1.70) heṭṭhā kilesena desanā uṭṭhitā, upari",
  "tika-s0201t0:84_11": "brahmavihārā āgatā. Kosambakasutte (ma. ni. 1.491) heṭṭhā bhaṇḍanena desanā uṭṭhitā,",
  "tika-s0201t0:84_12": "upari sāraṇīyadhammā āgatā. Kakacūpame (ma. ni. 1.222) heṭṭhā akkhantiyā vasena desanā",
  "tika-s0201t0:84_13": "uṭṭhitā, upari kakacūpamā āgatāti.",
  "tika-s0201t0:85_0": "Vitthārato panetthāti evaṁ saṅkhepato tividho catubbidho ca anusandhi ettha etasmiṁ",
  "tika-s0201t0:85_1": "majjhimanikāye tasmiṁ tasmiṁ sutte yathārahaṁ vitthārato vibhajitvā viññāyamānā navasatādhikāni",
  "tika-s0201t0:85_2": "tīṇi anusandhisahassāni honti. Yathā cetaṁ paṇṇāsādivibhāgavacanaṁ majjhimasaṅgītiyā",
  "tika-s0201t0:85_3": "sarūpadassanatthaṁ hoti, evaṁ pakkhepadosapariharaṇatthañca hoti. Evañhi paṇṇāsādīsu",
  "tika-s0201t0:85_4": "vavatthitesu tabbinimuttaṁ kiñci suttaṁ yāva ekaṁ padampi ānetvā imaṁ majjhimasaṅgītiyāti",
  "tika-s0201t0:85_5": "kassaci vattuṁ okāso na siyāti.",
  "tika-s0201t0:86_0": "Evaṁ paṇṇāsavaggasuttabhāṇavārānusandhibyañjanato majjhimasaṅgītiṁ vavatthapetvā",
  "tika-s0201t0:86_1": "idāni naṁ ādito paṭṭhāya saṁvaṇṇetukāmo attano saṁvaṇṇanāya tassā paṭhamamahāsaṅgītiyaṁ",
  "tika-s0201t0:86_2": "nikkhittānukkameneva pavattabhāvaṁ dassetuṁ ‘‘tattha paṇṇāsāsu mūlapaṇṇāsā ādī’’tiādimāha.",
  "tika-s0201t0:86_3": "Tattha yathāpaccayaṁ tattha tattha desitattā paññattattā ca vippakiṇṇānaṁ dhammavinayānaṁ",
  "tika-s0201t0:86_4": "saṅgahetvā gāyanaṁ kathanaṁ saṅgīti, mahāvisayattā pūjanīyattā ca mahatī saṅgītīti",
  "tika-s0201t0:86_5": "mahāsaṅgīti, paṭhamā mahāsaṅgīti paṭhamamahāsaṅgīti, tassā pavattitakālo paṭhamamahāsaṅgītikālo,",
  "tika-s0201t0:86_6": "tasmiṁ paṭhamamahāsaṅgītikāle. Nidadāti desanaṁ desakālādivasena aviditaṁ viditaṁ",
  "tika-s0201t0:86_7": "katvā nidassetīti nidānaṁ, yo lokiyehi ‘‘upogghāto’’ti vuccati, svāyamettha ‘‘evaṁ",
  "tika-s0201t0:86_8": "me suta’’ntiādiko gantho veditabbo, na pana ‘‘sanidānāhaṁ, bhikkhave, dhammaṁ desemī’’tiādīsu",
  "tika-s0201t0:86_9": "(a. ni. 3.126) viya ajjhāsayādidesanuppattihetu. Tenevāha ‘‘evaṁ me sutantiādikaṁ",
  "tika-s0201t0:86_10": "āyasmatā ānandena paṭhamamahāsaṅgītikāle vuttaṁ nidānamādī’’ti. Kāmañcettha yassaṁ",
  "tika-s0201t0:86_11": "paṭhamamahāsaṅgītiyaṁ nikkhittānukkamena saṁvaṇṇanaṁ kattukāmo, sā vitthārato vattabbā.",
  "tika-s0201t0:86_12": "Sumaṅgalavilāsiniyaṁ (dī. ni. ṭī. 1.nidānakathāvaṇṇanā) pana attanā vitthāritattā",
  "tika-s0201t0:86_13": "tattheva gahetabbāti imissā saṁvaṇṇanāya mahantataṁ pariharanto ‘‘sā panesā’’tiādimāha.",
  "tika-s0201t0:87": "Nidānakathāvaṇṇanā niṭṭhitā."
}