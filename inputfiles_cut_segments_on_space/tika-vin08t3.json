{
  "tika-vin08t3:0": "3. Bhesajjādikaraṇavinicchayakathā",
  "tika-vin08t3:1_0": "15. Evaṁ parikkhāravinicchayaṁ kathetvā idāni bhesajjakaraṇaparittapaṭisanthārānaṁ",
  "tika-vin08t3:1_1": "vinicchayaṁ kathetuṁ ‘‘bhesajjā’’tiādimāha. Tattha bhisakkassa idaṁ kammaṁ bhesajjaṁ.",
  "tika-vin08t3:1_2": "Kiṁ taṁ? Tikicchanaṁ . Kariyate karaṇaṁ, bhesajjassa karaṇaṁ bhesajjakaraṇaṁ, vejjakammakaraṇanti",
  "tika-vin08t3:1_3": "vuttaṁ hoti. Parisamantato tāyati rakkhatīti parittaṁ, ārakkhāti attho. Paṭisantharaṇaṁ",
  "tika-vin08t3:1_4": "paṭisanthāro, attanā saddhiṁ aññesaṁ sambandhakaraṇanti attho. Tattha yo vinicchayo",
  "tika-vin08t3:1_5": "mātikāyaṁ ‘‘bhesajjakaraṇampi ca parittaṁ, paṭisanthāro’’ti (vi. saṅga. aṭṭha. ganthārambhakathā)",
  "tika-vin08t3:1_6": "mayā vutto , tasmiṁ samabhiniviṭṭhe bhesajjakaraṇavinicchaye. Sahadhammo etesanti",
  "tika-vin08t3:1_7": "sahadhammikā, tesaṁ, ekassa satthuno sāsane sahasikkhamānadhammānanti attho. Atha",
  "tika-vin08t3:1_8": "vā sahadhamme niyuttā sahadhammikā, tesaṁ, sahadhammasaṅkhāte sikkhāpade sikkhamānabhāvena",
  "tika-vin08t3:1_9": "niyuttānanti attho. Vivaṭṭanissitasīlādiyuttabhāvena samattā samasīlasaddhāpaññānaṁ.",
  "tika-vin08t3:1_10": "Etena dussīlānaṁ bhinnaladdhikānañca akātumpi labbhatīti dasseti.",
  "tika-vin08t3:2_0": "Ñātakapavāritaṭṭhānato vāti attano vā tesaṁ vā ñātakapavāritaṭṭhānato. Na kariyitthāti",
  "tika-vin08t3:2_1": "akatā, ayuttavasena akatapubbā viññatti akataviññatti. Vajirabuddhiṭīkāyaṁ (vajira.",
  "tika-vin08t3:2_2": "ṭī. pārājika 186) pana ‘‘akataviññattiyāti na viññattiyā. Sā hi ananuññātattā katāpi",
  "tika-vin08t3:2_3": "akatā viyāti akataviññatti, ‘vadeyyātha bhante yenattho’ti evaṁ akataṭṭhāne viññatti",
  "tika-vin08t3:2_4": "akataviññattīti likhita’’nti vuttaṁ. Sāratthadīpaniyaṁ (sārattha. ṭī. 2.185) ‘‘gilānassa",
  "tika-vin08t3:2_5": "atthāya appavāritaṭṭhānato viññattiyā anuññātattā katāpi akatā viyāti akataviññatti,",
  "tika-vin08t3:2_6": "‘vada bhante paccayenā’ti evaṁ akatapavāraṇaṭṭhāne ca viññatti akataviññattī’’ti.",
  "tika-vin08t3:3_0": "16.Paṭiyādiyatīti sampādeti. Akātuṁ na vaṭṭatīti ettha dukkaṭanti vadanti, ayuttatāvasena",
  "tika-vin08t3:3_1": "panettha akaraṇappaṭikkhepo vutto, na āpattivasenāti gahetabbaṁ. Sabbaṁparikammaṁ",
  "tika-vin08t3:3_2": "anāmasantenāti mātugāmasarīrādīnaṁ anāmāsattā vuttaṁ. Yāva ñātakā na passantīti yāva",
  "tika-vin08t3:3_3": "tassa ñātakā na passanti. ‘‘Titthiyabhūtānaṁ mātāpitūnaṁ sahatthā dātuṁ na vaṭṭatī’’ti",
  "tika-vin08t3:3_4": "vajirabuddhiṭīkāyaṁ (vajira. ṭī. pārājika 186) vuttaṁ.",
  "tika-vin08t3:4_0": "17. Pitu bhaginī pitucchā. Mātu bhātā mātulo. Nappahontīti kātuṁ na sakkontīti ṭīkāsu",
  "tika-vin08t3:4_1": "vuttaṁ. ‘‘Tesaṁyeva santakaṁ bhesajjaṁ gahetvā kevalaṁ yojetvā dātabba’’nti vatvā",
  "tika-vin08t3:4_2": "‘‘sace pana nappahonti yācanti ca, detha no bhante, tumhākaṁ paṭidassāmā’’ti vuttattā",
  "tika-vin08t3:4_3": "pana tesaṁ bhesajjassa appahonakattā bhesajjameva yācantīti aṭṭhakathādhippāyo dissati,",
  "tika-vin08t3:4_4": "vīmaṁsitabbo. Na yācantīti lajjāya na yācanti, gāravena vā. ‘‘Ābhogaṁ katvā’’ti vuttattā",
  "tika-vin08t3:4_5": "aññathā dentassa āpattiyeva. Sāratthadīpaniyaṁ (sārattha. ṭī. 2.18) pana ‘‘ābhogaṁ",
  "tika-vin08t3:4_6": "katvāti idaṁ kattabbakaraṇadassanavasena vuttaṁ, ābhogaṁ pana akatvāpi dātuṁ vaṭṭatīti",
  "tika-vin08t3:4_7": "tīsu gaṇṭhipadesu likhita’’nti vuttaṁ. Porāṇaṭīkāyampi tadeva gahetvā likhitaṁ. Vimativinodaniyaṁ",
  "tika-vin08t3:4_8": "(vi. vi. ṭī. 1.185) pana taṁ vacanaṁ paṭikkhittaṁ. Vuttañhi tattha keci pana ‘‘ābhogaṁ",
  "tika-vin08t3:4_9": "akatvāpi dātuṁ vaṭṭatīti vadanti, taṁ na yuttaṁ bhesajjakaraṇassa, pāḷiyaṁ ‘anāpatti",
  "tika-vin08t3:4_10": "bhikkhu pārājikassa, āpatti dukkaṭassā’ti evaṁ antarāpattidassanavasena sāmaññato",
  "tika-vin08t3:4_11": "paṭikkhittattā, aṭṭhakathāyaṁ avuttappakārena karontassa sutteneva āpattisiddhāti",
  "tika-vin08t3:4_12": "daṭṭhabbā. Teneva aṭṭhakathāyampi ‘tesaññeva santaka’ntiādi vutta’’nti.",
  "tika-vin08t3:5_0": "Ete dasa ñātake ṭhapetvāti tesaṁ puttanattādayopi tappaṭibaddhattā ñātakā evāti tepi",
  "tika-vin08t3:5_1": "ettheva saṅgahitā. Tena aññesanti iminā aññātakānaṁ gahaṇaṁ veditabbaṁ . Tenevāha",
  "tika-vin08t3:5_2": "‘‘etesaṁ puttaparamparāyā’’tiādi. Kulaparivaṭṭāti kulānaṁ paṭipāṭi, kulaparamparāti",
  "tika-vin08t3:5_3": "vuttaṁ hoti. Bhesajjaṁ karontassāti yathāvuttavidhinā karontassa, ‘‘tāvakālikaṁ dassāmī’’ti",
  "tika-vin08t3:5_4": "ābhogaṁ akatvā dentassapi pana antarāpattidukkaṭaṁ vinā micchājīvanaṁ vā kuladūsanaṁ",
  "tika-vin08t3:5_5": "vā na hotiyeva. Tenāha ‘‘vejjakammaṁ vā kuladūsakāpatti vā na hotī’’ti. Ñātakānañhi",
  "tika-vin08t3:5_6": "santakaṁ yācitvāpi gahetuṁ vaṭṭati, tasmā tattha kuladūsanādi na siyā. Sāratthadīpaniyampi",
  "tika-vin08t3:5_7": "(sārattha. ṭī. 2.185) ‘‘mayhaṁ dassanti karissantīti paccāsāya karontassapi yācitvā",
  "tika-vin08t3:5_8": "gahetabbaṭṭhānatāya ñātakesu vejjakammaṁ vā kuladūsakāpatti vā na hotīti vadantī’’ti",
  "tika-vin08t3:5_9": "vuttaṁ. Vajirabuddhiṭīkāyaṁ (vajira. ṭī. pārājika 186) pana ‘‘vejjakammaṁ vā kuladūsakāpatti",
  "tika-vin08t3:5_10": "vā na hotīti vacanato yāva sattamo kulaparivaṭṭo, tāva bhesajjaṁ kātuṁ vaṭṭatīti",
  "tika-vin08t3:5_11": "vadantī’’ti ettakameva vuttaṁ. Sabbapadesu vinicchayo veditabboti ‘‘cūḷamātuyā’’tiādīsu",
  "tika-vin08t3:5_12": "sabbapadesu cūḷamātuyā sāmikotiādinā yojetvā heṭṭhā vuttanayeneva vinicchayo veditabbo.",
  "tika-vin08t3:6_0": "Upajjhāyassa āharāmāti idaṁ upajjhāyena mama ñātakānaṁ bhesajjaṁ āharathāti āṇattehi",
  "tika-vin08t3:6_1": "kattabbavidhidassanatthaṁ vuttaṁ. Iminā ca sāmaṇerādīnaṁ apaccāsāyapi parajanassa",
  "tika-vin08t3:6_2": "bhesajjakaraṇaṁ na vaṭṭatīti dasseti. Vuttanayeneva pariyesitvāti iminā ‘‘bhikkhācāravattena",
  "tika-vin08t3:6_3": "vā’’tiādinā, ‘‘ñātisāmaṇerehi vā’’tiādinā ca vuttamatthaṁ atidisati. Apaccāsīsantenāti",
  "tika-vin08t3:6_4": "(vi. vi. ṭī. 1.185) āgantukacorādīnaṁ karontenapi manussā nāma upakārakā hontīti",
  "tika-vin08t3:6_5": "attano tehi lābhaṁ apatthayantena, paccāsāya karontassa pana vejjakammakuladūsanādinā",
  "tika-vin08t3:6_6": "doso hotīti adhippāyo. Evañhi upakāre kate sāsanassa guṇaṁ ñatvā pasīdanti, saṅghassa",
  "tika-vin08t3:6_7": "vā upakārakā hontīti karaṇe pana doso natthi. Keci pana ‘‘apaccāsīsantena āgantukādīnaṁ",
  "tika-vin08t3:6_8": "paṭikkhittapuggalānampi dātuṁ vaṭṭatī’’ti vadanti, taṁ na yuttaṁ kattabbākattabbaṭṭhānavibhāgassa",
  "tika-vin08t3:6_9": "niratthakattappasaṅgato apaccāsīsantena ‘‘sabbesampi dātuṁ kātuñca vaṭṭatī’’ti ettakamattasseva",
  "tika-vin08t3:6_10": "vattabbato. Apaccāsīsanañca micchājīvakuladūsanādidosanisedhanatthameva vuttaṁ na",
  "tika-vin08t3:6_11": "bhesajjakaraṇasaṅkhātāya imissā antarāpattiyā muccanatthaṁ āgantukacorādīnaṁ anuññātānaṁ",
  "tika-vin08t3:6_12": "dāneneva tāya āpattiyā muccanatoti gahetabbaṁ.",
  "tika-vin08t3:7_0": "18. Teneva apaccāsīsantenapi akātabbaṭṭhānaṁ dassetuṁ ‘‘saddhaṁ kula’’ntiādi vuttaṁ.",
  "tika-vin08t3:7_1": "‘‘Bhesajjaṁ ācikkhathā’’ti vuttepi ‘‘aññamaññaṁ pana kathā kātabbā’’ti idaṁ pariyāyattā",
  "tika-vin08t3:7_2": "vaṭṭati. Evaṁ heṭṭhā vuttanayena idañcidañca gahetvā karontīti iminā pariyāyena kathentassapi",
  "tika-vin08t3:7_3": "nevatthi dosoti ācariyā. Pucchantīti iminā diṭṭhadiṭṭharogīnaṁ pariyāyenapi vatvā",
  "tika-vin08t3:7_4": "vicaraṇaṁ ayuttanti dasseti. Pucchitassapi pana paccāsīsantassa pariyāyakathāpi na",
  "tika-vin08t3:7_5": "vaṭṭatīti vadanti. Samullapesīti apaccāsīsanto eva aññamaññaṁ kathaṁ samuṭṭhāpesi.",
  "tika-vin08t3:7_6": "Ācariyabhāgoti vinayācāraṁ akopetvā bhesajjācikkhaṇena vejjācariyabhāgo ayanti atthoti",
  "tika-vin08t3:7_7": "vimativinodaniyaṁ (vi. vi. ṭī. 1.185) vuttaṁ.",
  "tika-vin08t3:8_0": "Sāratthadīpaniyaṁ (sārattha. ṭī. 2.185) pana ‘‘vinayalakkhaṇaṁ ajānantassa anācariyassa",
  "tika-vin08t3:8_1": "tadanurūpavohārāsambhavato īdisassa lābhassa uppatti nāma natthīti ‘ācariyabhāgo",
  "tika-vin08t3:8_2": "nāma aya’nti vuttaṁ. Vinaye pakataññunā ācariyena labhitabbabhāgo ayanti vuttaṁ hotī’’ti",
  "tika-vin08t3:8_3": "vuttaṁ. ‘‘Pupphapūjanatthāya dinnepi akappiyavohārena vidhānassa ayuttattā ‘kappiyavasenā’ti",
  "tika-vin08t3:8_4": "vuttaṁ, ‘pupphaṁ āharathā’tiādinā kappiyavohāravasenāti attho’’ti sāratthadīpaniyaṁ",
  "tika-vin08t3:8_5": "(sārattha. ṭī. 2.185) vuttaṁ. Vimativinodaniyaṁ (vi. vi. ṭī. 1.185) pana ‘‘pupphapūjanatthāyapi",
  "tika-vin08t3:8_6": "sampaṭicchiyamānaṁ rūpiyaṁ attano santakattabhajanena nissaggiyamevāti āha ‘kappiyavasena",
  "tika-vin08t3:8_7": "gāhāpetvā’ti. ‘Amhākaṁ rūpiyaṁ na vaṭṭati, pupphapūjanatthaṁ pupphaṁ vaṭṭatī’tiādinā",
  "tika-vin08t3:8_8": "paṭikkhipitvā kappiyena kammena gāhāpetvāti attho’’ti vuttaṁ. Vajirabuddhiṭīkāyaṁ",
  "tika-vin08t3:8_9": "(vajira. ṭī. pārājika 186) pana ‘‘kappiyavasenāti amhākaṁ pupphaṁ ānethātiādinā.",
  "tika-vin08t3:8_10": "‘Pūjaṁ akāsī’ti vuttattā sayaṁ gahetuṁ na vaṭṭatīti vadantī’’ti ettakameva vuttaṁ.",
  "tika-vin08t3:8_11": "Ayamettha bhesajjakaraṇavinicchayakathālaṅkāro.",
  "tika-vin08t3:9_0": "19. Evaṁ bhesajjakaraṇavinicchayaṁ kathetvā idāni parittakaraṇavinicchayaṁ kathetumāha",
  "tika-vin08t3:9_1": "‘‘paritte panā’’tiādi. Tattha yadi ‘‘parittaṁ karothā’’ti vutte karonti, bhesajjakaraṇaṁ",
  "tika-vin08t3:9_2": "viya gihikammaṁ viya ca hotīti ‘‘na kātabba’’nti vuttaṁ. ‘‘Parittaṁ bhaṇathā’’ti",
  "tika-vin08t3:9_3": "vutte pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāti",
  "tika-vin08t3:9_4": "‘‘kātabba’’nti vuttaṁ, cāletvā suttaṁ parimajjitvāti parittaṁ karontena kātabbavidhiṁ",
  "tika-vin08t3:9_5": "dasseti. Cāletvā suttaṁ parimajjitvāti idaṁ vā ‘‘parittāṇaṁ ettha pavesemī’’ti cittena",
  "tika-vin08t3:9_6": "evaṁ kate parittāṇā ettha pavesitā nāma hotīti vuttaṁ. Vihārato…pe… dukkaṭanti idaṁ",
  "tika-vin08t3:9_7": "aññātake gahaṭṭhe sandhāya vuttanti vadanti. Pādesu udakaṁ ākiritvāti idaṁ tasmiṁ",
  "tika-vin08t3:9_8": "dese cārittavasena vuttaṁ. Tattha hi pāḷiyā nisinnānaṁ bhikkhūnaṁ pādesu rogavūpasamanādiatthāya",
  "tika-vin08t3:9_9": "udakaṁ siñcitvā parittaṁ kātuṁ suttañca ṭhapetvā ‘‘parittaṁ bhaṇathā’’ti vatvā gacchanti.",
  "tika-vin08t3:9_10": "Evañhi kariyamāne yadi pāde apanenti, manussā taṁ ‘‘avamaṅgala’’nti maññanti ‘‘rogo",
  "tika-vin08t3:9_11": "na vūpasamessatī’’ti. Tenāha ‘‘na pādā apanetabbā’’ti.",
  "tika-vin08t3:10_0": "Matasarīradassane viya kevale susānadassanepi idaṁ jātānaṁ sattānaṁ vayagamanaṭṭhānanti",
  "tika-vin08t3:10_1": "maraṇasaññā uppajjatīti āha ‘‘sīvathikadassane…pe… maraṇassatiṁ paṭilabhissāmāti",
  "tika-vin08t3:10_2": "gantuṁ vaṭṭatī’’ti. Lesakappaṁ akatvā samuppannasuddhacittena ‘‘parivāratthāya āgacchantū’’ti",
  "tika-vin08t3:10_3": "vuttepi gantuṁ vaṭṭatīti vimativinodaniyaṁ (vi. vi. ṭī. 1.185) vuttaṁ. Etena asubhadassananti",
  "tika-vin08t3:10_4": "vacanamattena lesakappaṁ katvā evaṁ gate matassa ñātakā pasīdissanti, dānaṁ dassanti,",
  "tika-vin08t3:10_5": "mayaṁ lābhaṁ labhissāma, upaṭṭhākaṁ labhissāmāti asuddhacittena gantuṁ na vaṭṭatīti",
  "tika-vin08t3:10_6": "dasseti. Kammaṭṭhānasīsena pana ‘‘maraṇassatiṁ labhissāmā’’tiādinā suddhacittena",
  "tika-vin08t3:10_7": "pakkositepi apakkositepi gantuṁ vaṭṭatīti dīpeti. Tālapaṇṇassa parittalekhanaṭṭhānattā",
  "tika-vin08t3:10_8": "parittasuttassa parittakaraṇasaññāṇattā tāni disvā amanussā parittasaññāya apakkamantīti",
  "tika-vin08t3:10_9": "āha ‘‘tālapaṇṇaṁ pana parittasuttaṁ vā hatthe vā pāde vā bandhitabba’’nti.",
  "tika-vin08t3:11_0": "Ettha ca ādito paṭṭhāya yāva ‘‘āṭānāṭiyaparittaṁ (dī. ni. 3.275 ādayo) vā bhaṇitabba’’nti",
  "tika-vin08t3:11_1": "ettakoyeva vinayaṭṭhakathābhato pāḷimuttaparittakaraṇavinicchayo, na pana tato paraṁ",
  "tika-vin08t3:11_2": "vutto, tasmā ‘‘idha panā’’tiādiko kathāmaggo samantapāsādikāyaṁ natthi, tīsu ṭīkāsupi",
  "tika-vin08t3:11_3": "taṁsaṁvaṇṇanānayo natthi, tathāpi so suttaṭṭhakathāyaṁ āgatovāti taṁ dassetuṁ ‘‘idha",
  "tika-vin08t3:11_4": "pana āṭānāṭiyasuttassa parikammaṁ veditabba’’ntiādimāha. Tattha idhāti ‘‘āṭānāṭiyaparittaṁ",
  "tika-vin08t3:11_5": "vā bhaṇitabba’’nti vacane. Panāti visesatthe nipāto. Dīghanikāye pāthikavagge āgatassa",
  "tika-vin08t3:11_6": "āṭānāṭiyaparittassa parikammaṁ evaṁ veditabbanti yojanā. Yadi paṭhamameva na vattabbaṁ,",
  "tika-vin08t3:11_7": "atha kiṁ kātabbanti āha ‘‘mettasutta’’ntiādi. Evañhi laddhāsevanaṁ hutvā atiojavantaṁ hoti.",
  "tika-vin08t3:12_0": "Piṭṭhaṁ vā maṁsaṁ vāti vā-saddo aniyamattho, tena macchakhaṇḍapūvakhajjakādayo saṅgaṇhāti.",
  "tika-vin08t3:12_1": "Otāraṁ labhantīti attanā piyāyitakhādanīyanibaddhavasanaṭṭhānalābhatāya avatāraṇaṁ",
  "tika-vin08t3:12_2": "labhanti. Haritūpalittanti allagomayalittaṁ. Idañhi porāṇakacārittaṁ bhūmivisuddhakaraṇaṁ.",
  "tika-vin08t3:12_3": "Parisuddhaṁ…pe… nisīditabbanti iminā parittakārakassa bhikkhuno mettākaruṇāvasena",
  "tika-vin08t3:12_4": "cittavisuddhipi icchitabbāti dasseti. Evañhi sati upari vakkhamānaubhayato rakkhāsaṁvidhānena",
  "tika-vin08t3:12_5": "sameti. Ṭīkāyaṁ (dī. ni. ṭī. 3.282) pana ‘‘sarīrasuddhipi icchitabbāti dassetī’’ti",
  "tika-vin08t3:12_6": "vuttaṁ. Tadetaṁ vicāretabbaṁ. Na hi ‘‘kāyasuddhimattena amanussānaṁ piyo hotī’’ti",
  "tika-vin08t3:12_7": "vuttaṁ, mettāvaseneva pana vuttaṁ. Vuttañhetaṁ bhagavatā ‘‘mettāya, bhikkhave, cetovimuttiyā…pe…",
  "tika-vin08t3:12_8": "ekādasānisaṁsā pāṭikaṅkhā. Katame ekādasa? Sukhaṁ supati, sukhaṁ paṭibujjhati, na",
  "tika-vin08t3:12_9": "pāpakaṁ supinaṁ passati, manussānaṁ piyo hoti, amanussānaṁ piyo hotī’’tiādi (a. ni.",
  "tika-vin08t3:12_10": "11.15; pari. 331; mi. pa. 4.4.6).",
  "tika-vin08t3:13_0": "Parittakārako…pe… samparivāritenāti idaṁ parittakaraṇo bāhirato ārakkhāsaṁvidhānaṁ,",
  "tika-vin08t3:13_1": "‘‘metta…pe… vattabba’’nti abbhantarato ārakkhāsaṁvidhānaṁ, evaṁ ubhayato rakkhāsaṁvidhānaṁ",
  "tika-vin08t3:13_2": "hoti. Evañhi amanussā parittakārakassa antarāyaṁ kātuṁ na visahanti. Maṅgalakathā",
  "tika-vin08t3:13_3": "vattabbāti amanussānaṁ tosanatthāya paṇṇākāraṁ katvā mahāmaṅgalakathā kathetabbā.",
  "tika-vin08t3:13_4": "Evaṁ upari vakkhamānena ‘‘tuyhaṁ paṇṇākāratthāya mahāmaṅgalakathā vuttā’’ti vacanena",
  "tika-vin08t3:13_5": "sameti. Ṭīkāyaṁ pana ‘‘pubbupacāravasena vattabbā’’ti vuttaṁ. Sabbasannipātoti tasmiṁ",
  "tika-vin08t3:13_6": "vihāre tasmiṁ gāmakkhette sabbesaṁ bhikkhūnaṁ sannipāto ghosetabbo ‘‘cetiyaṅgaṇe",
  "tika-vin08t3:13_7": "sabbehi sannipatitabba’’nti. Anāgantuṁnāmana labhatīti amanusso buddhāṇābhayena rājāṇābhayena",
  "tika-vin08t3:13_8": "anāgantuṁ na labhati catunnaṁ mahārājūnaṁ āṇāṭṭhāniyattā. Gahitakāpadesena amanussova",
  "tika-vin08t3:13_9": "pucchito hotīti ‘‘amanussagahitako ‘tvaṁ ko nāmo’ti pucchitabbo’’ti vuttaṁ. Mālāgandhādīsūti",
  "tika-vin08t3:13_10": "mālāgandhādipūjāsu. Āsanapūjāyāti cetiye buddhāsanapūjāya. Piṇḍapāteti bhikkhusaṅghassa",
  "tika-vin08t3:13_11": "piṇḍapātadāne. Evaṁ vatthuppadesena cetanā vuttā, tasmā pattidānaṁ sambhavati.",
  "tika-vin08t3:14_0": "Devatānanti yakkhasenāpatīnaṁ. Vuttañhi āṭānāṭiyasutte (dī. ni. 3.283, 293) ‘‘imesaṁ",
  "tika-vin08t3:14_1": "yakkhānaṁ mahāyakkhānaṁ senāpatīnaṁ mahāsenāpatīnaṁ ujjhāpetabba’’ntiādi. Āṭāti dabbimukhasakuṇā.",
  "tika-vin08t3:14_2": "Te āṭā nadanti etthāti āṭānādaṁ, devanagaraṁ, āṭānāde kataṁ āṭānādiyaṁ, suttaṁ. Ṭīkāyaṁ",
  "tika-vin08t3:14_3": "(dī. ni. ṭī. 3.282) ‘‘parittaṁ bhaṇitabbanti etthāpi ‘mettacittaṁ purecārikaṁ katvā’ti",
  "tika-vin08t3:14_4": "ca ‘maṅgalakathā vattabbā’ti ca ‘vihārassa upavane’ti ca evamādi sabbaṁ gihīnaṁ parittakaraṇe",
  "tika-vin08t3:14_5": "vuttaṁ parikammaṁ kātabbamevā’’ti vuttaṁ, evaṁ sati aṭṭhakathāyaṁ (dī. ni. aṭṭha.",
  "tika-vin08t3:14_6": "3.282) ‘‘etaṁ tāva gihīnaṁ parikamma’’nti vatvā ‘‘sace pana bhikkhū’’tiādinā visesatthajotakena",
  "tika-vin08t3:14_7": "pana-saddena saha vuccamānaṁ ‘‘idaṁ bhikkhūnaṁ parikamma’’nti vacanaṁ niratthakaṁ",
  "tika-vin08t3:14_8": "viya hoti. Avisese hi sati bhedo kātabbo na siyā. Bhikkhūnañca yathāvuttāva bāhirārakkhā",
  "tika-vin08t3:14_9": "dukkarā hoti, tasmā gihīnaṁ parittakaraṇe vuttaparikamme asampajjamānepi aṭṭhakathāyaṁ",
  "tika-vin08t3:14_10": "vuttanayeneva kātuṁ vaṭṭatīti no mati.",
  "tika-vin08t3:15_0": "Idaṁ pana idha āgataṁ āṭānāṭiyasuttaparikammaṁ sutvā ‘‘idaṁ suttaṁ amanussānaṁ amanāpaṁ,",
  "tika-vin08t3:15_1": "sajjhāyantassa parittaṁ karontassa amanussā antarāyaṁ kareyyu’’nti maññamānā porāṇā",
  "tika-vin08t3:15_2": "catūhi mahārājehi ārocitaṁ sabbaññubuddhena desitaṁ mūlabhūtaṁ dīghanikāye āgataṁ",
  "tika-vin08t3:15_3": "āṭānāṭiyasuttaṁ (dī. ni. 3.275 ādayo) pahāya mūlasuttato gāthāchakkameva gahetvā",
  "tika-vin08t3:15_4": "avasesaṁ sabbaṁ suttaṁ ṭhapetvā aññagāthāyo pakkhipitvā ‘‘āṭānāṭiyaparitta’’nti ṭhapesuṁ,",
  "tika-vin08t3:15_5": "tampi parittaṁ amūlabhūtattā ekenākārena dhāretuṁ asakkontā keci saṁkhittena dhārenti,",
  "tika-vin08t3:15_6": "keci vitthārena, keci ekaccā gāthāyo pakkhipanti, keci nikkhipanti, keci bhikkhū",
  "tika-vin08t3:15_7": "taṁmissakaparittampi maṅgalakaraṇakālādīsu vattumavisahantā taṁ ṭhapetvā aññasuttāniyeva",
  "tika-vin08t3:15_8": "bhaṇanti, sabbametaṁ ayuttaṁ viya dissati. Kasmā? Cattāropi mahārājāno imaṁ āṭānāṭiyaṁ",
  "tika-vin08t3:15_9": "rakkhaṁ saṁvidahamānā buddhasāsane amanussānaṁ pasādāya, catassannaṁ parisānaṁ aviheṭhanāya",
  "tika-vin08t3:15_10": "eva saṁvidahiṁsu , na aññena kāraṇena. Vuttañhi tattha ‘‘tattha santi uḷārā yakkhānivāsino,",
  "tika-vin08t3:15_11": "ye imasmiṁ bhagavato pāvacane appasannā, tesaṁ pasādāya uggaṇhātu bhante bhagavā",
  "tika-vin08t3:15_12": "āṭānāṭiyaṁ rakkhaṁ bhikkhūnaṁ bhikkhunīnaṁ upāsakānaṁ upāsikānaṁ guttiyā rakkhāya",
  "tika-vin08t3:15_13": "avihiṁsāya phāsuvihārāyā’’ti (dī. ni. 3.276).",
  "tika-vin08t3:16_0": "Sammāsambuddhenapi imassa suttassa nigamane ‘‘uggaṇhātha bhikkhave āṭānāṭiyaṁ rakkhaṁ,",
  "tika-vin08t3:16_1": "pariyāpuṇātha bhikkhave āṭānāṭiyaṁ rakkhaṁ, dhāretha bhikkhave āṭānāṭiyaṁ rakkhaṁ,",
  "tika-vin08t3:16_2": "atthasaṁhitā bhikkhave āṭānāṭiyā rakkhā bhikkhūnaṁ bhikkhunīnaṁ upāsakānaṁ upāsikānaṁ",
  "tika-vin08t3:16_3": "guttiyā rakkhāya avihiṁsāya phāsuvihārāyā’’ti (dī. ni. 3.295) bhikkhūnaṁ dhāraṇaṁ",
  "tika-vin08t3:16_4": "uyyojitaṁ ānisaṁsañca pakāsitaṁ. Aṭṭhakathācariyehi ca ‘‘buddhabhāsite ekakkharampi",
  "tika-vin08t3:16_5": "ekapadampi apanetabbaṁ nāma natthī’’ti vuttaṁ , tasmā catūhi mahārājehi saṁvidahitaṁ",
  "tika-vin08t3:16_6": "sammāsambuddhena āhaccabhāsitaṁ tisso saṅgītiyo āruḷhaṁ pakatiāṭānāṭiyasuttameva",
  "tika-vin08t3:16_7": "dhāretuṁ sajjhāyituñca yuttaṁ, na bhagavatā abhāsitaṁ tisso saṅgītiyo anāruḷhaṁ missakasuttanti.",
  "tika-vin08t3:16_8": "Dīghanikāyaṭṭhakathāyaṁ (dī. ni. aṭṭha. 3.282) āgataṁ idaṁ āṭānāṭiyaparittaparikammaṁ",
  "tika-vin08t3:16_9": "pana pakatisajjhāyanavācanādiṁ sandhāya aṭṭhakathācariyehi na vuttaṁ, atha kho gahaṭṭhaṁ",
  "tika-vin08t3:16_10": "vā pabbajitaṁ vā amanussehi gahitakāle mocāpanatthāya lokiyehi mantaṁ viya bhaṇanaṁ",
  "tika-vin08t3:16_11": "sandhāya vuttaṁ. Vuttañhi tattha ‘‘amanussagahitako tvaṁ ko nāmosīti pucchitabbo’’tiādi",
  "tika-vin08t3:16_12": "(dī. ni. aṭṭha. 3.282).",
  "tika-vin08t3:17_0": "Āṭānāṭiyā rakkhā ca nāma na sakalasuttaṁ, atha kho ‘‘vipassissa ca namatthū’’ti padaṁ",
  "tika-vin08t3:17_1": "ādiṁ katvā catunnaṁ mahārājūnaṁ vasena catukkhattuṁ āgataṁ ‘‘jinaṁ vandāma gotama’’nti",
  "tika-vin08t3:17_2": "padaṁ pariyosānaṁ katvā vuttasuttekadesoyeva. Kathaṁ viññāyatīti ce? ‘‘Atha kho vessavaṇo",
  "tika-vin08t3:17_3": "mahārājā bhagavato adhivāsanaṁ viditvā imaṁ āṭānāṭiyaṁ rakkhaṁ abhāsī’’ti ārabhitvā",
  "tika-vin08t3:17_4": "yathāvuttasuttekadesassa avasāne ‘‘ayaṁ kho mārisā āṭānāṭiyā rakkhā’’ti niyyātitattā.",
  "tika-vin08t3:17_5": "Tasmā yathā nāma byagghādayo attano bhakkhaṁ vilumpantānaṁ balavaduṭṭhacittā bhavanti,",
  "tika-vin08t3:17_6": "evaṁ attanā gahitamanussaṁ mocāpentānaṁ amanussā paduṭṭhacittā honti. Iti tathā mocāpetuṁ",
  "tika-vin08t3:17_7": "āraddhakāle bhikkhūnaṁ parissayavinodanatthaṁ imaṁ āṭānāṭiyaparittaparikammaṁ aṭṭhakathācariyehi",
  "tika-vin08t3:17_8": "vuttanti daṭṭhabbaṁ. Ayaṁ parittakaraṇavinicchayakathālaṅkāro.",
  "tika-vin08t3:18_0": "20.Anāmaṭṭhapiṇḍapātoti (vi. vi. ṭī. 1.185) ettha amasiyitthāti āmaṭṭho, na āmaṭṭho",
  "tika-vin08t3:18_1": "anāmaṭṭho. Piṇḍaṁ piṇḍaṁ hutvā patatīti piṇḍapāto. Anāmaṭṭho ca so piṇḍapāto cāti",
  "tika-vin08t3:18_2": "tathā, aggahitaaggo, aparibhutto piṇḍapātoti attho. Sacepi kahāpaṇagghanako hotīti",
  "tika-vin08t3:18_3": "iminā dāyakehi bahubyañjanena sampādetvā sakkaccaṁ dinnabhāvaṁ dīpeti. Tena vuttaṁ",
  "tika-vin08t3:18_4": "‘‘saddhādeyyavinipātanaṁ natthī’’ti, evaṁ sakkaccaṁ saddhāya dinnaṁ mahagghabhojanampi",
  "tika-vin08t3:18_5": "mātāpitūnaṁ datvā saddhādeyyavinipātanaṁ nāma na hoti, pageva appagghabhojaneti adhippāyo.",
  "tika-vin08t3:18_6": "Mātādipañcakaṁyeva vatvā bhesajjakaraṇe viya aparesampi dasannaṁ dātuṁ vaṭṭatīti",
  "tika-vin08t3:18_7": "avuttattā aññesaṁ ñātakānampi pesetvā dātuṁ na vaṭṭatīti siddhaṁ, ‘‘vihāraṁ sampattassa",
  "tika-vin08t3:18_8": "pana yassa kassaci āgantukassa vā’’iccādivakkhamānattā vihāraṁ sampattānaṁ ñātakānampi",
  "tika-vin08t3:18_9": "āgantukasāmaññena dātuṁ vaṭṭatīti ca. Thālaketi saṅghike kaṁsādimaye thālake. Pattopi",
  "tika-vin08t3:18_10": "ettha saṅgayhati. Na vaṭṭatīti iminā dukkaṭanti dasseti. Dāmarikacorassāti rajjaṁ",
  "tika-vin08t3:18_11": "patthentassa pākaṭacorassa. Adīyamānepi ‘‘na dentī’’ti kujjhantīti sambandho.",
  "tika-vin08t3:19_0": "Āmisassa dhammassa ca alābhena attano parassa ca antare sambhavantassa chiddassa",
  "tika-vin08t3:19_1": "vivarassa paṭisantharaṇaṁ pidahanaṁ paṭisanthāro. So pana dhammāmisavasena duvidho.",
  "tika-vin08t3:19_2": "Tattha āmisapaṭisanthāraṁ sandhāya ‘‘kassa kātabbo, kassa na kātabbo’’ti vuttaṁ.",
  "tika-vin08t3:19_3": "Āgantukassa vā…pe… kātabboyevāti vuttamatthaṁ pākaṭaṁ kātuṁ ‘‘āgantukaṁ tāvā’’tiādimāha.",
  "tika-vin08t3:19_4": "Khīṇaparibbayanti iminā agatibhāvaṁ karuṇāṭṭhānatañca dasseti. Tena ca tabbidhurānaṁ",
  "tika-vin08t3:19_5": "samiddhānaṁ āgantukattepi dātuṁ na vaṭṭatīti siddhaṁ hoti. ‘‘Apaccāsīsantenā’’ti",
  "tika-vin08t3:19_6": "vatvā paccāsīsanappakāraṁ dassetuṁ ‘‘manussā nāmā’’tiādi vuttaṁ. Ananuññātānaṁ pana",
  "tika-vin08t3:19_7": "apaccāsīsantenapi dātuṁ na vaṭṭati saddhādeyyavinipātattā, paccāsāya pana sati kuladūsanampi",
  "tika-vin08t3:19_8": "hoti. Ubbāsetvāti samantato tiyojanaṁ vilumpante manusse palāpetvā. Varapotthakacittattharaṇanti",
  "tika-vin08t3:19_9": "anekappakāraṁ itthipurisādiuttamarūpavicittaṁ attharaṇaṁ. Ayaṁ paṭisanthāravinicchayakathālaṅkāro.",
  "tika-vin08t3:20": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t3:21": "Bhesajjādivinicchayakathālaṅkāro nāma",
  "tika-vin08t3:22": "Tatiyo paricchedo."
}