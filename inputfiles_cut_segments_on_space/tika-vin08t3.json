{
  "tika-vin08t3:0": "3. Bhesajjādikaraṇavinicchayakathā",
  "tika-vin08t3:1_0": "15. Evaṁ parikkhāravinicchayaṁ kathetvā idāni bhesajjakaraṇaparittapaṭisanthārānaṁ",
  "tika-vin08t3:1_1": "vinicchayaṁ kathetuṁ “bhesajjā”tiādimāha. Tattha bhisakkassa idaṁ kammaṁ bhesajjaṁ.",
  "tika-vin08t3:1_2": "Kiṁ taṁ? Tikicchanaṁ. Kariyate karaṇaṁ, bhesajjassa karaṇaṁ bhesajjakaraṇaṁ, vejjakammakaraṇanti",
  "tika-vin08t3:1_3": "vuttaṁ hoti. Parisamantato tāyati rakkhatīti parittaṁ, ārakkhāti attho. Paṭisantharaṇaṁ",
  "tika-vin08t3:1_4": "paṭisanthāro, attanā saddhiṁ aññesaṁ sambandhakaraṇanti attho. Tattha yo vinicchayo",
  "tika-vin08t3:1_5": "mātikāyaṁ “bhesajjakaraṇampi ca parittaṁ, paṭisanthāro”ti mayā vutto, tasmiṁ samabhiniviṭṭhe",
  "tika-vin08t3:1_6": "bhesajjakaraṇavinicchaye. Sahadhammo etesanti sahadhammikā, tesaṁ, ekassa satthuno",
  "tika-vin08t3:1_7": "sāsane sahasikkhamānadhammānanti attho. Atha vā sahadhamme niyuttā sahadhammikā,",
  "tika-vin08t3:1_8": "tesaṁ, sahadhammasaṅkhāte sikkhāpade sikkhamānabhāvena niyuttānanti attho. Vivaṭṭanissitasīlādiyuttabhāvena",
  "tika-vin08t3:1_9": "samattā samasīlasaddhāpaññānaṁ. Etena dussīlānaṁ bhinnaladdhikānañca akātumpi labbhatīti dasseti.",
  "tika-vin08t3:2_0": "Ñātakapavāritaṭṭhānato vāti attano vā tesaṁ vā ñātakapavāritaṭṭhānato. Na kariyitthāti",
  "tika-vin08t3:2_1": "akatā, ayuttavasena akatapubbā viññatti akataviññatti. Vajirabuddhiṭīkāyaṁ pana “akataviññattiyāti",
  "tika-vin08t3:2_2": "na viññattiyā. Sā hi ananuññātattā katāpi akatā viyāti akataviññatti, ‘vadeyyātha",
  "tika-vin08t3:2_3": "bhante yenattho’ti evaṁ akataṭṭhāne viññatti akataviññattīti likhita”nti vuttaṁ.",
  "tika-vin08t3:2_4": "Sāratthadīpaniyaṁ “gilānassa atthāya appavāritaṭṭhānato viññattiyā anuññātattā katāpi",
  "tika-vin08t3:2_5": "akatā viyāti akataviññatti, ‘vada bhante paccayenā’ti evaṁ akatapavāraṇaṭṭhāne ca",
  "tika-vin08t3:2_6": "viññatti akataviññattī”ti.",
  "tika-vin08t3:3_0": "16.Paṭiyādiyatīti sampādeti. Akātuṁ na vaṭṭatīti ettha dukkaṭanti vadanti, ayuttatāvasena",
  "tika-vin08t3:3_1": "panettha akaraṇappaṭikkhepo vutto, na āpattivasenāti gahetabbaṁ. Sabbaṁparikammaṁ",
  "tika-vin08t3:3_2": "anāmasantenāti mātugāmasarīrādīnaṁ anāmāsattā vuttaṁ. Yāva ñātakā na passantīti yāva",
  "tika-vin08t3:3_3": "tassa ñātakā na passanti. “Titthiyabhūtānaṁ mātāpitūnaṁ sahatthā dātuṁ na vaṭṭatī”ti",
  "tika-vin08t3:3_4": "vajirabuddhiṭīkāyaṁ vuttaṁ.",
  "tika-vin08t3:4_0": "17. Pitu bhaginī pitucchā. Mātu bhātā mātulo. Nappahontīti kātuṁ na sakkontīti ṭīkāsu",
  "tika-vin08t3:4_1": "vuttaṁ. “Tesaṁyeva santakaṁ bhesajjaṁ gahetvā kevalaṁ yojetvā dātabba”nti vatvā “sace",
  "tika-vin08t3:4_2": "pana nappahonti yācanti ca, detha no bhante, tumhākaṁ paṭidassāmā”ti vuttattā pana",
  "tika-vin08t3:4_3": "tesaṁ bhesajjassa appahonakattā bhesajjameva yācantīti aṭṭhakathādhippāyo dissati,",
  "tika-vin08t3:4_4": "vīmaṁsitabbo. Na yācantīti lajjāya na yācanti, gāravena vā. “Ābhogaṁ katvā”ti vuttattā",
  "tika-vin08t3:4_5": "aññathā dentassa āpattiyeva. Sāratthadīpaniyaṁ pana “ābhogaṁ katvāti idaṁ kattabbakaraṇadassanavasena",
  "tika-vin08t3:4_6": "vuttaṁ, ābhogaṁ pana akatvāpi dātuṁ vaṭṭatīti tīsu gaṇṭhipadesu likhita”nti vuttaṁ.",
  "tika-vin08t3:4_7": "Porāṇaṭīkāyampi tadeva gahetvā likhitaṁ. Vimativinodaniyaṁ pana taṁ vacanaṁ paṭikkhittaṁ.",
  "tika-vin08t3:4_8": "Vuttañhi tattha keci pana “ābhogaṁ akatvāpi dātuṁ vaṭṭatīti vadanti, taṁ na yuttaṁ",
  "tika-vin08t3:4_9": "bhesajjakaraṇassa, pāḷiyaṁ ‘anāpatti bhikkhu pārājikassa, āpatti dukkaṭassā’ti evaṁ",
  "tika-vin08t3:4_10": "antarāpattidassanavasena sāmaññato paṭikkhittattā, aṭṭhakathāyaṁ avuttappakārena",
  "tika-vin08t3:4_11": "karontassa sutteneva āpattisiddhāti daṭṭhabbā. Teneva aṭṭhakathāyampi ‘tesaññeva",
  "tika-vin08t3:4_12": "santaka’ntiādi vutta”nti.",
  "tika-vin08t3:5_0": "Ete dasa ñātake ṭhapetvāti tesaṁ puttanattādayopi tappaṭibaddhattā ñātakā evāti tepi",
  "tika-vin08t3:5_1": "ettheva saṅgahitā. Tena aññesanti iminā aññātakānaṁ gahaṇaṁ veditabbaṁ. Tenevāha",
  "tika-vin08t3:5_2": "“etesaṁ puttaparamparāyā”tiādi. Kulaparivaṭṭāti kulānaṁ paṭipāṭi, kulaparamparāti",
  "tika-vin08t3:5_3": "vuttaṁ hoti. Bhesajjaṁ karontassāti yathāvuttavidhinā karontassa, “tāvakālikaṁ dassāmī”ti",
  "tika-vin08t3:5_4": "ābhogaṁ akatvā dentassapi pana antarāpattidukkaṭaṁ vinā micchājīvanaṁ vā kuladūsanaṁ",
  "tika-vin08t3:5_5": "vā na hotiyeva. Tenāha “vejjakammaṁ vā kuladūsakāpatti vā na hotī”ti. Ñātakānañhi",
  "tika-vin08t3:5_6": "santakaṁ yācitvāpi gahetuṁ vaṭṭati, tasmā tattha kuladūsanādi na siyā. Sāratthadīpaniyampi",
  "tika-vin08t3:5_7": "“mayhaṁ dassanti karissantīti paccāsāya karontassapi yācitvā gahetabbaṭṭhānatāya",
  "tika-vin08t3:5_8": "ñātakesu vejjakammaṁ vā kuladūsakāpatti vā na hotīti vadantī”ti vuttaṁ. Vajirabuddhiṭīkāyaṁ",
  "tika-vin08t3:5_9": "pana “vejjakammaṁ vā kuladūsakāpatti vā na hotīti vacanato yāva sattamo kulaparivaṭṭo,",
  "tika-vin08t3:5_10": "tāva bhesajjaṁ kātuṁ vaṭṭatīti vadantī”ti ettakameva vuttaṁ. Sabbapadesu vinicchayo",
  "tika-vin08t3:5_11": "veditabboti “cūḷamātuyā”tiādīsu sabbapadesu cūḷamātuyā sāmikotiādinā yojetvā heṭṭhā",
  "tika-vin08t3:5_12": "vuttanayeneva vinicchayo veditabbo.",
  "tika-vin08t3:6_0": "Upajjhāyassa āharāmāti idaṁ upajjhāyena mama ñātakānaṁ bhesajjaṁ āharathāti āṇattehi",
  "tika-vin08t3:6_1": "kattabbavidhidassanatthaṁ vuttaṁ. Iminā ca sāmaṇerādīnaṁ apaccāsāyapi parajanassa",
  "tika-vin08t3:6_2": "bhesajjakaraṇaṁ na vaṭṭatīti dasseti. Vuttanayeneva pariyesitvāti iminā “bhikkhācāravattena",
  "tika-vin08t3:6_3": "vā”tiādinā, “ñātisāmaṇerehi vā”tiādinā ca vuttamatthaṁ atidisati. Apaccāsīsantenāti",
  "tika-vin08t3:6_4": "āgantukacorādīnaṁ karontenapi manussā nāma upakārakā hontīti attano tehi lābhaṁ apatthayantena,",
  "tika-vin08t3:6_5": "paccāsāya karontassa pana vejjakammakuladūsanādinā doso hotīti adhippāyo. Evañhi",
  "tika-vin08t3:6_6": "upakāre kate sāsanassa guṇaṁ ñatvā pasīdanti, saṅghassa vā upakārakā hontīti karaṇe",
  "tika-vin08t3:6_7": "pana doso natthi. Keci pana “apaccāsīsantena āgantukādīnaṁ paṭikkhittapuggalānampi",
  "tika-vin08t3:6_8": "dātuṁ vaṭṭatī”ti vadanti, taṁ na yuttaṁ kattabbākattabbaṭṭhānavibhāgassa niratthakattappasaṅgato",
  "tika-vin08t3:6_9": "apaccāsīsantena “sabbesampi dātuṁ kātuñca vaṭṭatī”ti ettakamattasseva vattabbato.",
  "tika-vin08t3:6_10": "Apaccāsīsanañca micchājīvakuladūsanādidosanisedhanatthameva vuttaṁ na bhesajjakaraṇasaṅkhātāya",
  "tika-vin08t3:6_11": "imissā antarāpattiyā muccanatthaṁ āgantukacorādīnaṁ anuññātānaṁ dāneneva tāya āpattiyā",
  "tika-vin08t3:6_12": "muccanatoti gahetabbaṁ.",
  "tika-vin08t3:7_0": "18. Teneva apaccāsīsantenapi akātabbaṭṭhānaṁ dassetuṁ “saddhaṁ kula”ntiādi vuttaṁ.",
  "tika-vin08t3:7_1": "“Bhesajjaṁ ācikkhathā”ti vuttepi “aññamaññaṁ pana kathā kātabbā”ti idaṁ pariyāyattā",
  "tika-vin08t3:7_2": "vaṭṭati. Evaṁ heṭṭhā vuttanayena idañcidañca gahetvā karontīti iminā pariyāyena kathentassapi",
  "tika-vin08t3:7_3": "nevatthi dosoti ācariyā. Pucchantīti iminā diṭṭhadiṭṭharogīnaṁ pariyāyenapi vatvā",
  "tika-vin08t3:7_4": "vicaraṇaṁ ayuttanti dasseti. Pucchitassapi pana paccāsīsantassa pariyāyakathāpi na",
  "tika-vin08t3:7_5": "vaṭṭatīti vadanti. Samullapesīti apaccāsīsanto eva aññamaññaṁ kathaṁ samuṭṭhāpesi.",
  "tika-vin08t3:7_6": "Ācariyabhāgoti vinayācāraṁ akopetvā bhesajjācikkhaṇena vejjācariyabhāgo ayanti atthoti",
  "tika-vin08t3:7_7": "vimativinodaniyaṁ vuttaṁ.",
  "tika-vin08t3:8_0": "Sāratthadīpaniyaṁ pana “vinayalakkhaṇaṁ ajānantassa anācariyassa tadanurūpavohārāsambhavato",
  "tika-vin08t3:8_1": "īdisassa lābhassa uppatti nāma natthīti ‘ācariyabhāgo nāma aya’nti vuttaṁ. Vinaye",
  "tika-vin08t3:8_2": "pakataññunā ācariyena labhitabbabhāgo ayanti vuttaṁ hotī”ti vuttaṁ. “Pupphapūjanatthāya",
  "tika-vin08t3:8_3": "dinnepi akappiyavohārena vidhānassa ayuttattā ‘kappiyavasenā’ti vuttaṁ, ‘pupphaṁ",
  "tika-vin08t3:8_4": "āharathā’tiādinā kappiyavohāravasenāti attho”ti sāratthadīpaniyaṁ vuttaṁ. Vimativinodaniyaṁ",
  "tika-vin08t3:8_5": "pana “pupphapūjanatthāyapi sampaṭicchiyamānaṁ rūpiyaṁ attano santakattabhajanena",
  "tika-vin08t3:8_6": "nissaggiyamevāti āha ‘kappiyavasena gāhāpetvā’ti. ‘Amhākaṁ rūpiyaṁ na vaṭṭati, pupphapūjanatthaṁ",
  "tika-vin08t3:8_7": "pupphaṁ vaṭṭatī’tiādinā paṭikkhipitvā kappiyena kammena gāhāpetvāti attho”ti vuttaṁ.",
  "tika-vin08t3:8_8": "Vajirabuddhiṭīkāyaṁ pana “kappiyavasenāti amhākaṁ pupphaṁ ānethātiādinā. ‘Pūjaṁ akāsī’ti",
  "tika-vin08t3:8_9": "vuttattā sayaṁ gahetuṁ na vaṭṭatīti vadantī”ti ettakameva vuttaṁ. Ayamettha bhesajjakaraṇavinicchayakathālaṅkāro.",
  "tika-vin08t3:9_0": "19. Evaṁ bhesajjakaraṇavinicchayaṁ kathetvā idāni parittakaraṇavinicchayaṁ kathetumāha",
  "tika-vin08t3:9_1": "“paritte panā”tiādi. Tattha yadi “parittaṁ karothā”ti vutte karonti, bhesajjakaraṇaṁ",
  "tika-vin08t3:9_2": "viya gihikammaṁ viya ca hotīti “na kātabba”nti vuttaṁ. “Parittaṁ bhaṇathā”ti vutte",
  "tika-vin08t3:9_3": "pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāti “kātabba”nti",
  "tika-vin08t3:9_4": "vuttaṁ, cāletvā suttaṁ parimajjitvāti parittaṁ karontena kātabbavidhiṁ dasseti. Cāletvā",
  "tika-vin08t3:9_5": "suttaṁ parimajjitvāti idaṁ vā “parittāṇaṁ ettha pavesemī”ti cittena evaṁ kate parittāṇā",
  "tika-vin08t3:9_6": "ettha pavesitā nāma hotīti vuttaṁ. Vihārato…pe… dukkaṭanti idaṁ aññātake gahaṭṭhe",
  "tika-vin08t3:9_7": "sandhāya vuttanti vadanti. Pādesu udakaṁ ākiritvāti idaṁ tasmiṁ dese cārittavasena",
  "tika-vin08t3:9_8": "vuttaṁ. Tattha hi pāḷiyā nisinnānaṁ bhikkhūnaṁ pādesu rogavūpasamanādiatthāya udakaṁ",
  "tika-vin08t3:9_9": "siñcitvā parittaṁ kātuṁ suttañca ṭhapetvā “parittaṁ bhaṇathā”ti vatvā gacchanti.",
  "tika-vin08t3:9_10": "Evañhi kariyamāne yadi pāde apanenti, manussā taṁ “avamaṅgala”nti maññanti “rogo",
  "tika-vin08t3:9_11": "na vūpasamessatī”ti. Tenāha “na pādā apanetabbā”ti.",
  "tika-vin08t3:10_0": "Matasarīradassane viya kevale susānadassanepi idaṁ jātānaṁ sattānaṁ vayagamanaṭṭhānanti",
  "tika-vin08t3:10_1": "maraṇasaññā uppajjatīti āha “sīvathikadassane…pe… maraṇassatiṁ paṭilabhissāmāti gantuṁ",
  "tika-vin08t3:10_2": "vaṭṭatī”ti. Lesakappaṁ akatvā samuppannasuddhacittena “parivāratthāya āgacchantū”ti",
  "tika-vin08t3:10_3": "vuttepi gantuṁ vaṭṭatīti vimativinodaniyaṁ vuttaṁ. Etena asubhadassananti vacanamattena",
  "tika-vin08t3:10_4": "lesakappaṁ katvā evaṁ gate matassa ñātakā pasīdissanti, dānaṁ dassanti, mayaṁ lābhaṁ",
  "tika-vin08t3:10_5": "labhissāma, upaṭṭhākaṁ labhissāmāti asuddhacittena gantuṁ na vaṭṭatīti dasseti. Kammaṭṭhānasīsena",
  "tika-vin08t3:10_6": "pana “maraṇassatiṁ labhissāmā”tiādinā suddhacittena pakkositepi apakkositepi gantuṁ",
  "tika-vin08t3:10_7": "vaṭṭatīti dīpeti. Tālapaṇṇassa parittalekhanaṭṭhānattā parittasuttassa parittakaraṇasaññāṇattā",
  "tika-vin08t3:10_8": "tāni disvā amanussā parittasaññāya apakkamantīti āha “tālapaṇṇaṁ pana parittasuttaṁ",
  "tika-vin08t3:10_9": "vā hatthe vā pāde vā bandhitabba”nti.",
  "tika-vin08t3:11_0": "Ettha ca ādito paṭṭhāya yāva “āṭānāṭiyaparittaṁ vā bhaṇitabba”nti ettakoyeva vinayaṭṭhakathābhato",
  "tika-vin08t3:11_1": "pāḷimuttaparittakaraṇavinicchayo, na pana tato paraṁ vutto, tasmā “idha panā”tiādiko",
  "tika-vin08t3:11_2": "kathāmaggo samantapāsādikāyaṁ natthi, tīsu ṭīkāsupi taṁsaṁvaṇṇanānayo natthi, tathāpi",
  "tika-vin08t3:11_3": "so suttaṭṭhakathāyaṁ āgatovāti taṁ dassetuṁ “idha pana āṭānāṭiyasuttassa parikammaṁ",
  "tika-vin08t3:11_4": "veditabba”ntiādimāha. Tattha idhāti “āṭānāṭiyaparittaṁ vā bhaṇitabba”nti vacane.",
  "tika-vin08t3:11_5": "Panāti visesatthe nipāto. Dīghanikāye pāthikavagge āgatassa āṭānāṭiyaparittassa parikammaṁ",
  "tika-vin08t3:11_6": "evaṁ veditabbanti yojanā. Yadi paṭhamameva na vattabbaṁ, atha kiṁ kātabbanti āha",
  "tika-vin08t3:11_7": "“mettasutta”ntiādi. Evañhi laddhāsevanaṁ hutvā atiojavantaṁ hoti.",
  "tika-vin08t3:12_0": "Piṭṭhaṁ vā maṁsaṁ vāti vā-saddo aniyamattho, tena macchakhaṇḍapūvakhajjakādayo saṅgaṇhāti.",
  "tika-vin08t3:12_1": "Otāraṁ labhantīti attanā piyāyitakhādanīyanibaddhavasanaṭṭhānalābhatāya avatāraṇaṁ",
  "tika-vin08t3:12_2": "labhanti. Haritūpalittanti allagomayalittaṁ. Idañhi porāṇakacārittaṁ bhūmivisuddhakaraṇaṁ.",
  "tika-vin08t3:12_3": "Parisuddhaṁ…pe… nisīditabbanti iminā parittakārakassa bhikkhuno mettākaruṇāvasena",
  "tika-vin08t3:12_4": "cittavisuddhipi icchitabbāti dasseti. Evañhi sati upari vakkhamānaubhayato rakkhāsaṁvidhānena",
  "tika-vin08t3:12_5": "sameti. Ṭīkāyaṁ pana “sarīrasuddhipi icchitabbāti dassetī”ti vuttaṁ. Tadetaṁ vicāretabbaṁ.",
  "tika-vin08t3:12_6": "Na hi “kāyasuddhimattena amanussānaṁ piyo hotī”ti vuttaṁ, mettāvaseneva pana vuttaṁ.",
  "tika-vin08t3:12_7": "Vuttañhetaṁ bhagavatā “mettāya, bhikkhave, cetovimuttiyā…pe… ekādasānisaṁsā pāṭikaṅkhā.",
  "tika-vin08t3:12_8": "Katame ekādasa? Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ",
  "tika-vin08t3:12_9": "piyo hoti, amanussānaṁ piyo hotī”tiādi.",
  "tika-vin08t3:13_0": "Parittakārako…pe… samparivāritenāti idaṁ parittakaraṇo bāhirato ārakkhāsaṁvidhānaṁ,",
  "tika-vin08t3:13_1": "“metta…pe… vattabba”nti abbhantarato ārakkhāsaṁvidhānaṁ, evaṁ ubhayato rakkhāsaṁvidhānaṁ",
  "tika-vin08t3:13_2": "hoti. Evañhi amanussā parittakārakassa antarāyaṁ kātuṁ na visahanti. Maṅgalakathā",
  "tika-vin08t3:13_3": "vattabbāti amanussānaṁ tosanatthāya paṇṇākāraṁ katvā mahāmaṅgalakathā kathetabbā.",
  "tika-vin08t3:13_4": "Evaṁ upari vakkhamānena “tuyhaṁ paṇṇākāratthāya mahāmaṅgalakathā vuttā”ti vacanena",
  "tika-vin08t3:13_5": "sameti. Ṭīkāyaṁ pana “pubbupacāravasena vattabbā”ti vuttaṁ. Sabbasannipātoti tasmiṁ",
  "tika-vin08t3:13_6": "vihāre tasmiṁ gāmakkhette sabbesaṁ bhikkhūnaṁ sannipāto ghosetabbo “cetiyaṅgaṇe sabbehi",
  "tika-vin08t3:13_7": "sannipatitabba”nti. Anāgantuṁnāmana labhatīti amanusso buddhāṇābhayena rājāṇābhayena",
  "tika-vin08t3:13_8": "anāgantuṁ na labhati catunnaṁ mahārājūnaṁ āṇāṭṭhāniyattā. Gahitakāpadesena amanussova",
  "tika-vin08t3:13_9": "pucchito hotīti “amanussagahitako ‘tvaṁ ko nāmo’ti pucchitabbo”ti vuttaṁ. Mālāgandhādīsūti",
  "tika-vin08t3:13_10": "mālāgandhādipūjāsu. Āsanapūjāyāti cetiye buddhāsanapūjāya. Piṇḍapāteti bhikkhusaṅghassa",
  "tika-vin08t3:13_11": "piṇḍapātadāne. Evaṁ vatthuppadesena cetanā vuttā, tasmā pattidānaṁ sambhavati.",
  "tika-vin08t3:14_0": "Devatānanti yakkhasenāpatīnaṁ. Vuttañhi āṭānāṭiyasutte “imesaṁ yakkhānaṁ mahāyakkhānaṁ",
  "tika-vin08t3:14_1": "senāpatīnaṁ mahāsenāpatīnaṁ ujjhāpetabba”ntiādi. Āṭāti dabbimukhasakuṇā. Te āṭā nadanti",
  "tika-vin08t3:14_2": "etthāti āṭānādaṁ, devanagaraṁ, āṭānāde kataṁ āṭānādiyaṁ, suttaṁ. Ṭīkāyaṁ “parittaṁ",
  "tika-vin08t3:14_3": "bhaṇitabbanti etthāpi ‘mettacittaṁ purecārikaṁ katvā’ti ca ‘maṅgalakathā vattabbā’ti",
  "tika-vin08t3:14_4": "ca ‘vihārassa upavane’ti ca evamādi sabbaṁ gihīnaṁ parittakaraṇe vuttaṁ parikammaṁ",
  "tika-vin08t3:14_5": "kātabbamevā”ti vuttaṁ, evaṁ sati aṭṭhakathāyaṁ “etaṁ tāva gihīnaṁ parikamma”nti vatvā",
  "tika-vin08t3:14_6": "“sace pana bhikkhū”tiādinā visesatthajotakena pana-saddena saha vuccamānaṁ “idaṁ",
  "tika-vin08t3:14_7": "bhikkhūnaṁ parikamma”nti vacanaṁ niratthakaṁ viya hoti. Avisese hi sati bhedo kātabbo",
  "tika-vin08t3:14_8": "na siyā. Bhikkhūnañca yathāvuttāva bāhirārakkhā dukkarā hoti, tasmā gihīnaṁ parittakaraṇe",
  "tika-vin08t3:14_9": "vuttaparikamme asampajjamānepi aṭṭhakathāyaṁ vuttanayeneva kātuṁ vaṭṭatīti no mati.",
  "tika-vin08t3:15_0": "Idaṁ pana idha āgataṁ āṭānāṭiyasuttaparikammaṁ sutvā “idaṁ suttaṁ amanussānaṁ amanāpaṁ,",
  "tika-vin08t3:15_1": "sajjhāyantassa parittaṁ karontassa amanussā antarāyaṁ kareyyu”nti maññamānā porāṇā",
  "tika-vin08t3:15_2": "catūhi mahārājehi ārocitaṁ sabbaññubuddhena desitaṁ mūlabhūtaṁ dīghanikāye āgataṁ",
  "tika-vin08t3:15_3": "āṭānāṭiyasuttaṁ pahāya mūlasuttato gāthāchakkameva gahetvā avasesaṁ sabbaṁ suttaṁ",
  "tika-vin08t3:15_4": "ṭhapetvā aññagāthāyo pakkhipitvā “āṭānāṭiyaparitta”nti ṭhapesuṁ, tampi parittaṁ amūlabhūtattā",
  "tika-vin08t3:15_5": "ekenākārena dhāretuṁ asakkontā keci saṁkhittena dhārenti, keci vitthārena, keci ekaccā",
  "tika-vin08t3:15_6": "gāthāyo pakkhipanti, keci nikkhipanti, keci bhikkhū taṁmissakaparittampi maṅgalakaraṇakālādīsu",
  "tika-vin08t3:15_7": "vattumavisahantā taṁ ṭhapetvā aññasuttāniyeva bhaṇanti, sabbametaṁ ayuttaṁ viya dissati.",
  "tika-vin08t3:15_8": "Kasmā? Cattāropi mahārājāno imaṁ āṭānāṭiyaṁ rakkhaṁ saṁvidahamānā buddhasāsane amanussānaṁ",
  "tika-vin08t3:15_9": "pasādāya, catassannaṁ parisānaṁ aviheṭhanāya eva saṁvidahiṁsu, na aññena kāraṇena.",
  "tika-vin08t3:15_10": "Vuttañhi tattha “tattha santi uḷārā yakkhānivāsino, ye imasmiṁ bhagavato pāvacane",
  "tika-vin08t3:15_11": "appasannā, tesaṁ pasādāya uggaṇhātu bhante bhagavā āṭānāṭiyaṁ rakkhaṁ bhikkhūnaṁ",
  "tika-vin08t3:15_12": "bhikkhunīnaṁ upāsakānaṁ upāsikānaṁ guttiyā rakkhāya avihiṁsāya phāsuvihārāyā”ti.",
  "tika-vin08t3:16_0": "Sammāsambuddhenapi imassa suttassa nigamane “uggaṇhātha bhikkhave āṭānāṭiyaṁ rakkhaṁ,",
  "tika-vin08t3:16_1": "pariyāpuṇātha bhikkhave āṭānāṭiyaṁ rakkhaṁ, dhāretha bhikkhave āṭānāṭiyaṁ rakkhaṁ,",
  "tika-vin08t3:16_2": "atthasaṁhitā bhikkhave āṭānāṭiyā rakkhā bhikkhūnaṁ bhikkhunīnaṁ upāsakānaṁ upāsikānaṁ",
  "tika-vin08t3:16_3": "guttiyā rakkhāya avihiṁsāya phāsuvihārāyā”ti bhikkhūnaṁ dhāraṇaṁ uyyojitaṁ ānisaṁsañca",
  "tika-vin08t3:16_4": "pakāsitaṁ. Aṭṭhakathācariyehi ca “buddhabhāsite ekakkharampi ekapadampi apanetabbaṁ",
  "tika-vin08t3:16_5": "nāma natthī”ti vuttaṁ, tasmā catūhi mahārājehi saṁvidahitaṁ sammāsambuddhena āhaccabhāsitaṁ",
  "tika-vin08t3:16_6": "tisso saṅgītiyo āruḷhaṁ pakatiāṭānāṭiyasuttameva dhāretuṁ sajjhāyituñca yuttaṁ, na",
  "tika-vin08t3:16_7": "bhagavatā abhāsitaṁ tisso saṅgītiyo anāruḷhaṁ missakasuttanti. Dīghanikāyaṭṭhakathāyaṁ",
  "tika-vin08t3:16_8": "āgataṁ idaṁ āṭānāṭiyaparittaparikammaṁ pana pakatisajjhāyanavācanādiṁ sandhāya aṭṭhakathācariyehi",
  "tika-vin08t3:16_9": "na vuttaṁ, atha kho gahaṭṭhaṁ vā pabbajitaṁ vā amanussehi gahitakāle mocāpanatthāya",
  "tika-vin08t3:16_10": "lokiyehi mantaṁ viya bhaṇanaṁ sandhāya vuttaṁ. Vuttañhi tattha “amanussagahitako",
  "tika-vin08t3:16_11": "tvaṁ ko nāmosīti pucchitabbo”tiādi.",
  "tika-vin08t3:17_0": "Āṭānāṭiyā rakkhā ca nāma na sakalasuttaṁ, atha kho “vipassissa ca namatthū”ti padaṁ",
  "tika-vin08t3:17_1": "ādiṁ katvā catunnaṁ mahārājūnaṁ vasena catukkhattuṁ āgataṁ “jinaṁ vandāma gotama”nti",
  "tika-vin08t3:17_2": "padaṁ pariyosānaṁ katvā vuttasuttekadesoyeva. Kathaṁ viññāyatīti ce? “Atha kho vessavaṇo",
  "tika-vin08t3:17_3": "mahārājā bhagavato adhivāsanaṁ viditvā imaṁ āṭānāṭiyaṁ rakkhaṁ abhāsī”ti ārabhitvā",
  "tika-vin08t3:17_4": "yathāvuttasuttekadesassa avasāne “ayaṁ kho mārisā āṭānāṭiyā rakkhā”ti niyyātitattā.",
  "tika-vin08t3:17_5": "Tasmā yathā nāma byagghādayo attano bhakkhaṁ vilumpantānaṁ balavaduṭṭhacittā bhavanti,",
  "tika-vin08t3:17_6": "evaṁ attanā gahitamanussaṁ mocāpentānaṁ amanussā paduṭṭhacittā honti. Iti tathā mocāpetuṁ",
  "tika-vin08t3:17_7": "āraddhakāle bhikkhūnaṁ parissayavinodanatthaṁ imaṁ āṭānāṭiyaparittaparikammaṁ aṭṭhakathācariyehi",
  "tika-vin08t3:17_8": "vuttanti daṭṭhabbaṁ. Ayaṁ parittakaraṇavinicchayakathālaṅkāro.",
  "tika-vin08t3:18_0": "20.Anāmaṭṭhapiṇḍapātoti ettha amasiyitthāti āmaṭṭho, na āmaṭṭho anāmaṭṭho. Piṇḍaṁ",
  "tika-vin08t3:18_1": "piṇḍaṁ hutvā patatīti piṇḍapāto. Anāmaṭṭho ca so piṇḍapāto cāti tathā, aggahitaaggo,",
  "tika-vin08t3:18_2": "aparibhutto piṇḍapātoti attho. Sacepi kahāpaṇagghanako hotīti iminā dāyakehi bahubyañjanena",
  "tika-vin08t3:18_3": "sampādetvā sakkaccaṁ dinnabhāvaṁ dīpeti. Tena vuttaṁ “saddhādeyyavinipātanaṁ natthī”ti,",
  "tika-vin08t3:18_4": "evaṁ sakkaccaṁ saddhāya dinnaṁ mahagghabhojanampi mātāpitūnaṁ datvā saddhādeyyavinipātanaṁ",
  "tika-vin08t3:18_5": "nāma na hoti, pageva appagghabhojaneti adhippāyo. Mātādipañcakaṁyeva vatvā bhesajjakaraṇe",
  "tika-vin08t3:18_6": "viya aparesampi dasannaṁ dātuṁ vaṭṭatīti avuttattā aññesaṁ ñātakānampi pesetvā dātuṁ",
  "tika-vin08t3:18_7": "na vaṭṭatīti siddhaṁ, “vihāraṁ sampattassa pana yassa kassaci āgantukassa vā”iccādivakkhamānattā",
  "tika-vin08t3:18_8": "vihāraṁ sampattānaṁ ñātakānampi āgantukasāmaññena dātuṁ vaṭṭatīti ca. Thālaketi saṅghike",
  "tika-vin08t3:18_9": "kaṁsādimaye thālake. Pattopi ettha saṅgayhati. Na vaṭṭatīti iminā dukkaṭanti dasseti.",
  "tika-vin08t3:18_10": "Dāmarikacorassāti rajjaṁ patthentassa pākaṭacorassa. Adīyamānepi “na dentī”ti kujjhantīti sambandho.",
  "tika-vin08t3:19_0": "Āmisassa dhammassa ca alābhena attano parassa ca antare sambhavantassa chiddassa",
  "tika-vin08t3:19_1": "vivarassa paṭisantharaṇaṁ pidahanaṁ paṭisanthāro. So pana dhammāmisavasena duvidho.",
  "tika-vin08t3:19_2": "Tattha āmisapaṭisanthāraṁ sandhāya “kassa kātabbo, kassa na kātabbo”ti vuttaṁ. Āgantukassa",
  "tika-vin08t3:19_3": "vā…pe… kātabboyevāti vuttamatthaṁ pākaṭaṁ kātuṁ “āgantukaṁ tāvā”tiādimāha. Khīṇaparibbayanti",
  "tika-vin08t3:19_4": "iminā agatibhāvaṁ karuṇāṭṭhānatañca dasseti. Tena ca tabbidhurānaṁ samiddhānaṁ āgantukattepi",
  "tika-vin08t3:19_5": "dātuṁ na vaṭṭatīti siddhaṁ hoti. “Apaccāsīsantenā”ti vatvā paccāsīsanappakāraṁ dassetuṁ",
  "tika-vin08t3:19_6": "“manussā nāmā”tiādi vuttaṁ. Ananuññātānaṁ pana apaccāsīsantenapi dātuṁ na vaṭṭati",
  "tika-vin08t3:19_7": "saddhādeyyavinipātattā, paccāsāya pana sati kuladūsanampi hoti. Ubbāsetvāti samantato",
  "tika-vin08t3:19_8": "tiyojanaṁ vilumpante manusse palāpetvā. Varapotthakacittattharaṇanti anekappakāraṁ",
  "tika-vin08t3:19_9": "itthipurisādiuttamarūpavicittaṁ attharaṇaṁ. Ayaṁ paṭisanthāravinicchayakathālaṅkāro.",
  "tika-vin08t3:20": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t3:21": "Bhesajjādivinicchayakathālaṅkāro nāma",
  "tika-vin08t3:22": "Tatiyo paricchedo."
}