{
  "tika-s0105t11:0": "13. Tevijjasuttavaṇṇanā",
  "tika-s0105t11:1_0": "518. Evaṁ lohiccasuttaṁ saṁvaṇṇetvā idāni tevijjasuttaṁ saṁvaṇṇento yathānupubbaṁ",
  "tika-s0105t11:1_1": "saṁvaṇṇanokāsassa pattabhāvaṁ vibhāvetuṁ, lohiccasuttassānantaraṁ saṅgītassa suttassa",
  "tika-s0105t11:1_2": "tevijjasuttabhāvaṁ vā pakāsetuṁ “evaṁ me sutaṁ…pe… kosalesūti tevijjasutta”nti āha.",
  "tika-s0105t11:1_3": "Nāmanti nāmamattaṁ. Disāvācīsaddato payujjamāno enasaddo aduratthe icchito, tappayogena",
  "tika-s0105t11:1_4": "ca pañcamiyatthe sāmivacanaṁ, tasmā “uttarenā”ti padena adūratthajotanaṁ, pañcamiyatthe",
  "tika-s0105t11:1_5": "ca sāmivacanaṁ dassetuṁ “manasākaṭato avidūre uttarapasse”ti vuttaṁ. “Disāvācīsaddato",
  "tika-s0105t11:1_6": "pañcamīvacanassa adūratthajotanato adūratthaṁ dassetuṁ enasaddena evaṁ vutta”nti",
  "tika-s0105t11:1_7": "keci, sattamiyatthe cetaṁ tatiyāvacanaṁ “pubbena gāmaṁ ramaṇīya”ntiādīsu viya. “Akkharacintakā",
  "tika-s0105t11:1_8": "pana ena-saddayoge avadhivācini pade upayogavacanaṁ icchanti, attho pana sāmivaseneva",
  "tika-s0105t11:1_9": "icchito, tasmā idha sāmivacanavaseneva vutta”nti ayaṁ ācariyamati. Taruṇaambarukkhasaṇḍeti",
  "tika-s0105t11:1_10": "taruṇambarukkhasamūhe. Rukkhasamudāyassa hi vanasamaññā.",
  "tika-s0105t11:2_0": "519.Kulacārittādisampattiyāti ettha ādisaddena mantajjhenābhirūpatādisampattiṁ saṅgaṇhāti.",
  "tika-s0105t11:2_1": "Tattha tatthāti tasmiṁ tasmiṁ dese, kule vā. Te nivāsaṭṭhānena visesento “tatthā”tiādimāha.",
  "tika-s0105t11:2_2": "Mantasajjhāyakaraṇatthanti āthabbaṇamantānaṁ sajjhāyakaraṇatthaṁ. Tena vuttaṁ “aññesaṁ",
  "tika-s0105t11:2_3": "bahūnaṁ pavesanaṁ nivāretvā”ti. Nadītīreti aciravatiyā nadiyā tīre.",
  "tika-s0105t11:3": "Maggāmaggakathāvaṇṇanā",
  "tika-s0105t11:4_0": "520.Jaṅghacāranti caṅkamena, ito cito ca vicaraṇaṁ. So hi jaṅghāsu kilamathavinodanatthaṁ",
  "tika-s0105t11:4_1": "caraṇato “jaṅghavihāro, jaṅghacāro”ti ca vutto. Tenāha pāḷiyaṁ “anucaṅkamantānaṁ",
  "tika-s0105t11:4_2": "anuvicarantāna”nti. Cuṇṇamattikādi nhānīyasambhāro. Tena vuttanti ubhosupi anucaṅkamanānuvicaraṇānaṁ",
  "tika-s0105t11:4_3": "labbhanato evaṁ vuttaṁ. Maggo cettha brahmalokagamanūpāyapaṭipadābhūto ujumaggo.",
  "tika-s0105t11:4_4": "Icchitaṭṭhānaṁ ujukaṁ maggati upagacchati etenāti hi maggo, tadañño amaggo, a-saddo",
  "tika-s0105t11:4_5": "vā vuddhiattho daṭṭhabbo. Tathā hi “katamaṁ nu kho”tiādinā maggameva dasseti. Paṭipadanti",
  "tika-s0105t11:4_6": "brahmalokagāmimaggassa pubbabhāgapaṭipadaṁ.",
  "tika-s0105t11:5_0": "Añjasāyanoti ujumaggassa vevacanaṁ pariyāyadvayassa atirekatthadīpanato yathā “padaṭṭhāna”nti.",
  "tika-s0105t11:5_1": "Dutiyavikappe añjasasaddo ujukapariyāyo. Niyyātīti niyyāniyo, so eva niyyānikoti",
  "tika-s0105t11:5_2": "dasseti “niyyāyanto”ti iminā. Niyyāniko niyyātīti ca ekantaniyyānaṁ vuttaṁ, gacchanto",
  "tika-s0105t11:5_3": "hutvā gacchatīti attho. Kasmā maggo “niyyātī”ti vutto, nanvesa gamane abyāpāroti?",
  "tika-s0105t11:5_4": "Saccaṁ. Yasmā panassa niyyātu-puggalavasena niyyānabhāvo labbhati, tasmā niyyāyantapuggalassa",
  "tika-s0105t11:5_5": "yoniso paṭipajjanavasena niyyāyanto maggo “niyyātī”ti vutto. Karotīti attano santāne",
  "tika-s0105t11:5_6": "uppādeti. Tathā uppādentoyeva hi taṁ paṭipajjati nāma. Saha byeti vattatīti sahabyo,",
  "tika-s0105t11:5_7": "sahavattanako, tassa bhāvo sahabyatāti vuttaṁ “sahabhāvāyā”ti. Sahabhāvoti ca salokatā,",
  "tika-s0105t11:5_8": "samīpatā vā veditabbā. Tathā cāha “ekaṭṭhāne pātubhāvāyā”ti. Sakamevāti attano ācariyena",
  "tika-s0105t11:5_9": "pokkharasātinā kathitameva. Thometvāti “ayameva ujumaggo ayamañjasāyano”tiādinā pasaṁsitvā.",
  "tika-s0105t11:5_10": "Tathā paggaṇhitvā. Bhāradvājopi sakameva attano ācariyena tārukkhena kathitameva",
  "tika-s0105t11:5_11": "ācariyavādaṁ thometvā paggaṇhitvā vicaratīti yojanā. Tena vuttanti yathā tathā vā",
  "tika-s0105t11:5_12": "abhiniviṭṭhabhāvena pāḷiyaṁ vuttaṁ.",
  "tika-s0105t11:6_0": "521-522.Aniyyānikāvāti appāṭihārikāva, aññamaññassa vāde dosaṁ dassetvā aviparītatthadassanatthaṁ",
  "tika-s0105t11:6_1": "uttararahitā evāti attho. Tulanti mānapatthatulaṁ. Aññamaññavādassa āditova viruddhaggahaṇaṁ",
  "tika-s0105t11:6_2": "viggaho, sveva vivadanavasena aparāparaṁ uppanno vivādoti āha “pubbuppattiko”tiādi.",
  "tika-s0105t11:6_3": "Duvidhopi esoti viggaho, vivādoti dvidhā vuttopi eso virodho. Nānāācariyānaṁ vādatoti",
  "tika-s0105t11:6_4": "nānārucikānaṁ ācariyānaṁ vādabhāvato. Nānāvādo nānāvidho vādoti katvā, adhunā pana",
  "tika-s0105t11:6_5": "“nānāācariyānaṁ vādo nānāvādo”ti pāṭho.",
  "tika-s0105t11:7_0": "523.Ekassāpīti tumhesu dvīsu ekassāpi. Ekasminti sakavādaparavādesu ekasmimpi. Saṁsayo",
  "tika-s0105t11:7_1": "natthīti “maggo nu kho, na maggo”ti vicikicchā natthi, añjasānañjasābhāve pana saṁsayo.",
  "tika-s0105t11:7_2": "Tena vuttaṁ “esa kirā”tiādi evaṁ satīti yadi sabbattha maggasaññino, evaṁ sati “kismiṁ",
  "tika-s0105t11:7_3": "vo viggaho”ti bhagavā pucchati. Itisaddena cettha ādyatthena vivādo, nānāvādo ca saṅgahito.",
  "tika-s0105t11:8_0": "524. “Icchitaṭṭhānaṁ ujukaṁ maggati upagacchati etenāti maggo, ujumaggo. Tadañño",
  "tika-s0105t11:8_1": "amaggo, a-saddo vā vuddhiattho daṭṭhabbo”ti heṭṭhā vuttovāyamattho. Anujumaggeti",
  "tika-s0105t11:8_2": "etthāpi a-saddo vuddhiattho ca yujjati. Tameva vatthunti sabbesampi brāhmaṇānaṁ maggassa",
  "tika-s0105t11:8_3": "maggabhāvasaṅkhātaṁ, sakamaggassa ujumaggabhāvasaṅkhātañca vatthuṁ. Sabbe teti sabbe",
  "tika-s0105t11:8_4": "te nānāācariyehi vuttamaggā, ye pāḷiyaṁ “addhariyā brāhmaṇā”tiādinā vuttā. Ayamettha",
  "tika-s0105t11:8_5": "pāḷiattho – addharo nāma yaññaviseso, tadupayogibhāvato addhariyāni vuccanti yajūni,",
  "tika-s0105t11:8_6": "tāni sajjhāyantīti addhariyā, yajuvedino. Tittirinā nāma isinā katā mantāti tittirā,",
  "tika-s0105t11:8_7": "te sajjhāyantīti tittiriyā, yajuvedino eva. Yajuvedasākhā hesā, yadidaṁ tittiranti.",
  "tika-s0105t11:8_8": "Chando vuccati visesato sāmavedo, taṁ sarena kāyantīti chandokā, sāmavedino. “Chandogā”tipi",
  "tika-s0105t11:8_9": "tatiyakkharena paṭhanti, so evattho. Bahavo iriyo thomanā etthāti bavhāri, iruvedo,",
  "tika-s0105t11:8_10": "taṁ adhīyantīti bavhārijjhā.",
  "tika-s0105t11:9_0": "Bahūnīti etthāyaṁ upamāsaṁsandanā – yathā te nānāmaggā ekaṁsato tassa gāmassa vā",
  "tika-s0105t11:9_1": "nigamassa vā pavesāya honti, evaṁ brāhmaṇehi paññāpiyamānāpi nānāmaggā ekaṁsato brahmalokūpagamanāya",
  "tika-s0105t11:9_2": "brahmunā sahabyatāya hontīti.",
  "tika-s0105t11:10_0": "525.Paṭijānitvā pacchā niggayhamānā avajānantīti pubbe niddosataṁ sallakkhamānā paṭijānitvā",
  "tika-s0105t11:10_1": "pacchā sadosabhāvena niggayhamānā “netaṁ mama vacana”nti avajānanti, na paṭijānantīti attho.",
  "tika-s0105t11:11_0": "527-529.Tetevijjāti tevijjakā te brāhmaṇā. Evasaddena ñāpito attho idha natthīti",
  "tika-s0105t11:11_1": "va-kāro gahito, so ca anatthakovāti dasseti “āgamasandhimatta”nti iminā, vaṇṇāgamena",
  "tika-s0105t11:11_2": "padantarasandhimattaṁ katanti attho. Andhapaveṇīti andhapanti. “Paṇṇāsasaṭṭhi andhā”ti",
  "tika-s0105t11:11_3": "idaṁ tassā andhapaveṇiyā mahato gacchagumbassa anuparigamanayogyatādassanaṁ. Evañhi",
  "tika-s0105t11:11_4": "te “suciraṁ velaṁ mayaṁ maggaṁ gacchāmā”ti saññino honti. Andhānaṁ paramparasaṁsattavacanena",
  "tika-s0105t11:11_5": "yaṭṭhigāhakavirahatā dassitāti vuttaṁ “yaṭṭhigāhakenā”tiādi. Tadudāharaṇaṁ dassentena",
  "tika-s0105t11:11_6": "“eko kirā”tiādi āraddhaṁ. Anuparigantvāti kañci kālaṁ anukkamena samantato gantvā.",
  "tika-s0105t11:11_7": "Kacchanti kacchabandhadussakaṇṇaṁ. “Kacchaṁ bandhantī”tiādīsu viya hi kacchasaddo",
  "tika-s0105t11:11_8": "nibbasanavisesapariyāyo. Apica kacchanti upakacchakaṭṭhānaṁ. “Sambādho nāma ubho",
  "tika-s0105t11:11_9": "upakacchakā muttakaraṇa”ntiādīsu viya hi kāyekadesavācako kacchasaddo. Cakkhumāti",
  "tika-s0105t11:11_10": "yaṭṭhigāhakaṁ vadati. “Purimo”tiādi yathāvuttakkamena veditabbo. Nāmakaññevāti atthābhāvato",
  "tika-s0105t11:11_11": "nāmamattameva, taṁ pana bhāsitaṁ tehi sārasaññitampi nāmamattatāya asārabhāvato nihīnamevāti",
  "tika-s0105t11:11_12": "atthamattaṁ dasseti “lāmakaṁyevā”ti iminā.",
  "tika-s0105t11:12_0": "530.Yoti brahmaloko. Yatoti bhummatthe nissakkavacanaṁ. Sāmaññajotanāya visese avatiṭṭhanato",
  "tika-s0105t11:12_1": "visesaparāmasanaṁ dassetuṁ “yasmiṁ kāle”ti vuttaṁ. “Uggamanakāle”tiādinā pakaraṇādhigatamāha.",
  "tika-s0105t11:12_2": "Āyācantīti uggamanaṁ patthenti. Kasmā? Lokassa bahukārabhāvato. Tathā thomanādīsu.",
  "tika-s0105t11:12_3": "Sommoti sītalo. Ayaṁ kira brāhmaṇānaṁ laddhi “pubbebrāhmaṇānamāyācanāya candimasūriyā’gantvā",
  "tika-s0105t11:12_4": "loke obhāsaṁ karontī”ti.",
  "tika-s0105t11:13_0": "532.Idha pana kiṁ vattabbanti imasmiṁ pana appaccakkhabhūtassa brahmuno sahabyatāya",
  "tika-s0105t11:13_1": "maggadesane tevijjānaṁ brāhmaṇānaṁ kiṁ vattabbaṁ atthi, ye paccakkhabhūtānampi candimasūriyānaṁ",
  "tika-s0105t11:13_2": "sahabyatāya maggaṁ desetuṁ na sakkontīti adhippāyo. “Yatthā”ti iminā “idhā”ti vuttamevatthaṁ paccāmasati.",
  "tika-s0105t11:14": "Aciravatīnadīupamākathāvaṇṇanā",
  "tika-s0105t11:15_0": "542.Samabharitāti sampuṇṇā. Tato eva kākapeyyā. Pārāti pārimatīra, ālapanametanti",
  "tika-s0105t11:15_1": "dassetuṁ “ambho”ti vuttaṁ. Apāranti orimatīraṁ. Ehīti āgacchāhi. Vatāti ekaṁsena.",
  "tika-s0105t11:15_2": "Atha gamissasi, evaṁ sati ehīti yojanā. “Atthime”tiādi avhānakāraṇaṁ.",
  "tika-s0105t11:16_0": "544.Pañcasīla…pe… veditabbā yamaniyamādibrāhmaṇadhammānaṁ tadantogadhabhāvato. Tabbiparītāti",
  "tika-s0105t11:16_1": "pañcasīlādiviparītā pañcaverādayo. Indanti indanāmakaṁ devaputtaṁ, sakkaṁ vā. “Aciravatiyā",
  "tika-s0105t11:16_2": "tīre nisinno”ti iminā yassā tīre nisinno, tadeva upamaṁ katvā āharati dhammarājā",
  "tika-s0105t11:16_3": "dhammadhātuyā suppaṭividdhattāti dasseti. “Punapī”ti vatvā “aparampī”ti vacanaṁ itarāyapi",
  "tika-s0105t11:16_4": "nadīupamāya saṅgaṇhanatthaṁ.",
  "tika-s0105t11:17_0": "546.Kāmayitabbaṭṭhenāti kāmanīyabhāvena. Bandhanaṭṭhenāti kāmayitabbato sattānaṁ",
  "tika-s0105t11:17_1": "cittassa ābandhanabhāvena. Kāmañcāyaṁ guṇasaddo atthantaresupi diṭṭhapayogo, tesaṁ",
  "tika-s0105t11:17_2": "panettha asambhavato pārisesañāyena bandhanaṭṭhoyeva yuttoti dassetuṁ ayamatthuddhāro",
  "tika-s0105t11:17_3": "āraddho. Ahatānanti adhotānaṁ abhinavānaṁ. Etthāti khandhakapāḷipade paṭalaṭṭhoti",
  "tika-s0105t11:17_4": "paṭalasaddassa, paṭalasaṅkhāto vā attho. Guṇaṭṭhoti guṇasaddassa attho nāma. Esa",
  "tika-s0105t11:17_5": "nayo sesesupi. Accentīti atikkamma pavattanti. Etthāti somanassajātakapāḷipade. Dakkhiṇāti",
  "tika-s0105t11:17_6": "tiracchānagate dānacetanā. Etthāti dakkhiṇavibhaṅgasuttapade mālāguṇeti mālādāme.",
  "tika-s0105t11:17_7": "Etthāti satipaṭṭhāna- dhammapadapāḷipadesu, nidassanamattañcetaṁ koṭṭhāsāpadhānasīlādisukkādisampadājiyāsupi",
  "tika-s0105t11:17_8": "pavattanato. Hoti cettha –",
  "tika-s0105t11:18": "“Guṇo paṭalarāsānisaṁse koṭṭhāsabandhane;",
  "tika-s0105t11:19": "Sīlasukkādyapadhāne, sampadāya jiyāya cā”ti.",
  "tika-s0105t11:20_0": "Esevāti bandhanaṭṭho eva. Na hi rūpādīnaṁ kāmetabbabhāve vuccamāne paṭalaṭṭho yujjati",
  "tika-s0105t11:20_1": "tathā kāmetabbatāya anadhippetattā. Rāsaṭṭhādīsupi eseva nayo. Pārisesato pana bandhanaṭṭhova",
  "tika-s0105t11:20_2": "yujjati. Yadaggena hi nesaṁ kāmetabbatā, tadaggena bandhanabhāvoti.",
  "tika-s0105t11:21": "Koṭṭhāsaṭṭhopi cettha yujjateva cakkhuviññeyyādikoṭṭhāsabhāvena nesaṁ kāmetabbato. Koṭṭhāse ca guṇasaddo dissati “diguṇaṁ vaḍḍhetabba”ntiādīsu viya.",
  "tika-s0105t11:22": "“Asaṅkhyeyyāni nāmāni, saguṇena mahesino;",
  "tika-s0105t11:23": "Guṇena nāmamuddheyyaṁ, api nāmasahassato”ti. –",
  "tika-s0105t11:24": "Ādīsu pana sampadāṭṭho guṇasaddo, sopi idha na yujjatīti anuddhaṭo.",
  "tika-s0105t11:25_0": "Dassanameva idha vijānananti āha “passitabbā”ti. “Sotaviññāṇena sotabbā”tiādiatthaṁ",
  "tika-s0105t11:25_1": "“etenupāyenā”ti atidisati. Gavesitāpi “iṭṭhā”ti vuccanti, te idha nādhippetāti dassetuṁ",
  "tika-s0105t11:25_2": "“pariyiṭṭhā vā hontu mā vā”ti vuttaṁ. Icchitā eva hi idha iṭṭhā, tenāha “iṭṭhārammaṇabhūtā”ti,",
  "tika-s0105t11:25_3": "sukhārammaṇabhūtāti attho. Kāmanīyāti kāmetabbā. Iṭṭhabhāvena manaṁ appayanti vaḍḍhentīti",
  "tika-s0105t11:25_4": "manāpā. Piyajātikāti piyasabhāvā. Ārammaṇaṁ katvāti attānamārammaṇaṁ katvā. Kammabhūte",
  "tika-s0105t11:25_5": "ārammaṇe sati rāgo uppajjatīti taṁ kāraṇabhāvena nidassento “rāguppattikāraṇabhūtā”ti āha.",
  "tika-s0105t11:26_0": "Gedhenāti lobhena. Abhibhūtā hutvā pañca kāmaguṇe paribhuñjantīti yojanā. Mucchākāranti",
  "tika-s0105t11:26_1": "mohanākāraṁ. Adhiosannāti adhigayha ajjhosāya avasannā. Tena vuttaṁ “ogāḷhā”ti. Sānanti",
  "tika-s0105t11:26_2": "avasānaṁ. Pariniṭṭhānappattāti gilitvā pariniṭṭhāpanavasena pariniṭṭhānaṁ uyyātā.",
  "tika-s0105t11:26_3": "Ādīnavanti kāmaparibhoge sampati, āyatiñca dosaṁ apassantā. Ghāsacchādanādisambhoganimittasaṁkilesato",
  "tika-s0105t11:26_4": "nissaranti apagacchanti etenāti nissaraṇaṁ, yoniso paccavekkhitvā tesaṁ paribhogapaññā.",
  "tika-s0105t11:26_5": "Tadabhāvato anissaraṇapaññāti atthaṁ dassento “idametthā”tiādimāha. Paccavekkhaṇaparibhogavirahitāti",
  "tika-s0105t11:26_6": "yathāvuttapaccavekkhaṇañāṇena paribhogato virahitā.",
  "tika-s0105t11:27_0": "548-9.Āvarantīti kusaladhammuppattiṁ ādito vārenti. Nivārentīti niravasesato vārayanti.",
  "tika-s0105t11:27_1": "Onandhantīti ogāhantā viya chādenti. Pariyonandhantīti sabbaso chādenti. Āvaraṇādīnaṁ",
  "tika-s0105t11:27_2": "vasenāti yathāvuttānaṁ āvaraṇādiatthānaṁ vasena. Te hi āsevanabalavatāya purimapurimehi",
  "tika-s0105t11:27_3": "pacchimapacchimā daḷhataratamādibhāvappattā.",
  "tika-s0105t11:28": "Saṁsandanakathāvaṇṇanā",
  "tika-s0105t11:29_0": "550. Itthipariggahe sati purisassa pañcakāmaguṇapariggaho paripuṇṇo eva hotīti vuttaṁ",
  "tika-s0105t11:29_1": "“itthipariggahena sapariggaho”ti. “Itthipariggahena apariggaho”ti ca idaṁ tevijjabrāhmaṇesu",
  "tika-s0105t11:29_2": "dissamānapariggahānaṁ duṭṭhullatamapariggahābhāvadassanaṁ. Evaṁ bhūtānaṁ tevijjānaṁ",
  "tika-s0105t11:29_3": "brāhmaṇānaṁ kā brahmunā saṁsandanā, brahmā pana sabbena sabbaṁ apariggahoti. Veracittena",
  "tika-s0105t11:29_4": "avero, kuto etassa verapayogoti adhippāyo. Cittagelaññasaṅkhātenāti cittuppādagelaññasaññitena,",
  "tika-s0105t11:29_5": "iminā tassa rūpakāyagelaññabhāvo vutto hoti. Byāpajjhenāti dukkhena. Uddhaccakukkuccādīhīti",
  "tika-s0105t11:29_6": "ettha ādisaddena tadekaṭṭhā saṁkilesadhammā saṅgayhanti. Atoyevettha “uddhaccakukkuccābhāvato”ti",
  "tika-s0105t11:29_7": "tadubhayābhāvamattahetuvacanaṁ samatthitaṁ hoti. Appaṭipattihetubhūtāya vicikicchāya",
  "tika-s0105t11:29_8": "sati na kadāci cittaṁ purisassa vase vattati, pahīnāya pana tāya siyā cittassa purisavase",
  "tika-s0105t11:29_9": "vattananti āha “vicikicchāyā”tiādi. Cittagatikāti cittavasikā. Tena vuttaṁ “cittassa",
  "tika-s0105t11:29_10": "vase vattantī”ti. Na tādisoti brāhmaṇā viya na cittavasiko hoti, atha kho vasībhūtajhānābhiññatāya",
  "tika-s0105t11:29_11": "cittaṁ attano vase vattetīti vasavattī.",
  "tika-s0105t11:30_0": "552.Brahmalokamaggeti brahmalokagāmimagge paṭipajjitabbe, paññāpetabbe vā, taṁ paññapentāti",
  "tika-s0105t11:30_1": "adhippāyo. Upagantvāti micchāpaṭipattiyā upasaṅkamitvā, paṭijānitvā vā. Samatalanti",
  "tika-s0105t11:30_2": "saññāyāti matthake ekaṅgulaṁ vā upaḍḍhaṅgulaṁ vā sukkhatāya samatalanti saññāya.",
  "tika-s0105t11:30_3": "Paṅkaṁ otiṇṇā viyāti anekaporisaṁ mahāpaṅkaṁ otiṇṇā viya. Anuppavisantīti apāyamaggaṁ",
  "tika-s0105t11:30_4": "brahmalokamaggasaññāya ogāhanti. Tato eva saṁsīditvā visādaṁ pāpuṇanti. Evanti “samatala”ntiādinā",
  "tika-s0105t11:30_5": "vuttanayena. Saṁsīditvāti nimujjitvā. Marīcikāyāti migataṇhikāya kattubhūtāya. Vañcetvāti",
  "tika-s0105t11:30_6": "nadīsadisaṁ pakāsanena vañcetvā. Vāyamānāti vāyamamānā, ayameva vā pāṭho. Sukkhataraṇaṁ",
  "tika-s0105t11:30_7": "maññe tarantīti sukkhanadītaraṇaṁ taranti maññe. Abhinnepi bhedavacanametaṁ. Tasmāti",
  "tika-s0105t11:30_8": "yasmā tevijjā amaggameva “maggo”ti upagantvā saṁsīdanti, tasmā. Yathā teti te “samatala”nti",
  "tika-s0105t11:30_9": "saññāya paṅkaṁ otiṇṇā sattā hatthapādādīnaṁ saṁbhañjanaṁ paribhañjanaṁ pāpuṇanti",
  "tika-s0105t11:30_10": "yathā. Idheva cāti imasmiñca attabhāve. Sukhaṁ vā sātaṁ vā na labhantīti jhānasukhaṁ",
  "tika-s0105t11:30_11": "vā vipassanāsātaṁ vā na labhanti, kuto maggasukhaṁ vā nibbānasātaṁ vāti adhippāyo.",
  "tika-s0105t11:30_12": "Maggadīpakanti “maggadīpaka” micceva tehi abhimataṁ. Tevijjakanti tevijjatthañāpakaṁ.",
  "tika-s0105t11:30_13": "Pāvacananti pakaṭṭhavacanasammataṁ pāṭhaṁ. Tevijjānaṁ brāhmaṇānanti sambandhe sāmivacanaṁ.",
  "tika-s0105t11:30_14": "Iriṇanti araññāniyā idaṁ adhivacananti āha “agāmakaṁ mahārañña”nti. Anupabhogarukkhehīti",
  "tika-s0105t11:30_15": "migaruruādīnampi anupabhogārahehi kiṁ pakkādivisarukkhehi. Yatthāti yasmiṁ vane.",
  "tika-s0105t11:30_16": "Parivattitumpi na sakkā honti mahākaṇṭakagacchagahanatāya. Ñātīnaṁ byasanaṁ vināso",
  "tika-s0105t11:30_17": "ñātibyasanaṁ. Evaṁ bhogasīlabyasanesupi. Rogo eva byasati vibādhatīti rogabyasanaṁ.",
  "tika-s0105t11:30_18": "Evaṁ diṭṭhibyasanepi.",
  "tika-s0105t11:31_0": "554. Nanu jātasaddeneva ayamattho siddhoti codanamapaneti “yo hī”tiādinā. Jāto hutvā",
  "tika-s0105t11:31_1": "saṁvaḍḍhito jātasaṁvaḍḍhoti ācariyena vuttaṁ, jāto ca so saṁvaḍḍho cāti jātasaṁvaḍḍhoti",
  "tika-s0105t11:31_2": "pana yujjati visesanaparanipātattā. Na sabbaso paccakkhā honti paricayābhāvato. Ciranikkhantoti",
  "tika-s0105t11:31_3": "nikkhanto hutvā cirakālo. Ciraṁ nikkhantassa assāti hi ciranikkhanto. “Jātasaṁvaḍḍho”ti",
  "tika-s0105t11:31_4": "padadvayena atthassa paripuṇṇābhāvato “tamena”nti kammapadaṁ “tāvadeva avasaṭa”nti",
  "tika-s0105t11:31_5": "puna visesetīti vuttaṁ hoti. Dandhāyitattanti vissajjane mandattaṁ saṇikavutti, taṁ",
  "tika-s0105t11:31_6": "pana saṁsayavasena cirāyanaṁ nāma hotīti āha “kaṅkhāvasena cirāyitatta”nti. Vitthāyitattanti",
  "tika-s0105t11:31_7": "sārajjitattaṁ. Aṭṭhakathāyaṁ pana vitthāyitattaṁ nāma thambhitattanti adhippāyena",
  "tika-s0105t11:31_8": "“thaddhabhāvaggahaṇa”nti vuttaṁ. Appaṭihatabhāvaṁ dasseti tasseva anāvaraṇañāṇabhāvato.",
  "tika-s0105t11:31_9": "Nanvetampi antarāyapaṭihataṁ siyāti āsaṅkaṁ pariharati “tassa hī”tiādinā. Mārāvaṭṭanādivasenāti",
  "tika-s0105t11:31_10": "ettha cakkhumohamucchākālādi saṅgayhati. Na sakkātassa kenaci antarāyo kātuṁ catūsu",
  "tika-s0105t11:31_11": "anantarāyikadhammesu pariyāpannabhāvato.",
  "tika-s0105t11:32_0": "555. Uiccupasaggayoge lumpasaddo, lupisaddo vā uddharaṇattho hotīti vuttaṁ “uddharatū”ti.",
  "tika-s0105t11:32_1": "Upasaggavisesena hi dhātusaddā atthavisesavuttino honti yathā “ādāna”nti. Pajāsaddo",
  "tika-s0105t11:32_2": "pakaraṇādhigatattā dārakavisayoti āha “brāhmaṇadāraka”nti.",
  "tika-s0105t11:33": "Brahmalokamaggadesanāvaṇṇanā",
  "tika-s0105t11:34_0": "556-7.“Apubbanti iminā saṁvaṇṇetabbatākāraṇaṁ dīpeti. Yassa atisayena balaṁ atthi,",
  "tika-s0105t11:34_1": "so balavāti vuttaṁ “balasampanno”ti. Saṅkhaṁ dhametīti saṅkhadhamako, saṅkhaṁ dhamayitvā",
  "tika-s0105t11:34_2": "tato saddapavattako. “Balavā”tiādivisesanaṁ kimatthiyanti āha “dubbalo hī”tiādi.",
  "tika-s0105t11:34_3": "Balavato pana saṅkhasaddoti sambandho. Appanāva vaṭṭati paṭipakkhato sammadeva cetaso",
  "tika-s0105t11:34_4": "vimuttibhāvato, tasmā evaṁ vuttanti adhippāyo.",
  "tika-s0105t11:35_0": "Pamāṇakataṁ kammaṁ nāma kāmāvacaraṁ vuccati pamāṇakarānaṁ saṁkilesadhammānaṁ avikkhambhanato.",
  "tika-s0105t11:35_1": "Tathā hi taṁ brahmavihārapubbabhāgabhūtaṁ pamāṇaṁ atikkamitvā odissakānodissakadisāpharaṇavasena",
  "tika-s0105t11:35_2": "vaḍḍhetuṁ na sakkā. Vuttavipariyāyato pana rūpārūpāvacaraṁ appamāṇakataṁ kammaṁ nāma.",
  "tika-s0105t11:35_3": "Tenāha “tañhī”tiādi. Tattha arūpāvacare odissakānodissakavasena pharaṇaṁ na labbhati,",
  "tika-s0105t11:35_4": "tathā disāpharaṇañca. Keci pana “taṁ āgamanavasena labbhatī”ti vadanti, tadayuttaṁ.",
  "tika-s0105t11:35_5": "Na hi brahmavihāranissando āruppaṁ, atha kho kasiṇanissando, tasmā yaṁ subhāvitaṁ",
  "tika-s0105t11:35_6": "vasībhāvaṁ pāpitaṁ āruppaṁ, taṁ appamāṇakatanti daṭṭhabbaṁ. “Yaṁ vā sātisayaṁ brahmavihārabhāvanāya",
  "tika-s0105t11:35_7": "abhisaṅkhatena santānena nibbattitaṁ, yañca brahmavihārasamāpattito vuṭṭhāya samāpannaṁ",
  "tika-s0105t11:35_8": "arūpāvacarajjhānaṁ, taṁ iminā pariyāyena pharaṇapamāṇavasena appamāṇakata”nti apare.",
  "tika-s0105t11:35_9": "Vīmaṁsitvā gahetabbaṁ.",
  "tika-s0105t11:36_0": "Rūpāvacarārūpāvacarakammeti rūpāvacarakamme ca arūpāvacarakamme ca sati. Na ohīyati",
  "tika-s0105t11:36_1": "na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne",
  "tika-s0105t11:36_2": "taṁ abhibhavitvā paṭibāhitvā sayaṁ ohīyakaṁ hutvā paṭisandhiṁ dātuṁ samatthabhāve",
  "tika-s0105t11:36_3": "na tiṭṭhati. “Na avasissatī”ti etassa hi atthavacanaṁ “na ohīyatī”ti, tadetaṁ “na",
  "tika-s0105t11:36_4": "avatiṭṭhatī”ti etassa visesavacanaṁ, pariyāyavacanaṁ vā. Tenāha “kiṁ vuttaṁ hotī”tiādi.",
  "tika-s0105t11:36_5": "Laggitunti āvarituṁ nisedhetuṁ. Ṭhātunti paṭibalaṁ hutvā patiṭṭhātuṁ. Pharitvāti",
  "tika-s0105t11:36_6": "paṭipharitvā. Pariyādiyitvāti tassa sāmatthiyaṁ khepetvā. Okāsaṁ gahetvāti vipākadānokāsaṁ",
  "tika-s0105t11:36_7": "gahetvā, iminā “laggituṁ vā ṭhātuṁ vā”ti vacanameva vitthāretīti daṭṭhabbaṁ. “Atha",
  "tika-s0105t11:36_8": "kho”tiādi atthāpattidassanaṁ. Kammassa pariyādiyanaṁ nāma tassa vipākuppādanaṁ nisedhetvā",
  "tika-s0105t11:36_9": "attano vipākuppādanamevāti āha “tassā”tiādi. Tassāti kāmāvacarakammassa vipākaṁ paṭibāhitvā.",
  "tika-s0105t11:36_10": "Sayamevāti rūpārūpāvacarakammameva. Brahmasahabyataṁ upaneti asati tādisānaṁ cetopaṇidhiviseseti",
  "tika-s0105t11:36_11": "adhippāyo. Tissabrahmādīnaṁ viya hi mahāpuññānaṁ cetopaṇidhivisesena mahaggatakammaṁ",
  "tika-s0105t11:36_12": "parittakammassa vipākaṁ na paṭibāhatīti daṭṭhabbaṁ.",
  "tika-s0105t11:37_0": "Atha mahaggatassa garukakammassa vipākaṁ paṭibāhitvā parittaṁ lahukakammaṁ kathamattano",
  "tika-s0105t11:37_1": "vipākassa okāsaṁ karotīti? Tīsupi kira vinayagaṇṭhipadesu evaṁ vuttaṁ “nikantibaleneva",
  "tika-s0105t11:37_2": "jhānaṁ parihāyati, tato parihīnajhānattā parittakammaṁ laddhokāsa”nti. Keci pana",
  "tika-s0105t11:37_3": "vadanti “anīvaraṇāvatthāya nikantiyā jhānassa parihāni vīmaṁsitvā gahetabbā”ti. Idamettha",
  "tika-s0105t11:37_4": "yuttatarakāraṇaṁ – asatipi mahaggatakammuno vipākapaṭibāhanasamatthe parittakamme",
  "tika-s0105t11:37_5": "“ijjhati bhikkhave sīlavato cetopaṇidhi visuddhattā sīlassā”ti vacanato kāmabhave",
  "tika-s0105t11:37_6": "cetopaṇidhi mahaggatakammassa vipākaṁ paṭibāhitvā parittakammuno vipākokāsaṁ karotīti.",
  "tika-s0105t11:37_7": "Evaṁ mettādivihārīti vuttanayena appanāpattānaṁ mettādīnaṁ brahmavihārānaṁ vasena vihārī.",
  "tika-s0105t11:38_0": "559. Paṭhamamupanidhāya dutiyaṁ, kimetaṁ, yamupanidhīyatīti vuttaṁ “paṭhamamevā”tiādi.",
  "tika-s0105t11:38_1": "Majjhimapaṇṇāsake saṅgītanti ajjhāharitvā sambandho. Punappunaṁ saraṇagamanaṁ daḷhataraṁ,",
  "tika-s0105t11:38_2": "mahapphalatarañca, tasmā dutiyampi saraṇagamanaṁ katanti veditabbaṁ. Katipāhaccayenāti",
  "tika-s0105t11:38_3": "dvīhatīhaccayena. Pabbajitvāti sāmaṇerapabbajjaṁ gahetvā. Aggaññasuttampi amuṁyeva",
  "tika-s0105t11:38_4": "vāseṭṭhamārabbha kathesi, nāññanti ñāpetuṁ “aggaññasutte”tiādi vuttaṁ. Tattha āgatanayena",
  "tika-s0105t11:38_5": "upasampadañceva arahattañca alatthuṁ paṭilabhiṁsūti attho. Yamettha atthato na vibhattaṁ,",
  "tika-s0105t11:38_6": "tadetaṁ suviññeyyameva.",
  "tika-s0105t11:39_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t11:39_1": "suvimalavipulapaññāveyyattiyajananāya ajjavamaddavasoraccasaddhāsatidhitibuddhikhantivīriyādidhammasamaṅginā",
  "tika-s0105t11:39_2": "sāṭṭhakathe piṭakattaye asaṅgāsaṁhīravisāradañāṇacārinā anekappabhedasakasamayasamayantaragahanajjhogāhinā",
  "tika-s0105t11:39_3": "mahāgaṇinā mahāveyyākaraṇena ñāṇābhivaṁsadhammasenāpatināmatherena mahādhammarājādhirājagarunā",
  "tika-s0105t11:39_4": "katāya sādhuvilāsiniyā nāma līnatthapakāsaniyā tevijjasuttavaṇṇanāya līnatthapakāsanā.",
  "tika-s0105t11:40": "Tevijjasuttasaṁvaṇṇanā niṭṭhitā.",
  "tika-s0105t11:41": "Tatridaṁ sādhuvilāsiniyā sādhuvilāsinittasmiṁ hoti –",
  "tika-s0105t11:42": "Byañjanañceva attho ca, vinicchayo ca sabbathā;",
  "tika-s0105t11:43": "Sādhakena vinā vutto, natthi cettha yato tato.",
  "tika-s0105t11:44": "Sampassataṁ sudhīmataṁ, sādhūnaṁ cittatosanaṁ;",
  "tika-s0105t11:45": "Karoti vividhaṁ sāyaṁ, tena sādhuvilāsinīti.",
  "tika-s0105t11:46": "Nigamanakathā",
  "tika-s0105t11:47": "Ettāvatā ca –",
  "tika-s0105t11:48": "Saddhamme pāṭavatthāya, sāsanassa ca vuddhiyā;",
  "tika-s0105t11:49": "Vaṇṇanā yā samāraddhā, sīlakkhandhakathāya sā.",
  "tika-s0105t11:50": "Sādhuvilāsinī nāma, sabbaso pariniṭṭhitā;",
  "tika-s0105t11:51": "Paṇṇāsāya sādhikāya, bhāṇavārappamāṇato.",
  "tika-s0105t11:52": "Anekasetibhindo yo, anantabalavāhano;",
  "tika-s0105t11:53": "Sirīpavarādināmo, rājā nānāraṭṭhissaro.",
  "tika-s0105t11:54": "Jambudīpatale ramme, marammavisaye akā;",
  "tika-s0105t11:55": "Tambadīparaṭṭhe puraṁ, amarapuranāmakaṁ.",
  "tika-s0105t11:56": "Maṇḍalācalasāmantaṁ, erāvatīnadissitaṁ;",
  "tika-s0105t11:57": "Nānājanānamāvāsaṁ, hemapāsādalaṅkataṁ.",
  "tika-s0105t11:58": "Tatrābhisekapatto so, rajjaṁ kāresi dhammato;",
  "tika-s0105t11:59": "Rājāgāramahāthūpaṁ, akāsi sampasādanaṁ.",
  "tika-s0105t11:60": "Uddhammaṁ ubbinayañca, pahāya jinasāsanaṁ;",
  "tika-s0105t11:61": "Visodhesi yathābhūtaṁ, satataṁ daḷhamānaso.",
  "tika-s0105t11:62": "Teneva kārite ramme, chāyūdakasamappite;",
  "tika-s0105t11:63": "Dvipākāraparikkhitte, bhāvanābhiratārahe.",
  "tika-s0105t11:64": "Mahāmunisamaññā yā, sambuddhasammukhā katā;",
  "tika-s0105t11:65": "Paṭimā taṁpāsādamhā, ujuāsannadakkhiṇe.",
  "tika-s0105t11:66": "Asokārāmaārāme, pañcabhūmimahālaye;",
  "tika-s0105t11:67": "Ratanabhūmikitti vhaye, dhammapāsādalaṅkate.",
  "tika-s0105t11:68": "Tathā dakkhiṇadeviyā, nagarasamīpe kate;",
  "tika-s0105t11:69": "Pubbuttare jayabhūmi-kittābhidhānakepi ca.",
  "tika-s0105t11:70": "Tathevuttaradeviyā, nagarabbhantare kate;",
  "tika-s0105t11:71": "Soṇṇaguhathūpantike, parimāṇakanāmake.",
  "tika-s0105t11:72": "Tathā ca uparājena, kate nagarapacchime;",
  "tika-s0105t11:73": "Mahāguhathūpantike, maṅgalāvāsanāmake.",
  "tika-s0105t11:74": "Iti soṇṇavihāresu, vasaṁnekesu vārato;",
  "tika-s0105t11:75": "Sakkato sabbarājūnaṁ, tikkhattuṁ laddhalañchano.",
  "tika-s0105t11:76": "Ñāṇābhivaṁsadhammasenāpatīti suvikhyāto;",
  "tika-s0105t11:77": "Dvevibhaṅgādidhāraṇā, upajjhācariyataṁ patto.",
  "tika-s0105t11:78": "Laṅkādīpāgatānampi, paradīpanivāsinaṁ;",
  "tika-s0105t11:79": "Bhikkhūnaṁ vācako dhammaṁ, paṭipattiṁ niyojako.",
  "tika-s0105t11:80": "Yaṁ nissāya visodhesi, sāsanaṁ esa bhūpati;",
  "tika-s0105t11:81": "Atthabyañjanasampannaṁ, so’kāsi vaṇṇanaṁ imaṁ.",
  "tika-s0105t11:82": "Sambuddhaparinibbānā, pañcatālīsake’ddhake;",
  "tika-s0105t11:83": "Tisate dvisahasse ca, sampatte sā suniṭṭhitā.",
  "tika-s0105t11:84": "Peṭakālaṅkāravhayaṁ, nettisaṁvaṇṇanaṁ subhaṁ;",
  "tika-s0105t11:85": "Imañca saṅkharontena, yaṁ puññaṁ pasutaṁ mayā.",
  "tika-s0105t11:86": "Aññampi tena puññena, patvāna bodhimuttamaṁ;",
  "tika-s0105t11:87": "Tārayitvā bahū satte, moceyyaṁ bhavabandhanā.",
  "tika-s0105t11:88": "Sadā rakkhantu rājāno, dhammeneva pajaṁ imaṁ;",
  "tika-s0105t11:89": "Niratā puññakammesu, jotentu jinasāsanaṁ.",
  "tika-s0105t11:90": "Ime ca pāṇino sabbe, sabbadā nirupaddavā;",
  "tika-s0105t11:91": "Niccaṁ kalyāṇasaṅkappā, pappontu amataṁ padanti.",
  "tika-s0105t11:92": "Iti dīghanikāyaṭṭhakathāya sīlakkhandhavaggasaṁvaṇṇanāya",
  "tika-s0105t11:93": "Sādhuvilāsinī nāma abhinavaṭīkā samattā.",
  "tika-s0105t11:94": "Sīlakkhandhavaggaabhinavaṭīkā niṭṭhitā."
}