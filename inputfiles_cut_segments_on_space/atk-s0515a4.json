{
  "atk-s0515a4:0": "4. Suddhaṭṭhakasuttaniddesavaṇṇanā",
  "atk-s0515a4:1_0": "23. Catutthe suddhaṭṭhake paṭhamagāthāya tāvattho – na, bhikkhave, evarūpena dassanena",
  "atk-s0515a4:1_1": "suddhi hoti, api ca kho kilesamalīnattā asuddhaṁ, kilesarogānaṁ adhigamā sarogameva",
  "atk-s0515a4:1_2": "candābhaṁ brāhmaṇaṁ, aññaṁ vā evarūpaṁ disvā diṭṭhigatiko bālo abhijānāti “passāmi",
  "atk-s0515a4:1_3": "suddhaṁ paramaṁ arogaṁ, tena ca diṭṭhisaṅkhātena dassanena saṁsuddhi narassa hotī”ti,",
  "atk-s0515a4:1_4": "so evaṁ abhijānanto taṁ dassanaṁ “parama”nti ñatvā tasmiṁ dassane suddhānupassī samāno",
  "atk-s0515a4:1_5": "taṁ dassanaṁ “maggañāṇa”nti pacceti. Taṁ pana maggañāṇaṁ na hoti.",
  "atk-s0515a4:2_0": "Paramaṁ ārogyappattanti uttamaṁ nibyādhiṁ pāpuṇitvā ṭhitaṁ. Tāṇappattanti tathā pālanappattaṁ.",
  "atk-s0515a4:2_1": "Leṇappattanti nilīyanappattaṁ.Saraṇappattanti patiṭṭhāpattaṁ, dukkhanāsanaṁ vā pattaṁ.",
  "atk-s0515a4:2_2": "Abhayappattanti nibbhayabhāvappattaṁ. Accutappattanti niccalabhāvaṁ pattaṁ. Amatappattanti",
  "atk-s0515a4:2_3": "amataṁ mahānibbānaṁ pattaṁ. Nibbānappattanti vānavirahitaṁ pattaṁ.",
  "atk-s0515a4:3": "Abhijānantoti visesena jānanto. Ājānantoti ājānamāno. Vijānantoti anekavidhena jānamāno. Paṭivijānantoti taṁ taṁ paṭicca vijānamāno. Paṭivijjhantoti hadaye kurumāno.",
  "atk-s0515a4:4_0": "Cakkhuviññāṇaṁ rūpadassanenāti cakkhuviññāṇena rūpadassanaṁ. Ñāṇanti paccetīti paññā",
  "atk-s0515a4:4_1": "iti saddahati. Maggoti paccetīti “upāyo”ti saddahati. Pathoti sañcāro. Nīyānanti",
  "atk-s0515a4:4_2": "gahetvā yātīti nīyānaṁ. “Niyyāna”nti vā pāṭho.",
  "atk-s0515a4:5_0": "24.“Diṭṭhenace suddhī”ti dutiyagāthā. Tassattho – tena rūpadassanasaṅkhātena diṭṭhena",
  "atk-s0515a4:5_1": "yadi kilesasuddhi narassa hoti, tena vā ñāṇena so yadi jātiādidukkhaṁ pajahāti, evaṁ",
  "atk-s0515a4:5_2": "sante ariyamaggato aññena asuddhimaggeneva so sujjhati, rāgādīhi upadhīhi saupadhiko",
  "atk-s0515a4:5_3": "eva samāno sujjhatīti vattabbataṁ āpanno hoti, na ca evaṁvidho sujjhati. Tasmā diṭṭhī",
  "atk-s0515a4:5_4": "hi naṁ pāva tathā vadānaṁ, sā naṁ diṭṭhiyeva “micchādiṭṭhiko aya”nti katheti, diṭṭhianurūpaṁ",
  "atk-s0515a4:5_5": "“sassato loko”tiādinā nayena tathā tathā vadatīti.",
  "atk-s0515a4:6": "Rāgena saha vattatīti sarāgo, rāgavāti attho. Sadosotiādīsupi eseva nayo.",
  "atk-s0515a4:7_0": "25.Na brāhmaṇoti tatiyagāthā. Tassattho – yo pana bāhitapāpattā brāhmaṇo hoti, so",
  "atk-s0515a4:7_1": "maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte",
  "atk-s0515a4:7_2": "diṭṭhe, tathāvidhasaddasaṅkhāte sute, avītikkamasaṅkhāte sīle, hatthivatādibhede",
  "atk-s0515a4:7_3": "vate, pathaviādibhede mute ca uppannena micchāñāṇena suddhiṁ na āhāti. Sesamassa",
  "atk-s0515a4:7_4": "brāhmaṇassa vaṇṇabhaṇanāya vuttaṁ. So hi tedhātukapuññe sabbasmiñca pāpe anūpalitto,",
  "atk-s0515a4:7_5": "kasmā? Tassa pahīnattā tassa attadiṭṭhiyā, yassa kassaci vā gahaṇassa pahīnattā attañjaho,",
  "atk-s0515a4:7_6": "puññābhisaṅkhārādīnaṁ akaraṇato “nayidha pakubbamāno”ti vuccati. Tasmā naṁ evaṁ pasaṁsanto",
  "atk-s0515a4:7_7": "āha. Sabbasseva cassa purimapādena sambandho veditabbo – puññe ca pāpe ca anūpalitto",
  "atk-s0515a4:7_8": "attañjaho nayidha pakubbamāno na brāhmaṇo aññato suddhimāhāti. Nāti paṭikkhepoti na iti paṭisedho.",
  "atk-s0515a4:8_0": "Bāhitvā sabbapāpakānīti gāthāyattho – yo catutthamaggena bāhitvā sabbapāpakāni ṭhitatto",
  "atk-s0515a4:8_1": "ṭhitoicceva vuttaṁ hoti. Bāhitapāpattā eva ca vimalo vimalabhāvaṁ brahmabhāvaṁ seṭṭhabhāvaṁ",
  "atk-s0515a4:8_2": "patto, paṭinissaṭṭhasamādhivikkhepakarakilesamalena aggamaggaphalasamādhinā sādhusamāhito,",
  "atk-s0515a4:8_3": "saṁsārahetusamatikkamena saṁsāramaticca pariniṭṭhitakiccatāya kevalīti ca, taṇhādiṭṭhīhi",
  "atk-s0515a4:8_4": "anissitattā anissitoti ca, lokadhammehi nibbikārattā tādīti ca pavuccati. Evaṁ thutiraho",
  "atk-s0515a4:8_5": "sa brahmā so brāhmaṇoti.",
  "atk-s0515a4:9": "Aññatra satipaṭṭhānehīti cattāro satipaṭṭhāne muñcitvā. Sammappadhānādīsupi eseva nayo.",
  "atk-s0515a4:10_0": "Santeke samaṇabrāhmaṇāti ekacce lokasaṅketena “samaṇabrāhmaṇā”ti laddhavohārā saṁvijjanti.",
  "atk-s0515a4:10_1": "Diṭṭhasuddhikāti diṭṭhena suddhiṁ icchamānā. Te ekaccānaṁ rūpānaṁ dassananti ete",
  "atk-s0515a4:10_2": "diṭṭhasuddhikā etesaṁ rūpārammaṇānaṁ olokanaṁ. Maṅgalaṁ paccentīti iddhikāraṇaṁ buddhikāraṇaṁ",
  "atk-s0515a4:10_3": "sabbasampattikāraṇaṁ patiṭṭhāpenti. Amaṅgalaṁ paccentīti aniddhikāraṇaṁ na buddhikāraṇaṁ",
  "atk-s0515a4:10_4": "na sampattikāraṇaṁ patiṭṭhāpenti. Te kālato vuṭṭhahitvāti ete diṭṭhādimaṅgalikā puretarameva",
  "atk-s0515a4:10_5": "uṭṭhahitvā. Abhimaṅgalagatānīti visesena vuḍḍhikāraṇagatāni. Rūpāni passantīti nānāvidhāni",
  "atk-s0515a4:10_6": "rūpārammaṇāni dakkhanti. Cāṭakasakuṇanti evaṁnāmakaṁ. Phussaveḷuvalaṭṭhinti phussanakkhattena",
  "atk-s0515a4:10_7": "uppannaṁ taruṇabeḷuvalaṭṭhiṁ. Gabbhinitthinti sagabbhaṁ itthiṁ. Kumārakaṁ khandhe",
  "atk-s0515a4:10_8": "āropetvā gacchantanti taruṇadārakaṁ aṁse ussāpetvā gacchamānaṁ. Puṇṇaghaṭanti udakapuṇṇaghaṭaṁ.",
  "atk-s0515a4:10_9": "Rohitamacchanti rattarohitamacchaṁ. Ājaññarathanti sindhavayuttarathaṁ. Usabhanti",
  "atk-s0515a4:10_10": "maṅgalausabhaṁ. Gokapilanti kapilagāviṁ.",
  "atk-s0515a4:11_0": "Palālapuñjanti thusarāsiṁ. Takkaghaṭanti gotakkādipūritacāṭiṁ. Rittaghaṭanti tucchaghaṭaṁ.",
  "atk-s0515a4:11_1": "Naṭanti naṭakādiṁ. “Dhuttakiriya”nti eke. Naggasamaṇakanti niccoḷasamaṇaṁ. Kharanti",
  "atk-s0515a4:11_2": "gadrabhaṁ. Kharayānanti gadrabhayuttaṁ vayhādikaṁ. Ekayuttayānanti ekena vāhanena",
  "atk-s0515a4:11_3": "saṁyuttaṁ yānaṁ. Kāṇanti ekakkhiubhayakkhikāṇaṁ. Kuṇinti hatthakuṇiṁ. Khañjanti khañjapādaṁ",
  "atk-s0515a4:11_4": "tiriyagatapādaṁ. Pakkhahatanti pīṭhasappiṁ. Jiṇṇakanti jarājiṇṇaṁ. Byādhikanti byādhipīḷitaṁ. Matanti kālaṅkataṁ.",
  "atk-s0515a4:12_0": "Sutasuddhikāti sotaviññāṇena sutena suddhiṁ icchamānā. Saddānaṁ savananti saddārammaṇānaṁ",
  "atk-s0515a4:12_1": "savanaṁ. Vaḍḍhāti vātiādayo loke pavattasaddamattāni gahetvā vuttā. Amaṅgalaṁ pana",
  "atk-s0515a4:12_2": "“kāṇo”tiādinā tena tena nāmena vuttasaddāyeva. “Chinda”nti vāti hatthapādādicchinnanti",
  "atk-s0515a4:12_3": "vā. “Bhinda”nti vāti sīsādibhinnanti vā. “Daḍḍha”nti vāti agginā jhāpitanti vā. “Naṭṭha”nti",
  "atk-s0515a4:12_4": "vāti corādīhi vināsitanti vā. “Natthī”ti vāti na vijjatīti vā.",
  "atk-s0515a4:13_0": "Sīlasuddhikāti sīlena visuddhiṁ icchanakā. Sīlamattenāti saṁvaraṇamattena. Saṁyamamattenāti",
  "atk-s0515a4:13_1": "uparamamattena. Saṁvaramattenāti dvārathakanamattena. Avītikkamamattenāti na atikkamitamattena.",
  "atk-s0515a4:13_2": "Samaṇo muṇḍikāputtoti mātito laddhanāmaṁ. Sampannakusalanti paripuṇṇakusalaṁ. Paramakusalanti",
  "atk-s0515a4:13_3": "uttamakusalaṁ. Uttamapattippattanti uttamaṁ arahattaṁ pāpuṇitabbataṁ patvā ṭhitaṁ.",
  "atk-s0515a4:13_4": "Ayojjanti parājetuṁ asakkuṇeyyaṁ samaṇaṁ.",
  "atk-s0515a4:14_0": "Vatasuddhikāti samādānena vatena suddhiṁ icchanakā. Hatthivatikā vāti samādinnaṁ",
  "atk-s0515a4:14_1": "hatthivataṁ etesaṁ atthīti hatthivatikā, sabbahatthikiriyaṁ karontīti attho. Kathaṁ?",
  "atk-s0515a4:14_2": "“Ajja paṭṭhāya hatthīhi kātabbaṁ karissāmī”ti evaṁ uppannacittā hatthīnaṁ gamanākāraṁ",
  "atk-s0515a4:14_3": "tiṭṭhanākāraṁ nisīdanākāraṁ sayanākāraṁ uccārapassāvakaraṇākāraṁ, aññe hatthī disvā",
  "atk-s0515a4:14_4": "soṇḍaṁ ussāpetvā gamanākārañca sabbaṁ karontīti hatthivatikā. Assavatikādīsupi labbhamānavasena",
  "atk-s0515a4:14_5": "yathāyogaṁ yojetabbaṁ. Tesu avasāne disāvatikā vāti puratthimādidisānaṁ namassanavasena",
  "atk-s0515a4:14_6": "samādinnadisāvatikā, etesaṁ vuttappakārānaṁ samaṇabrāhmaṇānaṁ vatasamādānaṁ sampajjamānaṁ",
  "atk-s0515a4:14_7": "hatthiādīnaṁ sahabyataṁ upaneti. Sace kho panassa micchādiṭṭhi hoti “imināhaṁ sīlavatasamādānabrahmacariyena",
  "atk-s0515a4:14_8": "devo vā devaññataro vā homī”ti cintayantassa nirayatiracchānayonīnaṁ aññataro hotīti",
  "atk-s0515a4:14_9": "ñātabbaṁ. Vuttañhetaṁ bhagavatā –",
  "atk-s0515a4:15_0": "“Idha, puṇṇa, ekacco kukkuravataṁ bhāveti paripuṇṇaṁ abbokiṇṇaṁ, kukkurasīlaṁ bhāveti",
  "atk-s0515a4:15_1": "paripuṇṇaṁ abbokiṇṇaṁ, kukkuracittaṁ bhāveti paripuṇṇaṁ abbokiṇṇaṁ, kukkurākappaṁ",
  "atk-s0515a4:15_2": "bhāveti paripuṇṇaṁ abbokiṇṇaṁ. So kukkuravataṁ bhāvetvā paripuṇṇaṁ abbokiṇṇaṁ, kukkurasīlaṁ",
  "atk-s0515a4:15_3": "bhāvetvā paripuṇṇaṁ abbokiṇṇaṁ, kukkuracittaṁ bhāvetvā paripuṇṇaṁ abbokiṇṇaṁ, kukkurākappaṁ",
  "atk-s0515a4:15_4": "bhāvetvā paripuṇṇaṁ abbokiṇṇaṁ kāyassa bhedā paraṁ maraṇā kukkurānaṁ sahabyataṁ upapajjati.",
  "atk-s0515a4:15_5": "Sace kho panassa evaṁdiṭṭhi hoti ‘imināhaṁ sīlena vā vatena vā tapena vā brahmacariyena",
  "atk-s0515a4:15_6": "vā devo vā bhavissāmi devaññataro vā’ti, sāssa hoti micchādiṭṭhi. Micchādiṭṭhissa",
  "atk-s0515a4:15_7": "kho ahaṁ, puṇṇa, dvinnaṁ gatīnaṁ aññataraṁ gatiṁ vadāmi nirayaṁ vā tiracchānayoniṁ",
  "atk-s0515a4:15_8": "vā. Iti kho, puṇṇa, sampajjamānaṁ kukkuravataṁ kukkurānaṁ sahabyataṁ upaneti, vipajjamānaṁ niraya”nti.",
  "atk-s0515a4:16": "Gandhabbavatikādayo gandhabbādīnaṁ sahabyataṁ upagacchantīti attho na gahetabbo, micchādiṭṭhiyā gahitattā nirayatiracchānayonimeva upagacchantīti gahetabbo.",
  "atk-s0515a4:17_0": "Mutasuddhikāti phusitena suddhikā. Pathaviṁ āmasantīti sasambhārikaṁ mahāpathaviṁ",
  "atk-s0515a4:17_1": "kāyena phusanti. Haritanti allanīlasaddalaṁ. Gomayanti gavādigomayaṁ. Kacchapanti",
  "atk-s0515a4:17_2": "aṭṭhikacchapādianekavidhaṁ. Phālaṁ akkamantīti ayaphālaṁ maddanti. Tilavāhanti tilasakaṭaṁ",
  "atk-s0515a4:17_3": "tilarāsiṁ vā. Phussatilaṁ khādantīti maṅgalapaṭisaṁyuttaṁ tilaṁ khādanti. Phussatelaṁ",
  "atk-s0515a4:17_4": "makkhentīti tathārūpaṁ tilatelaṁ sarīrabbhañjanaṁ karonti. Dantakaṭṭhanti dantapoṇaṁ.",
  "atk-s0515a4:17_5": "Mattikāya nhāyantīti kuṅkuṭṭhādikāya saṇhamattikāya sarīraṁ ubbaṭṭetvā nhāyanti.",
  "atk-s0515a4:17_6": "Sāṭakaṁ nivāsentīti maṅgalapaṭisaṁyuttaṁ vatthaṁ paridahanti. Veṭhanaṁ veṭhentīti",
  "atk-s0515a4:17_7": "sīsaveṭhanaṁ pattuṇṇādipaṭaṁ sīse ṭhapenti paṭimuccanti.",
  "atk-s0515a4:18_0": "Tedhātukaṁ kusalābhisaṅkhāranti kāmadhāturūpadhātuarūpadhātūsu paṭisandhidāyakaṁ",
  "atk-s0515a4:18_1": "kosallasambhūtaṁ paccayābhisaṅkhāraṁ. Sabbaṁ akusalanti dvādasavidhaṁ akosallasambhūtaṁ",
  "atk-s0515a4:18_2": "akusalaṁ. Yatoti yadā. Te dasavidho puññābhisaṅkhāro ca, dvādasavidho apuññābhisaṅkhāro",
  "atk-s0515a4:18_3": "ca, catubbidho āneñjābhisaṅkhāro ca yathānurūpaṁ samucchedappahānena pahīnā honti.",
  "atk-s0515a4:18_4": "Attadiṭṭhijahoti “eso me attā”ti gahitadiṭṭhiṁ jaho. Gāhaṁ jahoti “esohamasmī”ti",
  "atk-s0515a4:18_5": "mānasampayuttagahaṇaṁ jaho. Puna attañjahoti “etaṁ mamā”ti taṇhāgahaṇavasena ca diṭṭhigahaṇavasena",
  "atk-s0515a4:18_6": "ca parāmasitvā gahitaṁ, parato āmaṭṭhañca, tasmiṁ abhiniviṭṭhañca, balavataṇhāvasena",
  "atk-s0515a4:18_7": "gilitvā ajjhositañca, balavamucchitañca. Sabbaṁ taṁ cattaṁ hotītiādayo vuttanayāyeva.",
  "atk-s0515a4:19_0": "26. Evaṁ “na brāhmaṇo aññato suddhimāhā”ti vatvā idāni ye diṭṭhigatikā aññato suddhiṁ",
  "atk-s0515a4:19_1": "bruvanti, tesaṁ tassā diṭṭhiyā anibbāhakabhāvaṁ dassento “purimaṁ pahāyā”ti gāthamāha.",
  "atk-s0515a4:19_2": "Tassattho – tehi aññato suddhivādā samānāpi yassā diṭṭhiyā appahīnattā gahaṇamuñcanaṁ",
  "atk-s0515a4:19_3": "hoti, tāya purimaṁ satthārādiṁ pahāya aparaṁ nissitā, ejāsaṅkhātāya taṇhāya anugatā",
  "atk-s0515a4:19_4": "abhibhūtā rāgādibhedaṁ na taranti saṅgaṁ, tañca atarantā taṁ taṁ dhammaṁ uggaṇhanti",
  "atk-s0515a4:19_5": "ca nirassajanti ca makkaṭova sākhanti.",
  "atk-s0515a4:20": "Purimaṁ satthāraṁ pahāyāti purimagahitaṁ satthupaṭiññaṁ vajjetvā. Paraṁ satthāraṁ nissitāti aññaṁ satthupaṭiññaṁ nissitā allīnā. Purimaṁ dhammakkhānaṁ pahāyātiādīsupi eseva nayo.",
  "atk-s0515a4:21": "Ejānugāti taṇhāya anugā. Ejānugatāti taṇhāya anugatā. Ejānusaṭāti taṇhāya anusaṭā pakkhandā vā. Ejāya pannā patitāti taṇhāya nimuggā ca nikkhipitā ca.",
  "atk-s0515a4:22_0": "Makkaṭoti vānaro. Araññeti vipine. Pavaneti mahāvane. Caramānoti gacchamāno. Evamevāti",
  "atk-s0515a4:22_1": "opammasaṁsandanaṁ. Puthūti nānā. Puthudiṭṭhigatānīti nānāvidhāni diṭṭhigatāni. Gaṇhanti",
  "atk-s0515a4:22_2": "ca muñcanti cāti gahaṇavasena gaṇhanti ca cajanavasena muñcanti ca. Ādiyanti ca nirassajanti",
  "atk-s0515a4:22_3": "cāti palibodhaṁ karonti ca vissajjenti ca khipanti ca.",
  "atk-s0515a4:23_0": "27. Pañcamagāthāya ca sambandho – yo ca so “diṭṭhī hi naṁ pāva tathā vadāna”nti vutto,",
  "atk-s0515a4:23_1": "so sayaṁ samādāyāti. Tattha sayanti sāmaṁ. Samādāyāti gahetvā. Vatānīti hatthivatādīni.",
  "atk-s0515a4:23_2": "Uccāvacanti aparāparaṁ, hīnapaṇītaṁ vā satthārato satthārādiṁ. Saññasattoti kāmasaññādīsu",
  "atk-s0515a4:23_3": "laggo. Vidvā ca vedehi samecca dhammanti paramatthavidvā ca arahā catūhi maggañāṇavedehi",
  "atk-s0515a4:23_4": "catusaccadhammaṁ abhisameccāti. Sesaṁ pākaṭameva.",
  "atk-s0515a4:24_0": "Sāmaṁ samādāyāti sayameva gahetvā. Ādāyāti ādiyitvā gaṇhitvā. Samādāyāti sammā ādāya.",
  "atk-s0515a4:24_1": "Ādiyitvāti palibodhaṁ katvā. Samādiyitvāti sammā palibodhaṁ katvā. Gaṇhitvāti avissajjetvā.",
  "atk-s0515a4:24_2": "Parāmasitvāti dassitvā. Abhinivisitvāti patiṭṭhahitvā. Kāmasaññādayo vuttanayā eva.",
  "atk-s0515a4:25_0": "Vidvāti medhāvī. Vijjāgatoti vijānanabhāvaṁ gato. Ñāṇīti paññāsampanno. Vibhāvīti",
  "atk-s0515a4:25_1": "ñāṇena vīmaṁsako. Medhāvīti aniccādīhi tulitañāṇo. Paññātiādayo heṭṭhā vuttanayāyeva.",
  "atk-s0515a4:25_2": "Catusaccadhammaṁ vicinātīti dhammavicayasambojjhaṅgo. Bojjhaṅgattho heṭṭhā vuttova.",
  "atk-s0515a4:25_3": "Vīmaṁsāti catusaccadhammavicinanā paññāva. “Vīmaṁsā dhammacintanā”ti hi vuttā. Vipassanāti",
  "atk-s0515a4:25_4": "maggasampayuttā vividhākārena passanā paññāva. Sammādiṭṭhīti sobhanā pasaṭṭhā sundarā",
  "atk-s0515a4:25_5": "maggasampayuttā sammādiṭṭhi. Tehi vedehīti eteheva catūhi maggañāṇehi. Antagatoti",
  "atk-s0515a4:25_6": "jātijarāmaraṇassa pariyosānaṁ gato. Koṭigatotiādayo heṭṭhā vuttanayāva. Vedānaṁ vā",
  "atk-s0515a4:25_7": "antagatoti jānitabbānaṁ avasānappatto. Vedehi vā antagatoti catūhi maggañāṇavedehi",
  "atk-s0515a4:25_8": "vaṭṭadukkhassa pariyantabhāvena antasaṅkhātaṁ nibbānaṁ gato. Viditattāti viditabhāvena jānitabhāvena.",
  "atk-s0515a4:26_0": "Vedāni viceyya kevalānīti gāthāya ayamattho – yo catūhi maggañāṇavedehi kilesakkhayaṁ",
  "atk-s0515a4:26_1": "karonto gato, so paramatthato vedagū nāma hoti. Sova sabbasamaṇabrāhmaṇānaṁ satthasaññitāni",
  "atk-s0515a4:26_2": "vedāni tāyeva maggabhāvanāya kiccato aniccādivasena viceyya. Tattha chandarāgappahānena",
  "atk-s0515a4:26_3": "tameva sabbaṁ vedamaticca yāpi vedapaccayā, aññathā vā uppajjanti vedanā, tāsu sabbavedanāsu",
  "atk-s0515a4:26_4": "vītarāgo hoti. Tasmā tamatthaṁ dassento “kiṁ pattinamāhu vedagu”nti puṭṭho “idaṁ",
  "atk-s0515a4:26_5": "pattina”nti avatvā “vedāni viceyya…pe… vedagū so”ti āha. Yasmā vā yo pavicayapaññāya",
  "atk-s0515a4:26_6": "vedāni viceyya, tattha chandarāgappahānena sabbaṁ vedamaticca vattati. So satthasaññitāni",
  "atk-s0515a4:26_7": "vedāni gato ñāto atikkantova hoti. Yo vedanāsuvītarāgo, sopi vedanāsaññitāni vedāni",
  "atk-s0515a4:26_8": "gato atikkanto, ativedanaṁ gatotipi vedagū. Tasmā tampi atthaṁ dassento “idaṁ pattina”nti",
  "atk-s0515a4:26_9": "avatvā “vedāni viceyya…pe… vedagū so”ti āha.",
  "atk-s0515a4:27_0": "Sameccāti ñāṇena samāgantvā. Abhisameccāti ñāṇena paṭivijjhitvā. Dhammanti catusaccadhammaṁ.",
  "atk-s0515a4:27_1": "Sabbe saṅkhārāti sabbe sappaccayā dhammā. Te hi saṅkhatasaṅkhārā nāma. Paccayehi",
  "atk-s0515a4:27_2": "saṅgamma karīyantīti saṅkhārā, te evaṁ paccayehi saṅgamma katattā “saṅkhatā”ti visesetvā",
  "atk-s0515a4:27_3": "vuttā. “Kammanibbattā tebhūmakarūpārūpadhammā abhisaṅkhatasaṅkhārā”ti aṭṭhakathāsu",
  "atk-s0515a4:27_4": "vuttā. Tepi “aniccā vata saṅkhārā”tiādīsu saṅkhatasaṅkhāresu saṅgahaṁ gacchanti.",
  "atk-s0515a4:27_5": "“Avijjāgatoyaṁ, bhikkhave, purisapuggalo puññañce saṅkhāraṁ abhisaṅkharotī”tiādīsu",
  "atk-s0515a4:27_6": "avijjāpaccayā saṅkhārāva āgatā. Tebhūmikakusalākusalacetanā abhisaṅkharaṇakasaṅkhārā",
  "atk-s0515a4:27_7": "nāma. “Yāvatikā abhisaṅkhārassa gati, tāvatikaṁ gantvā akkhāhataṁ maññe aṭṭhāsī”tiādīsu",
  "atk-s0515a4:27_8": "āgataṁ kāyikacetasikavīriyaṁ payogābhisaṅkhāro nāma. “Saññāvedayitanirodhaṁ samāpannassa",
  "atk-s0515a4:27_9": "kho, āvuso visākha, bhikkhuno paṭhamaṁ nirujjhati vacīsaṅkhāro, tato kāyasaṅkhāro,",
  "atk-s0515a4:27_10": "tato cittasaṅkhāro”tiādīsu āgatā vitakkavicārā vācaṁ saṅkharontīti vacīsaṅkhārā,",
  "atk-s0515a4:27_11": "assāsapassāsā kāyena saṅkharīyantīti kāyasaṅkhārā, saññā ca vedanā ca cittena saṅkharīyantīti",
  "atk-s0515a4:27_12": "cittasaṅkhārā. Idha pana saṅkhatasaṅkhārā adhippetā. Aniccā hutvā abhāvaṭṭhena. Dukkhā",
  "atk-s0515a4:27_13": "paṭipīḷanaṭṭhena. Sabbe dhammāti nibbānampi antokatvā vuttā. Anattā avasavattanaṭṭhena.",
  "atk-s0515a4:27_14": "Avijjāpaccayā saṅkhārāti ettha yaṁ paṭicca phalameti, so paccayo. Paṭiccāti na vinā,",
  "atk-s0515a4:27_15": "apaccakkhitvāti attho. Etīti uppajjati ceva pavattati cāti attho. Apica upakārakaṭṭho",
  "atk-s0515a4:27_16": "paccayaṭṭho. Avijjā ca sā paccayo cāti avijjāpaccayo, tasmā avijjāpaccayā. Saṅkhārā",
  "atk-s0515a4:27_17": "sambhavantīti nibbattanti, evaṁ sambhavantisaddassa sesapadehipi yojanā kātabbā.",
  "atk-s0515a4:28_0": "Tattha katamā avijjā? Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ,",
  "atk-s0515a4:28_1": "dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante",
  "atk-s0515a4:28_2": "aññāṇaṁ, idappaccayatāpaṭiccasamuppannesu dhammesu aññāṇaṁ. Katame saṅkhārā? Puññābhisaṅkhāro",
  "atk-s0515a4:28_3": "apuññābhisaṅkhāro āneñjābhisaṅkhāro, kāyasaṅkhāro vacīsaṅkhāro cittasaṅkhāro, aṭṭha",
  "atk-s0515a4:28_4": "kāmāvacarakusalacetanā, pañca rūpāvacarakusalacetanā puññābhisaṅkhāro, dvādasa akusalacetanā",
  "atk-s0515a4:28_5": "apuññābhisaṅkhāro, catasso arūpāvacarakusalacetanā āneñjābhisaṅkhāro, kāyasañcetanā",
  "atk-s0515a4:28_6": "kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro.",
  "atk-s0515a4:29_0": "Tattha siyā – kathaṁ panetaṁ jānitabbaṁ “ime saṅkhārā avijjāpaccayā hontī”ti? Avijjābhāve",
  "atk-s0515a4:29_1": "bhāvato. Yassa hi dukkhādīsu avijjāsaṅkhātaṁ aññāṇaṁ appahīnaṁ hoti, so dukkhe tāva",
  "atk-s0515a4:29_2": "pubbantādīsu ca aññāṇena saṁsāradukkhaṁ sukhasaññāya gahetvā tasseva hetubhūte tividhepi",
  "atk-s0515a4:29_3": "saṅkhāre ārabhati. Samudaye aññāṇena dukkhahetubhūtepi taṇhāparikkhāre saṅkhāre sukhahetuto",
  "atk-s0515a4:29_4": "maññamāno ārabhati. Nirodhe pana magge ca aññāṇena dukkhassa anirodhabhūtepi gativisese",
  "atk-s0515a4:29_5": "dukkhanirodhasaññī hutvā nirodhassa ca amaggabhūtesupi yaññāmaratapādīsu nirodhamaggasaññī",
  "atk-s0515a4:29_6": "hutvā dukkhanirodhaṁ patthayamāno yaññāmaratapādimukhena tividhepi saṅkhāre ārabhati.",
  "atk-s0515a4:30_0": "Api ca so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇampi",
  "atk-s0515a4:30_1": "puññaphalasaṅkhātaṁ dukkhaṁ dukkhato ajānanto tassa adhigamāya kāyavacīcittasaṅkhārabhedaṁ",
  "atk-s0515a4:30_2": "puññābhisaṅkhāraṁ ārabhati devaccharakāmako viya maruppapātaṁ. Sukhasammatassāpi",
  "atk-s0515a4:30_3": "ca tassa puññaphalassa ante mahāpariḷāhajanikaṁ vipariṇāmadukkhataṁ appassādatañca",
  "atk-s0515a4:30_4": "apassantopi tappaccayaṁ vuttappakārameva puññābhisaṅkhāraṁ ārabhati salabho viya",
  "atk-s0515a4:30_5": "dīpasikhābhinipātaṁ, madhubindugiddho viya ca madhulittasatthadhārālehanaṁ.",
  "atk-s0515a4:31_0": "Kāmupasevanādīsu ca savipākesu ādīnavaṁ apassanto sukhasaññāya ceva kilesābhibhūtatāya",
  "atk-s0515a4:31_1": "ca dvārattayappavattampi apuññābhisaṅkhāraṁ ārabhati bālo viya gūthakīḷanaṁ, maritukāmo",
  "atk-s0515a4:31_2": "viya ca visakhādanaṁ. Āruppavipākesu cāpi saṅkhāravipariṇāmadukkhataṁ anavabujjhamāno",
  "atk-s0515a4:31_3": "sassatādivipallāsena cittasaṅkhārabhūtaṁ āneñjābhisaṅkhāraṁ ārabhati disāmūḷho viya",
  "atk-s0515a4:31_4": "pisācanagarābhimukhamaggagamanaṁ. Evaṁ yasmā avijjābhāvatova saṅkhārabhāvo, na abhāvato.",
  "atk-s0515a4:31_5": "Tasmā jānitabbametaṁ “ime saṅkhārā avijjāpaccayā hontī”ti.",
  "atk-s0515a4:32_0": "Etthāha – gaṇhāma tāva etaṁ “avijjā saṅkhārānaṁ paccayo”ti, kiṁ panāyamekāva avijjā",
  "atk-s0515a4:32_1": "saṅkhārānaṁ paccayo, udāhu aññepi paccayā santīti? Kiṁ panettha yadi tāva ekāva,",
  "atk-s0515a4:32_2": "ekakāraṇavādo āpajjati. Atha aññepi santi, “avijjāpaccayā saṅkhārā”ti ekakāraṇaniddeso",
  "atk-s0515a4:32_3": "nupapajjatīti? Na nupapajjati. Kasmā? Yasmā –",
  "atk-s0515a4:33": "“Ekaṁ na ekato idha, nānekamanekatopi no ekaṁ;",
  "atk-s0515a4:34": "Phalamatthi atthi pana eka-hetuphaladīpane attho”. ;",
  "atk-s0515a4:35_0": "Bhagavā hi katthaci padhānattā, katthaci pākaṭattā, katthaci asādhāraṇattā desanāvilāsassa",
  "atk-s0515a4:35_1": "ca veneyyānañca anurūpato ekameva hetuṁ vā phalaṁ vā dīpeti. Tasmā ayamidha avijjā",
  "atk-s0515a4:35_2": "vijjamānesupi aññesu vatthārammaṇasahajātadhammādīsu saṅkhārakāraṇesu “assādānupassino",
  "atk-s0515a4:35_3": "taṇhā pavaḍḍhatī”ti ca, “avijjāsamudayā āsavasamudayo”ti ca vacanato aññesampi taṇhādīnaṁ",
  "atk-s0515a4:35_4": "saṅkhārahetūnaṁ hetūti padhānattā, “avidvā, bhikkhave, avijjāgato puññābhisaṅkhārampi",
  "atk-s0515a4:35_5": "abhisaṅkharotī”ti pākaṭattā, asādhāraṇattā ca saṅkhārānaṁ hetubhāvena dīpitāti veditabbā.",
  "atk-s0515a4:35_6": "Eteneva ca ekekahetuphaladīpanaparihāravacanena sabbattha ekekahetuphaladīpane payojanaṁ veditabbanti.",
  "atk-s0515a4:36_0": "Etthāha – evaṁ santepi ekantāniṭṭhaphalāya sāvajjāya avijjāya kathaṁ puññāneñjābhisaṅkhārapaccayattaṁ",
  "atk-s0515a4:36_1": "yujjati? Na hi nimbabījato ucchu uppajjatīti. Kathaṁ na yujjissati? Lokasmiñhi –",
  "atk-s0515a4:37": "“Viruddho cā viruddho ca, sadisāsadiso tathā;",
  "atk-s0515a4:38": "Dhammānaṁ paccayo siddho, vipākā eva te ca na”.",
  "atk-s0515a4:39_0": "Iti ayaṁ avijjā vipākavasena ekantāniṭṭhaphalā, sabhāvavasena ca sāvajjāpi samānā",
  "atk-s0515a4:39_1": "sabbesampi etesaṁ puññābhisaṅkhārādīnaṁ yathānurūpaṁ ṭhānakiccasabhāvaviruddhāviruddhapaccayavasena,",
  "atk-s0515a4:39_2": "sadisāsadisapaccayavasena ca paccayo hotīti veditabbā. Api ca ayaṁ aññopi pariyāyo –",
  "atk-s0515a4:40": "“Cutūpapāte saṁsāre, saṅkhārānañca lakkhaṇe;",
  "atk-s0515a4:41": "Yo paṭiccasamuppanna-dhammesu ca vimuyhati.",
  "atk-s0515a4:42": "“Abhisaṅkharoti so ete, saṅkhāre tividhe yato;",
  "atk-s0515a4:43": "Avijjā paccayo tesaṁ, tividhānampayaṁ tato.",
  "atk-s0515a4:44": "“Yathāpi nāma jaccandho, naro apariṇāyako;",
  "atk-s0515a4:45": "Ekadā yāti maggena, ummaggenāpi ekadā.",
  "atk-s0515a4:46": "“Saṁsāre saṁsaraṁ bālo, tathā apariṇāyako;",
  "atk-s0515a4:47": "Karoti ekadā puññaṁ, apuññamapi ekadā.",
  "atk-s0515a4:48": "“Yadā ca ñatvā so dhammaṁ, saccāni abhisamessati;",
  "atk-s0515a4:49": "Tadā avijjūpasamā, upasanto carissatī”ti.",
  "atk-s0515a4:50_0": "Saṅkhārapaccayā viññāṇanti chaviññāṇakāyā cakkhuviññāṇaṁ sotaviññāṇaṁ ghānaviññāṇaṁ",
  "atk-s0515a4:50_1": "jivhāviññāṇaṁ kāyaviññāṇaṁ manoviññāṇaṁ. Tattha cakkhuviññāṇaṁ kusalavipākaṁ akusalavipākanti",
  "atk-s0515a4:50_2": "duvidhaṁ. Tathā sotaghānajivhākāyaviññāṇāni. Manoviññāṇaṁ pana dve vipākamanodhātuyo,",
  "atk-s0515a4:50_3": "tisso ahetukavipākamanoviññāṇadhātuyo, aṭṭha sahetukavipākacittāni, pañca rūpāvacaravipākacittāni,",
  "atk-s0515a4:50_4": "cattāri arūpāvacaravipākacittānīti bāvīsatividhaṁ. Iti sabbāni bāttiṁsalokiyavipākaviññāṇāni.",
  "atk-s0515a4:51_0": "Tattha siyā – kathaṁ panetaṁ jānitabbaṁ “idaṁ vuttappakāraṁ viññāṇaṁ saṅkhārapaccayā",
  "atk-s0515a4:51_1": "hotī”ti? Upacitakammābhāve vipākābhāvato. Vipākañhetaṁ, vipākañca na upacitakammābhāve",
  "atk-s0515a4:51_2": "uppajjati, yadi uppajjeyya, sabbesaṁ sabbavipākāni uppajjeyyuṁ, na ca uppajjantīti",
  "atk-s0515a4:51_3": "jānitabbametaṁ “saṅkhārapaccayā idaṁ viññāṇaṁ hotī”ti. Sabbameva hi idaṁ pavattipaṭisandhivasena",
  "atk-s0515a4:51_4": "dvedhā pavattati. Tattha dve pañcaviññāṇāni, dve manodhātuyo, somanassasahagatā ahetukamanoviññāṇadhātūti",
  "atk-s0515a4:51_5": "imāni terasa pañcavokārabhave pavattiyaṁyeva pavattanti. Sesāni ekūnavīsati tīsu",
  "atk-s0515a4:51_6": "bhavesu yathānurūpaṁ pavattiyampi paṭisandhiyampi pavattanti.",
  "atk-s0515a4:52": "“Laddhappaccayamiti dhamma-mattametaṁ bhavantaramupeti;",
  "atk-s0515a4:53": "Nāssa tato saṅkanti, na tato hetuṁ vinā hoti”.",
  "atk-s0515a4:54_0": "Iti hetaṁ laddhappaccayaṁ rūpārūpadhammamattaṁ uppajjamānaṁ “bhavantaramupetī”ti",
  "atk-s0515a4:54_1": "vuccati, na satto na jīvo. Tassa ca nāpi atītabhavato idha saṅkanti atthi, nāpi tato",
  "atk-s0515a4:54_2": "hetuṁ vinā idha pātubhāvo. Ettha ca purimaṁ cavanato cuti, pacchimaṁ bhavantarādipaṭisandhānato",
  "atk-s0515a4:54_3": "paṭisandhīti vuccati.",
  "atk-s0515a4:55_0": "Etthāha – nanu evaṁ asaṅkantipātubhāve sati ye imasmiṁ manussattabhāve khandhā, tesaṁ",
  "atk-s0515a4:55_1": "niruddhattā, phalapaccayassa ca kammassa tattha agamanato, aññassa aññato ca taṁ",
  "atk-s0515a4:55_2": "phalaṁ siyā, upabhuñjake ca asati kassa taṁ phalaṁ siyā, tasmā na sundaramidaṁ vidhānanti? Tatridaṁ vuccati –",
  "atk-s0515a4:56": "“Santāne yaṁ phalaṁ etaṁ, nāññassa na ca aññato;",
  "atk-s0515a4:57": "Bījānaṁ abhisaṅkhāro, etassatthassa sādhako.",
  "atk-s0515a4:58": "“Phalassuppattiyā eva, siddhā bhuñjakasammuti;",
  "atk-s0515a4:59": "Phaluppādena rukkhassa, yathā phalati sammutī”ti.",
  "atk-s0515a4:60_0": "Yopi vadeyya “evaṁ santepi ete saṅkhārā vijjamānā vā phalassa paccayā siyuṁ, avijjamānā",
  "atk-s0515a4:60_1": "vā. Yadi ca vijjamānā, pavattikkhaṇeyeva nesaṁ vipākena bhavitabbaṁ. Atha avijjamānā,",
  "atk-s0515a4:60_2": "pavattito pubbe pacchā ca niccaṁ phalāvahā siyu”nti. So evaṁ vattabbo –",
  "atk-s0515a4:61": "“Katattā paccayā ete, na ca niccaṁ phalāvahā;",
  "atk-s0515a4:62": "Pāṭibhogādikaṁ tattha, veditabbaṁ nidassana”nti.",
  "atk-s0515a4:63_0": "Viññāṇapaccayānāmarūpanti idha vedanāsaññāsaṅkhārakkhandhā nāmaṁ, cattāri mahābhūtāni",
  "atk-s0515a4:63_1": "catunnañca mahābhūtānaṁ upādāyarūpaṁ rūpaṁ. Abhāvakagabbhaseyyakānaṁ aṇḍajānañca",
  "atk-s0515a4:63_2": "paṭisandhikkhaṇe vatthudasakaṁ kāyadasakanti vīsati rūparūpāni, tayo ca arūpino khandhāti",
  "atk-s0515a4:63_3": "ete tevīsati dhammā “viññāṇapaccayā nāmarūpa”nti veditabbā. Sabhāvakānaṁ bhāvadasakaṁ",
  "atk-s0515a4:63_4": "pakkhipitvā tettiṁsa, opapātikasattesu brahmakāyikādīnaṁ paṭisandhikkhaṇe cakkhusotavatthudasakāni",
  "atk-s0515a4:63_5": "jīvitindriyanavakañcāti ekūnacattālīsa rūparūpāni, tayo ca arūpino khandhāti ete",
  "atk-s0515a4:63_6": "bācattālīsa dhammā “viññāṇapaccayā nāmarūpa”nti veditabbā. Kāmabhave pana sesaopapātikānaṁ,",
  "atk-s0515a4:63_7": "saṁsedajānaṁ vā sabhāvakaparipuṇṇāyatanānaṁ paṭisandhikkhaṇe cakkhusotaghānajivhākāyavatthubhāvadasakānīti",
  "atk-s0515a4:63_8": "sattati rūparūpāni, tayo ca arūpino khandhāti ete tesattati dhammā “viññāṇapaccayā",
  "atk-s0515a4:63_9": "nāmarūpa”nti veditabbā. Esa ukkaṁso, avakaṁsena pana taṁtaṁdasakavikalānaṁ tassa",
  "atk-s0515a4:63_10": "tassa vasena hāpetvā hāpetvā paṭisandhiyaṁ viññāṇapaccayā nāmarūpasaṅkhā veditabbā.",
  "atk-s0515a4:63_11": "Arūpīnaṁ pana tayova arūpino khandhā. Asaññīnaṁ rūpato jīvitindriyanavakamevāti.",
  "atk-s0515a4:63_12": "Esa tāva paṭisandhiyaṁ nayo.",
  "atk-s0515a4:64_0": "Pavatte pana sabbattha rūpapavattidese paṭisandhicittassa ṭhitikkhaṇe paṭisandhicittena",
  "atk-s0515a4:64_1": "saha pavattaututo utusamuṭṭhānaṁ suddhaṭṭhakaṁ pātubhavati. Paṭhamabhavaṅgato pabhuti",
  "atk-s0515a4:64_2": "cittasamuṭṭhānaṁ suddhaṭṭhakaṁ, saddapātubhāvakāle ututo ceva cittato ca saddanavakaṁ,",
  "atk-s0515a4:64_3": "kabaḷīkārāhārūpajīvīnaṁ āhārasamuṭṭhānaṁ suddhaṭṭhakanti evaṁ āhārasamuṭṭhānassa,",
  "atk-s0515a4:64_4": "suddhaṭṭhakassa, utucittasamuṭṭhānānañca dvinnaṁ navakānaṁ vasena chabbīsatividhaṁ,",
  "atk-s0515a4:64_5": "ekekacitte tikkhattuṁ uppajjamānaṁ vuttakammasamuṭṭhānañca sattatividhanti channavutividhaṁ",
  "atk-s0515a4:64_6": "rūpaṁ, tayo ca arūpino khandhāti navanavutidhammā yathāsambhavaṁ “viññāṇapaccayā",
  "atk-s0515a4:64_7": "nāmarūpa”nti veditabbā.",
  "atk-s0515a4:65_0": "Tattha siyā – kathaṁ panetaṁ jānitabbaṁ “paṭisandhināmarūpaṁ viññāṇapaccayā hotī”ti?",
  "atk-s0515a4:65_1": "Suttato yuttito ca. Sutte hi “cittānuparivattino dhammā”tiādinā nayena bahudhā vedanādīnaṁ",
  "atk-s0515a4:65_2": "viññāṇapaccayatā siddhā. Yuttito pana –",
  "atk-s0515a4:66": "“Cittajena hi rūpena, idha diṭṭhena sijjhati;",
  "atk-s0515a4:67": "Adiṭṭhassāpi rūpassa, viññāṇaṁ paccayo itī”ti.",
  "atk-s0515a4:68_0": "Nāmarūpapaccayā saḷāyatananti nāmaṁ vuttameva. Idha pana rūpaṁ niyamato cattāri mahābhūtāni,",
  "atk-s0515a4:68_1": "cha vatthūni, jīvitindriyanti ekādasavidhaṁ. Saḷāyatanaṁ pana cakkhāyatanaṁ sotaghānajivhākāyamanāyatanaṁ.",
  "atk-s0515a4:69": "Tattha siyā – kathaṁ panetaṁ jānitabbaṁ “nāmarūpaṁ saḷāyatanassa paccayo”ti? Nāmarūpabhāve bhāvato. Tassa tassa hi nāmassa rūpassa ca bhāve taṁ taṁ āyatanaṁ hoti, na aññathāti.",
  "atk-s0515a4:70": "Saḷāyatanapaccayā phassoti –",
  "atk-s0515a4:71": "“Chaḷeva phassā saṅkhepā, cakkhusamphassaādayo;",
  "atk-s0515a4:72": "Viññāṇamiva bāttiṁsa, vitthārena bhavanti te”.",
  "atk-s0515a4:73": "Phassapaccayā vedanāti –",
  "atk-s0515a4:74": "“Dvārato vedanā vuttā, cakkhusamphassajādikā;",
  "atk-s0515a4:75": "Chaḷeva tā pabhedena, idha bāttiṁsa vedanā”.",
  "atk-s0515a4:76": "Vedanāpaccayā taṇhāti –",
  "atk-s0515a4:77": "“Rūpataṇhādibhedena, cha taṇhā idha dīpitā;",
  "atk-s0515a4:78": "Ekekā tividhā tattha, pavattākārato matā.",
  "atk-s0515a4:79": "“Dukkhī sukhaṁ patthayati, sukhī bhiyyopi icchati;",
  "atk-s0515a4:80": "Upekkhā pana santattā, sukhamicceva bhāsitā.",
  "atk-s0515a4:81": "“Taṇhāya paccayā tasmā, honti tissopi vedanā;",
  "atk-s0515a4:82": "Vedanāpaccayā taṇhā, iti vuttā mahesinā”ti.",
  "atk-s0515a4:83_0": "Taṇhāpaccayā upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ",
  "atk-s0515a4:83_1": "attavādupādānaṁ. Upādānapaccayā bhavoti idha kammabhavo adhippeto, upapattibhavo",
  "atk-s0515a4:83_2": "pana paduddhāravasena vutto. Bhavapaccayā jātīti kammabhavapaccayā jāti paṭisandhikhandhānaṁ pātubhavo.",
  "atk-s0515a4:84_0": "Tattha siyā – kathaṁ panetaṁ jānitabbaṁ “bhavo jātiyā paccayo”ti ce? Bāhirapaccayasamattepi",
  "atk-s0515a4:84_1": "hīnapaṇītatādivisesadassanato. Bāhirānañhi janakajananisukkasoṇitāhārādīnaṁ paccayānaṁ",
  "atk-s0515a4:84_2": "samattepi sattānaṁ yamakānampi sataṁ hīnapaṇītatādiviseso dissati. So ca na ahetuko",
  "atk-s0515a4:84_3": "sabbadā ca sabbesañca abhāvato, na kammabhavato aññahetuko tadabhinibbattakasattānaṁ",
  "atk-s0515a4:84_4": "ajjhattasantāne aññassa kāraṇassa abhāvatoti kammabhavahetukova. Kammañhi sattānaṁ",
  "atk-s0515a4:84_5": "hīnapaṇītatādivisesassa hetu. Tenāha bhagavā – “kammaṁ satte vibhajati yadidaṁ hīnapaṇītatāyā”ti.",
  "atk-s0515a4:84_6": "Tasmā jānitabbametaṁ “bhavo jātiyā paccayo”ti.",
  "atk-s0515a4:85_0": "Jātipaccayā jarāmaraṇantiādīsu yasmā asati jātiyā jarāmaraṇañceva sokādayo ca dhammā",
  "atk-s0515a4:85_1": "na honti, jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa",
  "atk-s0515a4:85_2": "bālassa jarāmaraṇādisambandhā vā tena tena dukkhadhammena phuṭṭhassa anabhisambandhā",
  "atk-s0515a4:85_3": "vā sokādayo ca dhammā honti. Tasmā jātipaccayā jarāmaraṇanti. Samecca abhisamecca",
  "atk-s0515a4:85_4": "dhammanti ñāṇena samāgantvā catusaccadhammaṁ paṭivijjhitvā.",
  "atk-s0515a4:86_0": "Evaṁ dvādasapadikaṁ paccayākārappavattiṁ dassetvā idāni vivaṭṭavasena avijjādīnaṁ",
  "atk-s0515a4:86_1": "nirodhadassanatthaṁ “avijjānirodhā saṅkhāranirodhoti samecca abhisamecca dhamma”ntiādimāha.",
  "atk-s0515a4:86_2": "Tattha avijjānirodhāti avijjāya anuppādanirodhā puna appavattinirodhena. Saṅkhāranirodhoti",
  "atk-s0515a4:86_3": "saṅkhārānaṁ anuppādanirodho hoti. Evaṁ sesapadesupi. Idaṁ dukkhantiādayo pubbe vuttanayā",
  "atk-s0515a4:86_4": "eva. Ime dhammā abhiññeyyāti ime tebhūmakā dhammā sabhāvalakkhaṇāvabodhavasena sobhanākārena,",
  "atk-s0515a4:86_5": "adhikena ñāṇena vā sabhāvato jānitabbā. Pariññeyyāti sāmaññalakkhaṇāvabodhavasena,",
  "atk-s0515a4:86_6": "kiccasamāpanavasena ca byāpitvā jānitabbā. Ime dhammā pahātabbāti ime samudayapakkhikā",
  "atk-s0515a4:86_7": "dhammā tena tena guṇaṅgena pahātabbā. Bhāvetabbāti vaḍḍhetabbā. Sacchikātabbāti paccakkhaṁ",
  "atk-s0515a4:86_8": "kātabbā. Duvidhā sacchikiriyā paṭilābhasacchikiriyā ca ārammaṇasacchikiriyā ca. Channaṁ",
  "atk-s0515a4:86_9": "phassāyatanānanti cakkhādīnaṁ channaṁ āyatanānaṁ. Samudayañca atthaṅgamañcāti uppādañca nirodhañca.",
  "atk-s0515a4:87": "Bhūripaññoti bhūri viyāti bhūri, tāya bhūripaññāya samannāgato bhūripañño. Mahāpaññotiādīsu mahāpaññādīhi samannāgatoti attho.",
  "atk-s0515a4:88_0": "Tatridaṁ mahāpaññādīnaṁ nānattaṁ – katamā mahāpaññā? Mahante atthe pariggaṇhātīti",
  "atk-s0515a4:88_1": "mahāpaññā. Mahante dhamme…pe… mahantā niruttiyo… mahantāni paṭibhānāni pariggaṇhātīti",
  "atk-s0515a4:88_2": "mahāpaññā. Mahante sīlakkhandhe pariggaṇhātīti mahāpaññā. Mahante samādhikkhandhe…pe…",
  "atk-s0515a4:88_3": "paññākkhandhe… vimuttikkhandhe… vimuttiñāṇadassanakkhandhe pariggaṇhātīti mahāpaññā.",
  "atk-s0515a4:88_4": "Mahantāni ṭhānāṭhānāni…pe… mahāvihārasamāpattiyo… mahantāni ariyasaccāni… mahante",
  "atk-s0515a4:88_5": "satipaṭṭhāne… sammappadhāne… iddhipāde… mahantāni indriyāni … balāni… bojjhaṅgāni…",
  "atk-s0515a4:88_6": "mahante ariyamagge… mahantāni sāmaññaphalāni… mahāabhiññāyo… mahantaṁ paramatthaṁ",
  "atk-s0515a4:88_7": "nibbānaṁ pariggaṇhātīti mahāpaññā.",
  "atk-s0515a4:89_0": "Katamā puthupaññā? Puthunānākhandhesu ñāṇaṁ pavattatīti puthupaññā. Puthunānādhātūsu…pe…",
  "atk-s0515a4:89_1": "puthunānāāyatanesu… puthunānāpaṭiccasamuppādesu… puthunānāsuññatamanupalabbhesu…",
  "atk-s0515a4:89_2": "puthunānāatthesu… dhammesu… niruttīsu… paṭibhānesu… puthunānāsīlakkhandhesu… puthunānāsamādhipaññāvimuttivimuttiñāṇadassanakkhandhesu…",
  "atk-s0515a4:89_3": "puthunānāṭhānāṭhānesu… puthunānāvihārasamāpattīsu… puthunānāariyasaccesu… puthunānāsatipaṭṭhānesu…",
  "atk-s0515a4:89_4": "sammappadhānesu… iddhipādesu… indriyesu… balesu… bojjhaṅgesu… puthunānāariyamaggesu…",
  "atk-s0515a4:89_5": "sāmaññaphalesu… abhiññāsu… puthunānājanasādhāraṇe dhamme samatikkamma paramatthe",
  "atk-s0515a4:89_6": "nibbāne ñāṇaṁ pavattatīti puthupaññā.",
  "atk-s0515a4:90_0": "Katamā hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlaṁ",
  "atk-s0515a4:90_1": "paripūreti. Indriyasaṁvaraṁ paripūreti. Bhojane mattaññutaṁ…pe… jāgariyānuyogaṁ…",
  "atk-s0515a4:90_2": "sīlakkhandhaṁ… samādhikkhandhaṁ… paññākkhandhaṁ… vimuttikkhandhaṁ… vimuttiñāṇadassanakkhandhaṁ",
  "atk-s0515a4:90_3": "paripūretīti hāsapaññā. Hāsabahulo…pe… pāmojjabahulo ṭhānāṭhānaṁ paṭivijjhatīti hāsapaññā.",
  "atk-s0515a4:90_4": "Hāsabahulo vihārasamāpattiyo paripūretīti hāsapaññā. Hāsabahulo ariyasaccāni paṭivijjhatīti",
  "atk-s0515a4:90_5": "hāsapaññā. Satipaṭṭhāne bhāveti sammappadhāne… iddhipāde… indriyāni… balāni… bojjhaṅge…",
  "atk-s0515a4:90_6": "ariyamaggaṁ bhāvetīti hāsapaññā, hāsabahulo sāmaññaphalāni sacchikarotīti hāsapaññā,",
  "atk-s0515a4:90_7": "abhiññāyo paṭivijjhatīti hāsapaññā, hāsabahulo paramatthaṁ nibbānaṁ sacchikarotīti hāsapaññā.",
  "atk-s0515a4:91_0": "Katamā javanapaññā? Yaṁ kiñci rūpaṁ atītānāgatapaccuppannaṁ ajjhattaṁ vā bahiddhā",
  "atk-s0515a4:91_1": "vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ",
  "atk-s0515a4:91_2": "aniccato khippaṁ javatīti javanapaññā. Dukkhato, anattato khippaṁ javatīti javanapaññā.",
  "atk-s0515a4:91_3": "Yā kāci vedanā…pe… yā kāci saññā… ye keci saṅkhārā… yaṁ kiñci viññāṇaṁ atītānāgatapaccuppannaṁ…pe…",
  "atk-s0515a4:91_4": "yaṁ dūre santike vā, sabbaṁ viññāṇaṁ aniccato… dukkhato… anattato khippaṁ javatīti",
  "atk-s0515a4:91_5": "javanapaññā. Cakkhuṁ…pe… jarāmaraṇaṁ atītānāgatapaccuppannaṁ aniccato… dukkhato…",
  "atk-s0515a4:91_6": "anattato khippaṁ javatīti javanapaññā.",
  "atk-s0515a4:92_0": "Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti",
  "atk-s0515a4:92_1": "tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti",
  "atk-s0515a4:92_2": "javanapaññā. Vedanā… saññā… saṅkhārā… viññāṇaṁ… cakkhuṁ…pe… jarāmaraṇaṁ atītānāgatapaccuppannaṁ",
  "atk-s0515a4:92_3": "aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti tulayitvā…pe… vibhūtaṁ",
  "atk-s0515a4:92_4": "katvā jarāmaraṇanirodhe nibbāne khippaṁ javatīti javanapaññā.",
  "atk-s0515a4:93_0": "Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ",
  "atk-s0515a4:93_1": "virāgadhammaṁ nirodhadhammanti tulayitvā…pe… vibhūtaṁ katvā rūpanirodhe nibbāne khippaṁ",
  "atk-s0515a4:93_2": "javatīti javanapaññā. Vedanā…pe… saññā… saṅkhārā… viññāṇaṁ… cakkhuṁ…pe… jarāmaraṇaṁ",
  "atk-s0515a4:93_3": "atītānāgatapaccuppannaṁ aniccaṁ…pe… nirodhadhammanti tulayitvā…pe… vibhūtaṁ katvā",
  "atk-s0515a4:93_4": "jarāmaraṇanirodhe nibbāne khippaṁ javatīti javanapaññā.",
  "atk-s0515a4:94_0": "Katamā tikkhapaññā? Khippaṁ kilese chindatīti tikkhapaññā. Uppannaṁ kāmavitakkaṁ",
  "atk-s0515a4:94_1": "nādhivāseti. Uppannaṁ byāpādavitakkaṁ… uppannaṁ vihiṁsāvitakkaṁ… uppannuppanne pāpake",
  "atk-s0515a4:94_2": "akusale dhamme… uppannaṁ rāgaṁ… uppannaṁ dosaṁ… mohaṁ… kodhaṁ… upanāhaṁ… makkhaṁ…",
  "atk-s0515a4:94_3": "paḷāsaṁ… issaṁ… macchariyaṁ… māyaṁ… sāṭheyyaṁ… thambhaṁ… sārambhaṁ… mānaṁ… atimānaṁ…",
  "atk-s0515a4:94_4": "madaṁ… pamādaṁ… sabbe kilese… sabbe duccarite… sabbe abhisaṅkhāre… sabbe bhavagāmikamme",
  "atk-s0515a4:94_5": "nādhivāseti pajahati vinodeti byantīkaroti anabhāvaṁ gametīti tikkhapaññā. Ekamhi",
  "atk-s0515a4:94_6": "āsane cattāro ariyamaggā, cattāri ca sāmaññaphalāni, catasso ca paṭisambhidāyo, cha",
  "atk-s0515a4:94_7": "abhiññāyo adhigatā honti sacchikatā phassitā paññāyāti tikkhapaññā.",
  "atk-s0515a4:95_0": "Katamā nibbedhikapaññā? Idhekacco sabbasaṅkhāresu ubbegabahulo hoti uttāsabahulo",
  "atk-s0515a4:95_1": "ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0515a4:95_2": "anibbiddhapubbaṁ apadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0515a4:95_3": "Anibbiddhapubbaṁ apadālitapubbaṁ dosakkhandhaṁ…pe… mohakkhandhaṁ… kodhaṁ… upanāhaṁ…pe…",
  "atk-s0515a4:95_4": "sabbe bhavagāmikamme nibbijjhati padāletīti nibbedhikapaññā.",
  "atk-s0515a4:96_0": "28.Sa sabbadhammesu visenibhūto, yaṁ kiñci diṭṭhaṁ va sutaṁ mutaṁ vāti so bhūripañño",
  "atk-s0515a4:96_1": "khīṇāsavo yaṁ kiñci diṭṭhaṁ vā sutaṁ vā mutaṁ vā tesu sabbadhammesu mārasenaṁ vināsetvā",
  "atk-s0515a4:96_2": "ṭhitabhāvena visenibhūto. Tameva dassinti taṁ eva visuddhadassiṁ. Vivaṭaṁ carantanti",
  "atk-s0515a4:96_3": "taṇhāchadanādivigamena vivaṭaṁ hutvā carantaṁ. Kenīdha lokasmi vikappayeyyāti kena",
  "atk-s0515a4:96_4": "idha loke taṇhākappena vā diṭṭhikappena vā koci vikappeyya, tesaṁ vā pahīnattā rāgādinā pubbe vuttenāti.",
  "atk-s0515a4:97_0": "Kāmā te paṭhamā senātiādīsu catūsu gāthāsu ayamattho – yasmā āditova agāriyabhūte",
  "atk-s0515a4:97_1": "satte vatthukāmesu kilesakāmā mohayanti, te abhibhuyya anagāriyabhāvaṁ upagatānaṁ",
  "atk-s0515a4:97_2": "pantesu vā senāsanesu, aññataraññataresu vā adhikusalesu dhammesu arati uppajjati.",
  "atk-s0515a4:97_3": "Vuttañcetaṁ – “pabbajitena kho, āvuso, abhirati dukkarā”ti. Tato te parapaṭibaddhajīvikattā",
  "atk-s0515a4:97_4": "khuppipāsā bādheti, tāya bādhitānaṁ pariyesanataṇhā cittaṁ kilamayati, atha nesaṁ",
  "atk-s0515a4:97_5": "kilantacittānaṁ thinamiddhaṁ okkamati tato visesamanadhigacchantānaṁ durabhisambhavesu",
  "atk-s0515a4:97_6": "araññavanapatthesu senāsanesu viharataṁ utrāsasaññitā bhīru jāyati, tesaṁ ussaṅkitaparisaṅkitānaṁ",
  "atk-s0515a4:97_7": "dīgharattaṁ vivekarasamanassādayamānānaṁ viharataṁ “na siyā nu kho esa maggo”ti paṭipattiyaṁ",
  "atk-s0515a4:97_8": "vicikicchā uppajjati, taṁ vinodetvā viharataṁ appamattakena visesādhigamena mānamakkhathambhā",
  "atk-s0515a4:97_9": "jāyanti, tepi vinodetvā viharataṁ tato adhikataraṁ visesādhigamaṁ nissāya lābhasakkārasilokā",
  "atk-s0515a4:97_10": "uppajjanti, lābhādimucchitā dhammapaṭirūpakāni pakāsentā micchāyasaṁ adhigantvā tattha",
  "atk-s0515a4:97_11": "ṭhitā jātiādīhi attānaṁ ukkaṁsenti, paraṁ vambhenti. Tasmā kāmādīnaṁ paṭhamasenādibhāvo veditabbo.",
  "atk-s0515a4:98_0": "Evametaṁ dasavidhaṁ senaṁ uddisitvā yasmā sā kaṇhadhammasamannāgatattā kaṇhassa namucino",
  "atk-s0515a4:98_1": "upakārāya saṁvattati, tasmā naṁ “tava senā”ti niddisanto āha – “esā namuci te senā,",
  "atk-s0515a4:98_2": "kaṇhassābhippahārinī”ti. Tattha abhippahārinīti samaṇabrāhmaṇānaṁ ghātinī nippothinī,",
  "atk-s0515a4:98_3": "antarāyakarīti attho. Na naṁ asūro jināti, jetvāva labhate sukhanti evaṁ tava senaṁ",
  "atk-s0515a4:98_4": "asūro kāye ca jīvite ca sāpekkho puriso na jināti, sūro pana jināti, jetvāva maggasukhaṁ",
  "atk-s0515a4:98_5": "phalasukhañca adhigacchati.",
  "atk-s0515a4:99_0": "Yatocatūhi ariyamaggehīti yadā catūhi niddosanibbānamagganasaṅkhātehi maggehi. Mārasenāti",
  "atk-s0515a4:99_1": "mārassa senā vacanakarā kilesā. Paṭisenikarāti paṭipakkhakarā. Jitā cāti parājayamānā",
  "atk-s0515a4:99_2": "hanitā ca. Parājitā cāti niggahitā ca. Bhaggāti bhinnā. Vippaluggāti cuṇṇavicuṇṇā.",
  "atk-s0515a4:99_3": "Parammukhāti vimukhabhāvaṁ pāpitā. Visenibhūtoti nikkileso hutvā ṭhito.",
  "atk-s0515a4:100_0": "Vodātadassinti byavadātadassiṁ. Tāni chadanānīti etāni taṇhādikilesachadanāni. Vivaṭānīti",
  "atk-s0515a4:100_1": "pākaṭīkatāni. Viddhaṁsitānīti ṭhitaṭṭhānato apahatāni. Ugghāṭitānīti uppāṭitāni.",
  "atk-s0515a4:100_2": "Samugghāṭitānīti visesena uppāṭitāni.",
  "atk-s0515a4:101_0": "29.Na kappayantīti gāthāya sambandho attho ca – kiñca bhiyyo? Te hi tādisā santo",
  "atk-s0515a4:101_1": "dvinnaṁ kappānaṁ purekkhārānañca kenaci na kappayanti, na purekkharonti. Paramatthaṁ",
  "atk-s0515a4:101_2": "accantasuddhiṁ adhigatattā anaccantasuddhiṁyeva akiriyasassatadiṭṭhiṁ “accantasuddhī”ti",
  "atk-s0515a4:101_3": "na te vadanti. Ādānaganthaṁ gatitaṁ visajjāti catubbidhampi rūpādīnaṁ ādāyakattā",
  "atk-s0515a4:101_4": "ādānaganthaṁ attano cittasantāne gathitaṁ baddhaṁ ariyamaggasatthena vissajja chinditvā. Sesaṁ pākaṭameva.",
  "atk-s0515a4:102_0": "Accantasuddhinti accantaṁ paramatthaṁ suddhiṁ. Saṁsārasuddhinti saṁsārato suddhiṁ.",
  "atk-s0515a4:102_1": "Akiriyadiṭṭhinti karoto na karīyati pāpanti akiriyadiṭṭhiṁ. Sassatavādanti “nicco",
  "atk-s0515a4:102_2": "dhuvo sassato”ti vacanaṁ. Na vadanti na kathenti.",
  "atk-s0515a4:103_0": "Ganthāti nāmakāyaṁ ganthenti, cutipaṭisandhivasena vaṭṭasmiṁ ghaṭentīti ganthā. Abhijjhā",
  "atk-s0515a4:103_1": "ca sā nāmakāyaghaṭanavasena gantho cāti abhijjhākāyagantho. Hitasukhaṁ byāpādayatīti",
  "atk-s0515a4:103_2": "byāpādo. Byāpādo ca so vuttanayena gantho cāti byāpādo kāyagantho. Sīlabbataparāmāsoti",
  "atk-s0515a4:103_3": "“ito bahiddhā samaṇabrāhmaṇānaṁ sīlena suddhi vatena suddhī”ti parato āmāso. Idaṁsaccābhinivesoti",
  "atk-s0515a4:103_4": "sabbaññubhāsitampi paṭikkhipitvā “sassato loko, idameva saccaṁ, moghamañña”nti iminā",
  "atk-s0515a4:103_5": "ākārena abhiniveso idaṁsaccābhiniveso. Attano diṭṭhiyā rāgoti attanā abhinivisitvā",
  "atk-s0515a4:103_6": "gahitāya diṭṭhiyā chandarāgo. Paravādesu āghātoti parassa vacanesu kopo. Appaccayoti",
  "atk-s0515a4:103_7": "atuṭṭhākāro. Attano sīlaṁ vāti attanā samādinnaṁ gosīlādisīlaṁ vā. Attano diṭṭhīti",
  "atk-s0515a4:103_8": "attanā gahitā parāmaṭṭhā diṭṭhi. Tehi ganthehīti etehi vuttehi nāmakāyaghaṭanehi.",
  "atk-s0515a4:103_9": "Rūpaṁ ādiyantīti catusamuṭṭhānikaṁ rūpārammaṇaṁ ādiyanti gaṇhanti. Upādiyantīti upagantvā",
  "atk-s0515a4:103_10": "gaṇhanti taṇhāgahaṇena. Parāmasanti diṭṭhigahaṇena. Abhinivisanti mānagahaṇena. Vaṭṭanti",
  "atk-s0515a4:103_11": "tebhūmakavaṭṭaṁ. Gantheti bandhane.",
  "atk-s0515a4:104_0": "Vosajjitvā vāti sammā vissajjitvā vā. Gathiteti bandhane. Ganthiteti ganthanena ganthite.",
  "atk-s0515a4:104_1": "Vibandheti visesena bandhe. Ābandheti anekavidhena bandhe. Palibuddheti amuñcite.",
  "atk-s0515a4:104_2": "Bandhane poṭayitvāti taṇhāmānadiṭṭhibandhanāni pappoṭayitvā. Visajjāti cajitvā.",
  "atk-s0515a4:105_0": "Ime pana cattāro ganthe kilesapaṭipāṭiyāpi āharituṁ vaṭṭati, maggapaṭipāṭiyāpi –",
  "atk-s0515a4:105_1": "kilesapaṭipāṭiyā abhijjhākāyagantho arahattamaggena pahīyati, byāpādo kāyagantho",
  "atk-s0515a4:105_2": "anāgāmimaggena, sīlabbataparāmāso kāyagantho idaṁsaccābhiniveso kāyagantho sotāpattimaggena.",
  "atk-s0515a4:105_3": "Maggapaṭipāṭiyā sīlabbataparāmāso kāyagantho idaṁsaccābhiniveso kāyagantho sotāpattimaggena,",
  "atk-s0515a4:105_4": "byāpādo kāyagantho anāgāmimaggena, abhijjhākāyagantho arahattamaggenāti. Ete cattāro",
  "atk-s0515a4:105_5": "ganthā yassa saṁvijjanti, taṁ cutipaṭisandhivasena vaṭṭasmiṁ ganthenti ghaṭentīti",
  "atk-s0515a4:105_6": "ganthā. Te catuppabhedā abhijjhāyanti etāya, sayaṁ vā abhijjhāyati, abhijjhāyanamattameva",
  "atk-s0515a4:105_7": "vā esāti abhijjhā. Lobhoyeva nāmakāyaṁ gantheti cutipaṭisandhivasena vaṭṭasmiṁ ghaṭetīti",
  "atk-s0515a4:105_8": "kāyagantho. Byāpajjati tena cittaṁ pūtibhāvaṁ gacchati, byāpādayati vā vinayācārarūpasampattihitasukhādīnīti",
  "atk-s0515a4:105_9": "byāpādo. “Ito bahiddhā samaṇabrāhmaṇānaṁ sīlena suddhi vatena suddhī”ti parāmasanaṁ",
  "atk-s0515a4:105_10": "sīlabbataparāmāso, sabbaññubhāsitampi paṭikkhipitvā “sassato loko, idameva saccaṁ,",
  "atk-s0515a4:105_11": "moghamañña”ntiādinā ākārena abhinivisatīti idaṁsaccābhiniveso. Yathā vayhaṁ vātiādiṁ",
  "atk-s0515a4:105_12": "vayhādivisaṅkharaṇaṁ ganthānaṁ viyogakaraṇe upamaṁ dassento āha.",
  "atk-s0515a4:106_0": "Na janentīti na uppādenti. Na sañjanentīti na nibbattenti. Nābhinibbattentīti upasaggavasena",
  "atk-s0515a4:106_1": "padaṁ vaḍḍhitaṁ. Na sañjanentīti uppādakkhaṇaṁ. Na nibbattenti nābhinibbattentīti",
  "atk-s0515a4:106_2": "pavattikkhaṇaṁ sandhāya vuttaṁ.",
  "atk-s0515a4:107_0": "30.Sīmātigoti gāthā ekapuggalādhiṭṭhānāya desanāya vuttā. Pubbasadiso eva panassā",
  "atk-s0515a4:107_1": "sambandho, so evaṁ atthavaṇṇanāya saddhiṁ veditabbo – kiñca bhiyyo? So īdiso bhūripañño",
  "atk-s0515a4:107_2": "catunnaṁ kilesasīmānaṁ atītattā sīmātigo, bāhitapāpattā ca brāhmaṇo, itthambhūtassa",
  "atk-s0515a4:107_3": "ca tassa natthi, paracittapubbenivāsañāṇehi ñatvā vā maṁsadibbacakkhūhi disvā vā",
  "atk-s0515a4:107_4": "kiñci samuggahītaṁ, abhiniviṭṭhanti vuttaṁ hoti. So ca kāmarāgābhāvato na rāgarāgī",
  "atk-s0515a4:107_5": "rūpārūparāgābhāvato na virāgaratto, yato evaṁvidhassa tassa “idaṁ parama”nti kiñci",
  "atk-s0515a4:107_6": "idha uggahītaṁ natthīti arahattanikūṭena desanaṁ niṭṭhāpesi.",
  "atk-s0515a4:108_0": "Catasso sīmāyoti cattāro paricchedā. Diṭṭhānusayoti diṭṭhi ca sā appahīnaṭṭhena anusayo",
  "atk-s0515a4:108_1": "cāti diṭṭhānusayo. Vicikicchānusayādīsupi eseva nayo. Kenaṭṭhena anusayā? Anusayanaṭṭhena.",
  "atk-s0515a4:108_2": "Ko esa anusayaṭṭho nāmāti? Appahīnaṭṭho. Ete hi appahīnaṭṭhena tassa tassa santāne",
  "atk-s0515a4:108_3": "anusenti nāma, tasmā “anusayā”ti vuccanti. Anusentīti anurūpaṁ kāraṇaṁ labhitvā uppajjantīti",
  "atk-s0515a4:108_4": "attho. Athāpi siyā – anusayaṭṭho nāma appahīnākāro, appahīnākāro ca “uppajjatī”ti",
  "atk-s0515a4:108_5": "vattuṁ na yujjati, tasmā na anusayā uppajjantīti. Tatridaṁ paṭivacanaṁ – appahīnākāro",
  "atk-s0515a4:108_6": "anusayo, anusayoti pana appahīnaṭṭhena thāmagatā kilesā vuccanti. So cittasampayutto",
  "atk-s0515a4:108_7": "sārammaṇo sappaccayaṭṭhena sahetuko ekantākusalo atītopi hoti anāgatopi paccuppannopi,",
  "atk-s0515a4:108_8": "tasmā “uppajjatī”ti vattuṁ yujjati.",
  "atk-s0515a4:109_0": "Tatridaṁ pamāṇaṁ – paṭisambhidāyaṁ tāva abhisamayakathāyaṁ “paccuppanne kilese pajahatī”ti",
  "atk-s0515a4:109_1": "pucchitvā anusayānaṁ paccuppannabhāvassa atthitāya “thāmagato anusayaṁ pajahatī”ti",
  "atk-s0515a4:109_2": "vuttaṁ. Dhammasaṅgaṇiyaṁ mohassa padabhājane “avijjānusayo avijjāpariyuṭṭhānaṁ, avijjālaṅgī",
  "atk-s0515a4:109_3": "moho akusalamūlaṁ, ayaṁ tasmiṁ samaye moho hotī”ti akusalacittena saddhiṁ avijjānusayassa",
  "atk-s0515a4:109_4": "uppannabhāvo vutto. Kathāvatthusmiṁ “anusayā abyākatā anusayā ahetukā anusayā cittavippayuttā”ti",
  "atk-s0515a4:109_5": "sabbe vādā paṭisedhitā. Anusayayamake sattannaṁ mahāvārānaṁ aññatarasmiṁ uppajjanavāre",
  "atk-s0515a4:109_6": "“yassa kāmarāgānusayo uppajjati tassa paṭighānusayo uppajjatī”tiādi vuttaṁ. Tasmā",
  "atk-s0515a4:109_7": "“anusentīti anurūpaṁ kāraṇaṁ labhitvā uppajjantī”ti yaṁ vuttaṁ, taṁ iminā tantippamāṇena",
  "atk-s0515a4:109_8": "suvuttanti veditabbaṁ. Yampi “cittasampayutto sārammaṇo”tiādi vuttaṁ, tampi suvuttameva.",
  "atk-s0515a4:109_9": "Anusayo hi nāmesa parinipphanno cittasampayutto akusaladhammoti niṭṭhamettha gantabbaṁ.",
  "atk-s0515a4:110_0": "Tattha diṭṭhānusayo catūsu diṭṭhisampayuttesu, vicikicchānusayo vicikicchāsahagate,",
  "atk-s0515a4:110_1": "avijjānusayo dvādasasu akusalacittesu sahajātavasena ārammaṇavasena ca; tayopi avasesatebhūmakadhammesu",
  "atk-s0515a4:110_2": "ārammaṇavasena diṭṭhivicikicchāmohā. Kāmarāgānusayo cettha lobhasahagatacittesu sahajātavasena",
  "atk-s0515a4:110_3": "ārammaṇavasena ca, manāpesu avasesakāmāvacaradhammesu ārammaṇavasena uppajjamāno",
  "atk-s0515a4:110_4": "lobho. Paṭighānusayo domanassasahagatacittesu sahajātavasena ārammaṇavasena ca, amanāpesu",
  "atk-s0515a4:110_5": "avasesakāmāvacaradhammesu ārammaṇavaseneva uppajjamāno doso. Mānānusayo diṭṭhivippayuttalobhasahagatacittesu",
  "atk-s0515a4:110_6": "sahajātavasena ārammaṇavasena ca, dukkhavedanāvajjesu avasesakāmāvacaradhammesu rūpārūpāvacaradhammesu",
  "atk-s0515a4:110_7": "ca ārammaṇavaseneva uppajjamāno māno. Bhavarāgānusayo catūsu diṭṭhivippayuttesu uppajjamānopi",
  "atk-s0515a4:110_8": "sahajātavasena vutto. Ārammaṇavaseneva pana rūpārūpāvacaradhammesu uppajjamāno lobho vutto.",
  "atk-s0515a4:111_0": "Tattha diṭṭhānusayoti dvāsaṭṭhividhā diṭṭhi. Vicikicchānusayoti aṭṭhavatthukā vicikicchā.",
  "atk-s0515a4:111_1": "Tadekaṭṭhā ca kilesāti sahajekaṭṭhavasena diṭṭhiyā vicikicchāya, sahajekaṭṭhavasena",
  "atk-s0515a4:111_2": "ekato ṭhitā. Mānānusayoti navavidhamāno. Paramatthañāṇena vā ñatvāti paresaṁ cittācārajānanapaññāya",
  "atk-s0515a4:111_3": "jānitvā, cetopariyañāṇena jānitvāti vuttaṁ hoti. Pubbenivāsānussatiñāṇena vāti atīte",
  "atk-s0515a4:111_4": "nivuṭṭhakkhandhānussaraṇañāṇena jānitvā. Maṁsacakkhunā vāti pakaticakkhunā. Dibbacakkhunā",
  "atk-s0515a4:111_5": "vāti dibbasadisena dibbavihārasannissitena vā dibbacakkhunā passitvā. Rāgarattāti",
  "atk-s0515a4:111_6": "rāgena rañjitā. Ye pañcasu kāmaguṇesūti ye pañcasu rūpādivatthukāmakoṭṭhāsesu. Virāgarattāti",
  "atk-s0515a4:111_7": "virāgasaṅkhātāsu rūpārūpasamāpattīsu atirattā allīnā. Yato kāmarāgo cāti yadā kāmabhave",
  "atk-s0515a4:111_8": "rāgo ca. Rūpārūparāgesupi eseva nayo.",
  "atk-s0515a4:112": "Saddhammappajjotikāya mahāniddesaṭṭhakathāya",
  "atk-s0515a4:113": "Suddhaṭṭhakasuttaniddesavaṇṇanā niṭṭhitā."
}