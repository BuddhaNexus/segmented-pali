{
  "tika-s0401t13:0": "15. Aṭṭhānapāḷi (dutiyavagga)",
  "tika-s0401t13:1": "(15) 2. Aṭṭhānapāḷi-dutiyavaggavaṇṇanā",
  "tika-s0401t13:2_0": "278.Vivādupacchedatoti vivādupacchedakāraṇā. Dvīsu uppannesu yo vivādo bhaveyya,",
  "tika-s0401t13:2_1": "tassa anuppādoyevettha vivādupacchedo. Ekasmiṁ dīpetiādinā dīpantarepi ekajjhaṁ na",
  "tika-s0401t13:2_2": "uppajjati, pageva ekadīpeti dasseti. Sopi parihāyethāti cakkavāḷassa padese eva pavattitabbattā parihāyeyya.",
  "tika-s0401t13:3_0": "279-280.Manussattanti manussabhāvo tasseva pabbajjādiguṇānaṁ yoggabhāvato. Liṅgasampattīti",
  "tika-s0401t13:3_1": "purisabhāvo. Hetūti manovacīpaṇidhānapubbikā hetusampadā. Satthāradassananti satthusammukhībhāvo.",
  "tika-s0401t13:3_2": "Pabbajjāti kammakiriyavādīsu tāpasesu, bhikkhūsu vā pabbajjā. Guṇasampattīti abhiññādiguṇasampadā.",
  "tika-s0401t13:3_3": "Adhikāroti buddhe uddissa adhiko kāro, savisesā upakārakiriyā adhiko sakkāroti vuttaṁ",
  "tika-s0401t13:3_4": "hoti. Chandova chandatā, sammāsambodhiṁ uddissa sātisayo kattukamyatākusalacchando.",
  "tika-s0401t13:3_5": "Aṭṭhadhammasamodhānāti etesaṁ aṭṭhannaṁ dhammānaṁ samāyogena. Abhinīhāroti kāyapaṇidhānaṁ.",
  "tika-s0401t13:3_6": "Samijjhatīti nipphajjati. Ayamettha saṅkhepo, vitthāro pana paramatthadīpaniyā cariyāpiṭakavaṇṇanāya",
  "tika-s0401t13:3_7": "(cariyā. aṭṭha. pakiṇṇakakathā) vuttanayena veditabbo. Sabbākāraparipūramevāti paripuṇṇalakkhaṇatāya",
  "tika-s0401t13:3_8": "sattuttamādīhi sabbākārena sampannameva. Na hi itthiyā kosohitavatthaguyhatādi sambhavati.",
  "tika-s0401t13:3_9": "Dutiyapakati ca nāma paṭhamapakatito nihīnā eva. Tenevāha – anantaravāre ‘‘yasmā’’tiādi.",
  "tika-s0401t13:4_0": "281.Idha purisassa tattha nibbattanatoti imasmiṁ manussaloke purisabhūtassa tattha",
  "tika-s0401t13:4_1": "brahmaloke brahmattabhāvena nibbattanato. Tena asatipi purisaliṅge purisākārā brahmāno",
  "tika-s0401t13:4_2": "hontīti dasseti. Taṁyeva ca purisākāraṁ sandhāya vuttaṁ bhagavatā ‘‘yaṁ puriso brahmattaṁ",
  "tika-s0401t13:4_3": "kāreyyā’’ti. Tenevāha – ‘‘samānepī’’tiādi. Yadi evaṁ itthiyo brahmaloke na uppajjeyyunti",
  "tika-s0401t13:4_4": "āha – ‘‘brahmatta’’ntiādi.",
  "tika-s0401t13:5_0": "290-295. ‘‘Kāyaduccaritassā’’tiādipāḷiyā kammaniyāmo nāma kathito. Samañjanaṁ samaṅgo,",
  "tika-s0401t13:5_1": "samannāgamo, so etassa atthīti samaṅgī, samannāgato, samañjanasīlo vā samaṅgī, pubbabhāge",
  "tika-s0401t13:5_2": "upakaraṇasamudāyato pabhuti āyūhanavasena āyūhanasamaṅgītā, sanniṭṭhāpakacetanāvasena",
  "tika-s0401t13:5_3": "cetanāsamaṅgitā. Cetanāsantativasena vā āyūhanasamaṅgitā, taṁtaṁcetanākkhaṇavasena",
  "tika-s0401t13:5_4": "cetanāsamaṅgītā. Katūpacitassa avipakkavipākassa kammassa vasena kammasamaṅgitā.",
  "tika-s0401t13:5_5": "Kamme pana vipaccituṁ āraddhe vipākappavattivasena vipākasamaṅgitā. Kammādīnaṁ upaṭṭhānakālavasena",
  "tika-s0401t13:5_6": "upaṭṭhānasamaṅgitā. Kusalākusalakammāyūhanakkhaṇeti kusalakammassa akusalakammassa",
  "tika-s0401t13:5_7": "ca samīhanakkhaṇe. Tathāti iminā kusalākusalakammapadaṁ ākaḍḍhati. Yathā kataṁ kammaṁ",
  "tika-s0401t13:5_8": "phaladānasamatthaṁ hoti, tathā kataṁ upacitaṁ. Vipākārahanti dutiyabhavādīsu vipaccanārahaṁ.",
  "tika-s0401t13:5_9": "Uppajjamānānaṁ upapattinimittaṁ upaṭṭhātīti yojanā. Upapattiyā uppajjanassa nimittaṁ",
  "tika-s0401t13:5_10": "kāraṇanti upapattinimittaṁ, kammaṁ, kammanimittaṁ, gatinimittañca. Aṭṭhakathāyaṁ",
  "tika-s0401t13:5_11": "pana gatinimittavaseneva yojanā dassitā. Kammakammanimittānampi upaṭṭhānaṁ yathārahaṁ",
  "tika-s0401t13:5_12": "daṭṭhabbaṁ. ‘‘Yānissa tāni pubbe katāni kammāni, tānissa tasmiṁ samaye olambanti",
  "tika-s0401t13:5_13": "ajjholambanti abhilambanti’’ti (ma. ni. 3.248) vacanato sāyanhe mahantānaṁ pabbatakūṭānaṁ",
  "tika-s0401t13:5_14": "chāyā viya āsannamaraṇassa sattassa citte supine viya vipaccituṁ katokāsaṁ kammaṁ,",
  "tika-s0401t13:5_15": "tassa nimittaṁ gatinimittaṁ upatiṭṭhateva. Calatīti parivattati. Ekena hi kammunā",
  "tika-s0401t13:5_16": "tajje nimitte upaṭṭhite paccayavisesavasena tato aññena kammunā tadaññassa nimittassa",
  "tika-s0401t13:5_17": "upaṭṭhānaṁ parivattanaṁ. Sesā niccalā avasesā catubbidhāpi samaṅgitā niccalā aparivattanato.",
  "tika-s0401t13:6_0": "Sunakhavājikoti sunakhehi migavājavasena vajanasīlo, sunakhaluddakoti attho. Talasantharaṇapūjanti",
  "tika-s0401t13:6_1": "bhūmitalassa pupphehi santharaṇapūjaṁ. Āyūhanacetanā kammasamaṅgitāvasenāti kāyaduccaritassa",
  "tika-s0401t13:6_2": "aparāparaṁ āyūhanena sanniṭṭhāpakacetanāya tasseva pakappane kammakkhayakarañāṇena",
  "tika-s0401t13:6_3": "akhepitattā yathūpacitakammunā ca samaṅgibhāvassa vasena.",
  "tika-s0401t13:7_0": "Kammanti akusalakammaṁ. Tasmiṁyeva khaṇeti āyūhanakkhaṇeyeva. Tassāti kammasamaṅgino",
  "tika-s0401t13:7_1": "puggalassa saggo vārito, tañce kammaṁ vipākavāraṁ labheyyāti adhippāyo. Saggo vāritoti",
  "tika-s0401t13:7_2": "ca nidassanamattaṁ. Manussalokopissa vāritovāti. Apare pana purimehi vipākāvaraṇassa",
  "tika-s0401t13:7_3": "anuddhaṭattā ‘‘tasmiṁyeva khaṇe’’ti ca avisesena vuttattā taṁ dosaṁ pariharituṁ ‘‘āyūhitakammaṁ",
  "tika-s0401t13:7_4": "nāmā’’tiādimāha. Yadā kammaṁ vipākavāraṁ labhatīti idaṁ katokāsassa appaṭibāhiyattā",
  "tika-s0401t13:7_5": "vuttaṁ . Tathā hi bhagavā tatiyapārājikavatthusmiṁ (pārā. 162 ādayo) paṭisallīyi,",
  "tika-s0401t13:7_6": "imasmiṁ sutte ‘‘kāyaduccaritasamaṅgī’’ti āgatattā vipākūpaṭṭhānasamaṅgitā na labbhanti.",
  "tika-s0401t13:8": "(Dutiyavaggavaṇṇanā niṭṭhitā.)",
  "tika-s0401t13:9": "Aṭṭhānapāḷivaṇṇanāyaṁ anuttānatthadīpanā niṭṭhitā."
}