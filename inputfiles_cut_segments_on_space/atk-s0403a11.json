{
  "atk-s0403a11:0": "(12) 2. Andhakavindavaggo",
  "atk-s0403a11:1": "1. Kulūpakasuttavaṇṇanā",
  "atk-s0403a11:2_0": "111. Dutiyassa paṭhame asanthavavissāsīti attanā saddhiṁ santhavaṁ akarontesu vissāsaṁ",
  "atk-s0403a11:2_1": "anāpajjantesuyeva vissāsaṁ karoti. Anissaravikappīti anissarova samāno ‘‘imaṁ detha,",
  "atk-s0403a11:2_2": "imaṁ gaṇhathā’’ti issaro viya vikappeti. Vissaṭṭhupasevīti vissaṭṭhāni bhinnakulāni",
  "atk-s0403a11:2_3": "ghaṭanatthāya upasevati. Upakaṇṇakajappīti kaṇṇamūle mantaṁ gaṇhāti. Sukkapakkho",
  "atk-s0403a11:2_4": "vuttavipariyāyena veditabbo.",
  "atk-s0403a11:3": "2. Pacchāsamaṇasuttavaṇṇanā",
  "atk-s0403a11:4_0": "112. Dutiye pattapariyāpannaṁ na gaṇhātīti upajjhāye nivattitvā ṭhite attano tucchapattaṁ",
  "atk-s0403a11:4_1": "datvā tassa pattaṁ na gaṇhāti, tato vā dīyamānaṁ na gaṇhāti. Na nivāretīti idaṁ vacanaṁ",
  "atk-s0403a11:4_2": "āpattivītikkamavacanaṁ nāmāti na jānāti. Ñatvā vāpi, ‘‘bhante, evarūpaṁ nāma vattuṁ",
  "atk-s0403a11:4_3": "na vaṭṭatī’’ti na nivāreti. Kathaṁ opātetīti tassa kathaṁ bhinditvā attano kathaṁ",
  "atk-s0403a11:4_4": "paveseti. Jaḷoti jaḍo. Eḷamūgoti paggharitakheḷamukho. Tatiyaṁ uttānameva.",
  "atk-s0403a11:5": "4. Andhakavindasuttavaṇṇanā",
  "atk-s0403a11:6_0": "114. Catutthe sīlavā hothāti sīlavantā hotha. Ārakkhasatinoti dvārarakkhikāya satiyā",
  "atk-s0403a11:6_1": "samannāgatā. Nipakkasatinoti dvārarakkhanakeneva ñāṇena samannāgatassatino. Satārakkhena",
  "atk-s0403a11:6_2": "cetasā samannāgatāti satārakkhena cittena samannāgatā. Appabhassāti appakathā. Sammādiṭṭhikāti",
  "atk-s0403a11:6_3": "kammassakatajjhāna-vipassanāmagga-phalavasena pañcavidhāya sammādiṭṭhiyā samannāgatā.",
  "atk-s0403a11:6_4": "Apica paccavekkhaṇañāṇampi sammādiṭṭhiyevāti veditabbā.",
  "atk-s0403a11:7": "5. Maccharinīsuttavaṇṇanā",
  "atk-s0403a11:8_0": "115. Pañcame āvāsamaccharinīti āvāsaṁ maccharāyati, tattha aññesaṁ vāsaṁ na sahati.",
  "atk-s0403a11:8_1": "Kulamaccharinīti upaṭṭhākakulaṁ maccharāyati, aññesaṁ tattha upasaṅkamanaṁ na sahati.",
  "atk-s0403a11:8_2": "Lābhamaccharinīti lābhaṁ maccharāyati, aññesaṁ taṁ uppajjantaṁ na sahati. Vaṇṇamaccharinīti",
  "atk-s0403a11:8_3": "guṇaṁ maccharāyati, aññesaṁ guṇakathaṁ na sahati. Dhammamaccharinīti pariyattidhammaṁ",
  "atk-s0403a11:8_4": "maccharāyati, aññesaṁ dātuṁ na icchati.",
  "atk-s0403a11:9": "6-7. Vaṇṇanāsuttādivaṇṇanā",
  "atk-s0403a11:10": "116-117. Chaṭṭhe saddhādeyyaṁ vinipātetīti parehi saddhāya dinnapiṇḍapātato aggaṁ aggahetvā parassa deti. Sattame issukinīti issāya samannāgatā. Sesaṁ sabbattha uttānamevāti.",
  "atk-s0403a11:11": "Andhakavindavaggo dutiyo."
}