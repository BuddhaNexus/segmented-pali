{
  "anya-e1001n4:0": "Bāladujjanakaṇḍa",
  "anya-e1001n4:1": "206.",
  "anya-e1001n4:2": "Kāyaduccaritādīhi, sampanno pāpamānujo;",
  "anya-e1001n4:3": "Bāloti lokanāthena, kittito dhammasāminā.",
  "anya-e1001n4:4": "207.",
  "anya-e1001n4:5": "Ducintitacintī ceva, dubbhāsitabhāsīpi ca;",
  "anya-e1001n4:6": "Dukkaṭakammakārī ca, pāpako bālamānujo.",
  "anya-e1001n4:7": "208.",
  "anya-e1001n4:8": "Atipiyo na kātabbo, khalo kotuhalaṁ karo;",
  "anya-e1001n4:9": "Sirasā vahamānopi, aḍḍhapūro ghaṭo yathā.",
  "anya-e1001n4:10": "209.",
  "anya-e1001n4:11": "Sappo duṭṭho khalo duṭṭho, sappā duṭṭhataro khalo;",
  "anya-e1001n4:12": "Mantosadhehi taṁ sappaṁ, khalaṁ kenupasammati.",
  "anya-e1001n4:13": "210.",
  "anya-e1001n4:14": "Yo bālo maññati bālyaṁ, paṇḍito vāpi tenaso;",
  "anya-e1001n4:15": "Bālo ca paṇḍitamānī, sa ve bāloti vuccati.",
  "anya-e1001n4:16": "211.",
  "anya-e1001n4:17": "Madhūva maññati bālo, yāva pāpaṁ na paccati;",
  "anya-e1001n4:18": "Yadā ca paccati pāpaṁ, atha dukkhaṁ nigacchati.",
  "anya-e1001n4:19": "212.",
  "anya-e1001n4:20": "Na sādhu balavā bālo, sāhasā vindate dhanaṁ;",
  "anya-e1001n4:21": "Kāyassa bhedā duppañño, nirayaṁ sopapajjati.",
  "anya-e1001n4:22": "213.",
  "anya-e1001n4:23": "Ghare duṭṭho mūsiko ca, vane duṭṭho ca vānaro;",
  "anya-e1001n4:24": "Sakuṇe ca duṭṭho kāko, nareduṭṭho ca brāhmaṇo.",
  "anya-e1001n4:25": "214.",
  "anya-e1001n4:26": "Dīghā jāgarato ratti, dīghaṁ santassa yojanaṁ;",
  "anya-e1001n4:27": "Dīgho bālānasaṁsāro, saddhammaṁ avijānataṁ.",
  "anya-e1001n4:28": "215.",
  "anya-e1001n4:29": "Tilamattaṁ paresañca, appadosañca passati;",
  "anya-e1001n4:30": "Nāḷikerampi sadosaṁ, khalajāto na passati.",
  "anya-e1001n4:31": "216.",
  "anya-e1001n4:32": "Nattadosaṁ pare jaññā, jaññā dosaṁ parassatu;",
  "anya-e1001n4:33": "Guyho kummāva aṅgāni, paradosañca lakkhaye.",
  "anya-e1001n4:34": "217.",
  "anya-e1001n4:35": "Luddhaṁ atthena gaṇheyya, thaddhaṁ añjalikammunā;",
  "anya-e1001n4:36": "Chandānuvattiyā mūḷhaṁ, yathābhūtena paṇḍitaṁ.",
  "anya-e1001n4:37": "218.",
  "anya-e1001n4:38": "Yathā udumbarapakkā, bahi rattakā eva ca;",
  "anya-e1001n4:39": "Antokimila sampuṇṇā, evaṁ dujjanahadayā.",
  "anya-e1001n4:40": "219.",
  "anya-e1001n4:41": "Yāvajīvampi ce bālo, paṇḍitaṁ payirupāsati;",
  "anya-e1001n4:42": "Na so dhammaṁ vijānāti, dabbī sūparasaṁ yathā.",
  "anya-e1001n4:43": "220.",
  "anya-e1001n4:44": "Carañce nādhigaccheyya, seyyaṁ sadisamattano;",
  "anya-e1001n4:45": "Ekacariyaṁ daḷhaṁ kayirā, natthi bāle sahāyatā.",
  "anya-e1001n4:46": "221.",
  "anya-e1001n4:47": "Ajātamatamūḷhānaṁ, varamādayo na cantimo;",
  "anya-e1001n4:48": "Sakiṁ dukkhakarāvāda-yontimo tu pade pade.",
  "anya-e1001n4:49": "222.",
  "anya-e1001n4:50": "Dujjanena samaṁ veraṁ, sakhyañcāpi na kāraye;",
  "anya-e1001n4:51": "Uṇho dahati caṅgāro, sīto kaṇhāyate karaṁ.",
  "anya-e1001n4:52": "223.",
  "anya-e1001n4:53": "Dujjano piyavādī ca, netaṁ vissāsakāraṇaṁ;",
  "anya-e1001n4:54": "Madhu tiṭṭhati jivhagge, hadaye halāhalaṁ visaṁ.",
  "anya-e1001n4:55": "224.",
  "anya-e1001n4:56": "Dujjano parihātabbo, vijjāyālaṅkatopi ca;",
  "anya-e1001n4:57": "Maṇinā bhūsito sappo, kimeso na bhayaṅkaro.",
  "anya-e1001n4:58": "225.",
  "anya-e1001n4:59": "Nāḷikerasamākārā, dissantepi hi sajjanā;",
  "anya-e1001n4:60": "Aññe badarikākārā, bahireva manoharā.",
  "anya-e1001n4:62": "Yathāpi pana sapakkā, bahi kaṇṭakameva ca;",
  "anya-e1001n4:63": "Anto amatasampuṇṇā, evaṁ sujanahadayā.",
  "anya-e1001n4:64": "Yathā udumbarapakkā, bahi rattakameva ca;",
  "anya-e1001n4:65": "Evaṁ kimilasampuṇā, evaṁ dujjanahadayā.",
  "anya-e1001n4:66": "226.",
  "anya-e1001n4:67": "Dosabhīto anārambho, taṁ kā purisalakkhaṇaṁ;",
  "anya-e1001n4:68": "Kohyajiṇṇabhayā nanu, bhojanaṁ parihīyate.",
  "anya-e1001n4:69": "227.",
  "anya-e1001n4:70": "Payopānaṁ bhujaṅgānaṁ, kevalaṁ visavaḍḍhanaṁ;",
  "anya-e1001n4:71": "Upadeso hi mūḷhānaṁ, pakopāya na santiyā.",
  "anya-e1001n4:72": "228.",
  "anya-e1001n4:73": "Na ṭhātabbaṁ na gantabbaṁ, dujjanena samaṁ kvaci;",
  "anya-e1001n4:74": "Dujjano hi dukkhaṁ deti, na so sukhaṁ kadācipi.",
  "anya-e1001n4:75": "229.",
  "anya-e1001n4:76": "Abaddhā tattha bajjhanti, yattha bālā pabhāsare;",
  "anya-e1001n4:77": "Baddhāpi tattha muccanti, yattha dhīrā pabhāsare.",
  "anya-e1001n4:78": "230.",
  "anya-e1001n4:79": "Parittaṁ dārumāruyha, yathā sīde mahaṇṇave;",
  "anya-e1001n4:80": "Evaṁ kusitamāgamma, sādhu jīvipi sīdati;",
  "anya-e1001n4:81": "Tasmā taṁ parivajjeyya, kusītaṁ hīnavīriyaṁ.",
  "anya-e1001n4:82": "231.",
  "anya-e1001n4:83": "Saddhāsīlādisampanno, sumitto sādhumānuso;",
  "anya-e1001n4:84": "Tādisaṁ mittaṁ seveyya, vuddhikāmo vicakkhaṇo.",
  "anya-e1001n4:85": "232.",
  "anya-e1001n4:86": "Dānādiguṇaseṭṭhehi, miditabbo mitto hi kho;",
  "anya-e1001n4:87": "Tādisaṁ avaṅkeneva, manasā bhajeyya sudhī.",
  "anya-e1001n4:88": "333.",
  "anya-e1001n4:89": "Hitakkaro paro bandhu, bandhupi ahito paro;",
  "anya-e1001n4:90": "Ahito dehajo byādhi, hitaṁ araññamosadhaṁ.",
  "anya-e1001n4:91": "234.",
  "anya-e1001n4:92": "Parokkhe kiccahantāraṁ, paccakkhe piyavādinaṁ;",
  "anya-e1001n4:93": "Vajjaye tādisaṁ mittaṁ, visakumbhaṁ payomukhaṁ.",
  "anya-e1001n4:94": "135.",
  "anya-e1001n4:95": "Dhanahīne caje mitto, puttadārā sahodarā;",
  "anya-e1001n4:96": "Dhanavanteva sevanti, dhanaṁ loke mahāsakhā.",
  "anya-e1001n4:97": "236.",
  "anya-e1001n4:98": "Jāniyā pesane bhacce, bandhave byasanāgame;",
  "anya-e1001n4:99": "Mittañca āpadikāle, bhariyañca vibhavakkhaye.",
  "anya-e1001n4:100": "237.",
  "anya-e1001n4:101": "Ussave byasane ceva, dubbhikkhe sattuviggahe;",
  "anya-e1001n4:102": "Rājadvāre susāne ca, yo tiṭṭhati so bandhavā.",
  "anya-e1001n4:103": "238.",
  "anya-e1001n4:104": "Na 2 vissase amittassa, mittañcāpi na vissase;",
  "anya-e1001n4:105": "Kadāci kupite mitte, sabbadosaṁ pakāsati.",
  "anya-e1001n4:106": "239.",
  "anya-e1001n4:107": "Mātā mittaṁ pitā ceti, sabhāvā taṁ tayaṁ hitaṁ;",
  "anya-e1001n4:108": "Kammakaraṇato caññe, bhavanti hitabuddhiyo.",
  "anya-e1001n4:109": "240.",
  "anya-e1001n4:110": "Āpadāsu mittaṁ jaññā, yuddhe sūraṁ iṇe suciṁ;",
  "anya-e1001n4:111": "Bhariyaṁ khīṇesu vittesu, byasanesu ca bandhavaṁ.",
  "anya-e1001n4:112": "241.",
  "anya-e1001n4:113": "Sakiṁ duṭṭhañca yo mittaṁ, puna sandhātumicchati;",
  "anya-e1001n4:114": "Sa maccumupagaṇhāti, gabbhaṁ assatarī yathā.",
  "anya-e1001n4:115": "242.",
  "anya-e1001n4:116": "Iṇaseso aggiseso, rogaseso tatheva ca;",
  "anya-e1001n4:117": "Punappunaṁ vivaḍḍhanti, tasmā sesaṁ na kāraye.",
  "anya-e1001n4:118": "243.",
  "anya-e1001n4:119": "Padumaṁva mukhaṁ yassa, vācā candanasītalā;",
  "anya-e1001n4:120": "Tādisaṁ no paseveyya, hadaye tu halāhalaṁ.",
  "anya-e1001n4:121": "244.",
  "anya-e1001n4:122": "Na seve pharusaṁ sāmiṁ, na ca seveyya macchariṁ;",
  "anya-e1001n4:123": "Tato apaggaṇha sāmiṁ, neva niggahitaṁ tato.",
  "anya-e1001n4:124": "245.",
  "anya-e1001n4:125": "Kudesañca kumittañca, kukulañca kubandhavaṁ;",
  "anya-e1001n4:126": "Kudārañca kudāsañca, dūrato parivajjaye.",
  "anya-e1001n4:127": "246.",
  "anya-e1001n4:128": "Sītavāco bahumitto, pharuso appamittako;",
  "anya-e1001n4:129": "Upamā ettha ñātabbā, sūriyacandarājūnaṁ.",
  "anya-e1001n4:130": "247.",
  "anya-e1001n4:131": "Ahitā paṭisedho ca, hitesu ca payojanaṁ;",
  "anya-e1001n4:132": "Byasane apariccāgo, itidaṁ mittalakkhaṇaṁ.",
  "anya-e1001n4:133": "248.",
  "anya-e1001n4:134": "Piyo garu bhāvanīyo, vattā ca vacanakkhamo;",
  "anya-e1001n4:135": "Gambhīrañca kathaṁ kattā, no caṭṭhāne niyojako;",
  "anya-e1001n4:136": "Tādisaṁ mittaṁ seveyya, bhūtikāmo vicakkhaṇo.",
  "anya-e1001n4:137": "Piyo garu bhāva nīyo, vattā ca vacanakkhamo;",
  "anya-e1001n4:138": "Gambhirañca kathaṁ kattā, no caṭṭhāne niyojako.",
  "anya-e1001n4:139": "Yamhi etāni ṭhānāni, saṁvijjantidha puggale;",
  "anya-e1001n4:140": "So mitto mittakāmena, atthakāmānukampato;",
  "anya-e1001n4:141": "Api nāsiyamānena, bhajitabbo tathāvidho.",
  "anya-e1001n4:142": "249.",
  "anya-e1001n4:143": "Orasaṁ katasambandhaṁ, tathā vaṁsakkamāgataṁ;",
  "anya-e1001n4:144": "Rakkhako byasanehi, mittaṁ ñeyyaṁ catubbidhaṁ.",
  "anya-e1001n4:145": "250.",
  "anya-e1001n4:146": "Piyo garu bhāvaniyo, vattā ca vacanakkhamo;",
  "anya-e1001n4:147": "Gambhirañca kathaṁ kattā, na caṭṭhāne niyojako;",
  "anya-e1001n4:148": "Taṁ mittaṁ mittakāmena, yāvajīvampi seviyaṁ.",
  "anya-e1001n4:149": "Piyo garu bhāvanīyo, vattā ca vacanakkhamo;",
  "anya-e1001n4:150": "Gambhirañca kathaṁ kattā, no caṭṭhāne niyojako;",
  "anya-e1001n4:151": "Tādisaṁ mittaṁ seveyya, bhūtikāmo vicakkhaṇo."
}