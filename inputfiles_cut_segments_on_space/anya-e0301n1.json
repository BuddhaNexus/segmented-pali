{
  "anya-e0301n1:0": "Pathamagāthā-paramatthadīpanī",
  "anya-e0301n1:1_0": "1. Abhidhammatthasaṅgahaṁ kattukāmo anuruddhatthero saṅgahārabbhe tāva sappayojane",
  "anya-e0301n1:1_1": "pañcapiṇḍatthe dassento ādigātha māha. Pañcapiṇḍatthānāma ratanattayavandanā, ganthābhidheyyo,",
  "anya-e0301n1:1_2": "ganthappakāro, ganthābhidhānaṁ, ganthappayojanaṁ. Tattha tīsu ratanesu nippaccakārakaraṇaṁ",
  "anya-e0301n1:1_3": "ratanattayavandanānāma. Sā sammāsambuddhamatulaṁ sasaddhammagaṇuttamaṁ abhivādiyāti",
  "anya-e0301n1:1_4": "etehi padehi dassitā. Sakalena ganthena abhihitā padhānatthabhūtā cattāro abhidhammatthā",
  "anya-e0301n1:1_5": "ganthābhidheyyo. So abhidhammatthasaṅgahantipade abhidhammattha saddena dassito.",
  "anya-e0301n1:2": "[1] Vibhāvaniyaṁ pana",
  "anya-e0301n1:3": "Saṅgahitabhāvopi abhidheyyoyevāti katvā abhidheyyo abhidhammatthasaṅgahapadena dassitotivuttaṁ. Taṁ na sundaraṁ.",
  "anya-e0301n1:4_0": "Na hi so appadhānatthabhūto saṅgahitabhāvo imasmiṁ piṇḍatthadassane abhidheyyo nāma",
  "anya-e0301n1:4_1": "bhavituṁ yuttoti. Ito paṭṭhāyaca ṭīkāyanti vutte imassa saṅgahassa dvīsu sīhaḷaṭīkāsu",
  "anya-e0301n1:4_2": "pathamāṭīkā daṭṭhabbā. Vibhāvaniyanti vutte etarahi pākaṭā dutīyā. Ṭīkāsūti vutte",
  "anya-e0301n1:4_3": "dvepi. Mahāṭīkāyanti vutte visuddhimagge mahāṭīkā daṭṭhabbā. Yañca vacanaṁ vibhāvaniyaṁpi",
  "anya-e0301n1:4_4": "āgataṁ, aññatthāpi āgataṁ, taṁpi idha vibhāvaniyaṁtveva vuccati āsannattāti. Sabhāgadhammasaṅgahavasena",
  "anya-e0301n1:4_5": "ganthavidhānākāro ganthappakāro. So pana saṅgaha saddena dassito.",
  "anya-e0301n1:5": "[2] Vibhāvaniyaṁ pana",
  "anya-e0301n1:6": "Abhidhammatthasaṅgahapadenāti vuttaṁ. Taṁ na sundaraṁ.",
  "anya-e0301n1:7_0": "Na hi abhidhammatthasaddo ganthavidhānākāraṁ dīpetīti. Atthā nugatā ganthasamaññā",
  "anya-e0301n1:7_1": "vanthābhidhānaṁ. Taṁ abhidhammattha saṅgahapadena dassitaṁ. Saṅgahaganthe kate sati",
  "anya-e0301n1:7_2": "taduggahaparipucchādivasena anāyāsato laddhabbaṁ dhammānaṁ sarūpāvabodhādikaṁ anupādāparinibbānantaṁ",
  "anya-e0301n1:7_3": "ganthassa phalānuphalaṁ ganthappayojanaṁ taṁpi abhidhammatthasaṅgahapadeneva sāmatthiyato dassitaṁ.",
  "anya-e0301n1:8": "[3] Vibhāvaniyaṁ pana",
  "anya-e0301n1:9": "Saṅgahasaddenāti vuttaṁ. Taṁ na sundaraṁ.",
  "anya-e0301n1:10_0": "Na hi abhidhammatthasaddena vinā anāyāsato saṁsiddhimattadīpakena saṅgahasaddamattena",
  "anya-e0301n1:10_1": "tādiso anupādāparinibbānanto payo janaviseso sakkā viññātuṁ, asaddhamma saṅgahānaṁpi",
  "anya-e0301n1:10_2": "loke sandissanatoti.",
  "anya-e0301n1:11": "2. Tattha ratanattayavandanā tāva asaṅkheyyaappameyyappayojanā hoti. Yathāha –",
  "anya-e0301n1:12": "Te tādise pūjayato, nibbute akuto bhaye;",
  "anya-e0301n1:13": "Na sakkā puññaṁ saṅkhātuṁ, yamettha mapi kenacīti.",
  "anya-e0301n1:14_0": "Ya metthamapītiettha yenakenaci api manussenavā devenavā brahmunāvā saṅkhātuṁ na",
  "anya-e0301n1:14_1": "sakkāti yojanā. Ṭīkākārāpi taṁ payojanaṁ tattha tattha bahudhā papañcenti. Saṅgahakārā",
  "anya-e0301n1:14_2": "pana antarāyanīvāraṇameva visesato paccāsīsanti. Saṅgahakārā tica buddhaghosattherādayo",
  "anya-e0301n1:14_3": "aṭṭhakathācariyā vuccanti.",
  "anya-e0301n1:15": "Nippaccakārassetassa,",
  "anya-e0301n1:16": "Katassa ratanattaye;",
  "anya-e0301n1:17": "Ānubhāvena sosetvā,",
  "anya-e0301n1:18": "Antarāye asesatoti hi vuttaṁ.",
  "anya-e0301n1:19_0": "3. Kathañca ratanattayavandanāya antarāyanīvāraṇaṁ hotīti. Vuccate-ratanattayavandanā",
  "anya-e0301n1:19_1": "hi nāma vandanākiriyābhinipphādako sattakkhattuṁ sattakkhattuṁ anekakoṭisatasahassavāre",
  "anya-e0301n1:19_2": "pavattamāno mahanto puññābhisando puññappavāho. So ca anuttaresu buddhādīsu puññakkhettesu",
  "anya-e0301n1:19_3": "saṁvaḍḍhitattā therassa ca uḷāracchandasaddhābuddhiguṇehi paribhāvitattā mahājutiko",
  "anya-e0301n1:19_4": "mahapphalo mahānisaṁso ca puññātisayo hoti. So sayaṁ payogasampattibhāve ṭhatvā bahiddhā",
  "anya-e0301n1:19_5": "vipattipaccaye apanetvā sampattipaccaye upanetvā atipaṇītautucittāhāra samuṭṭhitānaṁ",
  "anya-e0301n1:19_6": "sarīraṭṭhakadhātūnaṁ upabrūhanaṁ katvā paṭisandhito paṭṭhāya laddho kāsassa janakakammassa",
  "anya-e0301n1:19_7": "anubalaṁ deti. Aladdhokāsassa ca puññantarassa okāsalābhaṁ karoti. Atha laddhānubalena",
  "anya-e0301n1:19_8": "laddho kāsena ca tadubhayena puññena nibbattā rūpārūpasantatiyo therasantāne yamakamahānadiyo",
  "anya-e0301n1:19_9": "viya balavabalavanti yo hutvā pavattanti. Tadā tasmiṁ iṭṭhaphalaghanaparipūrite therasantāne",
  "anya-e0301n1:19_10": "aniṭṭhaphalabhūtānaṁ rogādi antarāyānaṁ uppattiyā okāso nāma natthīti iṭṭhaphalasantānavibādhakāni",
  "anya-e0301n1:19_11": "aniṭṭhaphalasantānajanakāni ca apuññakammāni dūrato apanītāneva honti. Na hi kammānināma",
  "anya-e0301n1:19_12": "puññāni apuññāni ca attano vipākuppattiyā okāse asati vipaccantīti. Tato tasmiṁ santāne",
  "anya-e0301n1:19_13": "āyuvaṇṇā dayo iṭṭhaphaladhammā yāva ganthaniṭṭhānā yāva āyukappapariyo sānāpi vā",
  "anya-e0301n1:19_14": "vaḍḍhanapakkhe ṭhatvā pavattanti. Yathāha –",
  "anya-e0301n1:20": "Abhi vādanasīlissa, niccaṁ vuḍḍhāpacāyino;",
  "anya-e0301n1:21": "Cattāro dhammā vaḍḍhanti, āyuvaṇṇo sukhaṁ balanti.",
  "anya-e0301n1:22_0": "Evaṁ tāya vandanāya antarāyanīvāraṇaṁ hotīti. Tasmā saṅgahārabbhe ratanattayavandanākaraṇaṁ",
  "anya-e0301n1:22_1": "therassa attanā ārabbha mānasaṅgahassa anantarāyena parisamāpanutthaṁ. Na kevalañca",
  "anya-e0301n1:22_2": "therasseva, sotūnañca saṅgahaṁ gaṇhantānaṁ ādimhiyeva ratanattaya vandanā siddhito",
  "anya-e0301n1:22_3": "anantarāyena gahaṇa kiccasampajjanatthanti.",
  "anya-e0301n1:23": "[4] Vibhāvaniyaṁ pana",
  "anya-e0301n1:24": "Sattasu javanesu pathamajavana vaseneva vandanā payojanaṁ vibhāvitaṁ viya dissati. ‘‘Diṭṭhadhammavedanīyabhūtā’’ti hi tattha vuttaṁ. Taṁ na sundaraṁ.",
  "anya-e0301n1:25_0": "Upatthambhanakiccasseva idha adhippetattā. Tassa ca sattasupi javanesu upaladdhattāti.",
  "anya-e0301n1:25_1": "Yathā hi āhārarūpassa dvīsu kiccesu ojaṭṭhamakarūpajananakiccaṁ parittakaṁ appamattakaṁ",
  "anya-e0301n1:25_2": "hoti. Catussanta tirūpupatthambhanakiccameva mahantaṁ adhimattaṁ. Tathāhi paṭṭhānepi",
  "anya-e0301n1:25_3": "tadupatthambhanakiccameva gahetvā kabaḷīkāro āhāro imassa kāyassa āhārapaccayena",
  "anya-e0301n1:25_4": "paccayoti vibhaṅgavāro vibhatto. Evamevaṁ idhapi pathamajavanassa avunāva vipākajananakiccaṁ",
  "anya-e0301n1:25_5": "parittakaṁ appamattakaṁ hoti. Ahetukavipākamattaṁ janetīti aṭṭhakathāsu vuttaṁ. Kammantarupatthambhanakiccameva",
  "anya-e0301n1:25_6": "mahantaṁ adhimattaṁ. Tañca sattasupi javanesu upalabbhati yevāti. Yasmā pana ganthābhidheyye",
  "anya-e0301n1:25_7": "ganthappakāre ganthappayojane ca ādito vivitesati sotu janānaṁ ganthassavane ussāho",
  "anya-e0301n1:25_8": "jāyati. Tasmā tesaṁ ganthā bhidheyyādīnaṁ dassanaṁ ganthe ussāhajananatthaṁ. Ganthābhidhānadassanaṁ",
  "anya-e0301n1:25_9": "vohārasukhatthanti. Idamettha piṇḍatthadassanaṁ.",
  "anya-e0301n1:26_0": "4. Ayaṁ pana padattho. Sammāca bujjhi sāmañca bujjhīti sammā sambuddho. Ettha ca",
  "anya-e0301n1:26_1": "sammāsaddo aviparītatthe nipāto. So bujjhitabbesu ñeyyadhammesu bujjhanakriyāya asesabyāvibhāvaṁ",
  "anya-e0301n1:26_2": "dīpeti. Tathāhi padesañāṇe ṭhitā paccekabuddhādayo attano visaye eva aviparītaṁ bujjhanti.",
  "anya-e0301n1:26_3": "Avisaye pana andhakāre paviṭṭhāviya hontīti aṭṭhakathāyaṁ vuttaṁ. Visayo ca tesaṁ",
  "anya-e0301n1:26_4": "appamattakova sabbaññuvisayaṁ upādāya yathā hattha puṭe ākāso appamattakova ajaṭākāsaṁ",
  "anya-e0301n1:26_5": "upādāyāti. Te hi phassādīsu dhammesu ekadhammampi sabbākārato bujjhituṁ nasakkontīti.",
  "anya-e0301n1:26_6": "Sabbaññubuddhānaṁ pana avisayo nāma natthi, yattha te viparītaṁ bujjheyyuṁ. Te hi",
  "anya-e0301n1:26_7": "anamatagge saṁsāre anantāsu ca lokadhātūsu tiyaddhagate addhamuttake ca dhamme hatthamaṇike",
  "anya-e0301n1:26_8": "viya samasame katvā bujjhanti. Sabbe dhammā sabbākārena buddhassa bhagavato ñāṇamukhe",
  "anya-e0301n1:26_9": "āpāta māgacchantīti hi vuttaṁ. Tattha ñāṇamukheti sabbaññuṁmahābhavaṅgaṁ sandhāyāha.",
  "anya-e0301n1:26_10": "Tattha hi te dhammā bodhimaṇḍe sabbaṁ abhidhammaṁ sammasanato paṭṭhāya niccakālaṁ",
  "anya-e0301n1:26_11": "upaṭṭhahantīti. Sabbaññubuddhā pana yattake dhamme vicāretuṁ icchanti. Tattake dhamme",
  "anya-e0301n1:26_12": "āvajjanāya visuṁ katvā āvajjitvā vicārentīti. Nanu dhammā mahantā bhavaṅgaṁ parittakanti",
  "anya-e0301n1:26_13": "na codetabbametaṁ. Arūpadhammānañhi paramukkaṁsapattānaṁ esa ānubhāvoti. Saṁsaddo",
  "anya-e0301n1:26_14": "pana sāmanti etassa atthe upasaggo. So bhagavato paṭivedhadhammesu anācariyakataṁ",
  "anya-e0301n1:26_15": "dīpeti. Na me ācariyo atthīti hi vuttaṁ. Nanu bhagavato tatīyacatutthāruppa samāpattiyo",
  "anya-e0301n1:26_16": "āḷārudakamūlikāti. Saccaṁ. Tā pana analaṅkaritvā laddhamattāva hutvā chaḍḍitattā",
  "anya-e0301n1:26_17": "pacchā bujjhanakriyāya pādakamattāpi nahonti. Kuto paṭivedhadhammāti. Tasmā tā bhagavato",
  "anya-e0301n1:26_18": "buddhabhāve sācariyakataṁ na sādhentīti. Ayamettha pāḷi anugato attho. Yathāha –",
  "anya-e0301n1:27_0": "Tattha katamo ca puggalo sammāsambuddho. Idhekacco puggalo pubbe ananussutesu dhammesu",
  "anya-e0301n1:27_1": "sāmaṁ saccāni abhisambujjhi. Tattha ca sabbaññutaṁ pāpuṇāti. Balesu ca vasibhāvaṁ.",
  "anya-e0301n1:27_2": "Ayaṁ vuccati puggalo sammāsambuddhoti.",
  "anya-e0301n1:28_0": "Tatthāti nimitte bhummaṁ. Balesūti dasabala ñāṇesu. Vasibhāvanti issarabhāvaṁ. Etthaca",
  "anya-e0301n1:28_1": "pubbe. La. Sāmantietena saṁsaddassa atthaṁ dasseti. Tatthātiādinā [sammāsaddassaatthanti.",
  "anya-e0301n1:28_2": "Sammāsambuddhapadaṁ]",
  "anya-e0301n1:29_0": "5. Idāni thero attano vandanaṁ suṭṭhubalavaṁ karonto atulanti āha. Anekaguṇapadavisayā",
  "anya-e0301n1:29_1": "hi vandanā suṭṭhutaraṁ balavatī hotīti. Nanu ekaguṇapadavisayāpi vandanā antarā yanīvāraṇesamatthā",
  "anya-e0301n1:29_2": "siyāti kiṁ dutīyenāti. Na na samatthā. Viññujātikā pana satthuguṇatthomane mattakārino",
  "anya-e0301n1:29_3": "nāma na honti . Thero ca tesaṁ aññataro. Tvaṁ pana aviññujātiko. Tasmā mattaṁ karonto",
  "anya-e0301n1:29_4": "codesīti. Apica. Na kevalaṁ antarā yanīvāraṇameva vandanāya icchitabbaṁ hoti. Athakho",
  "anya-e0301n1:29_5": "paññāpāṭavādiatthopi icchitabboyeva. Sopi hi anāyāsena gantha niṭṭhānassa ganthapārisuddhiyā",
  "anya-e0301n1:29_6": "ca paccayo hotīti. Anussatiṭṭhānesu hi cittabhāvanā cittasamādhānāvahā hoti. Citta",
  "anya-e0301n1:29_7": "samādhāne ca sati paññātikkhāsūrā hutvā pahati. Samāhito bhikkhave yathābhūtaṁ pajānātīti",
  "anya-e0301n1:29_8": "hi vuttaṁ. Tasmā tadatthāyapi attano vandanā suṭṭhu balavatī kātabbāyevāti.",
  "anya-e0301n1:30": "[5] Vibhāvaniyaṁ pana",
  "anya-e0301n1:31": "‘‘Yathāvuttavacanattha yogepi sammāsambuddhasaddassa bhagavati samaññāvasena pavattattā atulanti iminā vise setī’’ti vuttaṁ. Taṁ na sundaraṁ.",
  "anya-e0301n1:32_0": "Mahantañhi satthuguṇapadānaṁ majjhe etaṁ sammāsambuddhapadaṁ, cando viya tārakānaṁ",
  "anya-e0301n1:32_1": "majjhe. Tasmā taṁ sabhāvaniruttiṁ jānantānaṁsantike bhāvatthasuññaṁ satthusamaññāmattaṁ",
  "anya-e0301n1:32_2": "bhavituṁ nārahati. Aññesaṁ pana padasahassaṁ vuccamānaṁpi satthu samaññāmattameva",
  "anya-e0301n1:32_3": "sampajjatīti. Tulayitabbo aññena saha pamitabboti tulo. Na tulo atulo, natthitulo",
  "anya-e0301n1:32_4": "sadiso etassāti vā atulo. Bhagavā. Na hi atthi bhagavato attanā sadiso koci lokasminti. Yathāha –",
  "anya-e0301n1:33": "Na me ācariyo atthi, sadiso me na vijjati;",
  "anya-e0301n1:34": "Sadevakasmiṁ lokasmiṁ, natthi me paṭipuggaloti.",
  "anya-e0301n1:35_0": "Anacchariyañcetaṁ, yaṁ buddhabhūtassa atulattaṁ. Sampatijātassapi panassa atulatā",
  "anya-e0301n1:35_1": "paññāyati. Tadā hi mahāpuriso sampatijātova samāno puratthimadisābhimukho aṭṭhāsi.",
  "anya-e0301n1:35_2": "Tasmiṁ disā bhāge anantāni cakkavāḷāni ekaṅgaṇāni ahesuṁ. Tesu ṭhitā devabrahmāno",
  "anya-e0301n1:35_3": "mahāpurisa idha tumhehi sadiso natthi. Kuto uttaritaroti paramāya pujāya pūjesuṁ.",
  "anya-e0301n1:35_4": "Evaṁ sesadisāsupi. Tadā mahāpuriso attano sabbalokaggabhāvaṁ ñatvā aggohamasmi lokassa,",
  "anya-e0301n1:35_5": "seṭṭhohamasmilokassa, jeṭṭhohamasmilokassa ayamanti mājāti, natthi dāni punabbhavoti",
  "anya-e0301n1:35_6": "evaṁ achambhivācaṁ nicchāresīti. Idaṁpi anacchariyaṁ, yaṁ pacchimabhavaṁ pattassa",
  "anya-e0301n1:35_7": "atulattaṁ. Yadā pana so sumedhabhūto dīpaṅkarabuddhassa santike niyatabyākaraṇaṁ",
  "anya-e0301n1:35_8": "gaṇhi. Tadāpi thapetvā dīpaṅkarasammāsambuddhaṁ pāramitāguṇehi tena sadiso koci nattheva.",
  "anya-e0301n1:35_9": "Natthibhāvocassa tadā pavatte hi dasasahassilokadhātukampanādīhi asādhāraṇapāṭihāriyehi",
  "anya-e0301n1:35_10": "dīpetabbo. Tāni hi paccekabodhisattānaṁ satasahassaṁpi pavattetuṁ na sakkhissatiyeva.",
  "anya-e0301n1:35_11": "Kuto sāvakabodhi sattānanti. Teneva hi tadā pavattipāramipavicayaññāṇaṁ attano visaye",
  "anya-e0301n1:35_12": "sabbaññuthaññāṇagatikanti aṭṭhakathāyaṁ vuttaṁ. Sāvakabodhisattāpi hi yato paṭṭhāya",
  "anya-e0301n1:35_13": "attano bodhiyā anurūpe sambhāradhamme sayameva jānituṁ sakkonti. Tato paṭṭhāya anivattidhammā",
  "anya-e0301n1:35_14": "hutvā vattānusārimahāputhujjanabhāvaṁ atikkamitvā bodhisattabhūmiṁ okkantā honti.",
  "anya-e0301n1:35_15": "Ekena pariyāyena niyatā sambodhiparāyanā ca nāma honti. Tadā eva buddhānaṁ sammukhibhāve",
  "anya-e0301n1:35_16": "sati niyatabyākaraṇaṁ labhanti. Sabbaññu bodhisatta paccekabodhisattesu vattabbameva natthīti.",
  "anya-e0301n1:36": "[6] Vibhāvaniyaṁ pana",
  "anya-e0301n1:37": "Samitatthe yyakārassa akārassa vā vasena etaṁ siddhanti vuttaṁ. Taṁ na sundaraṁ.",
  "anya-e0301n1:38_0": "Na hi tulasaddo dhātusiddho kammasādhano ca bhavituṁ na yutto. Tulayituṁ asakkuṇeyyoti",
  "anya-e0301n1:38_1": "atulo. Appame yyoti hi ṭīkāyaṁ vuttaṁ. Etena tulasaddo kammasādhanoti dipeti. Evañca",
  "anya-e0301n1:38_2": "sati kammasādhaneneva tadatthasiddhito kiṁ tato samitatthe yyakārassaakārassa vā",
  "anya-e0301n1:38_3": "cintāyāti. Vatticchānugato saddappayogoti katvā etaṁ vuttanti ce. Na. Yathā sutaṁ",
  "anya-e0301n1:38_4": "yuttaṁ vajjetvā assutassa parikappanāya payo janābhāvatoti. [Atula padaṁ]",
  "anya-e0301n1:39_0": "6. Imehi pana dvīhi padehi satthu tisso sampadā vibhā vitā honti. Hetusampadā phalasampadā",
  "anya-e0301n1:39_1": "sattupakārasampadācāti. Tattha satthu mahākaruṇā samaṅgitā bodhisambhārasambharaṇañca",
  "anya-e0301n1:39_2": "hetusampadānāma. Bodhimaṇḍe pavattitā catuvīsati koṭisabhasahassasaṅkhā mahāvajiraññāṇasaṅkhātā",
  "anya-e0301n1:39_3": "sabbaññumahā vipassanāpi ettheva saṅgahitā. Sā hi mahābodhiyā padaṭṭhāna bhūtāti.",
  "anya-e0301n1:39_4": "Pahāna sampadāyameva vā sā saṅgahitāti daṭṭhabbā. Phalasampadā catubbidhā pahānasampadā",
  "anya-e0301n1:39_5": "ñāṇasampadā ānubhāvasampadā rūpakāyasampadā cāti. Tattha saha vāsanāya kilesappahānaṁ",
  "anya-e0301n1:39_6": "pahānasampadā nāma. Pahānassa sabbapāripūritāti attho. Atthato pana ariyamaggo, aggamaggaññāṇameva",
  "anya-e0301n1:39_7": "vā. Sabbaññuta ññāṇa dasabalaññāṇādīni ñāṇasampadā.",
  "anya-e0301n1:40": "[7] Vibhāvaniyaṁ pana",
  "anya-e0301n1:41_0": "Etāsu dvīsu sampadāsu ñāṇasampadā pathamaṁ vuttā, tato pahānasampadā. Pahānasampadāyeva",
  "anya-e0301n1:41_1": "pana pathamaṁ vattabbā. Sā hi ñāṇasampadāyapubbaṅgamabhūtā paccayabhūtā ca. Mahāṭīkāyañca",
  "anya-e0301n1:41_2": "sāyeva pathamaṁ vuttāti.",
  "anya-e0301n1:42": "[8] Yañca vibhāvaniyaṁ",
  "anya-e0301n1:43": "‘‘Sabbaññutaññāṇapadaṭṭhānaṁ aggamaggaññāṇa’’nti ñāṇasampadāyaṁ vuttaṁ. Taṁpi na yujjati.",
  "anya-e0301n1:44_0": "Aggamaggaññāṇañhi pahānasampadā eva bhavituṁ arahati. Na hi maggaññāṇato aññā pahānasampadānāma",
  "anya-e0301n1:44_1": "atthīti. Yañca koci vadeyya maggaññāṇaṁ ñāṇañca hoti pahānañca. Tasmā ubhayattha",
  "anya-e0301n1:44_2": "vattuṁ yuttanti. Taṁpi na yujjati. Evañhi sati sampadāsaṅkaro hotīti.",
  "anya-e0301n1:45": "[9] Tathā vibhāvaniyaṁ",
  "anya-e0301n1:46": "Ñāṇasampadāyaṁ sabbaññutaññāṇaṁ sabbapathamaṁ vattabbaṁpi na vuttaṁ. Taṁpi na sundaraṁ.",
  "anya-e0301n1:47": "Nanu ‘‘tammūlakāni ca dasabalādi ññāṇānī’’ti ettha ādisaddena sabbaññutaññāṇaṁpi gahitanti ce. Taṁpi na yujjati.",
  "anya-e0301n1:48_0": "Na hi appadhānaṁ sarūpato niddisitvā padhānaṁ pākaṭaṁ ādisaddena gahitanti ñāyāgataṁ",
  "anya-e0301n1:48_1": "hotīti. Acinteyyānubhāvehi sīlā diguṇehi iddhi dhammehi ca sampadā ānubhāvasampadā.",
  "anya-e0301n1:48_2": "Lakkhaṇā nubyañjanappaṭimaṇḍitassa rūpakāyassa sampatti rūpakāyasampadā. Sattupakāroduvidho",
  "anya-e0301n1:48_3": "āsayasampadā, payogasampadā ca. Ajjhāsayassa uḷāratā kāyavacīpayogassa ca parisuddhatāti",
  "anya-e0301n1:48_4": "attho. Tattha devadattādīsu virodhisattesupi niccaṁ hitajjhāsayatā āsaya sampadā.",
  "anya-e0301n1:48_5": "Loke abhiññātānaṁ rājūnaṁ rājamahāmattānaṁ seṭṭhi gahapatīnaṁ devarājūnampi dhammaṁ",
  "anya-e0301n1:48_6": "desentassa lābhasakkārādi nirapekkhatāvasena desanāpayogasuddhi payogasampadā. Tattha",
  "anya-e0301n1:48_7": "dve pahānañāṇasampadā sammāsambuddhapadena vibhāvitā. Dvīhi ānu bhāvarūpakāyasampadāhi",
  "anya-e0301n1:48_8": "saha dve sattupakārasampadā atulapadena. Hetusampadā pana dvīhipi padehi sāmatthiyato",
  "anya-e0301n1:48_9": "vibhāvitā. Na hi tādisiyā hetusampadāya vinā itarāsaṁ pavatti atthīti. [Sampadā]",
  "anya-e0301n1:49_0": "7. Punapi thero attano vandanaṁ balavataraṁ karonto sasaddhammagaṇuttamanti āha.",
  "anya-e0301n1:49_1": "Etena dhammasaṅghānaṁpi vandanā katā hoti. Dūratohaṁ namassissaṁ, sasaṅghaṁ lokanāyakanti",
  "anya-e0301n1:49_2": "hi vutte saṅghassapi namanakriyāpatti sahasaddena viññāyati. Eva midaṁ daṭṭhabbaṁ.",
  "anya-e0301n1:49_3": "Tattha namassissanti namassiṁ.",
  "anya-e0301n1:50": "[10] Yampana vibhāvaniyaṁ",
  "anya-e0301n1:51_0": "‘‘Guṇībhūtānaṁpi hi dhammasaṅghānaṁ abhivādetabba bhāvo sahayogena viññāyatī’’ti",
  "anya-e0301n1:51_1": "vuttaṁ. Tattha abhivādetabba bhāvoti navattabbaṁ. Abhivāditabhāvoti pana abhivādananti",
  "anya-e0301n1:51_2": "vā vattabbaṁ. Evañhi sati idha adhippetassa kriyā samavāyassa siddhattā dhammasaṅghānaṁpi",
  "anya-e0301n1:51_3": "therassa vandanā kriyāpatti siddhā hotīti. Itarathā tabbapaccayassa arahatthadīpanato",
  "anya-e0301n1:51_4": "abhivādanā rahatā saṅkhāta guṇasamavāyo vutto siyā. Soca idha nādhippeto. Attano",
  "anya-e0301n1:51_5": "nidassanena ca saha na sameti saputtadāro āgatoti.",
  "anya-e0301n1:52_0": "Apica thero imaṁ ganthaṁ racayissāmīti pubbabhāgeyeva tīṇi ratanāni vandi, atha taṁ",
  "anya-e0301n1:52_1": "attano vandanaṁ ganthappaṭiññāya saha ghaṭetvā dassento imaṁ gāthaṁ racayītipi na",
  "anya-e0301n1:52_2": "na sakkā vattunti. Tathāhi abhivādiyāti vuttaṁ. Na abhivādiyāmīti. Esanayo aññatthapi.",
  "anya-e0301n1:52_3": "Tattha saddhammena ca gaṇuttamena ca attanā nimmitena sakalalokassa saraṇabhūtena",
  "anya-e0301n1:52_4": "saha vattatīti sasaddhamma gaṇuttamo. Sammāsambuddho. Na hi paranimmitena saddhammena",
  "anya-e0301n1:52_5": "gaṇuttamena ca sahitā sāvakā sasaddhammāti ca sagaṇuttamāti ca vuccanti. Na ca attanoeva",
  "anya-e0301n1:52_6": "saraṇabhūtena saddhammena sabrahmacārigaṇuttamena ca sahitā paccekabuddhā tathā thomanaṁ",
  "anya-e0301n1:52_7": "arahantīti, tasmā idaṁpi satthu asādhāraṇaguṇapadameva hotīti daṭṭhabbaṁ.",
  "anya-e0301n1:53_0": "Tattha dhāretīti dhammo. Ke dhāreti, attānaṁ dhārente. Dhammo have rakkhati dhammacārinti",
  "anya-e0301n1:53_1": "hi vuttaṁ. Kathañca dhāreti, catūsu apāyesu vaṭṭadukkhesuca apatamāne karonto. Kiñca",
  "anya-e0301n1:53_2": "dhāraṇaṁnāma, yesaṁ vasena sattā apāyesuvā vaṭṭadukkhesuvā patanti, tesaṁ kilesānaṁ",
  "anya-e0301n1:53_3": "ekadesenavā sabbasovā samucchindanaṁ. Imasmiṁ atthe cattāro ariyamaggā nibbānañca",
  "anya-e0301n1:53_4": "nippariyāyato dhammonāma. Ariyamaggā hi kilese samucchindantā nibbānena saheva hutvā",
  "anya-e0301n1:53_5": "samucchindanti. Na vināti, tasmā teyeva pañca ekantato dhammonāmāti. Pariyattidhammo",
  "anya-e0301n1:53_6": "pana dhāraṇupāyoyeva hoti. Cattāri sāmaññaphalānica dhāraṇaphalāniyeva honti, kilesānaṁ",
  "anya-e0301n1:53_7": "paṭippassambhanavasena pavattattā dhāraṇānukūlappavattāni ca. Tasmā ete pañca pariyāyadhammāyevāti.",
  "anya-e0301n1:53_8": "Athavā , dhārīyatīti dhammo. Dhāraṇārahoti vuttaṁ hoti. Yo hi dhārentaṁ ekantena",
  "anya-e0301n1:53_9": "dukkhato moceti. Aggasukheca patiṭṭhāpeti. Soyeva dhāraṇārahattā idha dhammonāmāti.",
  "anya-e0301n1:53_10": "Kopana soti, yathā puttadhammāyeva. Tehi keci bhāvanā vasena keci sacchikiriyavasena",
  "anya-e0301n1:53_11": "keci diṭṭhadhammasukhavihāravasena keci uggaha dhāraṇavasena dhārīyanti. Te ca evaṁ",
  "anya-e0301n1:53_12": "dhārīyamānā dhārentaṁ yathārahaṁ apāyadukkhato vaṭṭadukkhatoca mocenti, aggeca phalasukhevā",
  "anya-e0301n1:53_13": "nibbānasukhevā patiṭṭhāpentīti. Dhārentivā sappurisājanā apāyesu vaṭṭadukkhesuca",
  "anya-e0301n1:53_14": "attānaṁ apata mānaṁ vahanti etenāti dhammo. Dharantivā ettha dhammadīpā dhammappaṭisaraṇā",
  "anya-e0301n1:53_15": "janā laddhappatiṭṭhā hontīti dhammotipi yujjatiyeva. Kasmā panettha dhammo dasavidhova",
  "anya-e0301n1:53_16": "vutto. Nanu paṭipattidhammena saha ekādasavidhova vattabboti. Saccaṁ. Sopana paṭipattidhammo",
  "anya-e0301n1:53_17": "maggassa pubbabhāgappaṭipadāeva hotīti pubbacetanā viya dāne magge eva so saṅgahito.",
  "anya-e0301n1:53_18": "Tasmā dhammo dasavidhova sabbattha vuttoti daṭṭhabbo.",
  "anya-e0301n1:54_0": "Apica, yadaggena pariyattidhammo idha dhammasmiṁ saṅgahito. Tadaggena pariyattidhārakopi",
  "anya-e0301n1:54_1": "saṅghe vandaneyye saṅgahitoti yutto. Yadaggenaca puthujjanakalyāṇako saṅghe sekkhesu",
  "anya-e0301n1:54_2": "saṅgahito. Tadaggena tassa kalyāṇahetubhūto paṭipatti dhammopi dhamme vandaneyye",
  "anya-e0301n1:54_3": "saṅgahitoti daṭṭhabbo. So hi puthujjanabhūtopi yehi dhammehi samannāgatattā sekhe",
  "anya-e0301n1:54_4": "sotāpatti phalasacchikiriyāya paṭipanne saṅgahito. Te pana dhammā sekkhe sotāpattimagge",
  "anya-e0301n1:54_5": "asaṅgahitāti nasakkā vattunti. Ettāvatā ye vadanti saṅghaṁ saraṇaṁ gacchāmīti, ettha",
  "anya-e0301n1:54_6": "puthujjana kalyāṇako saṅghe asaṅgahito. Na hi taṁsaraṇaṁ gacchantassa saraṇagamanaṁ",
  "anya-e0301n1:54_7": "sampajjatīti. Tesaṁ taṁ paṭikkhittaṁ hoti. Evaṁ pana vattabbo, yo vo ānanda mayā",
  "anya-e0301n1:54_8": "dhammoca vinayoca desito paññatto, so vo mamaccayena satthāti evaṁ satthuṭhāne thapetvā",
  "anya-e0301n1:54_9": "bhagavatā saṁvaṇṇito pariyattidhammo dhammasaraṇe saṅgahitoti yutto, taṁ dhārentopana",
  "anya-e0301n1:54_10": "kalyāṇappaṭipattiyaṁ ṭhitopi atthi. Aṭṭhitopi atthi. Yo aṭṭhito, so attanopi saraṇaṁ",
  "anya-e0301n1:54_11": "nahoti. Kuto parassa. Satthārā ca anekesu suttasahassesu so garahito. Tasmā so saṅghasaraṇe",
  "anya-e0301n1:54_12": "asaṅgahito. Itarova saṅgahitoti yuttoti.",
  "anya-e0301n1:55_0": "Santānaṁ dhammoti saddhammo. Samitakilesānaṁ tatoyeva pasatthānaṁ pūjitānaṁ sappurisānaṁ",
  "anya-e0301n1:55_1": "paṇḍitānañca dhammoti attho. Yoca santānaṁ dhammo, sopi ekantena santoyeva hotīti",
  "anya-e0301n1:55_2": "santo dhammotipi saddhammo. Pasattho pūjito dhammoti attho. Sacco vā. Ayañhi aññatitthiyadhammo",
  "anya-e0301n1:55_3": "viya dhārentaṁ navisaṁvādeti. So hi ayaṁ me hitoti dhārentassa ahitoyeva sampajjati.",
  "anya-e0301n1:55_4": "Ayaṁ pana tathādhārentassa hitoyeva sampajjatīti. [Saddhammapadaṁ]. Gaṇuttamapade",
  "anya-e0301n1:55_5": "loke samāna diṭṭhisīlānaṁ sahadhammikānaṁ samūho gaṇoti vuccati. Idha pana uttamehi",
  "anya-e0301n1:55_6": "sīlādiguṇehi yutto bhagavato sāvakasaṅgho uttamoca so gaṇocāti atthena uttamagaṇonāma.",
  "anya-e0301n1:55_7": "Soyeva idha gaṇuttamoti vuccati yathā muniseṭṭho munivaroti.",
  "anya-e0301n1:56": "[11] Vibhāvaniyaṁ pana",
  "anya-e0301n1:57": "‘‘Gaṇānaṁ gaṇesuvā devamanussādisamūhesu uttamo gaṇuttamo’’ti ca vuttaṁ. Taṁ na sundaraṁ.",
  "anya-e0301n1:58_0": "Etasmiñhi atthe sati uttamasaddo padhānabhūto hoti. Soca guṇamhiyeva pavattatīti",
  "anya-e0301n1:58_1": "tena idha ariyasaṅgho vuttoti nasijjhatīti. Etthaca gaṇoti saṅghoyeva vuccati. Soca",
  "anya-e0301n1:58_2": "saṅgho duvidho sammutisaṅgho, dakkhiṇeyyasaṅghoti. Tattha samaggena saṅghena kataṁ",
  "anya-e0301n1:58_3": "upasampadākammaṁ sammutināma. Tāya sammutiyā upasampannabhūmiṁ patvā ṭhito bhikkhusaṅgho",
  "anya-e0301n1:58_4": "sammutisaṅghonāma. So vinayakammesu pasiddho. Dakkhiṇeyyasaṅgho nāma aṭṭha ariyapuggalasamūho.",
  "anya-e0301n1:58_5": "Sopana kiñcāpi sammutisaṅghepi antogadhoyeva hoti. Tathāpi saraṇagamana vandanā māna",
  "anya-e0301n1:58_6": "pūjāsakkārānussatiṭṭhānesu anuttara puññakkhetta vise sapariggahatthaṁ bhagavatā",
  "anya-e0301n1:58_7": "tathā tathā saṁvaṇṇetvā so visuṁ vuttoti daṭṭhabbo. Puthujjanasaṅghohi puññakkhettaṁ",
  "anya-e0301n1:58_8": "samānopi anuttaraṁ puññakkhettaṁ nahoti. Kasmā. Sālikkhette tiṇānaṁ viya khettaduṭṭhānaṁ",
  "anya-e0301n1:58_9": "sakkāyadiṭṭhi vicikicchānusayānaṁ sabbhāvāti. Puññakkhettabhāvo panassa purime saddhammapade",
  "anya-e0301n1:58_10": "vuttanayena veditabboti. [Sasaddhammagaṇuttamapadaṁ]",
  "anya-e0301n1:59_0": "8.Abhivādiyāti visesato vanditvā. Ettha ca ayaṁ loke sīlādiguṇayutto seṭṭho vandaneyyoti",
  "anya-e0301n1:59_1": "evaṁ seṭṭha cittaṁ paccupaṭṭhāpetvā vandanto visesato vandatīti vuccati. Vandanā",
  "anya-e0301n1:59_2": "pana tividhā kāyavandanādivasena. Yathāha –",
  "anya-e0301n1:60": "Tisso imā bhikkhave vandanā, katamā tisso. Kāyena vandati, vācāya vandati, manasā vandatīti.",
  "anya-e0301n1:61_0": "Tattha seṭṭhacittaṁ paccupaṭṭhāpetvā jāṇudvaya kapparadvaya nalāṭa saṅkhātāni pañca",
  "anya-e0301n1:61_1": "aṅgāni bhūmiyaṁ patiṭṭhāpetvā vandaneyyānaṁ abhimukhaṁ nippajjanto kāyena vandatināma.",
  "anya-e0301n1:61_2": "Yaṁ sandhāya pañcappatiṭṭhitena vanditvāti tattha tattha vuttaṁ. Yāyaca avandiyaṭṭhānesu",
  "anya-e0301n1:61_3": "vandantassa āpatti hotīti. Guṇapadāni vācāya pavattento vācāya vandatināma. Namo",
  "anya-e0301n1:61_4": "buddhassa, namatthu buddhassa, namo vimuttiyā, namo vimuttānaṁ, vipassissa namatthūti",
  "anya-e0301n1:61_5": "evamādīsupi vācā vandanāyeva. Guṇapadāni anugantvā guṇe anussaranto manasā vandatināmāti.",
  "anya-e0301n1:62": "9.Bhāsissanti kathessāmi. Kāmañca thero imaṁ saṅgahaṁ racayanto potthakāruḷhaṁ katvāva racayissati. Ganthakammaṁ nāma vācākammesu pasiddhanti katvā bhāsissanti vuttanti daṭṭhabbaṁ.",
  "anya-e0301n1:63_0": "10.Abhidhammatthasaṅgahanti pade abhidhamme vuttā atthā abhidhammatthā. Te saṅgayhanti",
  "anya-e0301n1:63_1": "ettha etenātivā abhidhammatthasaṅgaho. Saṅgayhantitica therena saṁkhipitvā gayhanti",
  "anya-e0301n1:63_2": "kathīyantīti attho. Abhidhammeti cettha abhiatireko abhivise soca dhammo abhidhammo.",
  "anya-e0301n1:63_3": "Dhammoti ca vinayapāḷito aññaṁpāḷi dvayaṁ vuccati. Yo vo ānanda mayā dhammoca vinayoca",
  "anya-e0301n1:63_4": "desito paññattoti hi vuttaṁ. Tañca pāḷidvayaṁ āṇāvidhānasaṅkhātaṁ vinayana kiccaṁ",
  "anya-e0301n1:63_5": "vajjetvā kusalādike yathāpavatte paramatthadhamme eva dīpetīti. Evaṁ dīpentesuca",
  "anya-e0301n1:63_6": "tesu dvīsu dhammesu yo itarato atirekoca hoti visesoca. Ayameva abhidhammo nāma.",
  "anya-e0301n1:63_7": "Itaropana dhammoyeva. Evañca katvā dhammo abhidhammo vinayo abhivinayoti idaṁ catukkaṁ",
  "anya-e0301n1:63_8": "veditabbaṁ. Tattha dhammonāma suttantapiṭakaṁ. Abhidhammonāma yattapakaraṇāni. Vinayonāma",
  "anya-e0301n1:63_9": "ubhato vibhaṅgo, abhivinayonāma khandhakaparivārāti aṭṭhakathāsu vuttaṁ. Atirekavisesatā",
  "anya-e0301n1:63_10": "cettha kusalādi vasena khandhādivasena saṅgahādivasena tathā tathā desetabbappakārānaṁ",
  "anya-e0301n1:63_11": "anavasesavibhattivasenavā suddhadhammādhiṭṭhāna desanāpavattivasenavā veditabbā.",
  "anya-e0301n1:63_12": "Yato sabbaññubuddhā imaṁ abhidhammadesanaṁ devesueva desenti. Na hi manussā evarūpaṁ",
  "anya-e0301n1:63_13": "tayo māse nirantaraṁ pavattanayogyaṁ kathāmaggaṁ ekena iriyāpathena ādito paṭṭhāya",
  "anya-e0301n1:63_14": "pariyosānaṁ pāpetvā paṭiggahetuṁ sakkonti, naca eva rūpo ekamātikānubandho kathāmaggo",
  "anya-e0301n1:63_15": "nānākhaṇesu nānājanānaṁ desetuṁ sakkuṇeyyo hotīti. Kecipana vinayapāḷitopi abhirekavisesataṁ",
  "anya-e0301n1:63_16": "tassa vaṇṇenti. Taṁ aṭṭhasāliniyā na sameti. Tattha hi dhammanāmikānaṁ dvinnaṁ pāḷīnaṁ",
  "anya-e0301n1:63_17": "majjheeva ayaṁ atirekavisesatā vicāritā. Naca yujjati vinayena saha tathā vicāretuṁ",
  "anya-e0301n1:63_18": "asamānakiccavisayattā. Vinayo hi kāyavācānaṁ vinayanakicco, ajjhācāravisayoca. Dhammo",
  "anya-e0301n1:63_19": "pana dhammavibhāgakicco dhammappavatti visayocāti. Kecipana vadanti evaṁ santepi",
  "anya-e0301n1:63_20": "vinayo eva sabbajeṭṭhako siyā. Vinayaṁ vivaṇṇentassa hi pācittiyāpatti hoti. Dhammaṁ",
  "anya-e0301n1:63_21": "vivaṇṇentassa dukkaṭāpattimattāti, taṁ nayujjati. Vinayo hi āṇācakkaṁ. Dhammoca dhammacakkaṁ.",
  "anya-e0301n1:63_22": "Tattha vinayaṁ vivaṇṇento satthu āṇācakke pahāraṁ deti. Satthari agāravo mahanto",
  "anya-e0301n1:63_23": "hoti. Yassaca satthari agāravo, tassa dhammasaṅghesu tīsu sikkhāsuca agāravo siddho",
  "anya-e0301n1:63_24": "hoti. Tasmā vinaya vivaṇṇane āpatti mahantī hoti. Na sabbajeṭṭhakattāti. Apica, vinayonāma",
  "anya-e0301n1:63_25": "sāsanassa mūlaṁ. Vinaye aṭṭhite sāsanaṁ natiṭṭhati. Tasmā sāsanassa ciraṭṭhitatthaṁpi",
  "anya-e0301n1:63_26": "vinayavivaṇṇane mahatī āpatti paññattāti.",
  "anya-e0301n1:64": "Iti paramatthadīpaniyā nāma abhidhammattha saṅgahassa",
  "anya-e0301n1:65": "Catutthavaṇṇanāya pathamagāthāya",
  "anya-e0301n1:66": "Paramatthadīpanā niṭṭhitā."
}