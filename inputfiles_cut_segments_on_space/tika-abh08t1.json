{
  "tika-abh08t1:0": "2. Dutiyo paricchedo",
  "tika-abh08t1:1": "Cetasikaniddesavaṇṇanā",
  "tika-abh08t1:2": "67.Cittānantaramuddiṭṭhā, ye ca cetasikā mayā ye ca cetasikā cittānantaraṁ mayā uddiṭṭhā, ito paraṁ idāni tesaṁ cetasikānaṁ vibhājanaṁ karissāmi ahaṁ.",
  "tika-abh08t1:3_0": "Imesu pana karuṇāmuditāvasena bhāvanākāle karuṇāpubbabhāgo vā, appanāpattāya karuṇāya",
  "tika-abh08t1:3_1": "pubbabhāgo, tasmiṁ pubbabhāge, karuṇāto pubbabhāge kāmāvacaracitteti attho. Ekā karuṇā",
  "tika-abh08t1:3_2": "uppajjati. Muditāpubbabhāge vā appanāpattāya muditāya pubbabhāge ekā muditā uppajjati.",
  "tika-abh08t1:3_3": "Iminā kāmāvacaracittena yogī micchākammantādīhi dhammehi viramati. Ramu-dhātu kīḷāyaṁ,",
  "tika-abh08t1:3_4": "vi-saddo viramaṇattho.",
  "tika-abh08t1:4_0": "68.Ādinā puññacittena, tettiṁsa niyatā matā ādinā puññacittena paṭhamamahākusalacittena",
  "tika-abh08t1:4_1": "saha niyatā tettiṁsa cetasikā bhagavatā matāti, atha vā karuṇāmuditā aniyatā ekena",
  "tika-abh08t1:4_2": "dhammena saha catuttiṁsa dhammā bhavanti.",
  "tika-abh08t1:5": "69.Kasmā panettha mettā ca, upekkhā ca na uddhaṭā ettha etesu yevāpanakadhammesu, niddhāraṇaṁ, mettā ca upekkhā ca dhammarājena satthunā na uddhaṭā na vuttā kasmā kāraṇā.",
  "tika-abh08t1:6": "70.Abyāpādena mettāpi abyāpādena mettā gahitā, upekkhāti tatramajjhattatāya ca gahitā yasmā kāraṇā, tasmā ubhopetā bhagavatā na gahitā.",
  "tika-abh08t1:7_0": "71.Kasmā yevāpanā dhammā, buddhenādiccabandhunā sabbe te yevāpanā dhammā yevāpananāmakā",
  "tika-abh08t1:7_1": "pāḷiyaṁ sarūpena eva. Bandhati snehena etasminti bandhu, ādiccassa bandhu ādiccabandhu,",
  "tika-abh08t1:7_2": "tena ādiccabandhunā buddhena na ca uddhaṭā na desitā.",
  "tika-abh08t1:8_0": "72. Kasmā kāraṇā? Yasmā aniyatā keci yevāpanakā aniyatā, yasmā kāraṇā rāsiṁ dukavaggādirāsiṁ",
  "tika-abh08t1:8_1": "na bhajanti na sevanti, yasmā kāraṇā keci yevāpanakā dubbalā, tasmā pāḷiyaṁ bhagavatā na vuttā.",
  "tika-abh08t1:9": "73.Chandādhimokkhamuditā manasi ca kāro,",
  "tika-abh08t1:10": "Majjhattatā ca karuṇā viratittayañca;",
  "tika-abh08t1:11": "Puññesu tena niyatāniyatā ca sabbe,",
  "tika-abh08t1:12": "Yevāpanā munivarena na ceva vuttā.",
  "tika-abh08t1:13": "Chandādhimokkho muditā manasikāro majjhattatā karuṇā viratittayañca puññesukusalesu niyatā cattāro aniyatā pañca sabbe yevāpanā na ca eva tena munivarena vuttā.",
  "tika-abh08t1:14_0": "74-80.Kasmā panettha phassova, paṭhamaṁ samudīrito ettha etesu cetasikesu, jātiniddhāraṇaṁ,",
  "tika-abh08t1:14_1": "phassova paṭhamaṁ samudīrito kathito. Kasmā kāraṇā? Kira mayā sutaṁ, ārammaṇe cittassa",
  "tika-abh08t1:14_2": "paṭhamaṁ abhinipātattā phasso paṭhamaṁ samudīrito, phusitvā pana phassena phassena",
  "tika-abh08t1:14_3": "ārammaṇaṁ phusitvā yogino vedanāya ārammaṇaṁ vedaye, saññāya sañjānāti, cetanāya",
  "tika-abh08t1:14_4": "ārammaṇaṁ cetaye. Sahajātānaṁ cetasikānaṁ phassova idha imasmiṁ citte mahesinā paṭhamaṁ",
  "tika-abh08t1:14_5": "vutto. Hi kasmā kāraṇā? Yasmā balavapaccayattā, tasmā vutto. Akāraṇamidaṁ sabbaṁ,",
  "tika-abh08t1:14_6": "cittānaṁ tu saheva ca ‘‘paṭhamābhinipātattā’’ti ca ‘‘balavapaccayattā’’ti ca idaṁ",
  "tika-abh08t1:14_7": "sabbaṁ vacanaṁ akāraṇaṁ ahetukaṁ ayuttaṁ, kasmā kāraṇā? Cittajānaṁ cittehi sahappavattānaṁ",
  "tika-abh08t1:14_8": "cetasikānaṁ ekuppādādibhāvena samānuppādasamānanirodhasamānālambaṇasamānavatthukabhāvena",
  "tika-abh08t1:14_9": "pavattito akāraṇaṁ ayuttaṁ. Ayaṁ tu paṭhamuppanno, ayaṁ pacchāti natthidaṁ ayaṁ dhammo",
  "tika-abh08t1:14_10": "paṭhamuppanno, ayaṁ dhammo pacchākāle uppanno iti idaṁ vacanaṁ natthi. Balavapaccayattepi",
  "tika-abh08t1:14_11": "kāraṇaṁ na ca dissati. Desanākkamato ceva paṭhamaṁ samudīrito iccevaṁ iti evaṁ iti",
  "tika-abh08t1:14_12": "iminā mayā vuttappakārena phassassa paṭhamaṁ samudīritataṁ viññunā vibhāvinā viññeyyaṁ,",
  "tika-abh08t1:14_13": "visesato visesena aññathā na viññeyyaṁ. Na ca pariyesitabboyaṁ, tasmā pubbāparakkamo",
  "tika-abh08t1:14_14": "yasmā kāraṇā ayaṁ pubbāparakkamo viññunā na ca pariyesitabbo na gavesitabbo, dhammā",
  "tika-abh08t1:14_15": "eva vacanatthalakkhaṇādīhi vijānatā paṇḍitena pariyesitabbā.",
  "tika-abh08t1:15": "Iṭṭhākārānubhavanarasā iṭṭhārammaṇānubhavanakiccā subhojanarasaṁ anubhavanto rājā viya. Cetasikaassādapaccupaṭṭhānā cetasikapassaddhipadaṭṭhānā.",
  "tika-abh08t1:16_0": "Paccābhiññāṇakaraṇarasā paṭijānanakiccā vaḍḍhakissa abhiññāṇakaraṇamiva vaḍḍhakino",
  "tika-abh08t1:16_1": "sakiṁ sañjānitvāpi dāruharesu suttassa paṭipasāraṇaṁ viyāti adhippāyo. Yathāgahitanimittavasenāti",
  "tika-abh08t1:16_2": "yathāpavattitanimittassa vasena. Manasi abhinivesakaraṇaṁ gayhākārā.",
  "tika-abh08t1:17_0": "Āyūhanarasā pavattanakiccasādhakā. Mahāvaḍḍhakiādayo viya yathā mahāvaḍḍhakī sayampi",
  "tika-abh08t1:17_1": "dāruṁ tacchati, parepi dāruṁ tacchāpeti, evaṁ sayampi ārammaṇe sandahati, sampayuttadhammepi abhisandahāpeti.",
  "tika-abh08t1:18": "Āhananaṁ bhuso hananaṁ, pariyāhananaṁ samantā hananaṁ, taṁ raso etassāti āhananapariyāhananaraso.",
  "tika-abh08t1:19": "Ārammaṇānumajjanalakkhaṇo ārammaṇaparimaddanalakkhaṇo.",
  "tika-abh08t1:20": "Pinayatīti pīti, sahajātadhamme ārammaṇe pinayatīti attho. Kāyacittapharaṇarasā. Udaggassa cittassa bhāvo odagyaṁ, taṁ paccupaṭṭhānaṁ etassāti odagyapaccupaṭṭhānā.",
  "tika-abh08t1:21": "Saddahanti vatthuttayaṁ saddahanti. Akālusiyapaccupaṭṭhānā anāvilabhāvapaccupaṭṭhānā. Saddheyyavatthupadaṭṭhānā saddahitabbavatthuttayāsannakāraṇā.",
  "tika-abh08t1:22": "Araññagatasudesako viya araññe gato maggasudesako viya.",
  "tika-abh08t1:23_0": "Attanā avinibbhuttānaṁ dhammānanti avigatānaṁ cetasikānaṁ. Tesanti tesaṁ cetasikānaṁ",
  "tika-abh08t1:23_1": "dhammānaṁ. Santepi ca tesaṁ cetasikānaṁ anupālanalakkhaṇādimhi vidhāne atthikkhaṇeyeva",
  "tika-abh08t1:23_2": "taṁ tesaṁ pāletabbānaṁ cetasikānaṁ pavattakkhaṇeyeva taṁ jīvitaṁ te dhamme pāletabbe",
  "tika-abh08t1:23_3": "cetasike anupāleti. Udakaṁ viyāti yathā udakaṁ attani uppalādīni anupāleti, tathā",
  "tika-abh08t1:23_4": "anupālanalakkhaṇādimhi vidhāne santepi tesaṁ atthikkhaṇeyeva anupāleti, vijjamānakkhaṇeva",
  "tika-abh08t1:23_5": "anupāletīti adhippāyo. Paccayuppannepi ca dhamme anupāleti, dhāti viya kumāraṁ aññāya",
  "tika-abh08t1:23_6": "janitaṁ kumāraṁ rakkhantī dhāti viya, parassa puttaṁ aṅkādinā dhāretīti dhāti. Sayaṁpavattitadhammasambandheneva",
  "tika-abh08t1:23_7": "pavattati attanā pavattitehi dhammehi sampavattati. Niyāmako viya yathā niyāmako",
  "tika-abh08t1:23_8": "ekanāvāya vutthehi janehi saha pavattati, bhaṅgato uddhaṁ taṁ jīvitaṁ na pavattayati,",
  "tika-abh08t1:23_9": "attano ca abhāvā ṭhapayitabbānaṁ cetasikānañca abhāvā, bhaṅgakkhaṇe cetasike na ṭhapeti",
  "tika-abh08t1:23_10": "sayaṁ bhijjamānattā, vaṭṭisneho khīyamāno padīpasikhaṁ na karoti yathā.",
  "tika-abh08t1:24": "Sommabhāvapaccupaṭṭhānoti mudubhāvapaccupaṭṭhāno, sītalabhāvapaccupaṭṭhāno vā.",
  "tika-abh08t1:25": "Kāyoti cettha vedanādayo tayo khandhā vedanākkhandho saññākkhandho saṅkhārakkhandho ime khandhā gahitā.",
  "tika-abh08t1:26": "Nimmaddanarasāti nimmaddanakiccā. Kāyacittānaṁ avūpasamatāuddhaccādikilesapaṭipakkhabhūtāti ādiggahaṇena kukkuccaṁ gahetabbaṁ.",
  "tika-abh08t1:27": "Iti abhidhammāvatāraṭīkāya",
  "tika-abh08t1:28": "Cetasikaniddesavaṇṇanā niṭṭhitā.",
  "tika-abh08t1:29": "Dutiyo paricchedo."
}