{
  "tika-vin08t25:0": "25. Uposathapavāraṇāvinicchayakathā",
  "tika-vin08t25:1": "168. Evaṁ sīmāvinicchayaṁ kathetvā idāni uposathapavāraṇāvinicchayaṁ kathetuṁ “uposathapavāraṇāti ettha”tyādimāha. Tattha uposathasaddo tāva –",
  "tika-vin08t25:2": "“Uddese pātimokkhassa, paṇṇattiyamuposatho;",
  "tika-vin08t25:3": "Upavāse ca aṭṭhaṅge, uposathadine siyā”ti. –",
  "tika-vin08t25:4_0": "Vacanato pātimokkhuddese paṇṇattiyaṁ upavāse aṭṭhaṅgasīle uposathadine ca vattati.",
  "tika-vin08t25:4_1": "Tathā hesa “āyāmāvuso kappina uposathaṁ gamissāmā”tiādīsu pātimokkhuddese āgato,",
  "tika-vin08t25:4_2": "“uposatho nāma nāgarājā”tiādīsu paṇṇattiyaṁ, “suddhassa ve sadā pheggu, suddhassa",
  "tika-vin08t25:4_3": "uposatho sadā”tiādīsu upavāse, “evaṁ aṭṭhaṅgasamannāgato kho, visākhe, uposatho upavuttho”tiādīsu",
  "tika-vin08t25:4_4": "aṭṭhaṅgasīle. “Na, bhikkhave, uposathe sabhikkhukāāvāsā abhikkhuko āvāso”tiādīsu",
  "tika-vin08t25:4_5": "uposathadine vattati. “Pārisuddhiuposatho adhiṭṭhānuposatho”tiādīsu pārisuddhiadhiṭṭhānesupi",
  "tika-vin08t25:4_6": "vattati. Te pana pātimokkhuddese antogadhāti katvā visuṁ na vuttā. Idha pana pātimokkhuddese",
  "tika-vin08t25:4_7": "uposathadine ca vattati. Tattha pātimokkhuddese upavasanaṁ uposatho, sīlena upetā",
  "tika-vin08t25:4_8": "hutvā vasanantyattho. Uposathadine upavasanti etthāti uposatho, etasmiṁ divase sīlena",
  "tika-vin08t25:4_9": "upetā hutvā vasantītyattho.",
  "tika-vin08t25:5_0": "Pavāraṇā-saddo pana “pavāraṇā paṭikkhepe, kathitājjhesanāya cā”ti abhidhānappadīpikāyaṁ",
  "tika-vin08t25:5_1": "vacanato paṭikkhepe ajjhesane ca vattati. Tattha “yo pana bhikkhu bhuttāvī pavārito",
  "tika-vin08t25:5_2": "anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiya”ntiādīsu",
  "tika-vin08t25:5_3": "paṭikkhepe, “saṅgho pavāreyyā”tiādīsu ajjhesane, “ajjapavāraṇā cātuddasī”tiādīsu",
  "tika-vin08t25:5_4": "pavāraṇādivase. So pana ajjhesanadivasoyevāti visuṁ na vutto. Idha pana ajjhesane",
  "tika-vin08t25:5_5": "vattati, tasmā pavārīyate pavāraṇā, pakārena icchīyatetyattho. Pa-pubba varadhātu curādigaṇikāyaṁ.",
  "tika-vin08t25:6_0": "Ettha ca kiñcāpi pāḷiyaṁ uposathakkhandhakānantaraṁ vassūpanāyikakkhandhako, tadanantaraṁ",
  "tika-vin08t25:6_1": "pavāraṇakkhandhako saṅgīto, tathāpi uposathapavāraṇakammānaṁ yebhuyyena samānattā",
  "tika-vin08t25:6_2": "yamakamiva bhūtattā missetvā kathento suviññeyyo hoti sallahukagantho cāti mantvā",
  "tika-vin08t25:6_3": "khandhakadvayasaṅgahitaṁ atthaṁ ekeneva paricchedena dasseti ācariyo. Tattha cātuddasiko",
  "tika-vin08t25:6_4": "pannarasiko sāmaggīuposathoti divasavasena tayo uposathā hontīti sambandho. Catuddasiyaṁ",
  "tika-vin08t25:6_5": "niyutto cātuddasiko, evaṁ pannarasiko. Sāmaggīuposatho nāma saṅghasāmaggikadivase",
  "tika-vin08t25:6_6": "kātabbauposatho. Hemantagimhavassānaṁ tiṇṇaṁ utūnanti ettha hemantautu nāma aparakattikakāḷapakkhassa",
  "tika-vin08t25:6_7": "pāṭipadato paṭṭhāya phaggunapuṇṇamapariyosānā cattāro māsā. Gimhautu nāma phaggunassa",
  "tika-vin08t25:6_8": "kāḷapakkhapāṭipadato paṭṭhāya āsāḷhipuṇṇamapariyosānā cattāro māsā. Vassānautu nāma",
  "tika-vin08t25:6_9": "āsāḷhassa kāḷapakkhapāṭipadato paṭṭhāya aparakattikapuṇṇamapariyosānā cattāro māsā.",
  "tika-vin08t25:6_10": "Tatiyasattamapakkhesu dve dve katvā cha cātuddasikāti hemantassa utuno tatiye ca",
  "tika-vin08t25:6_11": "sattame ca pakkhe dve cātuddasikā, migasiramāsassa kāḷapakkhe, māghamāsassa kāḷapakkhe",
  "tika-vin08t25:6_12": "cāti attho. Evaṁ gimhassa utuno tatiye cittamāsassa kāḷapakkhe sattame jeṭṭhamāsassa",
  "tika-vin08t25:6_13": "kāḷapakkhe ca, vassānassa utuno tatiye sāvaṇassa kāḷapakkhe ca sattame assayujamāsassa",
  "tika-vin08t25:6_14": "kāḷapakkhe cāti attho. Sesā pannarasikāti sesā aṭṭhārasa pannarasikā.",
  "tika-vin08t25:7": "Hoti cettha –",
  "tika-vin08t25:8": "“Kattikassa ca kāḷamhā;",
  "tika-vin08t25:9": "Yāva phaggunapuṇṇamā;",
  "tika-vin08t25:10": "Hemantakāloti viññeyyo;",
  "tika-vin08t25:11": "Aṭṭha honti uposathā.",
  "tika-vin08t25:12": "“Phaggunassa ca kāḷamhā;",
  "tika-vin08t25:13": "Yāva āsāḷhipuṇṇamā;",
  "tika-vin08t25:14": "Gimhakāloti viññeyyo;",
  "tika-vin08t25:15": "Aṭṭha honti uposathā.",
  "tika-vin08t25:16": "“Āsāḷhassa ca kāḷamhā;",
  "tika-vin08t25:17": "Yāva kattikapuṇṇamā;",
  "tika-vin08t25:18": "Vassakāloti viññeyyo;",
  "tika-vin08t25:19": "Aṭṭha honti uposathā.",
  "tika-vin08t25:20": "“Utūnaṁ pana tiṇṇannaṁ, pakkhe tatiyasattame;",
  "tika-vin08t25:21": "Catuddasoti pātimokkhaṁ, uddisanti nayaññuno”ti. ;",
  "tika-vin08t25:22_0": "Evaṁ ekasaṁvacchare catuvīsati uposathāti evaṁ iminā vuttanayena hemantādīnaṁ tiṇṇaṁ",
  "tika-vin08t25:22_1": "utūnaṁ ekekasmiṁ utumhi paccekaṁ aṭṭhaaṭṭhauposathattā ututtayasamodhānabhūte ekasmiṁ",
  "tika-vin08t25:22_2": "saṁvacchare catuvīsati uposathā hontīti attho. Idaṁ tāva pakaticārittanti idaṁ ekasmiṁ",
  "tika-vin08t25:22_3": "saṁvacchare chacātuddasikaaṭṭhārasapannarasikauposathakaraṇaṁ tāva paṭhamaṁ pakatiyā",
  "tika-vin08t25:22_4": "sabhāvena cārittaṁ kātabbaṁ kammaṁ hoti, na bahutarāvāsikādinā kāraṇena kātabbanti attho.",
  "tika-vin08t25:23_0": "Tathārūpapaccayesati aññasmimpi cātuddase uposathaṁ kātuṁ vaṭṭatīti “sakiṁ pakkhassa",
  "tika-vin08t25:23_1": "cātuddase vā pannarase vā pātimokkhaṁ uddisitu”nti vacanato “yo pana āgantukehi āvāsikānaṁ",
  "tika-vin08t25:23_2": "anuvattitabba”ntiādivacanato ca tathārūpapaccaye sati aññasmimpi cātuddase uposathaṁ",
  "tika-vin08t25:23_3": "kātuṁ vaṭṭatīti attho. Tattha sakinti ekavāraṁ. Āvāsikānaṁ anuvattitabbanti āvāsikehi",
  "tika-vin08t25:23_4": "“ajjuposatho cātuddaso”ti pubbakicce kariyamāne anuvattitabbaṁ, na paṭikkositabbaṁ.",
  "tika-vin08t25:23_5": "Ādi-saddena “āvāsikehi āgantukānaṁ anuvattitabba”nti vacanaṁ, “anujānāmi, bhikkhave,",
  "tika-vin08t25:23_6": "tehi bhikkhūhi dve tayo uposathe cātuddasike kātuṁ, kathaṁ mayaṁ tehi bhikkhūhi paṭhamataraṁ",
  "tika-vin08t25:23_7": "pavāreyyāmā”ti vacanañca saṅgaṇhāti. Ettha ca paṭhamasuttassa ekekassa utuno tatiyasattamapakkhassa",
  "tika-vin08t25:23_8": "cātuddase vā avasesassa pannarase vā sakiṁ pātimokkhaṁ uddisitabbanti. Pakaticārittavasenapi",
  "tika-vin08t25:23_9": "atthasambhavato “āgantukehī”tiādīni suttāni dassitānīti veditabbaṁ. Tathārūpapaccaye",
  "tika-vin08t25:23_10": "satīti aññasmimpi cātuddase uposathaṁ kātuṁ anurūpe āvāsikā bahutarā hontīti evamādike",
  "tika-vin08t25:23_11": "paccaye sati. Aññasmimpi cātuddaseti tiṇṇaṁ utūnaṁ tatiyasattamapakkhacātuddasato aññasmiṁ cātuddase.",
  "tika-vin08t25:24": "Tatrāyaṁ pāḷi –",
  "tika-vin08t25:25_0": "“Idha pana, bhikkhave, āvāsikānaṁ bhikkhūnaṁ cātuddaso hoti, āgantukānaṁ pannaraso.",
  "tika-vin08t25:25_1": "Sace āvāsikā bahutarā honti, āgantukehi āvāsikānaṁ anuvattitabbaṁ. Sace samasamā",
  "tika-vin08t25:25_2": "honti, āgantukehi āvāsikānaṁ anuvattitabbaṁ. Sace āgantukā bahutarā honti, āvāsikehi",
  "tika-vin08t25:25_3": "āgantukānaṁ anuvattitabbaṁ.",
  "tika-vin08t25:26_0": "“Idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ cātuddaso.",
  "tika-vin08t25:26_1": "Sace āvāsikā bahutarā honti, āgantukehi āvāsikānaṁ anuvattitabbaṁ. Sace samasamā",
  "tika-vin08t25:26_2": "honti, āgantukehi āvāsikānaṁ anuvattitabbaṁ. Sace āgantukā bahutarā honti, āvāsikehi",
  "tika-vin08t25:26_3": "āgantukānaṁ anuvattitabbaṁ.",
  "tika-vin08t25:27_0": "“Idha pana, bhikkhave, āvāsikānaṁ bhikkhūnaṁ pāṭipado hoti, āgantukānaṁ pannaraso.",
  "tika-vin08t25:27_1": "Sace āvāsikā bahutarā honti, āvāsikehi āgantukānaṁ nākāmā dātabbā sāmaggī, āgantukehi",
  "tika-vin08t25:27_2": "nissīmaṁ gantvā uposatho kātabbo. Sace samasamā honti, āvāsikehi āgantukānaṁ nākāmā",
  "tika-vin08t25:27_3": "dātabbā sāmaggī, āgantukehi nissīmaṁ gantvā uposatho kātabbo. Sace āgantukā bahutarā",
  "tika-vin08t25:27_4": "honti, āvāsikehi āgantukānaṁ sāmaggī vā dātabbā, nissīmaṁ vā gantabbaṁ.",
  "tika-vin08t25:28_0": "“Idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ pāṭipado.",
  "tika-vin08t25:28_1": "Sace āvāsikā bahutarā honti, āgantukehi āvāsikānaṁ sāmaggī vā dātabbā, nissīmaṁ vā",
  "tika-vin08t25:28_2": "gantabbaṁ. Sace samasamā honti, āgantukehi āvāsikānaṁ sāmaggī vā dātabbā, nissīmaṁ",
  "tika-vin08t25:28_3": "vā gantabbaṁ. Sace āgantukā bahutarā honti, āgantukehi āvāsikānaṁ nākāmā dātabbā",
  "tika-vin08t25:28_4": "sāmaggī, āvāsikehi nissīmaṁ gantvā uposatho kātabbo”ti.",
  "tika-vin08t25:29": "Tatrāyaṁ aṭṭhakathā –",
  "tika-vin08t25:30_0": "Āvāsikānaṁbhikkhūnaṁ cātuddaso hoti, āgantukānaṁ pannarasoti ettha yesaṁ pannaraso,",
  "tika-vin08t25:30_1": "te tiroraṭṭhato vā āgatā, atītaṁ vā uposathaṁ cātuddasikaṁ akaṁsūti veditabbā. Āvāsikānaṁ",
  "tika-vin08t25:30_2": "anuvattitabbanti āvāsikehi “ajjuposatho cātuddaso”ti pubbakicce kariyamāne anuvattitabbaṁ,",
  "tika-vin08t25:30_3": "na paṭikkositabbaṁ. Nākāmā dātabbāti na anicchāya dātabbāti.",
  "tika-vin08t25:31_0": "“Anujānāmi bhikkhave”tiādimhi ayaṁ pavāraṇakkhandhakāgatā pāḷi – idha pana, bhikkhave,",
  "tika-vin08t25:31_1": "sambahulā sandiṭṭhā sambhattā bhikkhū aññatarasmiṁ āvāse vassaṁ upagacchanti, tesaṁ",
  "tika-vin08t25:31_2": "sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe",
  "tika-vin08t25:31_3": "adhikaraṇakārakā vassaṁ upagacchanti “mayaṁ tesaṁ bhikkhūnaṁ vassaṁvutthānaṁ pavāraṇāya",
  "tika-vin08t25:31_4": "pavāraṇaṁ ṭhapessāmā”ti. Anujānāmi, bhikkhave, tehi bhikkhūhi dve tayo uposathe cātuddasike",
  "tika-vin08t25:31_5": "kātuṁ, kathaṁ mayaṁ tehi bhikkhūhi paṭhamataraṁ pavāreyyāmāti.",
  "tika-vin08t25:32_0": "Tatrāyaṁ aṭṭhakathā – dve tayo uposathe cātuddasike kātunti ettha catutthapañcamā",
  "tika-vin08t25:32_1": "dve, tatiyo pana pakatiyāpi cātuddasikoyevāti, tasmā tatiyacatutthā vā tatiyacatutthapañcamā",
  "tika-vin08t25:32_2": "vā dve tayo cātuddasikā kātabbā. Atha catutthe kate suṇanti, pañcamo cātuddasiko",
  "tika-vin08t25:32_3": "kātabbo, evampi dve cātuddasikā honti. Evaṁ karontā bhaṇḍanakārakānaṁ terase vā cātuddase",
  "tika-vin08t25:32_4": "vā ime pannarasīpavāraṇaṁ pavāressantīti.",
  "tika-vin08t25:33_0": "Tattha ayaṁ sāratthadīpanīpāṭho – catutthe kate suṇantīti catutthe pannarasikuposathe",
  "tika-vin08t25:33_1": "kate amhākaṁ pavāraṇaṁ ṭhapessantīti suṇanti. Evampi dve cātuddasikā hontīti tatiyena",
  "tika-vin08t25:33_2": "saddhiṁ dve cātuddasikā hontīti.",
  "tika-vin08t25:34_0": "Tatrāyaṁ vimativinodanīpāṭho – dve cātuddasikā hontīti tatiyapakkhe cātuddasiyā saddhiṁ",
  "tika-vin08t25:34_1": "dve cātuddasikā honti. Bhaṇḍanakārakānaṁ terase vā cātuddase vā ime pannarasīpavāraṇaṁ",
  "tika-vin08t25:34_2": "pavāressantīti iminā yathāsakaṁ uposathakaraṇadivasato paṭṭhāya bhikkhūnaṁ cātuddasīpannarasīvohāro,",
  "tika-vin08t25:34_3": "na candagatisiddhiyā tithiyā vasenāti dasseti. Kiñcāpi evaṁ “anujānāmi, bhikkhave,",
  "tika-vin08t25:34_4": "rājūnaṁ anuvattitu”nti vacanato panettha lokiyānaṁ tithiṁ anuvattantehipi attano",
  "tika-vin08t25:34_5": "uposathakkamena cātuddasiṁ pannarasiṁ vā pannarasiṁ cātuddasiṁ vā karonteheva anuvattitabbaṁ,",
  "tika-vin08t25:34_6": "na pana soḷasamadivasaṁ vā terasamadivasaṁ vā uposathadivasaṁ karontehi. Teneva pāḷiyampi",
  "tika-vin08t25:34_7": "“dve tayo uposathe cātuddasike kātu”nti vuttaṁ. Aññathā “dvādasiyaṁ, terasiyaṁ vā",
  "tika-vin08t25:34_8": "uposatho kātabbo”ti vattabbato. “Sakiṁ pakkhassa cātuddase vā pannarase vā”tiādivacanampi",
  "tika-vin08t25:34_9": "upavuttakkameneva vuttaṁ, na tithikkamenāti gahetabbanti.",
  "tika-vin08t25:35_0": "Na kevalaṁ uposathadivasāyeva tayo honti, atha kho pavāraṇādivasāpīti āha “purimavassaṁvutthānaṁ",
  "tika-vin08t25:35_1": "panā”tiādi. Māiti cando vuccati tassa gatiyā divasassa minitabbato, so ettha sabbakalāpapāripūriyā",
  "tika-vin08t25:35_2": "puṇṇoti puṇṇamā. Pubbakattikāya puṇṇamā pubbakattikapuṇṇamā, assayujapuṇṇamā. Sā",
  "tika-vin08t25:35_3": "hi pacchimakattikaṁ nivattetuṁ evaṁ vuttā. Tesaṁyevāti purimavassaṁvutthānaṁyeva.",
  "tika-vin08t25:35_4": "Bhaṇḍanakārakehīti kalahakārakehi. Paccukkaḍḍhantīti ukkaḍḍhanti, bhaṇḍanakārake",
  "tika-vin08t25:35_5": "anuvādavasena assayujapuṇṇamādiṁ pariccajantā pavāraṇaṁ kāḷapakkhaṁ juṇhapakkhanti",
  "tika-vin08t25:35_6": "uddhaṁ kaḍḍhantīti attho, “suṇantu me, āyasmanto āvāsikā, yadāyasmantānaṁ pattakallaṁ,",
  "tika-vin08t25:35_7": "idāni uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā”ti, “suṇantu",
  "tika-vin08t25:35_8": "me, āyasmanto āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ",
  "tika-vin08t25:35_9": "uddiseyyāma, āgame juṇhe pavāreyyāmā”ti ca evaṁ ñattiyā pavāraṇaṁ uddhaṁ kaḍḍhantīti vuttaṁ hoti.",
  "tika-vin08t25:36_0": "Athāti anantaratthe nipāto. Catuddasannaṁ pūraṇo cātuddaso, divaso. Yaṁ sandhāya",
  "tika-vin08t25:36_1": "“āgame kāḷe pavāreyyāmā”ti ñattiṁ ṭhapayiṁsu. Pacchimakattikapuṇṇamā vāti komudicātumāsinipuṇṇamadivaso",
  "tika-vin08t25:36_2": "vā. Yaṁ sandhāya “āgame juṇhe pavāreyyāmā”ti ñattiṁ ṭhapayiṁsu. Tasmiṁ pana āgame",
  "tika-vin08t25:36_3": "juṇhe komudiyā cātumāsiniyā avassaṁ pavāretabbaṁ. Na hi taṁ atikkamitvā pavāretuṁ",
  "tika-vin08t25:36_4": "labbhati. Vuttañhetaṁ “te ce, bhikkhave, bhikkhū bhaṇḍanakārakā kalahakārakā vivādakārakā",
  "tika-vin08t25:36_5": "bhassakārakā saṅghe adhikaraṇakārakā tampi juṇhaṁ anuvaseyyuṁ. Tehi, bhikkhave, bhikkhūhi",
  "tika-vin08t25:36_6": "sabbeheva āgame juṇhe komudiyā cātumāsiniyā akāmā pavāretabba”nti. Tenevāha “pacchimavassaṁvutthānañca",
  "tika-vin08t25:36_7": "pacchimakattikapuṇṇamā eva vā”ti. Yadi hi taṁ atikkamitvā pavāreyya, dukkaṭāpattiṁ",
  "tika-vin08t25:36_8": "āpajjeyyuṁ. Vuttañhetaṁ “na ca, bhikkhave, apavāraṇāya pavāretabbaṁ aññatra saṅghasāmaggiyā”ti.",
  "tika-vin08t25:36_9": "Visuddhipavāraṇāyogato pavāraṇādivasā. Pi-saddena na kevalaṁ pavāraṇādivasāva, atha",
  "tika-vin08t25:36_10": "kho tadaññe uposathadivasāpi hontīti dasseti. Idampīti pavāraṇattayampi. Tathārūpapaccayeti",
  "tika-vin08t25:36_11": "bahutarāvāsikādipaccaye. Dvinnaṁ kattikapuṇṇamānanti pubbakattikapacchimakattikasaṅkhātānaṁ",
  "tika-vin08t25:36_12": "dvinnaṁ assayujakomudipuṇṇamānaṁ.",
  "tika-vin08t25:37_0": "Idāni yo so sāmaggiuposathadivaso vutto, tañca tappasaṅgena sāmaggipavāraṇādivasañca",
  "tika-vin08t25:37_1": "dassento “yadā panā”tiādimāha. Tattha osārite tasmiṁ bhikkhusminti ukkhittake bhikkhusmiṁ",
  "tika-vin08t25:37_2": "osārite, taṁ gahetvā sīmaṁ gantvā āpattiṁ desāpetvā kammavācāya kammapaṭippassaddhivasena",
  "tika-vin08t25:37_3": "pavesiteti vuttaṁ hoti. Tassa vatthussāti tassa adhikaraṇassa. Tadā ṭhapetvā cuddasapannarase",
  "tika-vin08t25:37_4": "añño yo koci divaso uposathadivaso nāma hotīti sambandho. Kasmāti āha “tāvadeva uposatho",
  "tika-vin08t25:37_5": "kātabbo. ‘Pātimokkhaṁ uddisitabba’nti vacanato”ti. Tattha tāvadevāti taṁ divasameva.",
  "tika-vin08t25:37_6": "Vacanatoti kosambakakkhandhake vuttattā. Yatra pana pattacīvarādīnaṁ atthāya appamattakena",
  "tika-vin08t25:37_7": "kāraṇena vivadantā uposathaṁ vā pavāraṇaṁ vā ṭhapenti, tattha tasmiṁ adhikaraṇe vinicchite",
  "tika-vin08t25:37_8": "“samaggā jātamhā”ti antarā sāmaggiuposathaṁ kātuṁ na labhanti, karontehi anuposathe",
  "tika-vin08t25:37_9": "uposatho kato nāma hoti.",
  "tika-vin08t25:38_0": "Kattikamāsabbhantareti ettha kattikamāso nāma pubbakattikamāsassa kāḷapakkhapāṭipadato",
  "tika-vin08t25:38_1": "paṭṭhāya yāva aparakattikapuṇṇamā, tāva ekūnatiṁsarattidivā, tassa abbhantare. Tato",
  "tika-vin08t25:38_2": "pure vā pana pacchā vā vaṭṭati. Ayamevāti yo koci divasoyeva. Idhāpi kosambakakkhandhake",
  "tika-vin08t25:38_3": "sāmaggiyā sadisāva sāmaggī veditabbā. Ye pana kismiñcideva appamattake pavāraṇaṁ",
  "tika-vin08t25:38_4": "ṭhapetvā samaggā honti, tehi pavāraṇāyameva pavāraṇā kātabbā, tāvadeva na kātabbā,",
  "tika-vin08t25:38_5": "karontehi apavāraṇāya pavāraṇā katā nāma hoti, “na kātabbāyevā”ti niyamena yadi karoti,",
  "tika-vin08t25:38_6": "dukkaṭanti dasseti. Tattha hi uposathakaraṇe dukkaṭaṁ. Vuttañhetaṁ “na, bhikkhave,",
  "tika-vin08t25:38_7": "anuposathe uposatho kātabbo aññatra saṅghasāmaggiyā”ti.",
  "tika-vin08t25:39_0": "169.Saṅghe uposatho nāma ekasīmāyaṁ sannipatitena catuvaggādisaṅghena kattabbo uposatho,",
  "tika-vin08t25:39_1": "so ca pātimokkhuddesoyeva. Gaṇe uposatho nāma ekasīmāyaṁ sannipatitehi dvīhi, tīhi",
  "tika-vin08t25:39_2": "vā bhikkhūhi kattabbo uposatho, so ca pārisuddhiuposathoyeva. Puggale uposatho nāma",
  "tika-vin08t25:39_3": "ekasīmāyaṁ nisinnena ekena bhikkhunā kattabbo uposatho, so ca adhiṭṭhānuposathoyeva.",
  "tika-vin08t25:39_4": "Tenāha “kārakavasena aparepi tayo uposathā”ti. Kattabbākāravasena vuttesu tīsu uposathesu",
  "tika-vin08t25:39_5": "suttuddeso nāma pātimokkhuddeso. So duvidho ovādapātimokkhuddeso ca āṇāpātimokkhuddeso",
  "tika-vin08t25:39_6": "ca. Tatra ovādova pātimokkhaṁ, tassa uddeso sarūpena kathanaṁ ovādapātimokkhuddeso.",
  "tika-vin08t25:39_7": "“Imasmiṁ vītikkame ayaṁ nāma āpattī”ti evaṁ āpattivasena āṇāpanaṁ paññāpanaṁ āṇā.",
  "tika-vin08t25:39_8": "Sesaṁ anantarasadisameva.",
  "tika-vin08t25:40": "Tattha ovādapātimokkhuddeso nāma –",
  "tika-vin08t25:41": "“Khanti paramaṁ tapo titikkhā;",
  "tika-vin08t25:42": "Nibbānaṁ paramaṁ vadanti buddhā;",
  "tika-vin08t25:43": "Na hi pabbajito parūpaghātī;",
  "tika-vin08t25:44": "Na samaṇo hoti paraṁ viheṭhayanto.",
  "tika-vin08t25:45": "“Sabbapāpassa akaraṇaṁ, kusalassa upasampadā;",
  "tika-vin08t25:46": "Sacittapariyodapanaṁ, etaṁ buddhāna sāsanaṁ.",
  "tika-vin08t25:47": "“Anupavādo anupaghāto, pātimokkhe ca saṁvaro;",
  "tika-vin08t25:48": "Mattaññutā ca bhattasmiṁ, pantañca sayanāsanaṁ;",
  "tika-vin08t25:49": "Adhicitte ca āyogo, etaṁ buddhāna sāsana”nti. –",
  "tika-vin08t25:50": "Imā tisso gāthā.",
  "tika-vin08t25:51_0": "Tattha khanti paramaṁ tapoti adhivāsanakhanti nāma paramaṁ tapo. Titikkhāti khantiyā",
  "tika-vin08t25:51_1": "eva vevacanaṁ, titikkhāsaṅkhātā adhivāsanakhanti uttamaṁ tapoti attho. Nibbānaṁ paramaṁ",
  "tika-vin08t25:51_2": "vadantīti sabbākārena pana nibbānaṁ paramanti vadanti buddhā. Na hi pabbajito parūpaghātīti",
  "tika-vin08t25:51_3": "yo adhivāsanakhantivirahitattā paraṁ upaghāteti bādhati vihiṁsati, so pabbajito nāma",
  "tika-vin08t25:51_4": "na hoti. Catutthapādo pana tasseva vevacanaṁ. “Na hi pabbajito”ti etassa hi na samaṇo",
  "tika-vin08t25:51_5": "hotīti vevacanaṁ. “Parūpaghātī”ti etassa paraṁ viheṭhayantoti vevacanaṁ. Atha vā",
  "tika-vin08t25:51_6": "parūpaghātīti sīlūpaghātī. Sīlañhi uttamaṭṭhena paranti vuccati. Yo ca samaṇo paraṁ",
  "tika-vin08t25:51_7": "yaṁ kañci sattaṁ viheṭhayanto parūpaghātī hoti attano sīlavināsako, so pabbajito",
  "tika-vin08t25:51_8": "nāma na hotīti attho. Atha vā yo adhivāsanakhantiyā abhāvā parūpaghātī hoti, paraṁ",
  "tika-vin08t25:51_9": "antamaso ḍaṁsamakasampi sañcicca jīvitā voropeti, so na hi pabbajito. Kiṁ kāraṇā?",
  "tika-vin08t25:51_10": "Malassa apabbajitattā. “Pabbājayamattano malaṁ, tasmā ‘pabbajito’ti vuccatī”ti idañhi",
  "tika-vin08t25:51_11": "pabbajitalakkhaṇaṁ. Yopi na heva kho upaghāteti na māreti, apica daṇḍādīhi viheṭheti,",
  "tika-vin08t25:51_12": "sopi paraṁ viheṭhayanto na samaṇo hoti. Kiṁkāraṇā? Vihesāya asamitattā. “Samitattā",
  "tika-vin08t25:51_13": "hi pāpānaṁ, samaṇoti pavuccatī”ti idañhi samaṇalakkhaṇaṁ.",
  "tika-vin08t25:52_0": "Dutiyagāthāya sabbapāpassāti sabbākusalassa. Akaraṇanti anuppādanaṁ. Kusalassāti",
  "tika-vin08t25:52_1": "catubhūmakakusalassa. Upasampadāti upasampādanaṁ paṭilābho. Sacittapariyodapananti",
  "tika-vin08t25:52_2": "attano cittassa vodāpanaṁ pabhassarabhāvakaraṇaṁ sabbaso parisodhanaṁ, taṁ pana arahattena",
  "tika-vin08t25:52_3": "hoti, iti sīlasaṁvarena sabbapāpaṁ pahāya lokiyalokuttarāhi samathavipassanāhi kusalaṁ",
  "tika-vin08t25:52_4": "sampādetvā arahattaphalena cittaṁ pariyodapetabbanti etaṁ buddhāna sāsanaṁ ovādo anusiṭṭhi.",
  "tika-vin08t25:53_0": "Tatiyagāthāya anupavādoti vācāya kassaci anupavadanaṁ. Anupaghātoti kāyena kassaci",
  "tika-vin08t25:53_1": "upaghātākaraṇaṁ. Pātimokkheti yaṁ taṁ pātimokkhaṁ paatimokkhaṁ atipamokkhaṁ uttamasīlaṁ.",
  "tika-vin08t25:53_2": "Pāti vā agativisesehi mokkheti duggatibhayehi, yo vā naṁ pāti, taṁ mokkhetīti pātimokkhanti",
  "tika-vin08t25:53_3": "vuccati, tasmiṁ pātimokkhe ca. Saṁvaroti sattannaṁ āpattikkhandhānaṁ avītikkamalakkhaṇo",
  "tika-vin08t25:53_4": "saṁvaro. Mattaññutāti paṭiggahaṇaparibhogavasena pamāṇaññutā. Pantañca sayanāsananti",
  "tika-vin08t25:53_5": "janasaṅghaṭṭanavirahitaṁ nijjanasambādhaṁ vivittaṁ senāsanañca. Ettha ca dvīhiyeva",
  "tika-vin08t25:53_6": "paccayehi catupaccayasantoso dīpitoti veditabbo paccayasantosasāmaññena itaradvayassapi",
  "tika-vin08t25:53_7": "lakkhaṇahāranayena jotitattā. Adhicitte ca āyogoti vipassanāpādakaṁ aṭṭhasamāpatticittaṁ",
  "tika-vin08t25:53_8": "adhicittaṁ, tatopi maggaphalacittameva adhicittaṁ, tasmiṁ yathāvutte adhicitte āyogo",
  "tika-vin08t25:53_9": "ca anuyogo cāti attho. Etaṁ buddhāna sāsananti etaṁ parassa anupavadanaṁ, anupaghātanaṁ,",
  "tika-vin08t25:53_10": "pātimokkhasaṁvaro, paṭiggahaṇaparibhogesu mattaññutā, aṭṭhasamāpattivasibhāvāya vivittasenāsanasevanañca",
  "tika-vin08t25:53_11": "buddhānaṁ sāsanaṁ ovādo anusiṭṭhīti. Imā pana tisso gāthāyo sabbabuddhānaṁ pātimokkhuddesagāthā",
  "tika-vin08t25:53_12": "hontīti veditabbā, taṁ buddhā eva uddisanti, na sāvakā. “Suṇātu me bhante saṅgho”tiādinā",
  "tika-vin08t25:53_13": "nayena vuttaṁ āṇāpātimokkhaṁ nāma, taṁ sāvakā eva uddisanti, na buddhā. Idameva ca",
  "tika-vin08t25:53_14": "imasmiṁ atthe pātimokkhanti adhippetaṁ.",
  "tika-vin08t25:54_0": "Anupagato nāma tattheva upasampanno, asatiyā purimikāya anupagato vā. Cātumāsiniyanti",
  "tika-vin08t25:54_1": "catumāsiyaṁ. Sā hi catunnaṁ māsānaṁ pāripūribhūtāti cātumāsī, sā eva “cātumāsinī”ti",
  "tika-vin08t25:54_2": "vuccati, tassaṁ cātumāsiniyaṁ, pacchimakattikapuṇṇamāsiyanti attho. Kāyasāmagginti",
  "tika-vin08t25:54_3": "kāyena samaggabhāvaṁ, hatthapāsūpagamananti vuttaṁ hoti.",
  "tika-vin08t25:55_0": "Ayaṁ panettha vinicchayo – sace purimikāya pañca bhikkhū vassaṁ upagatā pacchimikāyapi",
  "tika-vin08t25:55_1": "pañca, purimehi ñattiṁ ṭhapetvā pavārite pacchimehi tesaṁ santike pārisuddhiuposatho",
  "tika-vin08t25:55_2": "kātabbo, na ekasmiṁ uposathagge dve ñattiyo ṭhapetabbā. Sace pacchimikāya upagatā",
  "tika-vin08t25:55_3": "cattāro tayo dve eko vā hoti, eseva nayo. Atha purimikāya cattāro, pacchimikāyapi",
  "tika-vin08t25:55_4": "cattāro tayo dve eko vā, eseva nayo. Atha purimikāya tayo, pacchimikāya tayo dve",
  "tika-vin08t25:55_5": "eko vā, eseva nayo. Idañhettha lakkhaṇaṁ – sace purimikāya upagatehi pacchimikāya",
  "tika-vin08t25:55_6": "upagatā thokatarā ceva honti samasamā ca, saṅghapavāraṇāya ca gaṇaṁ pūrenti, saṅghapavāraṇāvasena",
  "tika-vin08t25:55_7": "ñatti ṭhapetabbā. Sace pana pacchimikāya eko hoti, tena saddhiṁ te cattāro honti,",
  "tika-vin08t25:55_8": "catunnaṁ saṅghañattiṁ ṭhapetvā pavāretuṁ na vaṭṭati. Gaṇañattiyā pana so gaṇapūrako",
  "tika-vin08t25:55_9": "hoti, tasmā gaṇavasena ñattiṁ ṭhapetvā purimehi pavāretabbaṁ. Itarena tesaṁ santike",
  "tika-vin08t25:55_10": "pārisuddhiuposatho kātabbo. Sace purimikāya dve, pacchimikāya dve vā eko vā, etthāpi",
  "tika-vin08t25:55_11": "eseva nayo. Sace purimikāyapi eko, pacchimikāyapi eko, ekena ekassa santike pavāretabbaṁ,",
  "tika-vin08t25:55_12": "ekena pārisuddhiuposatho kātabbo. Sace purimehi vassūpagatehi pacchā vassūpagatā",
  "tika-vin08t25:55_13": "ekenapi adhikatarā honti, paṭhamaṁ pātimokkhaṁ uddisitvā pacchā thokatarehi tesaṁ",
  "tika-vin08t25:55_14": "santike pavāretabbaṁ. Kattikacātumāsinipavāraṇāya pana sace paṭhamavassūpagatehi",
  "tika-vin08t25:55_15": "mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṁ",
  "tika-vin08t25:55_16": "ṭhapetvā pavāretabbaṁ, tehi pavārite pacchā itarehi pārisuddhiuposatho kātabbo. Atha",
  "tika-vin08t25:55_17": "mahāpavāraṇāya pavāritā bahū honti, pacchā vassūpagatā thokā vā eko vā, pātimokkhe",
  "tika-vin08t25:55_18": "uddiṭṭhe pacchā tesaṁ santike tena pavāretabbanti.",
  "tika-vin08t25:56_0": "Ṭhapetvā pana pavāraṇādivasaṁ aññasmiṁ kāleti aññasmiṁ uposathadivase. Uddiṭṭhamatte",
  "tika-vin08t25:56_1": "pātimokkheti “pariyositamatte uddissamāne”ti apariyosite āgate sati avasesassa pātimokkhassa",
  "tika-vin08t25:56_2": "sotabbattā pārisuddhiuposathaṁ kātuṁ na vaṭṭati. Avuṭṭhitāyātiādīnipi pātimokkhassa",
  "tika-vin08t25:56_3": "niṭṭhitakālameva parisāya visesetvā vadati. Samasamā vāti purimehi samaparimāṇā.",
  "tika-vin08t25:56_4": "Thokatarā vāti purimehi thokataraparimāṇā. Etena bahutaresu āgatesu puna pātimokkhaṁ",
  "tika-vin08t25:56_5": "uddisitabbaṁ, na pārisuddhiuposatho kātabboti dasseti.",
  "tika-vin08t25:57_0": "Ekaṁsaṁuttarāsaṅgaṁ karitvāti ekasmiṁ aṁse sādhukaṁ uttarāsaṅgaṁ karitvāti attho.",
  "tika-vin08t25:57_1": "Suttanipātaṭṭhakathāyaṁ pana “ekaṁsaṁ cīvaraṁ katvāti ettha pana puna saṇṭhāpanena",
  "tika-vin08t25:57_2": "evaṁ vuttaṁ. Ekaṁsanti ca vāmaṁsaṁ pārupitvā ṭhitassetaṁ adhivacanaṁ. Yato yathā",
  "tika-vin08t25:57_3": "vāmaṁsaṁ pārupitvā ṭhitaṁ hoti, tathā cīvaraṁ katvāti evamassa attho veditabbo”ti",
  "tika-vin08t25:57_4": "vuttaṁ. Añjaliṁ paggahetvāti dasanakhasamodhānasamujjalaṁ añjaliṁ ukkhipitvā. Sace",
  "tika-vin08t25:57_5": "pana tattha pārivāsikopi atthi, saṅghanavakaṭṭhāne nisīditvā tattheva nisinnena attano",
  "tika-vin08t25:57_6": "pāḷiyā pārisuddhiuposatho kātabbo. Pātimokkhe pana uddisiyamāne pāḷiyā anisīditvā",
  "tika-vin08t25:57_7": "pāḷiṁ vihāya hatthapāsaṁ amuñcantena nisīditabbaṁ. Pavāraṇāyapi eseva nayo.",
  "tika-vin08t25:58_0": "Sabbaṁ pubbakaraṇīyanti sammajjanādinavavidhaṁ pubbakiccaṁ. Iminā bahūnaṁ vasanaṭṭhāneyeva",
  "tika-vin08t25:58_1": "uposathadivase pubbakiccaṁ kātabbaṁ na hoti, atha kho ekassa vasanaṭṭhānepi kātabbaṁyevāti",
  "tika-vin08t25:58_2": "dasseti. Yathā ca sabbo saṅgho sabhāgāpattiṁ āpajjitvā “suṇātu me, bhante saṅgho…pe…",
  "tika-vin08t25:58_3": "paṭikarissatī”ti ñattiṁ ṭhapetvā uposathaṁ kātuṁ labhati, evametthāpi tīhi “suṇantu",
  "tika-vin08t25:58_4": "me, āyasmantā, ime bhikkhū sabhāgaṁ āpattiṁ āpannā, yadā aññaṁ bhikkhuṁ suddhaṁ anāpattikaṁ",
  "tika-vin08t25:58_5": "passissanti, tadā tassa santike taṁ āpattiṁ paṭikarissantī”ti gaṇañattiṁ ṭhapetvā,",
  "tika-vin08t25:58_6": "dvīhipi “aññaṁ suddhaṁ passitvā paṭikarissāmā”ti vatvā uposathaṁ kātuṁ vaṭṭati. Ekenapi",
  "tika-vin08t25:58_7": "“parisuddhaṁ labhitvā paṭikarissāmī”ti ābhogaṁ katvā kātuṁ vaṭṭati.",
  "tika-vin08t25:59_0": "Tadahūti tasmiṁ ahu, tasmiṁ divaseti attho. Nānāsaṁvāsakehīti laddhinānāsaṁvāsakehi.",
  "tika-vin08t25:59_1": "Anāvāso nāma navakammasālādiko yo koci padeso. Aññatra saṅghenāti saṅghappahonakehi",
  "tika-vin08t25:59_2": "bhikkhūhi vinā. Aññatra antarāyāti pubbe vuttaṁ dasavidhamantarāyaṁ vinā. Sabbantimena",
  "tika-vin08t25:59_3": "pana paricchedena attacatutthe vā antarāye vā sati gantuṁ vaṭṭati. Yathā ca āvāsādayo",
  "tika-vin08t25:59_4": "na gantabbā, evaṁ sace vihāre uposathaṁ karonti, uposathādhiṭṭhānatthaṁ sīmāpi nadīpi",
  "tika-vin08t25:59_5": "na gantabbā. Sace panettha koci bhikkhu hoti, tassa santikaṁ gantuṁ vaṭṭati, vissaṭṭhauposathāpi",
  "tika-vin08t25:59_6": "āvāsā gantuṁ vaṭṭati. Evaṁ gato adhiṭṭhātumpi labhati. Āraññakenapi bhikkhunā uposathadivase",
  "tika-vin08t25:59_7": "gāme piṇḍāya caritvā attano vihārameva āgantabbaṁ. Sace aññaṁ vihāraṁ okkamati, tattha",
  "tika-vin08t25:59_8": "uposathaṁ katvāva āgantabbaṁ, akatvā āgantuṁ na vaṭṭati, yaṁ jaññā “ajjeva tattha",
  "tika-vin08t25:59_9": "gantuṁ sakkomī”ti evarūpo pana āvāso gantabbo. Tattha bhikkhūhi saddhiṁ uposathaṁ",
  "tika-vin08t25:59_10": "karontenapi hi iminā neva uposathantarāyo kato bhavissatīti.",
  "tika-vin08t25:60_0": "170.Bahi uposathaṁ katvā āgatenāti nadiyā vā sīmāya vā yattha katthaci uposathaṁ",
  "tika-vin08t25:60_1": "katvā āgatena chando dātabbo, “kato mayā uposatho”ti acchituṁ na labhatīti adhippāyo.",
  "tika-vin08t25:60_2": "Kiccapasuto vāti gilānupaṭṭhānādikiccapasuto vā. Saṅgho nappahotīti dvinnaṁ dvinnaṁ",
  "tika-vin08t25:60_3": "antarā hatthapāsaṁ avijahitvā paṭipāṭiyā ṭhātuṁ nappahoti.",
  "tika-vin08t25:61_0": "“Adhammena vagga”nti ettha ekasīmāya catūsu bhikkhūsu vijjamānesu pātimokkhuddesova",
  "tika-vin08t25:61_1": "anuññāto, tīsu dvīsu ca pārisuddhiuposathova, idha pana tathā akatattā “adhammenā”ti",
  "tika-vin08t25:61_2": "vuttaṁ. Yasmā pana chandapārisuddhi saṅghe eva āgacchati, na gaṇe na puggale, tasmā",
  "tika-vin08t25:61_3": "“vagga”nti vuttaṁ. Sace pana dve saṅghā ekasīmāyaṁ aññamaññaṁ chandaṁ āharitvā ekasmiṁ",
  "tika-vin08t25:61_4": "khaṇe visuṁ saṅghakammaṁ karonti, ettha kathanti? Keci pana “taṁ vaṭṭatī”ti vadanti,",
  "tika-vin08t25:61_5": "taṁ na gahetabbaṁ vaggakammattā. Vaggakammaṁ karontānañhi chandapārisuddhi aññattha",
  "tika-vin08t25:61_6": "na gacchati tathā vacanābhāvā, visuṁ visuṁ kammakaraṇatthameva sīmāya anuññātattā",
  "tika-vin08t25:61_7": "cāti gahetabbaṁ. Vihārasīmāya pana saṅghe vijjamānepi kenaci paccayena khaṇḍasīmāya",
  "tika-vin08t25:61_8": "tīsu, dvīsu vā pārisuddhiuposathaṁ karontesu kammaṁ dhammena samaggameva bhinnasīmaṭṭhattāti daṭṭhabbaṁ.",
  "tika-vin08t25:62_0": "“Anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa",
  "tika-vin08t25:62_1": "karaṇīya”nti vuttattā bhagavato āṇaṁ karontena “chandaṁ dammī”ti vuttaṁ. “Chandahārako",
  "tika-vin08t25:62_2": "ce, bhikkhave, dinne chande tattheva pakkamati, aññassa dātabbo chando”tiādivacanato",
  "tika-vin08t25:62_3": "puna attano chandadānaparissamavinodanatthaṁ “chandaṁ me harā”ti vuttaṁ. “Chandahārako",
  "tika-vin08t25:62_4": "ce, bhikkhave, dinne chande saṅghappatto sañcicca nāroceti, āhaṭo hoti chando, chandahārakassa",
  "tika-vin08t25:62_5": "āpatti dukkaṭassā”ti vuttattā dukkaṭato taṁ mocetuṁ “chandaṁ me ārocehī”ti vuttaṁ.",
  "tika-vin08t25:62_6": "Kāyena vā vācāya vā ubhayena vā viññāpetabboti manasāva acintetvā kāyappayogaṁ karontena",
  "tika-vin08t25:62_7": "yena kenaci aṅgapaccaṅgena vā, vācaṁ pana nicchāretuṁ sakkontena tatheva vācāya vā,",
  "tika-vin08t25:62_8": "ubhayathāpi sakkontena kāyavācāhi vā viññāpetabbo, jānāpetabboti attho. “Ayamattho”tivacanato",
  "tika-vin08t25:62_9": "pana yāya kāyacipi bhāsāya viññāpetuṁ vaṭṭati.",
  "tika-vin08t25:63_0": "Pārisuddhidānepi chandadāne vuttasadisova vinicchayo, taṁ pana dentena paṭhamaṁ santī",
  "tika-vin08t25:63_1": "āpatti desetabbā. Na hi sāpattiko samāno “pārisuddhiṁ dammi, pārisuddhiṁ me hara,",
  "tika-vin08t25:63_2": "pārisuddhiṁ me ārocehī”ti vattumarahati. “Santi saṅghassa karaṇīyānī”ti vattabbe",
  "tika-vin08t25:63_3": "vacanavipallāsena “santi saṅghassa karaṇīya”nti vuttaṁ. Tesañca attano ca chandapārisuddhiṁ",
  "tika-vin08t25:63_4": "detīti ettha chando ca pārisuddhi ca chandapārisuddhi ca chandapārisuddhi, taṁ detīti",
  "tika-vin08t25:63_5": "sarūpekasesena attho daṭṭhabbo. Itarāti aññesaṁ chandapārisuddhi. Biḷālasaṅkhalikā",
  "tika-vin08t25:63_6": "chandapārisuddhīti ettha biḷālasaṅkhalikā nāma biḷālabandhanaṁ. Tattha hi saṅkhalikāya",
  "tika-vin08t25:63_7": "paṭhamavalayaṁ dutiyavalayaṁyeva pāpuṇāti, na tatiyaṁ, evamayampi chandapārisuddhi",
  "tika-vin08t25:63_8": "dāyakena yassa dinnā, tato aññattha na gacchati, tasmā sā biḷālasaṅkhalikasadisattā",
  "tika-vin08t25:63_9": "“biḷālasaṅkhalikā”ti vuttā. Biḷālasaṅkhalikāggahaṇañcettha yāsaṁ kāsañci saṅkhalikānaṁ",
  "tika-vin08t25:63_10": "upalakkhaṇamattanti daṭṭhabbaṁ.",
  "tika-vin08t25:64_0": "173. Pavāraṇādānepi eseva nayo. Ayaṁ pana viseso – tattha “chandaṁ me ārocehī”ti,",
  "tika-vin08t25:64_1": "idha pana “mamatthāya pavārehī”ti. Tattha chandahārake saṅghassa hatthaṁ upagatamatteyeva",
  "tika-vin08t25:64_2": "āgatā hoti. Idha pana evaṁ dinnāya pavāraṇāya pavāraṇāhārakena saṅghaṁ upasaṅkamitvā",
  "tika-vin08t25:64_3": "evaṁ pavāretabbaṁ “tisso, bhante, bhikkhu…pe… paṭikarissāmī”ti. Vimativinodaniyaṁ",
  "tika-vin08t25:64_4": "“evametaṁ dhārayāmi, sutā kho panāyasmantehīti ettha ‘evametaṁ dhārayāmī’ti vatvā",
  "tika-vin08t25:64_5": "uddiṭṭhaṁ kho āyasmanto nidānaṁ, sutā kho panāyasmantehi cattāro pārājikā dhammā”tiādinā",
  "tika-vin08t25:64_6": "vattabbaṁ. Mātikāṭṭhakathāyañhi evameva vuttaṁ. Sutenāti sutapadena.",
  "tika-vin08t25:65": "174. Nidānuddese aniṭṭhite pātimokkhaṁ niddiṭṭhaṁ nāma na hotīti āha “dutiyādīsu uddesesū”tiādi.",
  "tika-vin08t25:66_0": "175.Tīhipi vidhīhīti osāraṇakathanasarabhaññehi. Ettha ca atthaṁ bhaṇitukāmatāya",
  "tika-vin08t25:66_1": "vā bhaṇāpetukāmatāya vā suttassa otāraṇaṁ osāraṇaṁ nāma. Tasseva atthappakāsanā kathanaṁ",
  "tika-vin08t25:66_2": "nāma. Kevalaṁ pāṭhasseva sarena bhaṇanaṁ sarabhaññaṁ nāma. Sajjhāyaṁ adhiṭṭhahitvāti",
  "tika-vin08t25:66_3": "“sajjhāyaṁ karomī”ti cittaṁ uppādetvā. Osāretvā pana kathentenāti sayameva pāṭhaṁ",
  "tika-vin08t25:66_4": "vatvā pacchā atthaṁ kathentena. Navavidhanti saṅghagaṇapuggalesu tayo, suttuddesapārisuddhiadhiṭṭhānavasena",
  "tika-vin08t25:66_5": "tayo, cātuddasīpannarasīsāmaggivasena tayoti navavidhaṁ. Catubbidhanti adhammenavaggādi",
  "tika-vin08t25:66_6": "catubbidhaṁ. Duvidhanti bhikkhubhikkhunīnaṁ pātimokkhavasena duvidhaṁ pātimokkhaṁ.",
  "tika-vin08t25:66_7": "Navavidhanti bhikkhūnaṁ pañca, bhikkhunīnaṁ cattāroti navavidhaṁ pātimokkhuddesaṁ.",
  "tika-vin08t25:66_8": "Katimīti katisaddāpekkhaṁ itthiliṅgaṁ daṭṭhabbaṁ.",
  "tika-vin08t25:67_0": "Utuvasseyevāti hemantagimhesuyeva. Viññāpetīti ettha manasā cintetvā kāyavikārakaraṇameva",
  "tika-vin08t25:67_1": "viññāpananti daṭṭhabbaṁ. Pāḷiyaṁ aññassa dātabbā pārisuddhīti pārisuddhidāyakena",
  "tika-vin08t25:67_2": "puna aññassa bhikkhuno santike dātabbā. “Bhūtaṁ eva sāmaṇerabhāvaṁ ārocetī”ti vuttattā",
  "tika-vin08t25:67_3": "ūnavīsativassakāle upasampannassa, antimavatthuajjhāpannasikkhāpaccakkhātakādīnaṁ",
  "tika-vin08t25:67_4": "vā yāva bhikkhupaṭiññā vaṭṭati, tāva tehi āhaṭāpi chandapārisuddhi āgacchati. Yadā",
  "tika-vin08t25:67_5": "pana te attano sāmaṇerādibhāvaṁ paṭijānanti, tato paṭṭhāya nāgacchatīti dassitanti",
  "tika-vin08t25:67_6": "daṭṭhabbaṁ. Pāḷiyampi hi “dinnāya pārisuddhiyā saṅghappatto vibbhamati…pe… paṇḍako",
  "tika-vin08t25:67_7": "paṭijānāti, tiracchānagato paṭijānāti, ubhatobyañjanako paṭijānāti, āhaṭā hoti pārisuddhī”ti",
  "tika-vin08t25:67_8": "vuttattā paṇḍakādīnaṁ bhikkhupaṭiññāya vattamānakālesu pana chandapārisuddhiyāva",
  "tika-vin08t25:67_9": "āgamanaṁ siddhameva. Tenāha “esa nayo sabbatthā”ti. Ummattakakhittacittavedanāṭṭānaṁ",
  "tika-vin08t25:67_10": "pana pakatattā antarāmagge ummattakādibhāve paṭiññātepi tesaṁ saṅghappattamatteneva",
  "tika-vin08t25:67_11": "chandādi āgacchatīti dasseti.",
  "tika-vin08t25:68_0": "Bhikkhūnaṁhatthapāsanti iminā gaṇapuggalesu chandapārisuddhiyā anāgamanaṁ dasseti.",
  "tika-vin08t25:68_1": "“Saṅghappatto”ti hi pāḷiyaṁ vuttaṁ. Saṅghasannipātato paṭhamaṁ kātabbaṁ pubbakaraṇaṁ",
  "tika-vin08t25:68_2": "saṅghasannipāte kātabbaṁ pubbakiccanti daṭṭhabbaṁ. Pāḷiyaṁ “no ce adhiṭṭhaheyya,",
  "tika-vin08t25:68_3": "āpatti dukkaṭassā”ti ettha asañcicca assatiyā anāpatti. Yathā cettha, evaṁ uparipi,",
  "tika-vin08t25:68_4": "yattha pana acittakāpatti atthi, tattha vakkhāma. Paññattaṁ hotīti iminā na sāpattikena",
  "tika-vin08t25:68_5": "uposatho kātabboti visuṁ paṭikkhepābhāvepi yathāvuttasuttasāmatthiyato paññattamevāti",
  "tika-vin08t25:68_6": "dasseti. Iminā eva nayena “aṭṭhānametaṁ, bhikkhave, anavakāso, yaṁ tathāgato aparisuddhāya",
  "tika-vin08t25:68_7": "parisāya uposathaṁ kareyya, pātimokkhaṁ uddiseyyā”tiādisuttanayatova alajjīhi saddhiṁ",
  "tika-vin08t25:68_8": "uposathakaraṇampi paṭikkhittameva alajjīniggahatthattā sabbasikkhāpadānanti daṭṭhabbaṁ.",
  "tika-vin08t25:68_9": "Pārisuddhidānapaññāpanenāti iminā sāpattikena pārisuddhipi na dātabbāti dīpitaṁ hoti.",
  "tika-vin08t25:69_0": "176.Ubhopi dukkaṭanti ettha sabhāgāpattibhāvaṁ ajānitvā kevalaṁ āpattināmeneva desentassa",
  "tika-vin08t25:69_1": "paṭiggaṇhantassa ca acittakameva dukkaṭaṁ hotīti vadanti. Yathā saṅgho sabhāgāpattiṁ",
  "tika-vin08t25:69_2": "āpannoti ñattiṁ ṭhapetvā uposathaṁ kātuṁ labhati, evaṁ tayopi “suṇantu me, āyasmantā,",
  "tika-vin08t25:69_3": "ime bhikkhū sabhāgaṁ āpattiṁ āpannā”tiādinā vuttanayānusāreneva gaṇañattiṁ ṭhapetvā",
  "tika-vin08t25:69_4": "dvīhi aññamaññaṁ ārocetvā uposathaṁ kātuṁ vaṭṭati. Ekena pana sāpattikena dūraṁ gantvāpi",
  "tika-vin08t25:69_5": "paṭikātumeva vaṭṭati, asampāpuṇantena “bhikkhū labhitvā paṭikarissāmī”ti uposatho",
  "tika-vin08t25:69_6": "kātabbo, paṭikaritvā ca puna uposatho kātabbo. Kenaci karaṇīyena gantvāti sīmāparicchedato",
  "tika-vin08t25:69_7": "bahibhūtaṁ gāmaṁ vā araññaṁ vā gantvāti attho. Eteneva uposathañattiyā ṭhapanakāle",
  "tika-vin08t25:69_8": "samaggā eva te ñattiṁ ṭhapesunti siddhaṁ. Teneva pāḷiyaṁ “uddiṭṭhaṁ suuddiṭṭha”nti",
  "tika-vin08t25:69_9": "sabbapannarasakesupi vuttaṁ.",
  "tika-vin08t25:70_0": "Sace pana vuḍḍhataro hotīti pavāraṇadāyako bhikkhu vuḍḍhataro hoti. Evañhi tena tassatthāya",
  "tika-vin08t25:70_1": "pavāritaṁ hotīti ettha evaṁ tena appavāritepi tassa saṅghappattamattena saṅghassa",
  "tika-vin08t25:70_2": "pavāraṇākammaṁ samaggakammameva hotīti daṭṭhabbaṁ. Tena ca bhikkhunāti pavāraṇadāyakena",
  "tika-vin08t25:70_3": "bhikkhunā. Bahūpi samānavassikā ekato pavāretuṁ labhantīti ekasmiṁ saṁvacchare laddhupasampadatāya",
  "tika-vin08t25:70_4": "samānupasampadavassā sabbe ekato pavāretuṁ labhantīti attho.",
  "tika-vin08t25:71": "Ettha pana paṇḍitehi cintetabbaṁ vicāretabbaṁ kāraṇaṁ atthi, kiṁ pana tanti? Idāni pātimokkhuddesakāle –",
  "tika-vin08t25:72": "“Sammajjanī padīpo ca, udakaṁ āsanena ca;",
  "tika-vin08t25:73": "Uposathassa etāni, pubbakaraṇanti vuccati.",
  "tika-vin08t25:74": "“Chandapārisuddhiutukkhānaṁ, bhikkhugaṇanā ca ovādo;",
  "tika-vin08t25:75": "Uposathassa etāni, pubbakiccanti vuccati.",
  "tika-vin08t25:76": "“Uposatho yāvatikā ca bhikkhū kammappattā;",
  "tika-vin08t25:77": "Sabhāgāpattiyo ca na vijjanti;",
  "tika-vin08t25:78": "Vajjanīyā ca puggalā tasmiṁ na honti;",
  "tika-vin08t25:79": "Pattakallanti vuccatī”ti. –",
  "tika-vin08t25:80_0": "Imā gāthāyo dhammajjhesakena pāṭhaṁyeva bhaṇāpetvā pātimokkhuddesako atthaṁ katheti.",
  "tika-vin08t25:80_1": "Tato pubbakaraṇapubbakiccāni sammā niṭṭhāpetvā “desitāpattikassa samaggassa bhikkhusaṅghassa",
  "tika-vin08t25:80_2": "anumatiyā pātimokkhaṁ uddisituṁ ārādhanaṁ karomā”ti imaṁ vākyaṁ pāṭhameva ajjhesakena",
  "tika-vin08t25:80_3": "bhaṇāpetvā atthaṁ avatvāva “sādhū”ti vatvā pātimokkhaṁ uddisati. Pavāraṇāyapi eseva",
  "tika-vin08t25:80_4": "nayo. “Pavāraṇāya etānī”ti ca “pavāraṇaṁ kātu”nti ca imāni padāniyeva visiṭṭhāni.",
  "tika-vin08t25:81_0": "Kiṁ imāni dhammajjhesakassa vacanāni, udāhu pātimokkhuddesakassāti? Kiñcettha – yadi",
  "tika-vin08t25:81_1": "dhammajjhesakassa vacanāni, evaṁ sati gāthāttayaṁ vatvā tāsaṁ atthampi so eva kathetvā",
  "tika-vin08t25:81_2": "etāni pubbakaraṇāni ca etāni pubbakiccāni ca saṅghena katāni, idañca saṅghassa pattakallaṁ",
  "tika-vin08t25:81_3": "samānītaṁ, tasmā “uddisatu, bhante, pātimokkha”nti teneva vattabbaṁ siyā. Atha pātimokkhuddesakassa",
  "tika-vin08t25:81_4": "vacanāni, evañca sati “saṅgho, bhante, theraṁ pātimokkhuddesaṁ ajjhesati, uddisatu,",
  "tika-vin08t25:81_5": "bhante, thero pātimokkha”nti dhammajjhesakena yāvatatiyaṁ ajjhosāpetvā “sammajjanī…pe…",
  "tika-vin08t25:81_6": "vuccatī”ti gāthaṁ vatvā iti “aṭṭhakathācariyehi vuttāni etāni pubbakaraṇāni katānī”ti",
  "tika-vin08t25:81_7": "pucchitvā dhammajjhesakena “āma, bhante”ti vutte “chandapārisuddhi …pe… vuccatī”ti",
  "tika-vin08t25:81_8": "gāthaṁ vatvā iti “aṭṭhakathācariyehi vuttāni etāni pubbakiccāni katānī”ti pucchitvā",
  "tika-vin08t25:81_9": "“āma, bhante”ti vutte “uposatho…pe… vuccatī”ti gāthaṁ vatvā iti “aṭṭhakathācariyehi",
  "tika-vin08t25:81_10": "vuttaṁ idaṁ pattakallaṁ samānīta”nti pucchitvā “āma bhante”ti vutte “pubbakaraṇapubbakiccāni",
  "tika-vin08t25:81_11": "sammā niṭṭhāpetvā pattakalle samānīte samaggassa bhikkhusaṅghassa anumatiyā pātimokkhaṁ",
  "tika-vin08t25:81_12": "uddisituṁ ārādhanaṁ mayaṁ karomā”ti pātimokkhuddesakena vattabbaṁ siyā, evaṁ sati",
  "tika-vin08t25:81_13": "ajjhesakaajjhesitabbānaṁ vacanaṁ asaṅkarato jānitabbaṁ bhaveyyāti.",
  "tika-vin08t25:82": "Ettha ca gāthāttayassa aṭṭhakathācariyehi vuttabhāvo aṭṭhakathāyameva āgato. Pacchimavākyaṁ pana neva pāḷiyaṁ, na aṭṭhakathāyaṁ, na ṭīkādīsu dissati. Khuddasikkhāpakaraṇepi –",
  "tika-vin08t25:83": "“Pubbakicce ca karaṇe;",
  "tika-vin08t25:84": "Pattakalle samānite;",
  "tika-vin08t25:85": "Suttaṁ uddisati saṅgho;",
  "tika-vin08t25:86": "Pañcadhā so vibhāvito”ti ca.",
  "tika-vin08t25:87": "“Pubbakicce ca karaṇe;",
  "tika-vin08t25:88": "Pattakalle samānite;",
  "tika-vin08t25:89": "Ñattiṁ vatvāna saṅghena;",
  "tika-vin08t25:90": "Kattabbevaṁ pavāraṇā”ti ca. –",
  "tika-vin08t25:91": "Vuttaṁ, na vuttaṁ tathā. Mūlasikkhāpakaraṇeyeva tathā vuttaṁ, tasmā ācariyānaṁ attanomati bhaveyya.",
  "tika-vin08t25:92_0": "Tattha “pubbakaraṇapubbakiccāni sammā niṭṭhāpetvā”ti iminā purimagāthādvayassa atthameva",
  "tika-vin08t25:92_1": "kathetvā tatiyagāthāya attho na kathito. “Desitāpattikassā”ti iminā ca āpattiyā desitabhāvoyeva",
  "tika-vin08t25:92_2": "kathito, na sabbaṁ pattakallaṁ. Āpattiyā desitabhāve ca sabhāgāpattiyā desitabhāvoyeva",
  "tika-vin08t25:92_3": "pattakallasmiṁ antogadho, na itaro. Vuttañhi kaṅkhāvitaraṇiyaṁ “etāsu hi sabhāgāpattīsu",
  "tika-vin08t25:92_4": "avijjamānāsu, visabhāgāpattīsu vijjamānāsupi pattakallaṁ hotiyevā”ti. “Pubbakaraṇapubbakiccāni",
  "tika-vin08t25:92_5": "sammā niṭṭhāpetvā desitāpattikassa samaggassa bhikkhusaṅghassa anumatiyā pātimokkhaṁ",
  "tika-vin08t25:92_6": "uddisituṁ ārādhanaṁ karomā”ti ettakeyeva vutte avasesāni tīṇi pattakallaṅgāni. Seyyathidaṁ",
  "tika-vin08t25:92_7": "– uposatho, yāvatikā ca bhikkhū kammappattā, vajjanīyā ca puggalā tasmiṁ na hontīti.",
  "tika-vin08t25:92_8": "Tesu asantesupi uposatho kātabboti āpajjati, na pana kātabbo. Tena vuttaṁ “na, bhikkhave,",
  "tika-vin08t25:92_9": "anuposathe uposatho kātabbo, yo kareyya, āpatti dukkaṭassā”ti ca, “anujānāmi, bhikkhave,",
  "tika-vin08t25:92_10": "catunnaṁ pātimokkhaṁ uddisitu”nti ca, “na, bhikkhave, sagahaṭṭhāya parisāya pātimokkhaṁ",
  "tika-vin08t25:92_11": "uddisitabba”ntiādi ca, tasmā uposathadivasesu saṅghe sannipatite sace pubbeva sammato",
  "tika-vin08t25:92_12": "dhammajjhesako atthi, iccetaṁ kusalaṁ. No ce, ekaṁ byattaṁ paṭibalaṁ bhikkhuṁ saṅghena",
  "tika-vin08t25:92_13": "sammannāpetvā tena dhammajjhesakena pātimokkhuddesakaṁ upasaṅkamitvā ekaṁsaṁ uttarāsaṅgaṁ",
  "tika-vin08t25:92_14": "karitvā ukkuṭikaṁ nisīditvā añjaliṁ paggahetvā evamassa vacanīyo – saṅgho, bhante,",
  "tika-vin08t25:92_15": "theraṁ pātimokkhuddesaṁ ajjhesati, uddisatu thero pātimokkhaṁ. Dutiyampi, bhante,",
  "tika-vin08t25:92_16": "saṅgho…pe… tatiyampi, bhante, saṅgho…pe… uddisatu thero pātimokkhanti tikkhattuṁ",
  "tika-vin08t25:92_17": "yācāpetvā tato pātimokkhuddesakena –",
  "tika-vin08t25:93": "“Sammajjanī padīpo ca, udakaṁ āsanena ca;",
  "tika-vin08t25:94": "Uposathassa etāni, pubbakaraṇanti vuccatīti. –",
  "tika-vin08t25:95": "Aṭṭhakathācariyehi vuttāni cattāri pubbakaraṇāni, kiṁ tāni katānī”ti pucchite dhammajjhesakena “āma, bhante”ti vutte puna pātimokkhuddesakena –",
  "tika-vin08t25:96": "“Chandapārisuddhiutukkhānaṁ, bhikkhugaṇanā ca ovādo;",
  "tika-vin08t25:97": "Uposathassa etāni, pubbakiccanti vuccatīti. –",
  "tika-vin08t25:98": "Aṭṭhakathācariyehi vuttāni pañca pubbakiccāni, kiṁ tāni katānī”ti pucchite dhammajjhesakena “āma bhante”ti vutte puna pātimokkhuddesakena –",
  "tika-vin08t25:99": "“Uposatho yāvatikā ca bhikkhū kammappattā;",
  "tika-vin08t25:100": "Sabhāgāpattiyo ca na vijjanti;",
  "tika-vin08t25:101": "Vajjanīyā ca puggalā tasmiṁ na honti;",
  "tika-vin08t25:102": "Pattakallanti vuccatīti. –",
  "tika-vin08t25:103_0": "Aṭṭhakathācariyehi vuttāni cattāri pattakallaṅgāni, kiṁ tāni samānītānī”ti pucchite",
  "tika-vin08t25:103_1": "dhammajjhesakena “āma, bhante”ti vutte puna pātimokkhuddesako “pubbakaraṇapubbakiccāni",
  "tika-vin08t25:103_2": "sammā niṭṭhāpetvā pattakallaṅge samānīte saṅghassa anumatiyā pātimokkhaṁ uddisissāmā”ti",
  "tika-vin08t25:103_3": "vatvā “sādhu sādhū”ti bhikkhusaṅghena sampaṭicchite “suṇātu me, bhante, saṅgho”tiādinā",
  "tika-vin08t25:103_4": "pātimokkhuddesako pātimokkhaṁ uddisatīti ayamamhākaṁ khanti.",
  "tika-vin08t25:104_0": "Ettha ca “dhammajjhesakena…pe… evamassa vacanīyo”ti vuttaṁ, so dhammajjhesakena vacanīyabhāvo",
  "tika-vin08t25:104_1": "kathaṁ veditabboti? “Na, bhikkhave, saṅghamajjhe anajjhiṭṭhena pātimokkhaṁ uddisitabbaṁ,",
  "tika-vin08t25:104_2": "yo uddiseyya, āpatti dukkaṭassā”ti vacanatoti. “Saṅghena sammannāpetvā”ti vuttaṁ,",
  "tika-vin08t25:104_3": "taṁ kathanti? “Ajjhesanā cettha saṅghena sammatadhammajjhesakāyattā vā saṅghattherāyattā",
  "tika-vin08t25:104_4": "vā”ti aṭṭhakathāyaṁ vuttattā. “Saṅgho, bhante, theraṁ pātimokkhuddesaṁ ajjhesati,",
  "tika-vin08t25:104_5": "uddisatu, bhante, thero pātimokkha”nti ayaṁ ajjhesanākāro kuto labbhatīti? Pāḷito.",
  "tika-vin08t25:104_6": "Pāḷiyañhi “te theraṁ ajjhesanti, uddisatu, bhante, thero pātimokkha”nti āgato.",
  "tika-vin08t25:105_0": "Sace pana dhammajjhesako vuḍḍhataro, pātimokkhuddesako navako, “saṅgho, āvuso, āyasmantaṁ",
  "tika-vin08t25:105_1": "pātimokkhuddesaṁ ajjhesati, uddisatu āyasmā pātimokkha”nti vattabbaṁ. Taṁ kuto labbhati?",
  "tika-vin08t25:105_2": "Pāḷitoyeva. Pāḷiyañhi “eteneva upāyena yāva saṅghanavakaṁ ajjhesanti uddisatu āyasmā",
  "tika-vin08t25:105_3": "pātimokkha”nti āgato. Tato “pātimokkhuddesakena sammajjanī…pe… pucchite dhammajjhesakena",
  "tika-vin08t25:105_4": "‘āma, bhante’ti vutte”ti idaṁ kuto labbhatīti? Pāḷito aṭṭhakathāto ca. Nidānapāḷiyampi",
  "tika-vin08t25:105_5": "hi “kiṁ saṅghassa pubbakicca”nti āgataṁ, aṭṭhakathāyampi “kiṁ saṅghassa pubbakiccanti",
  "tika-vin08t25:105_6": "saṅgho uposathaṁ kareyyāti…pe… evaṁ dvīhi nāmehi navavidhaṁ pubbakiccaṁ dassitaṁ,",
  "tika-vin08t25:105_7": "kiṁ taṁ katanti pucchatī”ti āgatanti.",
  "tika-vin08t25:106_0": "Nanu cetaṁ antonidāneyeva āgataṁ, atha kasmā pātimokkhuddesakena pubbabhāge vattabbanti?",
  "tika-vin08t25:106_1": "Saccaṁ, tathāpi tadanulomato jānitabbato vattabbaṁ. Aṭṭhakathāyañhi imā gāthāyo sammajjanādīnaṁ",
  "tika-vin08t25:106_2": "pubbakaraṇādibhāvañāpakabhāveneva vuttā, na pātimokkhārambhakāle bhaṇitabbabhāvena.",
  "tika-vin08t25:106_3": "Atha ca pana idāni bhaṇanti, evaṁ sante kimatthaṁ bhaṇantīti cintāyaṁ antonidāne",
  "tika-vin08t25:106_4": "“kiṁ saṅghassa pubbakicca”nti vuttapucchānulomena pubbakaraṇādīnaṁ niṭṭhabhāvapucchanatthaṁ",
  "tika-vin08t25:106_5": "bhaṇantīti jānitabbaṁ. Vuttañhi “evaṁ vuttaṁ catubbidhaṁ pubbakaraṇaṁ katvāva uposatho",
  "tika-vin08t25:106_6": "kātabbo”ti, tasmā pāḷiaṭṭhakathānulomato iminā anukkamena kate sati dhammajjhesako",
  "tika-vin08t25:106_7": "paññāyati, tassa ajjhesanākāro paññāyati, pātimokkhuddesako paññāyati, tassa pubbakaraṇādīnaṁ",
  "tika-vin08t25:106_8": "niṭṭhabhāvapucchanaṁ paññāyati, dhammajjhesakassa vissajjanaṁ paññāyati, tāni niṭṭhāpetvā",
  "tika-vin08t25:106_9": "pātimokkhuddesakassa pātimokkhaṁ uddisituṁ paṭiññā paññāyati, evaṁ imesaṁ gāthāvākyānaṁ",
  "tika-vin08t25:106_10": "vacane payojanaṁ paññāyatīti katvā paṇḍitehi vinayaññūhi cirapaṭicchanno ayaṁ kathāmaggo",
  "tika-vin08t25:106_11": "paṭipajjitabboti. Pavāraṇāyapi eseva nayo.",
  "tika-vin08t25:107": "Pāḷiyaṭṭhakathādīnañhi, anurūpaṁ imaṁ nayaṁ;",
  "tika-vin08t25:108": "Punappunaṁ cintayantu, paṇḍitā vinayaññuno.",
  "tika-vin08t25:109": "Punappunaṁ cintayitvā, yuttaṁ ce dhārayantu taṁ;",
  "tika-vin08t25:110": "No ce yuttaṁ chaḍḍayantu, sammāsambuddhasāvakāti.",
  "tika-vin08t25:111": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t25:112": "Uposathapavāraṇāvinicchayakathālaṅkāro nāma",
  "tika-vin08t25:113": "Pañcavīsatimo paricchedo."
}