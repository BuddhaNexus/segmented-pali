{
  "tika-s0404t6:0": "(7) 2. Bhūmicālavaggo",
  "tika-s0404t6:1": "1-5. Icchāsuttādivaṇṇanā",
  "tika-s0404t6:2_0": "61-65. Sattamassa paṭhamādīni suviññeyyāni. Pañcame (dī.ni.ṭī. 2.173) abhibhavatīti",
  "tika-s0404t6:2_1": "abhibhu, parikammaṁ, ñāṇaṁ vā. Abhibhu āyatanaṁ etassāti abhibhāyatanaṁ, jhānaṁ.",
  "tika-s0404t6:2_2": "Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ. Atha vā ārammaṇābhibhavanato",
  "tika-s0404t6:2_3": "abhitu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato",
  "tika-s0404t6:2_4": "cātipi sasampayuttajjhānaṁ abhibhāyatanaṁ. Tenāha ‘‘abhibhavanakāraṇānī’’tiādi. Tāni",
  "tika-s0404t6:2_5": "hīti abhibhāyatanasaññitāni jhānāni. ‘‘Puggalassa ñāṇuttariyatāyā’’ti idaṁ ubhayatthāpi",
  "tika-s0404t6:2_6": "yojetabbaṁ. Kathaṁ? Paṭipakkhabhāvena paccanīkadhamme abhibhavanti puggalassa ñāṇuttariyatāya",
  "tika-s0404t6:2_7": "ārammaṇāni abhibhavanti. Ñāṇabaleneva hi ārammaṇābhibhavanaṁ viya paṭipakkhābhibhavopīti.",
  "tika-s0404t6:3_0": "Parikammavasenaajjhattaṁ rūpasaññī, na appanāvasena. Na hi paṭibhāganimittārammaṇā",
  "tika-s0404t6:3_1": "appanā ajjhattavisayā sambhavati. Taṁ pana ajjhattaparikammavasena laddhaṁ kasiṇanimittaṁ",
  "tika-s0404t6:3_2": "avisuddhameva hoti, na bahiddhāparikammavasena laddhaṁ viya visuddhaṁ.",
  "tika-s0404t6:4_0": "Parittānīti yathāladdhāni suppasarāvamattāni. Tenāha ‘‘avaḍḍhitānī’’ti. Parittavasenevāti",
  "tika-s0404t6:4_1": "vaṇṇavasena ābhoge vijjamānepi parittavaseneva idaṁ abhibhāyatanaṁ vuttaṁ. Parittatā",
  "tika-s0404t6:4_2": "hettha abhibhavanassa kāraṇaṁ. Vaṇṇābhoge satipi asatipi abhibhāyatanabhāvanā nāma",
  "tika-s0404t6:4_3": "tikkhapaññasseva sambhavati, na itarassāti āha ‘‘ñāṇuttariko puggalo’’ti. Abhibhavitvā",
  "tika-s0404t6:4_4": "samāpajjatīti ettha abhibhavanaṁ samāpajjanañca upacārajjhānādhigamasamanantarameva",
  "tika-s0404t6:4_5": "appanājhānuppādananti āha ‘‘saha nimittuppādenevettha appanaṁ pāpetī’’ti. Saha nimittuppādenāti",
  "tika-s0404t6:4_6": "ca appanāparivāsābhāvassa lakkhaṇavacanametaṁ. Yo ‘‘khippābhiñño’’ti vuccati, tatopi",
  "tika-s0404t6:4_7": "ñāṇuttarasseva abhibhāyatanabhāvanā. Etthāti etasmiṁ nimitte. Appanaṁ pāpetīti bhāvanaṁ appanaṁ neti.",
  "tika-s0404t6:5_0": "Ettha ca keci ‘‘uppanne upacārajjhāne taṁ ārabbha ye heṭṭhimantena dve tayo javanavārā",
  "tika-s0404t6:5_1": "pavattanti, te upacārajjhānapakkhikā eva, tadanantarañca bhavaṅgaparivāsena upacārāsevanāya",
  "tika-s0404t6:5_2": "ca vinā appanā hoti, saha nimittuppādeneva appanaṁ pāpetī’’ti vadanti, taṁ tesaṁ",
  "tika-s0404t6:5_3": "matimattaṁ. Na hi pārivāsikakammena appanāvāro icchito, nāpi mahaggatappamāṇajjhānesu",
  "tika-s0404t6:5_4": "viya upacārajjhāne ekantato paccavekkhaṇā icchitabbā, tasmā upacārajjhānādhigamato",
  "tika-s0404t6:5_5": "paraṁ katipayabhavaṅgacittāvasāne appanaṁ pāpuṇanto ‘‘saha nimittuppādenevettha appanaṁ",
  "tika-s0404t6:5_6": "pāpetī’’ti vutto. ‘‘Saha nimittuppādenā’’ti ca adhippāyikamidaṁ vacanaṁ, na nītatthaṁ.",
  "tika-s0404t6:5_7": "Adhippāyo vuttanayeneva veditabbo.",
  "tika-s0404t6:6_0": "Na antosamāpattiyaṁ tadā tathārūpassa ābhogassa asambhavato, samāpattito vuṭṭhitassa",
  "tika-s0404t6:6_1": "ābhogo pubbabhāgabhāvanāya vasena jhānakkhaṇe pavattaṁ abhibhavanākāraṁ gahetvā pavattoti",
  "tika-s0404t6:6_2": "daṭṭhabbaṁ. Abhidhammaṭṭhakathāyaṁ (dha. sa. aṭṭha. 204) pana ‘‘iminā panassa pubbabhogo",
  "tika-s0404t6:6_3": "kathito’’ti vuttaṁ. Antosamāpattiyaṁ tathā ābhogābhāve kasmā ‘‘jhānasaññāyapī’’ti",
  "tika-s0404t6:6_4": "vuttanti āha ‘‘abhibhavana…pe… atthī’’ti.",
  "tika-s0404t6:7_0": "Vaḍḍhitappamāṇānīti vipulappamāṇānīti attho, na ekaṅguladvaṅgulādivasena vaḍḍhiṁ",
  "tika-s0404t6:7_1": "pāpitānīti tathāvaḍḍhanassevettha asambhavato. Tenāha ‘‘mahantānī’’ti. Bhattavaḍḍhitakanti",
  "tika-s0404t6:7_2": "bhuñjanabhājane vaḍḍhitvā dinnaṁ bhattaṁ, ekāsane purisena bhuñjitabbabhattato upaḍḍhabhattanti attho.",
  "tika-s0404t6:8_0": "Rūpe saññā rūpasaññā, sā assa atthīti rūpasaññī, na rūpasaññī arūpasaññī. Saññāsīsena",
  "tika-s0404t6:8_1": "jhānaṁ vadati. Rūpasaññāya anuppādanamevettha alābhitā. Bahiddhāva uppannanti bahiddhāvatthusmiṁyeva",
  "tika-s0404t6:8_2": "uppannaṁ. Abhidhamme (dha. sa. 204-209) pana ‘‘ajjhattaṁ arūpasaññī bahiddhā rūpāni",
  "tika-s0404t6:8_3": "passati parittāni suvaṇṇadubbaṇṇāni, appamāṇāni suvaṇṇadubbaṇṇānī’’ti evaṁ catunnaṁ",
  "tika-s0404t6:8_4": "abhibhāyatanānaṁ āgatattā abhidhammaṭṭhakathāyaṁ ‘‘kasmā pana yathā suttante ajjhattaṁ",
  "tika-s0404t6:8_5": "rūpasaññī eko bahiddhā rūpāni passati parittānītiādi vuttaṁ, evaṁ avatvā idha catūsupi",
  "tika-s0404t6:8_6": "abhibhāyatanesu ajjhattaṁ arūpasaññitāva vuttā’’ti codanaṁ katvā ‘‘ajjhattarūpānaṁ",
  "tika-s0404t6:8_7": "anabhibhavanīyato’’ti kāraṇaṁ vatvā ‘‘tattha vā idha vā bahiddhā rūpāneva abhibhavitabbāni,",
  "tika-s0404t6:8_8": "tasmā tāni niyamatova vattabbānīti tatrāpi idhāpi vuttāni, ‘ajjhattaṁ rūpasaññī’ti",
  "tika-s0404t6:8_9": "idaṁ pana satthu desanāvilāsamattamevā’’ti vuttaṁ.",
  "tika-s0404t6:9_0": "Ettha ca vaṇṇābhogarahitāni sahitāni ca sabbāni ‘‘parittāni suvaṇṇadubbaṇṇānī’’ti",
  "tika-s0404t6:9_1": "vuttāni, tathā ‘‘appamāṇāni suvaṇṇadubbaṇṇānī’’ti. Atthi hi so pariyāyo ‘‘parittāni",
  "tika-s0404t6:9_2": "abhibhuyya, tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyā’’ti.",
  "tika-s0404t6:9_3": "Pariyāyakathā hi suttantadesanāti. Abhidhamme pana nippariyāyadesanattā vaṇṇābhogarahitāni",
  "tika-s0404t6:9_4": "visuṁ vuttāni, tathā sahitāni. Atthi hi ubhayattha abhibhavanavisesoti, tathā idha",
  "tika-s0404t6:9_5": "pariyāyadesanattā vimokkhānampi abhibhavanapariyāyo atthīti ‘‘ajjhattaṁ rūpasaññī’’tiādinā",
  "tika-s0404t6:9_6": "paṭhamadutiyaabhibhāyatanesu paṭhamavimokkho, tatiyacatutthaabhibhāyatanesu dutiyavimokkho,",
  "tika-s0404t6:9_7": "vaṇṇābhibhāyatanesu tatiyavimokkho ca abhibhavanappavattito saṅgahito. Abhidhamme",
  "tika-s0404t6:9_8": "(dha. sa. 204-209, 247-249) pana nippariyāyadesanattā vimokkhābhibhāyatanāni asaṅkarato",
  "tika-s0404t6:9_9": "dassetuṁ vimokkhe vajjetvā abhibhāyatanāni kathitāni. Sabbāni ca vimokkhakiccāni",
  "tika-s0404t6:9_10": "jhānāni vimokkhadesanāyaṁ vuttāni. Tadetaṁ ‘‘ajjhattaṁ rūpasaññī’’ti āgatassa abhibhāyatanadvayassa",
  "tika-s0404t6:9_11": "abhidhamme abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato",
  "tika-s0404t6:9_12": "vavatthānaṁ katanti viññāyati. ‘‘Ajjhattarūpānaṁ anabhibhavanīyato’’ti idaṁ abhidhamme",
  "tika-s0404t6:9_13": "katthacipi ‘‘ajjhattaṁ rūpāni passatī’’ti avatvā sabbattha yaṁ vuttaṁ ‘‘bahiddhā",
  "tika-s0404t6:9_14": "rūpāni passatī’’ti, tassa kāraṇavacanaṁ. Tena yaṁ aññahetukaṁ, taṁ tena hetunā vuttaṁ.",
  "tika-s0404t6:9_15": "Yaṁ pana desanāvilāsahetukaṁ ajjhattaṁ arūpasaññitāya eva abhidhamme vacanaṁ, na",
  "tika-s0404t6:9_16": "tassa aññaṁ kāraṇaṁ maggitabbanti dasseti.",
  "tika-s0404t6:10_0": "Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā desanāvilāso",
  "tika-s0404t6:10_1": "ca yathāvuttavavatthānavasena veditabbo veneyyajjhāsayavasena vijjamānapariyāyakathābhāvato.",
  "tika-s0404t6:10_2": "‘‘Suvaṇṇadubbaṇṇānī’’ti eteneva siddhattā na nīlādiabhibhāyatanāni vattabbānīti ce?",
  "tika-s0404t6:10_3": "Taṁ na. Nīlādīsu katādhikārānaṁ nīlādibhāvasseva abhibhavanakāraṇattā. Na hi tesaṁ",
  "tika-s0404t6:10_4": "parisuddhāparisuddhavaṇṇānaṁ parittatā vā appamāṇatā vā abhibhavanakāraṇaṁ, atha",
  "tika-s0404t6:10_5": "kho nīlādibhāvo evāti. Etesu ca parittādikasiṇarūpesu yaṁ yaṁ caritassa imāni abhibhāyatanāni",
  "tika-s0404t6:10_6": "ijjhanti, taṁ dassetuṁ ‘‘imesu panā’’tiādi vuttaṁ. Sabbasaṅgāhikavasenāti nīlavaṇṇanīlanidassananīlanibhāsānaṁ",
  "tika-s0404t6:10_7": "sādhāraṇavasena. Vaṇṇavasenāti sabhāvavaṇṇavasena. Nidassanavasenāti passitabbatāvasena",
  "tika-s0404t6:10_8": "cakkhuviññāṇādiviññāṇavīthiyā gahetabbatāvasena. Obhāsavasenāti sappabhāsatāya avabhāsanavasena.",
  "tika-s0404t6:11": "Icchāsuttādivaṇṇanā niṭṭhitā.",
  "tika-s0404t6:12": "6. Vimokkhasuttavaṇṇanā",
  "tika-s0404t6:13_0": "66. Chaṭṭhe (dī. ni. ṭī. 2.129) kenaṭṭhenāti kena sabhāvena. Sabhāvo hi ñāṇena yāthāvato",
  "tika-s0404t6:13_1": "araṇīyato ñātabbato ‘‘attho’’ti vuccati, so eva ttha-kārassa ṭṭha-kāraṁ katvā ‘‘aṭṭho’’ti",
  "tika-s0404t6:13_2": "vutto. Adhimuccanaṭṭhenāti adhikaṁ savisesaṁ muccanaṭṭhena. Etena satipi sabbassapi",
  "tika-s0404t6:13_3": "rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena",
  "tika-s0404t6:13_4": "taṁ jhānaṁ sātisayaṁ paṭipakkhato vimuccitvā pavattati, so bhāvanāviseso dīpito.",
  "tika-s0404t6:13_5": "Bhavati hi samānajātiyuttopi bhāvanāvisesena pavattiākāraviseso. Yathā taṁ saddhāvimuttato",
  "tika-s0404t6:13_6": "diṭṭhippattassa, tathā paccanīkadhammehi suṭṭhu vimuttatāya eva aniggahitabhāvena",
  "tika-s0404t6:13_7": "nirāsaṅkatāya abhirativasena suṭṭhu adhimuccanaṭṭhenapi vimokkho. Tenāha ‘‘ārammaṇe",
  "tika-s0404t6:13_8": "cā’’tiādi. Ayaṁ panatthoti ayaṁ adhimuccanaṭṭho pacchime vimokkhe nirodhe natthi.",
  "tika-s0404t6:13_9": "Kevalo vimuttaṭṭho eva tattha labbhati, taṁ sayameva parato vakkhati.",
  "tika-s0404t6:14_0": "Rūpīti yenāyaṁ sasantatipariyāpannena rūpena samannāgato, taṁ yassa jhānassa hetubhāvena",
  "tika-s0404t6:14_1": "visiṭṭharūpaṁ hoti, yena visiṭṭhena rūpena ‘‘rūpī’’ti vucceyya rūpīsaddassa atisayatthadīpanato,",
  "tika-s0404t6:14_2": "tadeva sasantatipariyāpannarūpassa vasena paṭiladdhajjhānaṁ idha paramatthato rūpibhāvasādhakanti",
  "tika-s0404t6:14_3": "daṭṭhabbaṁ. Tenāha ‘‘ajjhatta’’ntiādi. Rūpajjhānaṁ rūpaṁ uttarapadalopena. Rūpānīti",
  "tika-s0404t6:14_4": "panettha purimapadalopo daṭṭhabbo. Tena vuttaṁ ‘‘nīlakasiṇādīni rūpānī’’ti. Rūpe",
  "tika-s0404t6:14_5": "kasiṇarūpe saññā rūpasaññā , sā etassa atthīti rūpasaññī, saññāsīsena jhānaṁ vadati.",
  "tika-s0404t6:14_6": "Tappaṭipakkhena arūpasaññī. Tenāha ‘‘ajjhattaṁ na rūpasaññī’’tiādi.",
  "tika-s0404t6:15_0": "Anto appanāyaṁ ‘‘subha’’nti ābhogo natthīti iminā pubbābhogavasena tathā adhimutti",
  "tika-s0404t6:15_1": "siyāti dasseti. Evañhettha tathāvattabbatāpatticodanā anavaṭṭhānā hoti. Yasmā suvisuddhesu",
  "tika-s0404t6:15_2": "nīlādīsu vaṇṇakasiṇesu tattha katādhikārānaṁ abhirativasena suṭṭhu adhimuccanaṭṭho",
  "tika-s0404t6:15_3": "sambhavati, tasmā aṭṭhakathāyaṁ tathā tatiyo vimokkho saṁvaṇṇito. Yasmā pana mettādivasena",
  "tika-s0404t6:15_4": "pavattamānā bhāvanā satte appaṭikūlato dahanti, te subhato adhimuccitvā pavattati,",
  "tika-s0404t6:15_5": "tasmā paṭisambhidāmagge (paṭi. ma. 1.212-213) brahmavihārabhāvanā ‘‘subhavimokkho’’ti",
  "tika-s0404t6:15_6": "vuttā. Tayidaṁ ubhayampi tena tena pariyāyena vuttattā na virujjhatīti daṭṭhabbaṁ.",
  "tika-s0404t6:16_0": "Sabbasoti anavasesato. Na hi catunnaṁ arūpakkhandhānaṁ ekadesopi tattha avasissati.",
  "tika-s0404t6:16_1": "Vissaṭṭhattāti yathāparicchinnakāle nirodhitattā. Uttamo vimokkho nāma ariyeheva",
  "tika-s0404t6:16_2": "samāpajjitabbato ariyaphalapariyosānattā diṭṭheva dhamme nibbānappattibhāvato ca.",
  "tika-s0404t6:17": "Vimokkhasuttavaṇṇanā niṭṭhitā.",
  "tika-s0404t6:18": "7. Anariyavohārasuttavaṇṇanā",
  "tika-s0404t6:19_0": "67. Sattame anariyānaṁ lāmakānaṁ vohāro anariyavohāro. Diṭṭhavāditāti diṭṭhaṁ mayāti",
  "tika-s0404t6:19_1": "evaṁ vāditā. Evaṁ sesesupi. Ettha ca taṁtaṁsamuṭṭhāpakacetanāvasena attho veditabbo.",
  "tika-s0404t6:19_2": "Tenāha ‘‘yāhi cetanāhī’’tiādi.",
  "tika-s0404t6:20": "Anariyavohārasuttavaṇṇanā niṭṭhitā.",
  "tika-s0404t6:21": "9. Parisāsuttavaṇṇanā",
  "tika-s0404t6:22_0": "69. Navame (dī. ni. ṭī. 2.172) samāgantabbato, samāgacchatīti vā samāgamo, parisā.",
  "tika-s0404t6:22_1": "Bimbisārappamukho samāgamo bimbisārasamāgamo. Sesadvayepi eseva nayo. Bimbisāra…pe…",
  "tika-s0404t6:22_2": "samāgamasadisaṁ khattiyaparisanti yojanā. Aññesu cakkavāḷesupi labbhateva satthu",
  "tika-s0404t6:22_3": "khattiyaparisādiupasaṅkamanaṁ. Ādito tehi saddhiṁ satthu bhāsanaṁ ālāpo, kathanappaṭikathanaṁ",
  "tika-s0404t6:22_4": "sallāpo. Dhammūpasaṁhitā pucchāpaṭipucchā dhammasākacchā. Saṇṭhānaṁ paṭicca kathitaṁ",
  "tika-s0404t6:22_5": "saṇṭhānapariyāyattā vaṇṇa-saddassa ‘‘mahantaṁ hatthirājavaṇṇaṁ abhinimminitvā’’tiādīsu",
  "tika-s0404t6:22_6": "(saṁ. ni. 1.138) viya. Tesanti padaṁ ubhayapadāpekkhaṁ ‘‘tesampi lakkhaṇasaṇṭhānaṁ",
  "tika-s0404t6:22_7": "viya satthu sarīrasaṇṭhānaṁ tesaṁ kevalaṁ paññāyati evā’’ti. Nāpi āmuttamaṇikuṇḍalo",
  "tika-s0404t6:22_8": "bhagavā hotīti yojanā. Chinnassarāti dvidhā bhinnassarā. Gaggarassarāti jajjaritassarā.",
  "tika-s0404t6:22_9": "Bhāsantaranti tesaṁ sattānaṁ bhāsāto aññaṁ bhāsaṁ. Vīmaṁsāti cintanā. Kimatthaṁ…pe…",
  "tika-s0404t6:22_10": "desetīti idaṁ nanu attānaṁ jānāpetvā dhamme kathite tesaṁ sātisayo pasādo hotīti",
  "tika-s0404t6:22_11": "iminā adhippāyena vuttaṁ? Yesaṁ attānaṁ ajānāpetvāva dhamme kathite pasādo hoti,",
  "tika-s0404t6:22_12": "na jānāpetvā, tādise sandhāya satthā tathā karoti. Tattha payojanamāha ‘‘vāsanatthāyā’’ti.",
  "tika-s0404t6:22_13": "Evaṁ sutopīti evaṁ aviññātadesako aviññātāgamanopi suto dhammo attano dhammasudhammatāyeva",
  "tika-s0404t6:22_14": "anāgate paccayo hoti suṇantassa.",
  "tika-s0404t6:23": "Parisāsuttavaṇṇanā niṭṭhitā.",
  "tika-s0404t6:24": "10. Bhūmicālasuttavaṇṇanā",
  "tika-s0404t6:25_0": "70. Dasame (dī. ni. ṭī. 2.167; saṁ. ni. ṭī. 2.5.822) udenayakkhassa cetiyaṭṭhāneti",
  "tika-s0404t6:25_1": "udenassa nāma yakkhassa āyatanabhāvena iṭṭhakāhi kate mahājanassa cittīkataṭṭhāne.",
  "tika-s0404t6:25_2": "Katavihāroti bhagavantaṁ uddissa katavihāro. Vuccatīti purimavohārena ‘‘udenaṁ cetiya’’nti",
  "tika-s0404t6:25_3": "vuccati. Gotamakādīsupīti ‘‘gotamakaṁ cetiya’’ntiādīsupi. Eseva nayoti cetiyaṭṭhāne",
  "tika-s0404t6:25_4": "katavihārabhāvaṁ atidisati. Tathā hi sattambanti kikissa rañño dhītaro satta kumāriyo",
  "tika-s0404t6:25_5": "saṁvegajātā gehato nikkhamitvā tattha padhānaṁ padahiṁsu, taṁ ṭhānaṁ ‘‘sattambaṁ",
  "tika-s0404t6:25_6": "cetiya’’nti vadanti. Bahuputtakanti ca bahupāroho eko nigrodharukkho, tasmiṁ adhivatthaṁ",
  "tika-s0404t6:25_7": "devataṁ bahū manussā putte patthenti, tadupādāya taṁ ṭhānaṁ ‘‘bahuputtakaṁ cetiya’’nti",
  "tika-s0404t6:25_8": "paññāyittha. Sārandadassa nāma yakkhassa vasitaṭṭhānaṁ, cāpālassa nāma yakkhassa",
  "tika-s0404t6:25_9": "vasitaṭṭhānaṁ, iti sabbānevetāni buddhuppādato pubbadevatā pariggahetvā cetiyavohārena",
  "tika-s0404t6:25_10": "voharitāni, bhagavato vihāre katepi tatheva sañjānanti. Ramaṇīyāti ettha vesāliyā",
  "tika-s0404t6:25_11": "tāva bhūmibhāgasampattiyā sulabhapiṇḍatāya ramaṇīyabhāvo veditabbo. Vihārānaṁ pana",
  "tika-s0404t6:25_12": "nagarato nātidūratāya naccāsannatāya gamanāgamanasampattiyā anākiṇṇavihāraṭṭhānatāya",
  "tika-s0404t6:25_13": "chāyudakasampattiyā pavivekapatirūpatāya ca ramaṇīyatā daṭṭhabbā.",
  "tika-s0404t6:26_0": "Vaḍḍhitāti bhāvanāpāripūrivasena paribrūhitā. Punappunaṁ katāti bhāvanāya bahulīkaraṇena",
  "tika-s0404t6:26_1": "aparāparaṁ pavattitā. Yuttayānaṁ viya katāti yathā yuttamājaññayānaṁ chekena sārathinā",
  "tika-s0404t6:26_2": "adhiṭṭhitaṁ yathāruci pavattati, evaṁ yathāruci pavattirahataṁ gamitā. Patiṭṭhānaṭṭhenāti",
  "tika-s0404t6:26_3": "adhiṭṭhānaṭṭhena. Vatthu viya katāti sabbaso upakkilesavisodhanena iddhivisayatāya",
  "tika-s0404t6:26_4": "patiṭṭhānabhāvato suvisodhitaparissayavatthu viya katā. Adhiṭṭhitāti paṭipakkhadūrībhāvato",
  "tika-s0404t6:26_5": "subhāvitabhāvena taṁtaṁadhiṭṭhānayogyatāya ṭhapitā. Samantato citāti sabbabhāgena",
  "tika-s0404t6:26_6": "bhāvanupacayaṁ gamitā. Tenāha ‘‘suvaḍḍhitā’’ti. Suṭṭhu samāraddhāti iddhibhāvanāya",
  "tika-s0404t6:26_7": "sikhāppattiyā sammadeva saṁsevitā.",
  "tika-s0404t6:27_0": "Aniyamenāti ‘‘yassa kassacī’’ti aniyamavacanena. Niyametvāti ‘‘tathāgatassā’’ti sarūpadassanena",
  "tika-s0404t6:27_1": "niyametvā. Āyuppamāṇanti (dī. ni. ṭī. 1.40; dī. ni. abhi. ṭī. 1.40) paramāyuppamāṇaṁ",
  "tika-s0404t6:27_2": "vadati. Kiṁ panettha paramāyu nāma, kathaṁ vā taṁ paricchinnappamāṇanti? Vuccate",
  "tika-s0404t6:27_3": "– yo tesaṁ tesaṁ sattānaṁ tasmiṁ tasmiṁ bhavavisese purimasiddhabhavapatthanūpanissayavasena",
  "tika-s0404t6:27_4": "sarīrāvayavavaṇṇasaṇṭhānappamāṇādivisesā viya taṁtaṁgatinikāyādīsu yebhuyyena niyataparicchedo",
  "tika-s0404t6:27_5": "gabbhaseyyakakāmāvacaradevarūpāvacarasattānaṁ sukkasoṇitautubhojanādiutuādipaccuppannapaccayūpatthambhito",
  "tika-s0404t6:27_6": "vipākappabandhassa ṭhitikālaniyamo. So yathāsakaṁ khaṇamattāvaṭṭhāyīnampi attano",
  "tika-s0404t6:27_7": "sahajātānaṁ rūpārūpadhammānaṁ ṭhapanākāravuttitāya pavattanakāni rūpārūpajīvitindriyāni",
  "tika-s0404t6:27_8": "yasmā na kevalaṁ tesaṁ khaṇaṭhitiyā eva kāraṇabhāvena anupālakāni, atha kho yāva",
  "tika-s0404t6:27_9": "bhavaṅgupacchedā anupabandhassa avicchedahetubhāvenapi, tasmā āyuhetukattā kāraṇūpacārena",
  "tika-s0404t6:27_10": "āyu, ukkaṁsaparicchedavasena paramāyūti ca vuccati. Taṁ pana devānaṁ nerayikānaṁ",
  "tika-s0404t6:27_11": "uttarakurukānañca niyataparicchedaṁ. Uttarakurukānaṁ pana ekantaniyataparicchedameva,",
  "tika-s0404t6:27_12": "avasiṭṭhamanussapetatiracchānānaṁ pana ciraṭṭhitisaṁvattanikakammabahule kāle taṁkammasahitasantānajanitasukkasoṇitapaccayānaṁ",
  "tika-s0404t6:27_13": "taṁmūlakānañca candasūriyasamavisamaparivattanādijanitautuāhārādisamavisamapaccayānañca",
  "tika-s0404t6:27_14": "vasena cirācirakālato aniyataparicchedaṁ, tassa ca yathā purimasiddhabhavapatthanāvasena",
  "tika-s0404t6:27_15": "taṁtaṁgatinikāyādīsu vaṇṇasaṇṭhānādivisesaniyamo siddho dassanānussavādīhi, tathā",
  "tika-s0404t6:27_16": "ādito gahaṇasiddhiyā. Evaṁ tāsu tāsu upapattīsu nibbattasattānaṁ yebhuyyena samappamāṇaṭṭhitikālaṁ",
  "tika-s0404t6:27_17": "dassanānussavehi labhitvā taṁparamataṁ ajjhosāya pavattitabhavapatthanāvasena ādito",
  "tika-s0404t6:27_18": "paricchedaniyamo veditabbo. Yasmā pana kammaṁ tāsu tāsu upapattīsu yathā taṁtaṁupapattiniyatavaṇṇādinibbattane",
  "tika-s0404t6:27_19": "samatthaṁ, evaṁ niyatāyuparicchedāsu upapattīsu paricchedātikkamena vipākanibbattane",
  "tika-s0404t6:27_20": "samatthaṁ na hoti, tasmā vuttaṁ ‘‘tasmiṁ tasmiṁ kāle yaṁ manussānaṁ āyuppamāṇaṁ,",
  "tika-s0404t6:27_21": "taṁ paripuṇṇaṁ karonto tiṭṭheyyā’’ti.",
  "tika-s0404t6:28_0": "Mahāsīvatthero pana ‘‘mahābodhisattānaṁ carimabhave paṭisandhidāyino kammassa asaṅkhyeyyāyukatāsaṁvattanasamatthataṁ",
  "tika-s0404t6:28_1": "hadaye ṭhapetvā buddhānañca āyusaṅkhārassa parissayavikkhambhanasamatthatā pāḷiyaṁ",
  "tika-s0404t6:28_2": "āgatā evāti imaṁ bhaddakappameva tiṭṭheyyā’’ti avoca. Khaṇḍiccādīhi abhibhuyyatīti",
  "tika-s0404t6:28_3": "etena yathā iddhibalena jarāya na paṭighāto, evaṁ tena maraṇassapi na paṭighātoti",
  "tika-s0404t6:28_4": "atthato āpannamevāti. ‘‘Kva saro khitto, kva ca nipatito’’ti aññathā vuṭṭhitenapi",
  "tika-s0404t6:28_5": "theravādena aṭṭhakathāvacanameva samatthitanti daṭṭhabbaṁ. Tenāha ‘‘yo pana vuccati…pe… niyāmita’’nti.",
  "tika-s0404t6:29_0": "Oḷārike nimitteti thūle saññuppādane. Thūlasaññuppādanañhetaṁ ‘‘tiṭṭhatu bhagavā",
  "tika-s0404t6:29_1": "kappa’’nti sakalaṁ kappaṁ avaṭṭhānayācanāya, yadidaṁ ‘‘yassa kassaci, ānanda, cattāro",
  "tika-s0404t6:29_2": "iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ",
  "tika-s0404t6:29_3": "avaṭṭhānasamatthatāvibhāvanaṁ. Obhāseti pākaṭavacane. Pākaṭavacanañhetaṁ, yadidaṁ",
  "tika-s0404t6:29_4": "pariyāyaṁ muñcitvā ujukameva attano adhippāyavibhāvanaṁ. Pariyuṭṭhitacittoti yathā",
  "tika-s0404t6:29_5": "kiñci atthānatthaṁ sallakkhetuṁ na sakkā, evaṁ abhibhūtacitto. So pana abhibhavo",
  "tika-s0404t6:29_6": "mahatā udakoghena appakassa udakassa ajjhottharaṇaṁ viya ahosīti vuttaṁ ‘‘ajjhotthaṭacitto’’ti.",
  "tika-s0404t6:29_7": "Aññoti therato, ariyehi vā aññopi yo koci puthujjano. Puthujjanaggahaṇañcettha yathā",
  "tika-s0404t6:29_8": "sabbena sabbaṁ appahīnavipallāso mārena pariyuṭṭhitacitto kiñci atthānatthaṁ sallakkhetuṁ",
  "tika-s0404t6:29_9": "na sakkoti, evaṁ thero bhagavatā katanimittobhāsaṁ sabbaso na sallakkhesīti dassanatthaṁ.",
  "tika-s0404t6:29_10": "Tenāha ‘‘māro hī’’tiādi.",
  "tika-s0404t6:30_0": "Cattārovipallāsāti asubhe ‘‘subha’’nti saññāvipallāso, cittavipallāso, dukkhe ‘‘sukha’’nti",
  "tika-s0404t6:30_1": "saññāvipallāso, cittavipallāsoti ime cattāro vipallāsā. Tenāti yadipi itare aṭṭha",
  "tika-s0404t6:30_2": "vipallāsā pahīnā, tathāpi yathāvuttānaṁ catunnaṁ vipallāsānaṁ appahīnabhāvena. Assāti",
  "tika-s0404t6:30_3": "therassa. Maddatīti phusanamattena maddanto viya hoti, aññathā tena maddite sattānaṁ",
  "tika-s0404t6:30_4": "maraṇameva siyā. Kiṁ sakkhissati, na sakkhissatīti adhippāyo. Kasmā na sakkhissati,",
  "tika-s0404t6:30_5": "nanu esa aggasāvakassa kucchiṁ paviṭṭhoti? Saccaṁ paviṭṭho, tañca kho attano ānubhāvadassanatthaṁ,",
  "tika-s0404t6:30_6": "na vibādhanādhippāyena. Vibādhanādhippāyena pana idha ‘‘kiṁ sakkhissatī’’ti vuttaṁ",
  "tika-s0404t6:30_7": "hadayamaddanassa adhikatattā. Nimittobhāsanti ettha ‘‘tiṭṭhatu bhagavā kappa’’nti",
  "tika-s0404t6:30_8": "sakalakappaṁ avaṭṭhānayācanāya ‘‘yassa kassaci, ānanda, cattāro iddhipādā bhāvitā’’tiādinā",
  "tika-s0404t6:30_9": "aññāpadesena attano caturiddhipādabhāvanānubhāvena kappaṁ avaṭṭhānasamatthatāvasena",
  "tika-s0404t6:30_10": "saññuppādanaṁ nimittaṁ. Tathā pana pariyāyaṁ muñcitvā ujukameva attano adhippāyavibhāvanaṁ",
  "tika-s0404t6:30_11": "obhāso. Jānantoyevāti mārena pariyuṭṭhitabhāvaṁ jānantoyeva. Attano aparādhahetuto",
  "tika-s0404t6:30_12": "sattānaṁ soko tanuko hoti, na balavāti āha ‘‘dosāropanena sokatanukaraṇattha’’nti.",
  "tika-s0404t6:30_13": "Kiṁ pana thero mārena pariyuṭṭhitacittakāle pavattiṁ pacchā jānātīti? Na jānāti sabhāvena,",
  "tika-s0404t6:30_14": "buddhānubhāvena pana jānāti.",
  "tika-s0404t6:31_0": "Gaccha tvaṁ, ānandāti yasmā divāvihāratthāya idhāgato, tasmā, ānanda, gaccha tvaṁ",
  "tika-s0404t6:31_1": "yathārucitaṭṭhānaṁ divāvihārāya. Tenāha ‘‘yassadāni kālaṁ maññasī’’ti. Anatthe niyojento",
  "tika-s0404t6:31_2": "guṇamāraṇena māreti, virāgavibandhanena vā jātinimittatāya tattha tattha jātaṁ mārento",
  "tika-s0404t6:31_3": "viya hotīti ‘‘māretīti māro’’ti vuttaṁ. Ati viya pāpatāya pāpimā. Kaṇhadhammehi samannāgato",
  "tika-s0404t6:31_4": "kaṇho. Virāgādiguṇānaṁ antakaraṇato antako. Sattānaṁ anatthāvahaṁ paṭipattiṁ na muñcatīti",
  "tika-s0404t6:31_5": "namuci. Attano mārapāsena pamatte bandhati, pamattā vā bandhū etassāti pamattabandhu.",
  "tika-s0404t6:31_6": "Sattamasattāhato paraṁ satta ahāni sandhāyāha ‘‘aṭṭhame sattāhe’’ti na pana pallaṅkasattāhādi",
  "tika-s0404t6:31_7": "viya niyatakiccassa aṭṭhamasattāhassa nāma labbhanato. Sattamasattāhassa hi parato",
  "tika-s0404t6:31_8": "ajapālanigrodhamūle mahābrahmuno sakkassa ca devarañño paṭiññātadhammadesanaṁ bhagavantaṁ",
  "tika-s0404t6:31_9": "ñatvā ‘‘idāni satte dhammadesanāya mama visayaṁ samatikkamāpessatī’’ti sañjātadomanasso",
  "tika-s0404t6:31_10": "hutvā ṭhito cintesi – ‘‘handa dānāhaṁ naṁ upāyena parinibbāpessāmi, evamassa manoratho",
  "tika-s0404t6:31_11": "aññathattaṁ gamissati, mama ca manoratho ijjhissatī’’ti. Evaṁ pana cintetvā bhagavantaṁ",
  "tika-s0404t6:31_12": "upasaṅkamitvā ekamantaṁ ṭhito ‘‘parinibbātu dāni, bhante, bhagavā’’tiādinā parinibbānaṁ",
  "tika-s0404t6:31_13": "yāci. Taṁ sandhāya vuttaṁ ‘‘aṭṭhame sattāhe’’tiādi. Tattha ajjāti āyusaṅkhārossajjanadivasaṁ",
  "tika-s0404t6:31_14": "sandhāyāha. Bhagavā cassa atibandhanādhippāyaṁ jānantopi taṁ anāvikatvā parinibbānassa",
  "tika-s0404t6:31_15": "akālabhāvameva pakāsento yācanaṁ paṭikkhipi. Tenāha ‘‘na tāvāha’’ntiādi.",
  "tika-s0404t6:32_0": "Maggavasena byattāti saccasampaṭivedhaveyyattiyena byattā. Tatheva vinītāti maggavaseneva",
  "tika-s0404t6:32_1": "kilesānaṁ samucchedavinayena vinītā. Tathā visāradāti ariyamaggādhigameneva satthusāsane",
  "tika-s0404t6:32_2": "vesārajjappattiyā visāradā, sārajjakarānaṁ diṭṭhivicikicchādipāpadhammānaṁ vigamena",
  "tika-s0404t6:32_3": "visāradabhāvaṁ pattāti attho. Yassa sutassa vasena vaṭṭadukkhato nissaraṇaṁ sambhavati,",
  "tika-s0404t6:32_4": "taṁ idha ukkaṭṭhaniddesena sutanti adhippetanti āha ‘‘tepiṭakavasenā’’ti. Tiṇṇaṁ",
  "tika-s0404t6:32_5": "piṭakānaṁ samūho tepiṭakaṁ, tīṇi vā piṭakāni tipiṭakaṁ, tipiṭakameva tepiṭakaṁ, tassa",
  "tika-s0404t6:32_6": "vasena. Tamevāti yaṁ taṁ tepiṭakaṁ sotabbabhāvena ‘‘suta’’nti vuttaṁ, tameva. Dhammanti",
  "tika-s0404t6:32_7": "pariyattidhammaṁ. Dhārentīti suvaṇṇabhājane pakkhittasīhavasaṁ viya avinassantaṁ",
  "tika-s0404t6:32_8": "katvā suppaguṇasuppavattibhāvena dhārenti hadaye ṭhapenti. Iti pariyattidhammavasena",
  "tika-s0404t6:32_9": "bahussutadhammadharabhāvaṁ dassetvā idāni paṭivedhadhammavasenapi taṁ dassetuṁ ‘‘atha",
  "tika-s0404t6:32_10": "vā’’tiādi vuttaṁ. Ariyadhammassāti maggaphaladhammassa, navavidhassapi vā lokuttaradhammassa.",
  "tika-s0404t6:32_11": "Anudhammabhūtanti adhigamāya anurūpadhammabhūtaṁ. Anucchavikappaṭipadanti ca tameva",
  "tika-s0404t6:32_12": "vipassanādhammamāha, chabbidhā visuddhiyo vā. Anudhammanti tassā yathāvuttappaṭipadāya",
  "tika-s0404t6:32_13": "anurūpaṁ abhisallekhitaṁ appichatādidhammaṁ. Caraṇasīlāti samādāya vattanasīlā. Anumaggaphaladhammo",
  "tika-s0404t6:32_14": "etissāti vā anudhammā, vuṭṭhānagāminī vipassanā. Tassā caraṇasīlā. Attano ācariyavādanti",
  "tika-s0404t6:32_15": "attano ācariyassa sammāsambuddhassa vādaṁ. Sadevakassa lokassa ācārasikkhāpanena",
  "tika-s0404t6:32_16": "ācariyo, bhagavā, tassa vādo, catusaccadesanā.",
  "tika-s0404t6:33_0": "Ācikkhissantīti ādito kathessanti, attanā uggahitaniyāmena pare uggaṇhāpessantīti",
  "tika-s0404t6:33_1": "attho. Desessantīti vācessanti, pāḷiṁ sammā pabodhessantīti attho. Paññapessantīti",
  "tika-s0404t6:33_2": "pajānāpessanti, saṅkāsessantīti attho. Paṭṭhapessantīti pakārehi ṭhapessanti, pakāsessantīti",
  "tika-s0404t6:33_3": "attho. Vivarissantīti vivaṭaṁ karissanti. Vibhajissantīti vibhattaṁ karissanti. Uttānīkarissantīti",
  "tika-s0404t6:33_4": "anuttānaṁ gambhīraṁ uttānaṁ pākaṭaṁ karissanti. Sahadhammenāti ettha dhamma-saddo",
  "tika-s0404t6:33_5": "kāraṇapariyāyo ‘‘hetumhi ñāṇaṁ dhammapaṭisambhidā’’tiādīsu (vibha. 720) viyāti āha",
  "tika-s0404t6:33_6": "‘‘sahetukena sakāraṇena vacanenā’’ti. Sappāṭihāriyanti sanissaraṇaṁ. Yathā paravādaṁ",
  "tika-s0404t6:33_7": "bhañjitvā sakavādo patiṭṭhahati, evaṁ hetudāharaṇehi yathādhigatamatthaṁ sampādetvā",
  "tika-s0404t6:33_8": "dhammaṁ kathessanti. Tenāha ‘‘niyyānikaṁ katvā dhammaṁ desessantī’’ti, navavidhaṁ",
  "tika-s0404t6:33_9": "lokuttaradhammaṁ pabodhessantīti attho. Ettha ca ‘‘paññapessantī’’tiādīhi chahi padehi",
  "tika-s0404t6:33_10": "cha atthapadāni dassitāni, ādito pana dvīhi padehi cha byañjanapadāni. Ettāvatā tepiṭakaṁ",
  "tika-s0404t6:33_11": "buddhavacanaṁ saṁvaṇṇanānayena saṅgahetvā dassitaṁ hoti. Vuttañhetaṁ nettiyaṁ (netti.",
  "tika-s0404t6:33_12": "saṅgahavāro) ‘‘dvādasa padāni suttaṁ, taṁ sabbaṁ byañjanañca attho cā’’ti.",
  "tika-s0404t6:34_0": "Sikkhāttayasaṅgahitanti adhisīlasikkhādisikkhāttayasaṅgahaṁ. Sakalaṁ sāsanabrahmacariyanti",
  "tika-s0404t6:34_1": "anavasesaṁ satthusāsanabhūtaṁ seṭṭhacariyaṁ. Samiddhanti sammadeva vaḍḍhitaṁ. Jhānassādavasenāti",
  "tika-s0404t6:34_2": "tehi tehi bhikkhūhi samadhigatajjhānasukhavasena. Vuddhippattanti uḷārapaṇītabhāvūpagamena",
  "tika-s0404t6:34_3": "sabbaso parivuddhimupagataṁ. Sabbapāliphullaṁ viya abhiññāsampattivasena abhiññāsampadāhi",
  "tika-s0404t6:34_4": "sāsanābhivuddhiyā matthakappattito. Patiṭṭhitavasenāti patiṭṭhānavasena, patiṭṭhappattiyāti",
  "tika-s0404t6:34_5": "attho. Paṭivedhavasena bahuno janassa hitanti bāhujaññaṁ. Tenāha ‘‘mahājanābhisamayavasenā’’ti.",
  "tika-s0404t6:34_6": "Puthu puthulaṁ bhūtaṁ jātaṁ, puthu vā puthuttaṁ pattanti puthubhūtaṁ. Tenāha ‘‘sabbā…pe...",
  "tika-s0404t6:34_7": "patta’’nti. Suṭṭhu pakāsitanti suṭṭhu sammadeva ādikalyāṇādibhāvena paveditaṁ.",
  "tika-s0404t6:35_0": "Satiṁ sūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ",
  "tika-s0404t6:35_1": "kālaṁ vahito, idāni pana na vahitabbo, etassa avahanatthañhi cirataraṁ kālaṁ ariyamaggasambhāro",
  "tika-s0404t6:35_2": "sambhato, svāyaṁ ariyamaggo paṭividdho. Yato ime kāyādayo asubhādito sabhāvādito",
  "tika-s0404t6:35_3": "sammadeva pariññātāti catubbidhampi sammāsatiṁ yatātathaṁ visaye suṭṭhu upaṭṭhitaṁ",
  "tika-s0404t6:35_4": "katvā. Ñāṇena paricchinditvāti imassa attabhāvasaññitassa dukkhabhārassa vahane payojanabhūtaṁ",
  "tika-s0404t6:35_5": "attahitaṁ tāva bodhimūle eva parisamāpitaṁ, parahitaṁ pana buddhaveneyyavinayaṁ parisamāpitabbaṁ,",
  "tika-s0404t6:35_6": "taṁ idāni māsattayeneva parisamāpanaṁ pāpuṇissati, ahampi visākhāpuṇṇamāyaṁ parinibbāyissāmīti",
  "tika-s0404t6:35_7": "evaṁ buddhañāṇena paricchinditvā sabbabhāgena nicchayaṁ katvā. Āyusaṅkhāraṁ vissajjīti",
  "tika-s0404t6:35_8": "āyuno jīvitassa abhisaṅkhārakaṁ phalasamāpattidhammaṁ na samāpajjissāmīti vissajji.",
  "tika-s0404t6:35_9": "Taṁvissajjaneneva tena abhisaṅkhariyamānaṁ jīvitasaṅkhāraṁ ‘‘na pavattessāmī’’ti",
  "tika-s0404t6:35_10": "vissajji. Tenāha ‘‘tatthā’’tiādi.",
  "tika-s0404t6:36_0": "Ṭhānamahantatāyapi pavattiākāramahantatāyapi mahanto pathavīkampo. Tattha ṭhānamahantatāya",
  "tika-s0404t6:36_1": "bhūmicālassa mahantattaṁ dassetuṁ ‘‘tadā kira…pe… kampitthā’’ti vuttaṁ. Sā pana jābhikkhettabhūtā",
  "tika-s0404t6:36_2": "dasasahassī lokadhātu eva, na yā kāci. Yā mahābhinīhāramahābhijātiādīsupi kampittha,",
  "tika-s0404t6:36_3": "tadāpi tattikāya eva kampane kiṁ kāraṇaṁ? Jātikkhettabhāvena tasseva ādito pariggahassa",
  "tika-s0404t6:36_4": "katattā, pariggahakaraṇaṁ cassa dhammatāvasena veditabbaṁ. Tathā hi purimabuddhānampi",
  "tika-s0404t6:36_5": "tāvattakameva jātikkhettaṁ ahosi. Tathā hi vuttaṁ ‘‘dasasahassī lokadhātu, nissaddā",
  "tika-s0404t6:36_6": "hoti nirākulā…pe… mahāsamuddo ābhujati, dasasahassī pakampatī’’ti (bu. vaṁ. 2.84-91)",
  "tika-s0404t6:36_7": "ca ādi. Udakapariyantaṁ katvā chappakārapavedhanena avītarāge bhiṁsetīti bhiṁsano,",
  "tika-s0404t6:36_8": "so eva bhiṁsanakoti āha ‘‘bhayajanako’’ti. Devabheriyoti devadundubhisaddassa pariyāyavacanamattaṁ.",
  "tika-s0404t6:36_9": "Na cettha kāci bherī ‘‘dundubhī’’ti adhippetā, atha kho uppātabhāvena labbhamāno",
  "tika-s0404t6:36_10": "ākāsagato nigghosasaddo. Tenāha ‘‘devo’’tiādi. Devoti megho. Tassa hi gajjabhāvena",
  "tika-s0404t6:36_11": "ākāsassa vassābhāvena sukkhagajjitasaññite sadde niccharante devadundubhisamaññā.",
  "tika-s0404t6:36_12": "Tenāha ‘‘devo sukkhagajjitaṁ gajjī’’ti.",
  "tika-s0404t6:37_0": "Pītivegavissaṭṭhanti ‘‘evaṁ cirataraṁ kālaṁ vahito ayaṁ attabhāvasaññito dukkhabhāro,",
  "tika-s0404t6:37_1": "idāni na cirasseva nikkhipissāmī’’ti sañjātasomanasso bhagavā sabhāveneva pītivegavissaṭṭhaṁ",
  "tika-s0404t6:37_2": "udānaṁ udānesi. Evaṁ pana udānentena ayampi attho sādhito hotīti dassanatthaṁ aṭṭhakathāyaṁ",
  "tika-s0404t6:37_3": "‘‘kasmā’’tiādi vuttaṁ.",
  "tika-s0404t6:38_0": "Tulīyatīti tulanti tula-saddo kammasādhanoti dassetuṁ ‘‘tulita’’ntiādi vuttaṁ. Appānubhāvatāya",
  "tika-s0404t6:38_1": "paricchinnaṁ. Tathā hi taṁ parito khaṇḍitabhāvena ‘‘paritta’’nti vuccati. Paṭipakkhavikkhambhanato",
  "tika-s0404t6:38_2": "dīghasantānatāya vipulaphalatāya ca na tulaṁ na paricchinnaṁ. Yehi kāraṇehi pubbe",
  "tika-s0404t6:38_3": "avisesato mahaggataṁ ‘‘atula’’nti vuttaṁ, tāni kāraṇāni rūpāvacarato arūpassa sātisayāni",
  "tika-s0404t6:38_4": "vijjantīti arūpāvacaraṁ ‘‘atula’’nti vuttaṁ itarañca ‘‘tula’’nti. Appavipākanti tīsupi",
  "tika-s0404t6:38_5": "kammesu yaṁ tanuvipākaṁ hīnaṁ, taṁ tulaṁ. Bahuvipākanti yaṁ mahāvipākaṁ paṇītaṁ,",
  "tika-s0404t6:38_6": "taṁ atulaṁ. Yaṁ panettha majjhimaṁ, taṁ hīnaṁ ukkaṭṭhanti dvidhā bhinditvā dvīsupi",
  "tika-s0404t6:38_7": "bhāgesu pakkhipitabbaṁ. Hīnattikavaṇṇanāyaṁ (dha. sa. aṭṭha. 14) vuttanayena vā appabahuvipākataṁ",
  "tika-s0404t6:38_8": "niddhāretvā tassa vasena tulātulabhāvo veditabbo. Sambhavati etasmāti sambhavoti",
  "tika-s0404t6:38_9": "āha ‘‘sambhavahetubhūta’’nti. Niyakajjhattaratoti sasantānadhammesu vipassanāvasena",
  "tika-s0404t6:38_10": "gocarāsevanāya ca nirato. Savipākampi samānaṁ pavattivipākamattadāyikammaṁ savipākaṭṭhena",
  "tika-s0404t6:38_11": "sambhavaṁ, na ca taṁ kāmādibhavābhisaṅkhārakanti tato visesanatthaṁ ‘‘sambhava’’nti",
  "tika-s0404t6:38_12": "vatvā ‘‘bhavasaṅkhāra’’nti vuttaṁ. Ossajīti ariyamaggena avassaji. Kavacaṁ viya attabhāvaṁ",
  "tika-s0404t6:38_13": "pariyonandhitvā ṭhitaṁ attani sambhūtattā attasambhavaṁ kilesañca abhindīti kilesabhedasahabhāvikammossajjanaṁ",
  "tika-s0404t6:38_14": "dassento tadubhayassa kāraṇamavoca ‘‘ajjhattarato samāhito’’ti.",
  "tika-s0404t6:39_0": "Paṭhamavikappe avasajjanameva vuttaṁ, ettha avasajjanākāroti taṁ dassento ‘‘atha",
  "tika-s0404t6:39_1": "vā’’tiādimāha. Tattha tīrentoti ‘‘uppādo bhayaṁ, anuppādo khema’’ntiādinā (paṭi.",
  "tika-s0404t6:39_2": "ma. 1.10) vīmaṁsanto. ‘‘Tulento tīrento’’tiādinā saṅkhepato vuttamatthaṁ vitthārato",
  "tika-s0404t6:39_3": "dassetuṁ ‘‘pañcakkhandhā’’tiādiṁ vatvā bhavasaṅkhārassa avasajjanākāraṁ sarūpato",
  "tika-s0404t6:39_4": "dasseti. Evantiādinā pana udānagāthāvaṇṇanāyaṁ ādito vuttamatthaṁ nigamavasena dasseti.",
  "tika-s0404t6:40_0": "Yanti (dī. ni. ṭī. 2.171) karaṇe, adhikaraṇe vā paccattavacananti āha ‘‘yena samayena,",
  "tika-s0404t6:40_1": "yasmiṁ vā samaye’’ti. Ukkhepakavātāti udakasandhārakavātaṁ upacchinditvā ṭhitaṭṭhānato",
  "tika-s0404t6:40_2": "khepakavātā. Saṭṭhi…pe… bahalanti idaṁ tassa vātassa ubbedhappamāṇameva gahetvā vuttaṁ",
  "tika-s0404t6:40_3": ", āyāmavitthārato pana dasasahassacakkavāḷappamāṇaṁ koṭisatasahassacakkavāḷappamāṇampi",
  "tika-s0404t6:40_4": "udakasandhārakavātaṁ upacchindatiyeva. Ākāseti pubbe vātena patiṭṭhitākāse. Puna",
  "tika-s0404t6:40_5": "vātoti ukkhepakavāte tathā katvā vigate udakasandhārakavāto puna ābandhitvā gaṇhāti.",
  "tika-s0404t6:40_6": "Yathā taṁ udakaṁ na bhassati, evaṁ upatthambhentaṁ ābandhanavitānavasena bandhitvā",
  "tika-s0404t6:40_7": "gaṇhāti. Tato udakaṁ uggacchatīti tato ābandhitvā gahaṇato tena vātena uṭṭhāpitaṁ",
  "tika-s0404t6:40_8": "udakaṁ uggacchati upari gacchati. Hotiyevāti antarantarā hotiyeva. Bahubhāvenāti",
  "tika-s0404t6:40_9": "mahāpathaviyā mahantabhāvena. Sakalā hi mahāpathavī tadā oggacchati ca uggacchati",
  "tika-s0404t6:40_10": "ca, tasmā kampanaṁ na paññāyati.",
  "tika-s0404t6:41_0": "Ijjhanassāti icchitatthasijjhanassa anubhavitabbassa issariyasampattiādikassa. Parittāti",
  "tika-s0404t6:41_1": "paṭiladdhamattā nātisubhāvitā. Tathā ca bhāvanā balavatī na hotīti āha ‘‘dubbalā’’ti.",
  "tika-s0404t6:41_2": "Saññāsīsena hi bhāvanā vuttā. Appamāṇāti paguṇā subhāvitā. Sā hi thirā daḷhatarā",
  "tika-s0404t6:41_3": "hotīti āha ‘‘balavā’’ti. ‘‘Parittā pathavīsaññā, appamāṇā āposaññā’’ti desanāmattametaṁ,",
  "tika-s0404t6:41_4": "āposaññāya pana subhāvitāya pathavīkampo sukheneva ijjhatīti ayamettha adhippāyo",
  "tika-s0404t6:41_5": "veditabbo. Saṁvejento vā dibbasampattiyā pamattaṁ sakkaṁ devarājānaṁ, vīmaṁsanto",
  "tika-s0404t6:41_6": "vā tāvadeva samadhigataṁ attano iddhibalaṁ. So kirāyasmā (dī. ni. aṭṭha. 2.171) khuragge",
  "tika-s0404t6:41_7": "arahattaṁ patvā cintesi – ‘‘atthi nu kho koci bhikkhu yena pabbajitadivaseyeva arahattaṁ",
  "tika-s0404t6:41_8": "patvā vejayanto pāsādo kampitapubbo’’ti. Tato ‘‘natthi kocī’’ti ñatvā ‘‘ahaṁ kampessāmī’’ti",
  "tika-s0404t6:41_9": "abhiññābalena vejayantamatthake ṭhatvā pādena paharitvā kampetuṁ nāsakkhi. Atha naṁ",
  "tika-s0404t6:41_10": "sakkassa nāṭakitthiyo āhaṁsu – ‘‘putta saṅgharakkhita, tvaṁ pūtigandheneva sīsena",
  "tika-s0404t6:41_11": "vejayantaṁ kampetuṁ icchasi, suppatiṭṭhito, tāta, pāsādo, kathaṁ kampetuṁ sakkhissasī’’ti.",
  "tika-s0404t6:42_0": "Sāmaṇero ‘‘imā devatā mayā saddhiṁ keḷiṁ karonti, ahaṁ kho pana ācariyaṁ nālatthaṁ,",
  "tika-s0404t6:42_1": "kahaṁ nu kho me ācariyo sāmuddikamahānāgatthero’’ti āvajjetvā ‘‘mahāsamudde udakaleṇaṁ",
  "tika-s0404t6:42_2": "māpetvā divāvihāraṁ nisinno’’ti ñatvā tattha gantvā theraṁ vanditvā aṭṭhāsi. Tato",
  "tika-s0404t6:42_3": "naṁ thero, ‘‘tāta saṅgharakkhita, asikkhitvāva yuddhaṁ paviṭṭhosī’’ti vatvā ‘‘nāsakkhi,",
  "tika-s0404t6:42_4": "tāta, vejayantaṁ kampetu’’nti pucchi. Ācariyaṁ, bhante, nālatthanti. Atha naṁ thero,",
  "tika-s0404t6:42_5": "‘‘tāta, tumhādise akampente añño ko kampessati, diṭṭhapubbaṁ te, tāta, udakapiṭṭhe",
  "tika-s0404t6:42_6": "gomayakhaṇḍaṁ pilavantaṁ, tāta, kapallapūvaṁ paccantaṁ antantena paricchinnanti iminā",
  "tika-s0404t6:42_7": "opammena jānāhī’’ti āha. So ‘‘vaṭṭissati, bhante, ettakenā’’ti vatvā ‘‘pāsādena patiṭṭhitokāsaṁ",
  "tika-s0404t6:42_8": "udakaṁ hotū’’ti adhiṭṭhāya vejayantābhimukho agamāsi. Devadhītaro taṁ disvā ‘‘ekavāraṁ",
  "tika-s0404t6:42_9": "lajjitvā gato, punapi sāmaṇero eti, punapi etī’’ti vadiṁsu. Sakko devarājā ‘‘mā mayhaṁ",
  "tika-s0404t6:42_10": "puttena saddhiṁ kathayittha, idāni tena ācariyo laddho khaṇena pāsādaṁ kampessatī’’ti",
  "tika-s0404t6:42_11": "āha. Sāmaṇeropi pādaṅguṭṭhena pāsādathūpikaṁ pahari, pāsādo catūhi disāhi oṇamati.",
  "tika-s0404t6:42_12": "Devatā ‘‘patiṭṭhātuṁ dehi, tāta, pāsādassa, patiṭṭhātuṁ dehi, tāta, pāsādassā’’ti",
  "tika-s0404t6:42_13": "viraviṁsu. Sāmaṇero pāsādaṁ yathāṭhāne ṭhapetvā pāsādamatthake ṭhatvā udānaṁ udānesi –",
  "tika-s0404t6:43": "‘‘Ajjevāhaṁ pabbajito, ajja pattāsavakkhayaṁ;",
  "tika-s0404t6:44": "Ajja kampemi pāsādaṁ, aho buddhassuḷāratā.",
  "tika-s0404t6:45": "‘‘Ajjevāhaṁ pabbajito, ajja pattāsavakkhayaṁ;",
  "tika-s0404t6:46": "Ajja kampemi pāsādaṁ, aho dhammassuḷāratā.",
  "tika-s0404t6:47": "‘‘Ajjevāhaṁ pabbajito, ajja pattāsavakkhayaṁ;",
  "tika-s0404t6:48": "Ajja kampemi pāsādaṁ, aho saṅghassuḷāratā’’ti.",
  "tika-s0404t6:49_0": "‘‘Dhammatā esā, bhikkhave, yadā bodhisatto tusitakāyā cavitvā mātukucchiṁ okkamatī’’ti",
  "tika-s0404t6:49_1": "(dī. ni. 2.18) vatvā ‘‘ayañca dasasahassī lokadhātu saṅkampi sampakampi sampavedhī’’ti",
  "tika-s0404t6:49_2": "(dī. ni. 2.18), tathā ‘‘dhammatā esā, bhikkhave, yadā bodhisatto mātukucchimhā nikkhamatī’’ti",
  "tika-s0404t6:49_3": "(dī. ni. 2.32) vatvā ‘‘ayañca dasasahassī lokadhātu saṅkampi sampakampi sampavedhī’’ti",
  "tika-s0404t6:49_4": "(dī. ni. 2.32) ca mahāsattassa gabbhokkantiyaṁ abhijātiñca dhammatāvasena mahāpadāne",
  "tika-s0404t6:49_5": "pathavīkampassa vuttattā itaresupi catūsu ṭhānesu pathavīkampo dhammatāvasenevāti",
  "tika-s0404t6:49_6": "atthato vuttametanti daṭṭhabbaṁ.",
  "tika-s0404t6:50_0": "Idāni nesaṁ pathavīkampānaṁ kāraṇato pavattiākārato ca vibhāgaṁ dassetuṁ ‘‘iti imesū’’tiādi",
  "tika-s0404t6:50_1": "vuttaṁ. Dhātukopenāti ukkhepakavātasaṅkhātāya vāyodhātuyā pakopena. Iddhānubhāvenāti",
  "tika-s0404t6:50_2": "ñāṇiddhiyā, kammavipākajiddhiyā vā sabhāvena, tejenāti attho. Puññatejenāti puññānubhāvena,",
  "tika-s0404t6:50_3": "mahābodhisattassa puññabalenāti attho. Ñāṇatejenāti anaññasādhāraṇena paṭivedhañāṇānubhāvena.",
  "tika-s0404t6:50_4": "Sādhukāradānavasenāti yathā anaññasādhāraṇappaṭivedhañāṇānubhāvena abhihatā mahāpathavī",
  "tika-s0404t6:50_5": "abhisambodhiyaṁ kampittha, evaṁ anaññasādhāraṇena desanāñāṇānubhāvena abhihatā mahāpathavī",
  "tika-s0404t6:50_6": "kampittha, taṁ panassā sādhukāradānaṁ viya hotīti ‘‘sādhukāradānavasenā’’ti vuttaṁ.",
  "tika-s0404t6:51_0": "Yena pana bhagavā asītianubyañjanappaṭimaṇḍitadvattiṁsamahāpurisalakkhaṇavicitrarūpakāyo",
  "tika-s0404t6:51_1": "sabbākāraparisuddhasīlakkhandhādiguṇaratanasamiddhidhammakāyo puññamahattathāmamahattaiddhimahattayasamahattapaññāmahattānaṁ",
  "tika-s0404t6:51_2": "paramukkaṁsagato asamo asamasamo appaṭipuggalo arahaṁ sammāsambuddho attano attabhāvasaññitaṁ",
  "tika-s0404t6:51_3": "khandhapañcakaṁ kappaṁ vā kappāvasesaṁ vā ṭhapetuṁ samatthopi saṅkhatadhammaparijigucchanākārappavattena",
  "tika-s0404t6:51_4": "ñāṇavisesena tiṇāyapi amaññamāno āyusaṅkhārossajjanavidhinā nirapekkho ossajji. Tadanubhāvābhihatā",
  "tika-s0404t6:51_5": "mahāpathavī āyusaṅkharossajjane akampittha. Taṁ panassā kāruññasabhāvasaṇṭhitā viya",
  "tika-s0404t6:51_6": "hotīti vuttaṁ ‘‘kāruññabhāvenā’’ti.",
  "tika-s0404t6:52_0": "Yasmā bhagavā parinibbānasamaye catuvīsatikoṭisatasahassasaṅkhā samāpattiyo samāpajji,",
  "tika-s0404t6:52_1": "antarantarā phalasamāpattisamāpajjanena tassa pubbabhāge sātisayaṁ tikkhaṁ sūraṁ",
  "tika-s0404t6:52_2": "vipassanāñāṇañca pavattesi. ‘‘Yadatthañca mayā evaṁ sucirakālaṁ anaññasādhāraṇo paramukkaṁsagato",
  "tika-s0404t6:52_3": "ñāṇasambhāro sambhato, anuttaro ca vimokkho samadhigato, tassa vata me sikhāppattaphalabhūtā",
  "tika-s0404t6:52_4": "accantaniṭṭhā anupādisesaparinibbānadhātu ajja samijjhatī’’ti bhiyyo ativiya somanassappattassa",
  "tika-s0404t6:52_5": "bhagavato pītivipphārādiguṇavipulatarānubhāvo parehi asādhāraṇañāṇātisayo udapādi,",
  "tika-s0404t6:52_6": "yassa samāpattibalasamupabrūhitassa ñāṇātisayassa ānubhāvaṁ sandhāya idaṁ vuttaṁ",
  "tika-s0404t6:52_7": "‘‘dveme piṇḍapātā samasamaphalā samasamavipākā’’tiādi (udā. 75), tasmā tassānubhāvena",
  "tika-s0404t6:52_8": "samabhihatā mahāpathavī akampittha, taṁ panassā tassaṁ velāyaṁ ārodanākārappatti",
  "tika-s0404t6:52_9": "viya hotīti ‘‘aṭṭhamo ārodanenā’’ti vuttaṁ.",
  "tika-s0404t6:53_0": "Idāni saṅkhepato vuttamatthaṁ vivaranto ‘‘mātukucchiṁ okkamante’’tiādimāha. Ayaṁ",
  "tika-s0404t6:53_1": "panatthoti ‘‘sādhukāradānavasenā’’tiādinā vutta attho. Pathavīdevatāya vasenāti ettha",
  "tika-s0404t6:53_2": "samuddadevatā viya mahāpathaviyā adhidevatā kira nāma atthi, tādise kāraṇe sati tassā",
  "tika-s0404t6:53_3": "cittavasena ayaṁ mahāpathavī saṅkampati sampakampati sampavedhati. Yathā vātavalāhakadevatānaṁ",
  "tika-s0404t6:53_4": "cittavasena vātā vāyanti, sītuṇhaabbhavassavalāhakadevatānaṁ cittavasena sītādayo",
  "tika-s0404t6:53_5": "bhavanti, tathā hi visākhapuṇṇamāyaṁ abhisambodhiatthaṁ bodhirukkhamūle nisinnassa",
  "tika-s0404t6:53_6": "lokanāthassa antarāyakaraṇatthaṁ upaṭṭhitaṁ mārabalaṁ vidhamituṁ –",
  "tika-s0404t6:54": "‘‘Acetanāyaṁ pathavī, aviññāya sukhaṁ dukhaṁ;",
  "tika-s0404t6:55": "Sāpi dānabalā mayhaṁ, sattakkhattuṁ pakampathā’’ti. (cariyā. 1.124) –",
  "tika-s0404t6:56_0": "Vacanasamanantaraṁ mahāpathavī bhijjitvā saparisaṁ māraṁ parivattesi. Etanti sādhukāradānādi.",
  "tika-s0404t6:56_1": "Yadipi natthi acetanattā, dhammatāvasena pana vuttanayena siyāti sakkā vattuṁ. Dhammatā",
  "tika-s0404t6:56_2": "pana atthato dhammabhāvo, so puññadhammassa vā ñāṇadhammassa vā ānubhāvasabhāvoti.",
  "tika-s0404t6:56_3": "Tayidaṁ sabbaṁ vicāritameva. Evañca katvā –",
  "tika-s0404t6:57": "‘‘Ime dhamme sammasato, sabhāvasarasalakkhaṇe;",
  "tika-s0404t6:58": "Dhammatejena vasudhā, dasasahassī pakampathā’’ti. (bu. vaṁ. 2.166) –",
  "tika-s0404t6:59": "Ādivacanañca samatthitaṁ hoti.",
  "tika-s0404t6:60_0": "Ayaṁ pana (dī. ni. aṭṭha. 1.149) mahāpathavī aparesupi aṭṭhasu ṭhānesu akampittha",
  "tika-s0404t6:60_1": "mahābhinikkhamane bodhimaṇḍūpasaṅkamane paṁsukūlaggahaṇe paṁsukūladhovane kāḷakārāmasutte",
  "tika-s0404t6:60_2": "gotamakasutte vessantarajātake brahmajāleti. Tattha mahābhinikkhamanabodhimaṇḍūpasaṅkamanesu",
  "tika-s0404t6:60_3": "vīriyabalena akampittha. Paṁsukūlaggahaṇe ‘‘dvisahassadīpaparivāre nāma cattāro mahādīpe",
  "tika-s0404t6:60_4": "pahāya pabbajitvā susānaṁ gantvā paṁsukūlaṁ gaṇhantena dukkaraṁ bhagavatā kata’’nti",
  "tika-s0404t6:60_5": "acchariyavegābhihatā akampittha. Paṁsukūladhovanavessantarajātakesu akālakampanena",
  "tika-s0404t6:60_6": "akampittha. Kāḷakārāmagotamakasuttesu (a. ni. 4.24; 3.126) ‘‘ahaṁ sakkhī bhagavā’’ti",
  "tika-s0404t6:60_7": "sakkhibhāvena akampittha. Brahmajāle (dī. ni. 1.147) pana dvāsaṭṭhiyā diṭṭhigatesu",
  "tika-s0404t6:60_8": "vijaṭetvā niggumbaṁ katvā desiyamānesu sādhukāradānavasena akampitthāti veditabbā.",
  "tika-s0404t6:61_0": "Na kevalañca etesuyeva ṭhānesu pathavī akampittha, atha kho tīsu saṅgahesupi mahāmahindattherassa",
  "tika-s0404t6:61_1": "imaṁ dīpaṁ āgantvā jotivane nisīditvā dhammaṁ desitadivasepi akampittha. Kalyāṇiyamahāvihāre",
  "tika-s0404t6:61_2": "ca piṇḍapātiyattherassa cetiyaṅgaṇaṁ sammajjitvā tattheva nisīditvā buddhārammaṇaṁ",
  "tika-s0404t6:61_3": "pītiṁ gahetvā imaṁ suttantaṁ āraddhassa suttapariyosāne udakapariyantaṁ katvā akampittha.",
  "tika-s0404t6:61_4": "Lohapāsādassa pācīnaambalaṭṭhikaṭṭhānaṁ nāma ahosi, tattha nisīditvā dīghabhāṇakattherā",
  "tika-s0404t6:61_5": "brahmajālasuttaṁ ārabhiṁsu. Tesaṁ sajjhāyapariyosānepi udakapariyantameva katvā pathavī akampittha.",
  "tika-s0404t6:62_0": "Yadi evaṁ ‘‘aṭṭhime, ānanda, hetū aṭṭha paccayā mahato bhūmicālassa pātubhāvāyā’’ti",
  "tika-s0404t6:62_1": "kasmā aṭṭheva hetū vuttāti? Niyamahetubhāvato. Imeyeva hi aṭṭha hetū niyamanti, nāññe.",
  "tika-s0404t6:62_2": "Te hi kadāci sambhavantīti aniyamabhāvato na gaṇitā. Vuttañhetaṁ nāgasenattherena",
  "tika-s0404t6:62_3": "milindapañhe (mi. pa. 4.1.4) –",
  "tika-s0404t6:63_0": "‘‘Aṭṭhime, bhikkhave, hetū aṭṭha paccayā mahato bhūmicālassa pātubhāvāyāti. Yaṁ vessantarena",
  "tika-s0404t6:63_1": "raññā mahādāne dīyamāne sattakkhattuṁ mahāpathavī kampitā, tañca pana akālikaṁ kadācuppattikaṁ",
  "tika-s0404t6:63_2": "aṭṭhahi hetūhi vippamuttaṁ, tasmā agaṇitaṁ aṭṭhahi hetūhi.",
  "tika-s0404t6:64_0": "‘‘Yathā, mahārāja, loke tayoyeva meghā gaṇīyanti vassiko, hemantiko, pāvusakoti.",
  "tika-s0404t6:64_1": "Yadi te muñcitvā añño megho pavassati, na so megho gaṇīyati sammatehi meghehi, akālameghotveva",
  "tika-s0404t6:64_2": "saṅkhaṁ gacchati, evameva kho, mahārāja, vessantarena raññā mahādāne dīyamāne yaṁ",
  "tika-s0404t6:64_3": "sattakkhattuṁ mahāpathavī kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "tika-s0404t6:64_4": "na taṁ gaṇīyati aṭṭhahi hetūhi.",
  "tika-s0404t6:65_0": "‘‘Yathā vā pana, mahārāja, himavantā pabbatā pañca nadisatāni sandanti, tesaṁ, mahārāja,",
  "tika-s0404t6:65_1": "pañcannaṁ nadisatānaṁ daseva nadiyo nadigaṇanāya gaṇīyanti. Seyyathidaṁ – gaṅgā,",
  "tika-s0404t6:65_2": "yamunā, aciravatī, sarabhū, mahī, sindhu, sarassatī, vetravatī, vītaṁsā, candabhāgāti.",
  "tika-s0404t6:65_3": "Avasesā nadiyo nadigaṇanāya agaṇitā. Kiṁkāraṇā? Na tā nadiyo dhuvasalilā, evameva",
  "tika-s0404t6:65_4": "kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī",
  "tika-s0404t6:65_5": "kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhi.",
  "tika-s0404t6:66_0": "‘‘Yathā vā pana, mahārāja, rañño satampi dvisatampi tisatampi amaccā honti, tesaṁ",
  "tika-s0404t6:66_1": "chayeva janā amaccagaṇanāya gaṇīyanti. Seyyathidaṁ – senāpati, purohito, akkhadasso,",
  "tika-s0404t6:66_2": "bhaṇḍāgāriko, chattaggāhako, khaggaggāhako, eteyeva amaccagaṇanāya gaṇīyanti. Kiṁkāraṇā?",
  "tika-s0404t6:66_3": "Yuttattā rājaguṇehi. Avasesā agaṇitā, sabbe amaccātveva saṅkhaṁ gacchanti, evameva",
  "tika-s0404t6:66_4": "kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī",
  "tika-s0404t6:66_5": "kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhī’’ti.",
  "tika-s0404t6:67": "Bhūmicālasuttavaṇṇanā niṭṭhitā.",
  "tika-s0404t6:68": "Cāpālavaggavaṇṇanā niṭṭhitā."
}