{
  "tika-s0403t5:0": "(6) 1. Nīvaraṇavaggo",
  "tika-s0403t5:1": "1-2. Āvaraṇasuttādivaṇṇanā",
  "tika-s0403t5:2_0": "51-52. Dutiyassa paṭhame āvarantīti āvaraṇā, nīvārayantīti nīvaraṇā. Ettha ca āvarantīti",
  "tika-s0403t5:2_1": "kusaladhammuppattiṁ ādito parivārenti. Nīvārayantīti niravasesato vārayantīti attho,",
  "tika-s0403t5:2_2": "tasmā āvaraṇavasenāti ādito kusaluppattivāraṇavasena. Nīvaraṇavasenāti niravasesato",
  "tika-s0403t5:2_3": "vāraṇavasenāti evamettha attho daṭṭhabbo. Yasmā pañca nīvaraṇā uppajjamānā anuppannāya",
  "tika-s0403t5:2_4": "lokiyalokuttarāya paññāya uppajjituṁ na denti, uppannāpi aṭṭha samāpattiyo pañca",
  "tika-s0403t5:2_5": "vā abhiññā upacchinditvā pātenti, tasmā ‘‘paññāya dubbalīkaraṇā’’ti vuccanti. Upacchindanaṁ",
  "tika-s0403t5:2_6": "pātanañcettha tāsaṁ paññānaṁ anuppannānaṁ uppajjituṁ appadānameva. Iti mahaggatānuttarapaññānaṁ",
  "tika-s0403t5:2_7": "ekaccāya ca parittapaññāya anuppattihetubhūtā nīvaraṇadhammā itarāsaṁ samatthataṁ",
  "tika-s0403t5:2_8": "vihanantiyevāti paññāya dubbalīkaraṇā vuttā. Bhāvanāmanasikārena vinā pakatiyā manussehi",
  "tika-s0403t5:2_9": "nibbattetabbo dhammoti manussadhammo, manussattabhāvāvaho vā dhammo manussadhammo,",
  "tika-s0403t5:2_10": "anuḷāraṁ parittakusalaṁ. Yaṁ asatipi buddhuppāde vattati, yañca sandhāyāha ‘‘hīnena",
  "tika-s0403t5:2_11": "brahmacariyena, khattiye upapajjatī’’ti (jā. 1.8.75). Alaṁ ariyāya ariyabhāvāyāti",
  "tika-s0403t5:2_12": "alamariyo, ariyabhāvāya samatthoti vuttaṁ hoti. Ñāṇadassanameva ñāṇadassanaviseso,",
  "tika-s0403t5:2_13": "alamariyo ca so ñāṇadassanaviseso cāti alamariyañāṇadassanaviseso.",
  "tika-s0403t5:3_0": "Ñāṇadassananti ca dibbacakkhupi vipassanāpi maggopi phalampi paccavekkhaṇañāṇampi",
  "tika-s0403t5:3_1": "sabbaññutaññāṇampi vuccati. ‘‘Appamatto samāno ñāṇadassanaṁ ārādhetī’’ti (ma. ni.",
  "tika-s0403t5:3_2": "1.311) hi ettha dibbacakkhu ñāṇadassanaṁ nāma. ‘‘Ñāṇadassanāya cittaṁ abhinīharati",
  "tika-s0403t5:3_3": "abhininnāmetī’’ti (dī. ni. 1.234) ettha vipassanāñāṇaṁ. ‘‘Abhabbā te ñāṇāya dassanāya",
  "tika-s0403t5:3_4": "anuttarāya sambodhāyā’’ti (a. ni. 4.196) ettha maggo. ‘‘Ayamañño uttarimanussadhammā",
  "tika-s0403t5:3_5": "alamariyañāṇadassanaviseso adhigato phāsuvihāro’’ti (ma. ni. 1.328) ettha phalaṁ.",
  "tika-s0403t5:3_6": "‘‘Ñāṇañca pana me dassanaṁ udapādi, akuppā me vimutti, ayamantimā jāti, natthi dāni",
  "tika-s0403t5:3_7": "punabbhavo’’ti (saṁ. ni. 5.1081; mahāva. 16; paṭi. ma. 2.30) ettha paccavekkhaṇañāṇaṁ.",
  "tika-s0403t5:3_8": "‘‘Ñāṇañca pana me dassanaṁ udapādi ‘sattāhakālakato āḷāro kālāmo’’’ti (ma. ni. 1.284;",
  "tika-s0403t5:3_9": "2.340) ettha sabbaññutaññāṇaṁ. Idha pana lokuttaradhammo adhippeto. Ettha ca rūpāyatanaṁ",
  "tika-s0403t5:3_10": "jānāti cakkhuviññāṇaṁ viya passati cāti ñāṇadassanaṁ, dibbacakkhu. Sammasanūpacāre",
  "tika-s0403t5:3_11": "ca dhammalakkhaṇattayañca tathā jānāti passati cāti ñāṇadassanaṁ, vipassanā. Nibbānaṁ",
  "tika-s0403t5:3_12": "cattāri vā saccāni asammohappaṭivedhato jānāti passati cāti ñāṇadassanaṁ, maggo.",
  "tika-s0403t5:3_13": "Phalaṁ pana nibbānavaseneva yojetabbaṁ. Paccavekkhaṇā maggādhigatassa atthassa sabbaso",
  "tika-s0403t5:3_14": "jotanaṭṭhena ñāṇadassanaṁ. Sabbaññutā anāvaraṇatāya samantacakkhutāya ca ñāṇadassanaṁ.",
  "tika-s0403t5:3_15": "Byādiṇṇakāloti pariyādinnakālo. Dutiyaṁ uttānameva.",
  "tika-s0403t5:4": "Āvaraṇasuttādivaṇṇanā niṭṭhitā.",
  "tika-s0403t5:5": "3-4. Padhāniyaṅgasuttādivaṇṇanā",
  "tika-s0403t5:6_0": "53-54. Tatiye padahatīti padahano, bhāvanamanuyutto yogī, tassa bhāvo bhāvanānuyogo",
  "tika-s0403t5:6_1": "padahanabhāvo. Padhānamassa atthīti padhāniko, ka-kārassa ya-kāraṁ katvā ‘‘padhāniyo’’ti",
  "tika-s0403t5:6_2": "vuttaṁ. ‘‘Abhinīhārato paṭṭhāya āgatattā’’ti vuttattā paccekabodhisattasāvakabodhisattānampi",
  "tika-s0403t5:6_3": "paṇidhānato pabhuti āgatasaddhā āgamanasaddā eva, ukkaṭṭhaniddesena pana ‘‘sabbaññubodhisattāna’’nti",
  "tika-s0403t5:6_4": "vuttaṁ. Adhigamato samudāgatattā aggamaggaphalasampayuttā cāpi adhigamasaddhā nāma,",
  "tika-s0403t5:6_5": "yā sotāpannassa aṅgabhāvena vuttā. Acalabhāvenāti paṭipakkhena anadhibhavanīyattā",
  "tika-s0403t5:6_6": "niccalabhāvena. Okappananti okkanditvā adhimuccanaṁ, pasāduppattiyā pasādanīyavatthusmiṁ",
  "tika-s0403t5:6_7": "pasīdanameva. Suppaṭividdhanti suṭṭhu paṭividdhaṁ. Yathā tena paṭividdhena sabbaññutaññāṇaṁ",
  "tika-s0403t5:6_8": "hatthagataṁ ahosi, tathā paṭividdhaṁ. Yassa buddhasubuddhatāya saddhā acalā asampavedhi,",
  "tika-s0403t5:6_9": "tassa dhammasudhammatāya saṅghasuppaṭipannatāya tena paṭivedhena saddhā na tathāti",
  "tika-s0403t5:6_10": "aṭṭhānametaṁ anavakāso. Tenāha bhagavā – ‘‘yo, bhikkhave, buddhe pasanno dhamme pasanno",
  "tika-s0403t5:6_11": "saṅghe pasanno’’tiādi. Padhānavīriyaṁ ijjhati ‘‘addhā imāya paṭipadāya jarāmaraṇato",
  "tika-s0403t5:6_12": "muccissāmī’’ti sakkaccaṁ padahanato.",
  "tika-s0403t5:7_0": "Appa-saddo abhāvattho ‘‘appasaddassa…pe… kho panā’’tiādīsu viyāti āha ‘‘arogo’’ti.",
  "tika-s0403t5:7_1": "Samavepākiniyāti yathābhuttamāhāraṁ samākāreneva pacanasīlāya. Daḷhaṁ katvā pacantī",
  "tika-s0403t5:7_2": "hi gahaṇī ghorabhāvena pittavikārādivasena rogaṁ janeti, sithilaṁ katvā pacantī mandabhāvena",
  "tika-s0403t5:7_3": "vātavikārādivasena tenāha ‘‘nātisītāya nāccuṇhāyā’’ti. Gahaṇitejassa mandapaṭutāvasena",
  "tika-s0403t5:7_4": "sattānaṁ yathākkamaṁ sītuṇhasahatāti āha ‘‘atisītalaggahaṇiko’’tiādi. Yāthāvato accayadesanā",
  "tika-s0403t5:7_5": "attano āvikaraṇaṁ nāmāti āha ‘‘yathābhūtaṁ attano aguṇaṁ pakāsetā’’ti. Udayatthagāminiyāti",
  "tika-s0403t5:7_6": "saṅkhārānaṁ udayañca vayañca paṭivijjhantiyāti ayamettha atthoti āha ‘‘udayañcā’’tiādi.",
  "tika-s0403t5:7_7": "Parisuddhāyāti nirupakkilesāya. Nibbijjhituṁ samatthāyāti tadaṅgavasena savisesaṁ",
  "tika-s0403t5:7_8": "pajahituṁ samatthāya. Tassa dukkhassa khayagāminiyāti yaṁ dukkhaṁ imasmiṁ ñāṇe anadhigate",
  "tika-s0403t5:7_9": "pavattirahaṁ, adhigate na pavatti, taṁ sandhāya vadati. Tathāhesa yogāvacaro ‘‘cūḷasotāpanno’’ti",
  "tika-s0403t5:7_10": "vuccati. Catutthaṁ uttānameva.",
  "tika-s0403t5:8": "Padhāniyaṅgasuttādivaṇṇanā niṭṭhitā.",
  "tika-s0403t5:9": "5. Mātāputtasuttavaṇṇanā",
  "tika-s0403t5:10": "55. Pañcame vissāsoti visacchāyasantāno bhāvo. Otāroti tattha cittassa anuppaveso. Gahetvāti attano eva okāsaṁ gahetvā. Khepetvāti kusalavāraṁ khepetvā.",
  "tika-s0403t5:11_0": "Ghaṭṭeyyāti akkamanādivasena bādheyya. Tīhi pariññāhīti ñātatīraṇappahānasaṅkhātāhi",
  "tika-s0403t5:11_1": "tīhi pariññāhi. Natthi etesaṁ kutoci bhayanti akutobhayā, nibbhayāti attho. Catunnaṁ",
  "tika-s0403t5:11_2": "oghānaṁ, saṁsāramahoghasseva vā pāraṁ pariyantaṁ gatā. Tenāha ‘‘pāraṁ vuccati nibbāna’’ntiādi.",
  "tika-s0403t5:12": "Mātāputtasuttavaṇṇanā niṭṭhitā.",
  "tika-s0403t5:13": "6. Upajjhāyasuttavaṇṇanā",
  "tika-s0403t5:14_0": "56. Chaṭṭhe madhurakabhāvo nāma sarīrassa thambhitattaṁ, taṁ pana garubhāvapubbakanti",
  "tika-s0403t5:14_1": "āha ‘‘sañjātagarubhāvo’’ti . Na pakkhāyantīti nappakāsenti, nānākāraṇato na upaṭṭhahanti.",
  "tika-s0403t5:14_2": "Tenāha ‘‘catasso disā ca anudisā ca mayhaṁ na upaṭṭhahantī’’ti. Sesamettha uttānameva.",
  "tika-s0403t5:15": "Upajjhāyasuttavaṇṇanā niṭṭhitā.",
  "tika-s0403t5:16": "7. Abhiṇhapaccavekkhitabbaṭṭhānasuttavaṇṇanā",
  "tika-s0403t5:17_0": "57. Sattame jarādhammoti dhamma-saddo ‘‘asammosadhammo nibbāna’’ntiādīsu (su. ni.",
  "tika-s0403t5:17_1": "763) viya pakatipariyāyo, tasmā jarāpakatiko jiṇṇasabhāvoti attho. Tenāha ‘‘jarāsabhāvo’’tiādi.",
  "tika-s0403t5:17_2": "Sesapadesupi eseva nayo. Kammunā dātabbaṁ ādiyatīti kammadāyādo, attanā yathūpacitakammaphalabhāgīti",
  "tika-s0403t5:17_3": "attho. Taṁ pana dāyajjaṁ kāraṇūpacārena vadanto ‘‘kammaṁ mayhaṁ dāyajjaṁ santakanti",
  "tika-s0403t5:17_4": "attho’’ti āha yathā ‘‘kusalānaṁ, bhikkhave, dhammānaṁ samādānahetu, evamidaṁ puññaṁ",
  "tika-s0403t5:17_5": "vaḍḍhatī’’ti (dī. ni. 3.80). Yonīhi phalaṁ sabhāvato bhinnampi abhinnaṁ viya missitaṁ",
  "tika-s0403t5:17_6": "hoti. Tenāha ‘‘kammaṁ mayhaṁ yoni kāraṇa’’nti. Mamattavasena bajjhantīti bandhū,",
  "tika-s0403t5:17_7": "ñāti sālohito ca, kammaṁ pana ekantasambandhavāti āha ‘‘kammaṁ mayhaṁ bandhū’’ti.",
  "tika-s0403t5:17_8": "Patiṭṭhāti avassayo. Kammasadiso hi sattānaṁ avassayo natthi.",
  "tika-s0403t5:18_0": "Yobbanaṁ ārabbha uppannamadoti ‘‘mahallakakāle puññaṁ karissāma, daharamha tāvā’’ti",
  "tika-s0403t5:18_1": "yobbanaṁ apassāya mānakaraṇaṁ. ‘‘Ahaṁ nirogo saṭṭhi vā sattati vā vassāni atikkantāni,",
  "tika-s0403t5:18_2": "na me harītakakhaṇḍampi khāditabbaṁ, ime panaññe ‘asukaṁ no ṭhānaṁ rujjati, bhesajjaṁ",
  "tika-s0403t5:18_3": "khādāmā’ti vicaranti, ko añño mayā sadiso nirogo nāmā’’ti evaṁ mānakaraṇaṁ ārogyamado.",
  "tika-s0403t5:18_4": "Sabbesampi jīvitaṁ nāma pabhaṅguraṁ dukkhānubandhañca, tadubhayaṁ anoloketvā pabandhaṭṭhitiṁ",
  "tika-s0403t5:18_5": "paccayasulabhatañca nissāya ‘‘ciraṁ jīviṁ, ciraṁ jīvāmi, ciraṁ jīvissāmi, sukhaṁ",
  "tika-s0403t5:18_6": "jīviṁ, sukhaṁ jīvāmi, sukhaṁ jīvissāmī’’ti evaṁ mānakaraṇaṁ jīvitamado.",
  "tika-s0403t5:19_0": "Upadhirahitanti kāmūpadhirahitaṁ. Cattāro hi upadhī – kāmūpadhi, khandhūpadhi, kilesūpadhi,",
  "tika-s0403t5:19_1": "abhisaṅkhārūpadhīti. Kāmāpi ‘‘yaṁ pañca kāmaguṇe paṭicca uppajjati sukhaṁ somanassaṁ,",
  "tika-s0403t5:19_2": "ayaṁ kāmānaṁ assādo’’ti (ma. ni. 1.166) evaṁ vuttassa sukhassa adhiṭṭhānabhāvato",
  "tika-s0403t5:19_3": "‘‘upadhiyati ettha sukha’’nti iminā vacanatthena ‘‘upadhī’’ti vuccati, khandhāpi",
  "tika-s0403t5:19_4": "khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato,",
  "tika-s0403t5:19_5": "abhisaṅkhārāpi bhavadukkhassa adhiṭṭhānabhāvato. Sesaṁ suviññeyyameva.",
  "tika-s0403t5:20": "Abhiṇhapaccavekkhitabbaṭṭhānasuttavaṇṇanā niṭṭhitā.",
  "tika-s0403t5:21": "8-10. Licchavikumārakasuttādivaṇṇanā",
  "tika-s0403t5:22_0": "58-60. Aṭṭhame sāpateyyanti ettha saṁ vuccati dhanaṁ, tassa patīti sapati, dhanasāmiko.",
  "tika-s0403t5:22_1": "Tassa hitāvahattā sāpateyyaṁ, drabyaṁ, dhananti attho. Attano rucivasena gāmakiccaṁ",
  "tika-s0403t5:22_2": "netīti gāmaniyo, gāmaniyoyeva gāmaṇiko.",
  "tika-s0403t5:23_0": "Anvāya upanissāya jīvanasīlā anujīvinoti āha ‘‘ye ca etaṁ upanissāya jīvantī’’ti.",
  "tika-s0403t5:23_1": "Ekaṁ mahākulaṁ nissāya paṇṇāsampi saṭṭhipi kulāni jīvanti, te manusse sandhāyetaṁ",
  "tika-s0403t5:23_2": "vuttaṁ. Sesaṁ suviññeyyameva. Navamādīni uttānatthāneva.",
  "tika-s0403t5:24": "Licchavikumārakasuttādivaṇṇanā niṭṭhitā.",
  "tika-s0403t5:25": "Nīvaraṇavaggavaṇṇanā niṭṭhitā."
}