{
  "atk-s0402a41:0": "(6) 1. Puññābhisandavaggo",
  "atk-s0402a41:1": "1. Paṭhamapuññābhisandasuttavaṇṇanā",
  "atk-s0402a41:2_0": "51. Dutiyassa paṭhame puññābhisandāti puññassa abhisandā, puññappattiyoti attho.",
  "atk-s0402a41:2_1": "Kusalābhisandāti tasseva vevacanaṁ. Te panete sukhaṁ āharantīti sukhassāhārā. Suṭṭhu",
  "atk-s0402a41:2_2": "aggānaṁ rūpādīnaṁ dāyakāti sovaggikā. Sukho nesaṁ vipākoti sukhavipākā. Sagge upapatti",
  "atk-s0402a41:2_3": "saggo, saggāya saṁvattantīti saggasaṁvattanikā. Cīvaraṁ paribhuñjamānoti cīvaratthāya",
  "atk-s0402a41:2_4": "vatthaṁ labhitvā sūcisuttādīnaṁ abhāvena taṁ nikkhipantopi karontopi pārupantopi",
  "atk-s0402a41:2_5": "jiṇṇakāle paccattharaṇaṁ karontopi paccattharitumpi asakkuṇeyyaṁ bhūmattharaṇaṁ karontopi",
  "atk-s0402a41:2_6": "bhūmattharaṇassa ananucchavikaṁ phāletvā pādapuñchanaṁ karontopi ‘‘paribhuñjamāno’’tveva",
  "atk-s0402a41:2_7": "vuccati. Yadā pana ‘‘pādapuñchanampi na sakkā ida’’nti sammajjitvā chaḍḍitaṁ hoti,",
  "atk-s0402a41:2_8": "tadā paribhuñjamāno nāma na hoti. Appamāṇaṁ cetosamādhinti arahattaphalasamādhiṁ.",
  "atk-s0402a41:2_9": "Appamāṇo tassa puññābhisandoti iminā dāyakassa puññacetanāya appamāṇataṁ katheti.",
  "atk-s0402a41:2_10": "Tassa hi ‘‘khīṇāsavo me cīvaraṁ paribhuñjatī’’ti punappunaṁ anussaraṇavasena pavattā",
  "atk-s0402a41:2_11": "puññacetanā appamāṇā hoti. Taṁ sandhāyetaṁ vuttaṁ. Piṇḍapātādīsu pana yo piṇḍapātaṁ",
  "atk-s0402a41:2_12": "paribhuñjitvā sattāhampi teneva yāpeti, aññaṁ na paribhuñjati, so sattāhampi taṁyeva",
  "atk-s0402a41:2_13": "piṇḍapātaṁ paribhuñjamāno nāma hoti. Ekasmiṁ pana senāsane rattiṭṭhānadivāṭṭhānādīsu",
  "atk-s0402a41:2_14": "caṅkamantopi yāva taṁ senāsanaṁ pahāya aññaṁ na gaṇhāti, tāva paribhuñjamāno nāma",
  "atk-s0402a41:2_15": "hoti. Ekena pana bhesajjena byādhimhi vūpasante yāva aññaṁ bhesajjaṁ na paribhuñjati,",
  "atk-s0402a41:2_16": "tāvadeva paribhuñjamāno nāma hoti.",
  "atk-s0402a41:3_0": "Bahubheravanti bahūhi bheravārammaṇehi samannāgataṁ. Ratanavarānanti sattannampi",
  "atk-s0402a41:3_1": "vararatanānaṁ. Ālayanti nivāsaṭṭhānaṁ. Puthū savantīti bahukā hutvā sandamānā. Sesamettha uttānameva.",
  "atk-s0402a41:4": "2. Dutiyapuññābhisandasuttavaṇṇanā",
  "atk-s0402a41:5_0": "52. Dutiye ariyakantehīti maggaphalasampayuttehi. Tāni hi ariyānaṁ kantāni honti",
  "atk-s0402a41:5_1": "piyāni manāpāni. Sesaṁ suttante tāva yaṁ vattabbaṁ siyā, taṁ visuddhimagge (visuddhi.",
  "atk-s0402a41:5_2": "1.124 ādayo) vuttameva.",
  "atk-s0402a41:6_0": "Gāthāsu pana saddhāti sotāpannassa saddhā adhippetā. Sīlampi sotāpannassa sīlameva.",
  "atk-s0402a41:6_1": "Ujubhūtañca dassananti kāyavaṅkādīnaṁ abhāvena khīṇāsavassa dassanaṁ ujubhūtadassanaṁ",
  "atk-s0402a41:6_2": "nāma. Āhūti kathayanti. Pasādanti buddhadhammasaṅghesu pasādaṁ. Dhammadassananti",
  "atk-s0402a41:6_3": "catusaccadhammadassanaṁ.",
  "atk-s0402a41:7": "3. Paṭhamasaṁvāsasuttavaṇṇanā",
  "atk-s0402a41:8_0": "53. Tatiye sambahulāpi kho gahapatī ca gahapatāniyo cāti bahukā gahapatayo ca gahapatāniyo",
  "atk-s0402a41:8_1": "ca āvāhavivāhakaraṇatthāya gacchantā tameva maggaṁ paṭipannā honti. Saṁvāsāti sahavāsā",
  "atk-s0402a41:8_2": "ekatovāsā. Chavo chavāyāti guṇamaraṇena matattā chavo guṇamaraṇeneva matāya chavāya",
  "atk-s0402a41:8_3": "saddhiṁ. Deviyā saddhinti guṇehi devibhūtāya saddhiṁ. Dussīloti nissīlo. Pāpadhammoti",
  "atk-s0402a41:8_4": "lāmakadhammo. Akkosakaparibhāsakoti dasahi akkosavatthūhi akkosako, bhayaṁ dassetvā",
  "atk-s0402a41:8_5": "santajjanena paribhāsako. Evaṁ sabbattha attho veditabbo.",
  "atk-s0402a41:9_0": "Kadariyāti thaddhamaccharino. Jānipatayoti jayampatikā. Vadaññūti yācakānaṁ vacanassa",
  "atk-s0402a41:9_1": "atthaṁ jānanti. Saññatāti sīlasaṁyamena samannāgatā. Dhammajīvinoti dhamme ṭhatvā",
  "atk-s0402a41:9_2": "jīvikaṁ kappentīti dhammajīvino. Atthāsaṁ pacurā hontīti vaḍḍhisaṅkhātā atthā etesaṁ",
  "atk-s0402a41:9_3": "bahū honti. Phāsukaṁ upajāyatīti aññamaññaṁ phāsuvihāro jāyati. Kāmakāminoti kāme kāmayamānā.",
  "atk-s0402a41:10": "4. Dutiyasaṁvāsasuttavaṇṇanā",
  "atk-s0402a41:11": "54. Catutthe kammapathavasena desanā pavattitā. Sesaṁ tādisameva. Imesu pana dvīsupi suttesu agārikapaṭipadā kathitā. Sotāpannasakadāgāmīnampi vaṭṭati.",
  "atk-s0402a41:12": "5-6. Samajīvīsuttadvayavaṇṇanā",
  "atk-s0402a41:13_0": "55-56. Pañcame tenupasaṅkamīti kimatthaṁ upasaṅkami? Anuggaṇhanatthaṁ. Tathāgato",
  "atk-s0402a41:13_1": "hi taṁ raṭṭhaṁ pāpuṇanto imesaṁyeva dvinnaṁ saṅgaṇhanatthāya pāpuṇāti. Nakulapitā",
  "atk-s0402a41:13_2": "kira pañca jātisatāni tathāgatassa pitā ahosi, pañca jātisatāni mahāpitā, pañca jātisatāni",
  "atk-s0402a41:13_3": "cūḷapitā. Nakulamātāpi pañca jātisatāni tathāgatassa mātā ahosi, pañca jātisatāni",
  "atk-s0402a41:13_4": "mahāmātā, pañca jātisatāni cūḷamātā. Te satthu diṭṭhakālato paṭṭhāya puttasinehaṁ",
  "atk-s0402a41:13_5": "paṭilabhitvā ‘‘hantāta, hantātā’’ti vacchakaṁ disvā vacchagiddhinī gāvī viya viravamānā",
  "atk-s0402a41:13_6": "upasaṅkamitvā paṭhamadassaneneva sotāpannā jātā. Nivesane pañcasatānaṁ bhikkhūnaṁ",
  "atk-s0402a41:13_7": "āsanāni sadā paññattāneva honti. Iti bhagavā tesaṁ anuggaṇhanatthāya upasaṅkami.",
  "atk-s0402a41:13_8": "Aticaritāti atikkamitā. Abhisamparāyañcāti paraloke ca. Samasaddhāti saddhāya samā",
  "atk-s0402a41:13_9": "ekasadisā. Sīlādīsupi eseva nayo. Chaṭṭhaṁ kevalaṁ bhikkhūnaṁ desitaṁ. Sesamettha tādisameva.",
  "atk-s0402a41:14": "7. Suppavāsāsuttavaṇṇanā",
  "atk-s0402a41:15_0": "57. Sattame pajjanikanti tassa nigamassa nāmaṁ. Koliyānanti kolarājakulānaṁ. Āyuṁ",
  "atk-s0402a41:15_1": "kho pana datvāti āyudānaṁ datvā. Āyussa bhāginī hotīti āyubhāgapaṭilābhinī hoti,",
  "atk-s0402a41:15_2": "āyuṁ vā bhajanikā hoti, āyuppaṭilābhinīti attho. Sesapadesupi eseva nayo.",
  "atk-s0402a41:16_0": "Rasasā upetanti rasena upetaṁ rasasampannaṁ. Ujjugatesūti kāyavaṅkādirahitattā ujukameva",
  "atk-s0402a41:16_1": "gatesu khīṇāsavesu. Caraṇūpapannesūti pañcadasahi caraṇadhammehi samannāgatesu. Mahaggatesūti",
  "atk-s0402a41:16_2": "mahattaṁ gatesu. Khīṇāsavānaññevetaṁ nāmaṁ. Puññena puññaṁ saṁsandamānāti puññena",
  "atk-s0402a41:16_3": "saddhiṁ puññaṁ ghaṭayamānā. Mahapphalā lokavidūna vaṇṇitāti evarūpā dānasaṅkhātā",
  "atk-s0402a41:16_4": "dakkhiṇā tividhalokaṁ viditaṁ katvā ṭhitattā lokavidūnaṁ buddhānaṁ vaṇṇitā, buddhehi",
  "atk-s0402a41:16_5": "pasatthāti attho. Yaññamanussarantāti yaññaṁ dānaṁ anussarantā. Vedajātāti tuṭṭhijātā.",
  "atk-s0402a41:17": "8. Sudattasuttavaṇṇanā",
  "atk-s0402a41:18_0": "58. Aṭṭhame saññatānanti kāyavācāhi saṁyatānaṁ. Paradattabhojinanti parehi dinnameva",
  "atk-s0402a41:18_1": "bhuñjitvā yāpentānaṁ. Kālenāti yuttappattakālena. Sakkacca dadātīti sahatthā sakkāraṁ",
  "atk-s0402a41:18_2": "katvā dadāti. Cattāri ṭhānāni anuppavecchatīti cattāri kāraṇāni anuppaveseti dadāti.",
  "atk-s0402a41:18_3": "Yasavā hotīti mahāparivāro hoti. Navamaṁ kevalaṁ bhikkhūnaṁ kathitaṁ. Sesamettha tādisameva.",
  "atk-s0402a41:19": "10. Gihisāmīcisuttavaṇṇanā",
  "atk-s0402a41:20": "60. Dasame gihisāmīcipaṭipadanti gihīnaṁ anucchavikaṁ paṭipattiṁ. Paccupaṭṭhito hotīti atiharitvā dātukāmatāya patiupaṭṭhito hoti upagato, bhikkhusaṅghassa cīvaraṁ detīti attho.",
  "atk-s0402a41:21_0": "Upaṭṭhitāti upaṭṭhāyako. Tesaṁ divā ca ratto cāti ye evaṁ catūhi paccayehi upaṭṭhahanti,",
  "atk-s0402a41:21_1": "tesaṁ divā ca rattiñca pariccāgavasena ca anussaraṇavasena ca sadā puññaṁ pavaḍḍhati.",
  "atk-s0402a41:21_2": "Saggañca kamatiṭṭhānanti tādiso ca bhaddakaṁ kammaṁ katvā saggaṭṭhānaṁ upagacchati.",
  "atk-s0402a41:21_3": "Imesu catūsupi suttesu āgāriyapaṭipadā kathitā. Sotāpannasakadāgāmīnampi vaṭṭati.",
  "atk-s0402a41:22": "Puññābhisandavaggo paṭhamo."
}