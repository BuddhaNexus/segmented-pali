{
  "tika-s0103t5:0": "6. Pāsādikasuttavaṇṇanā",
  "tika-s0103t5:1": "Nigaṇṭhanāṭaputtakālaṅkiriyavaṇṇanā",
  "tika-s0103t5:2_0": "164. Lakkhassa saravedhaṁ avirajjhitvāna vijjhanavidhiṁ jānantīti vedhaññā. Tenāha",
  "tika-s0103t5:2_1": "“dhanumhi katasikkhā”ti. Sippaṁ uggahaṇatthāyāti dhanusippādisippassa uggahaṇatthāya.",
  "tika-s0103t5:2_2": "Majjhimena pamāṇena sarapātayogyatāvasena katattā dīghapāsādo.",
  "tika-s0103t5:3_0": "Sampati kālaṁ katoti acirakālaṁ kato. Dvedhikajātāti jātadvedhikā sañjātabhedā. Dvejjhajātāti",
  "tika-s0103t5:3_1": "duvidhabhāvappattā. Bhaṇḍanti paribhāsanti etenāti bhaṇḍanaṁ, viruddhacittaṁ. Tanti",
  "tika-s0103t5:3_2": "bhaṇḍanaṁ. “Idaṁ nahānādi na kattabba”nti paññattavattaṁ paṇṇatti. Dhammavinayanti",
  "tika-s0103t5:3_3": "pāvacanaṁ siddhantaṁ. Vijjhantā mukhasattīhi. Sahitaṁ meti mayhaṁ vacanaṁ sahitaṁ",
  "tika-s0103t5:3_4": "siliṭṭhaṁ pubbāparasambandhaṁ atthayuttaṁ kāraṇayuttaṁ. Tenāha “atthasaṁhita”nti.",
  "tika-s0103t5:3_5": "Adhiciṇṇanti āciṇṇaṁ. Viparāvattanti virodhadassanavasena parāvattitaṁ, parāvattaṁ",
  "tika-s0103t5:3_6": "dūsitanti attho. Tenāha “cirakālavasena paguṇaṁ, taṁ mama vādaṁ āgamma nivatta”nti.",
  "tika-s0103t5:3_7": "Pariyesamāno vicara tattha gantvā sikkhāti attho. Sace sakkosi, idāniyeva mayā veṭhitaṁ",
  "tika-s0103t5:3_8": "dosaṁ nibbeṭhehi. Maraṇamevāti aññamaññaghātanavasena maraṇameva. Nāṭaputtassa imeti",
  "tika-s0103t5:3_9": "nāṭaputtiyā, te pana tassa sissāti āha “antevāsikesū”ti. Purimapaṭipattito paṭinivattanaṁ",
  "tika-s0103t5:3_10": "paṭivānaṁ, taṁ rūpaṁ sabhāvo etesanti paṭivānarūpā. Tenāha “nivattanasabhāvā”ti.",
  "tika-s0103t5:3_11": "Kathanaṁ atthassa ācikkhanaṁ. Pavedanaṁ hetudāharaṇāni āharitvā bodhanaṁ. Tenāha",
  "tika-s0103t5:3_12": "“duppavediteti duviññāpite”ti. Na upasamāya saṁvattatīti anupasamasaṁvattanaṁ, tadeva",
  "tika-s0103t5:3_13": "anupasamasaṁvattanikaṁ, tasmiṁ. Samussitaṁ hutvā patiṭṭhāhetubhāvato thūpaṁ, patiṭṭhāti",
  "tika-s0103t5:3_14": "āha “bhinnathūpeti bhinnapatiṭṭhe”ti, thūpoti vā dhammassa niyyānabhāvo veditabbo",
  "tika-s0103t5:3_15": "aññe dhamme abhibhuyya samussitaṭṭhena, so nigaṇṭhassa samaye. Kehici abhinnasammatopi",
  "tika-s0103t5:3_16": "bhinno vinaṭṭho eva sabbena sabbaṁ abhāvatoti so bhinnathūpo, so eva niyyānabhāvo",
  "tika-s0103t5:3_17": "vaṭṭadukkhato muccitukāmānaṁ paṭisaraṇaṁ, tamettha natthīti appaṭisaraṇo, tasmiṁ",
  "tika-s0103t5:3_18": "bhinnathūpe appaṭisaraṇeti evamettha attho veditabbo.",
  "tika-s0103t5:4": "Ācariyappamāṇanti ācariyamuṭṭhi hutvā pamāṇabhūtaṁ. Nānānīhārenāti nānākārena.",
  "tika-s0103t5:5": "165.Tatheva samudācariṁsu bhūtapubbagatiyā. Sāmākānanti sāmākadhaññānaṁ.",
  "tika-s0103t5:6_0": "“Yenassa upajjhāyo”ti vatvā yathāssa āyasmato cundassa dhammabhaṇḍāgāriko upajjhāyo",
  "tika-s0103t5:6_1": "ahosi, taṁ vitthārena dassetuṁ “buddhakāle kirā”tiādi vuttaṁ. Tattha buddhakāleti",
  "tika-s0103t5:6_2": "bhūtakathanametaṁ, na visesanaṁ. Satthu parinibbānato puretarameva hi dhammasenāpati parinibbuto.",
  "tika-s0103t5:7": "Dhammaratanapūjāvaṇṇanā",
  "tika-s0103t5:8": "Saddhivihārikaṁadāsīti saddhivihārikaṁ katvā adāsi.",
  "tika-s0103t5:9_0": "Kathāya mūlanti bhagavato santikā labhitabbadhammakathāya kāraṇaṁ. Samuṭṭhāpetīti",
  "tika-s0103t5:9_1": "uṭṭhāpeti, dāliddiyapaṅkato uddharatīti adhippāyo. Sandhamanti sammadeva dhamanto.",
  "tika-s0103t5:9_2": "Ekekasmiṁ pahāreyeva tayo tayo vāre katvā divā navavāre rattiṁ navavāre.Upaṭṭhānameva",
  "tika-s0103t5:9_3": "gacchati buddhupaṭṭhānavasena, pañhāpucchanādivasena pana antarantarāpi gacchateva,",
  "tika-s0103t5:9_4": "gacchanto ca divasassa…pe… gacchati. Ñātuṁ icchitassa atthassa uddharaṇabhāvato pañhova",
  "tika-s0103t5:9_5": "pañhuddhāro, taṁ gahetvāva gacchati attano mahāpaññatāya, satthu ca dhammadesanāyaṁ akilāsubhāvato.",
  "tika-s0103t5:10": "Asammāsambuddhappaveditadhammavinayavaṇṇanā",
  "tika-s0103t5:11_0": "166.Ārocitepi tasmiṁ atthe. Sāmiko hoti, tassa sāmikabhāvaṁ dassetuṁ “sova tassā",
  "tika-s0103t5:11_1": "ādimajjhapariyosānaṁ jānātī”ti āha. Evanti vacanasampaṭicchanaṁ. Cundattherena hi",
  "tika-s0103t5:11_2": "ānītaṁ kathāpābhataṁ bhagavā sampaṭicchanto “eva”nti āha. “Eva”nti durakkhāte dhammavinaye",
  "tika-s0103t5:11_3": "sāvakānaṁ dvedhikādibhāvena viharaṇakiriyāparāmasanañhetaṁ.",
  "tika-s0103t5:12_0": "Yasmā…pe… pākaṭaṁ hoti byatirekamukhena ca neyyassa atthassa vibhūtabhāvāpattito.",
  "tika-s0103t5:12_1": "Atha vā yasmā…pe… pākaṭaṁ hoti dosesu ādīnavadassanena tappaṭipakkhesu guṇesu ānisaṁsassa",
  "tika-s0103t5:12_2": "vibhūtabhāvāpattito. Vokkammāti apasakketvā. Āmeḍitalopena cāyaṁ niddeso, vokkamma",
  "tika-s0103t5:12_3": "vokkammāti vuttaṁ hoti, tena tassa vokkamanassa antarantarāti ayamattho labbhatīti",
  "tika-s0103t5:12_4": "āha “na nirantara”ntiādi. Dhammānudhammapaṭipattiādayoti tena satthārā vuttamuttidhammassa",
  "tika-s0103t5:12_5": "anudhammaṁ appaṭipajjanādayo. Ādi-saddena pāḷiyaṁ āgatā asāmīcipaṭipadādayo ca saṅgayhanti.",
  "tika-s0103t5:12_6": "Manussattampīti pi-saddena “vicāraṇapaññāya asambhavo, dosesu anabhinivesitā, asandiṭṭhiparāmāsitā”ti",
  "tika-s0103t5:12_7": "evamādīnaṁ saṅgaho daṭṭhabbo. “Tathā eva”nti padehi yathākkamaṁ pakārassa kāmaṁ tirokkhatā,",
  "tika-s0103t5:12_8": "paccakkhatā vuccati, tathāpi yathā “tathā paṭipajjatū”ti padena paṭipajjanākāro niyametvā",
  "tika-s0103t5:12_9": "vihito, tathā “evaṁ paṭipajjatū”ti imināpīti idaṁ tassa atthadassanabhāvena vuttaṁ.",
  "tika-s0103t5:12_10": "Samādapitattā micchāpaṭipadāya apuññaṁ pasavati.",
  "tika-s0103t5:13_0": "167. Ñāyati muttidhammo etenāti ñāyo, tena satthārā vutto dhammānudhammo, taṁ paṭipannoti",
  "tika-s0103t5:13_1": "ñāyappaṭipanno, so pana yasmā tassa muttidhammassa adhigame kāraṇasammato, tasmā",
  "tika-s0103t5:13_2": "vuttaṁ “kāraṇappaṭipanno”ti. Nipphādessatīti sādhessati, siddhiṁ gamissatīti vuttaṁ",
  "tika-s0103t5:13_3": "hoti. Dukkhanibbattakanti sampati, āyatiñca dukkhassa nibbattakaṁ. Vīriyaṁ karoti micchāpaṭipannattā.",
  "tika-s0103t5:14": "Sammāsambuddhappaveditadhammavinayādivaṇṇanā",
  "tika-s0103t5:15": "168.Niyyātīti vattati, saṁvattatīti vā attho.",
  "tika-s0103t5:16_0": "170. Idha sāvakassa sammāpaṭipattiyā ekantikaapassayadassanatthaṁ satthu sammāsambuddhatā,",
  "tika-s0103t5:16_1": "dhammassa ca svākkhātatā kittitāti “sammāpaṭipannassa kulaputtassa pasaṁsaṁ dassetvā”ti",
  "tika-s0103t5:16_2": "vuttaṁ. Evañhi imissā desanāya saṁkilesabhāgiyabhāvena uṭṭhitāya vodānabhāgiyabhāvena",
  "tika-s0103t5:16_3": "yathānusandhinā pavatti dīpitā hoti. Abodhitatthāti appaveditatthā, paramatthaṁ catutthasaccapaṭivedhaṁ",
  "tika-s0103t5:16_4": "apāpitāti attho. Pāḷiyaṁ “assā”ti padaṁ “sāvakā saddhamme”ti dvīhi padehi yojetabbaṁ",
  "tika-s0103t5:16_5": "“assa sammāsambuddhassa sāvakā, assa saddhamme”ti. Sabbasaṅgahapadehi katanti sabbassa",
  "tika-s0103t5:16_6": "sāsanatthassa saṅgaṇhanapadehi ekajjhaṁ kataṁ. Tenāha “sabbasaṅgāhikaṁ kataṁ na hotīti",
  "tika-s0103t5:16_7": "attho”ti. Pubbenāparaṁ sambandhatthabhāvena saṅgahetabbatāya vā saṅgahāni padāni",
  "tika-s0103t5:16_8": "katāni etassāti saṅgahapadakataṁ, brahmacariyaṁ. Tappaṭikkhepena na ca saṅgahapadakatanti",
  "tika-s0103t5:16_9": "yojanā. Rāgādipaṭipakkhaharaṇaṁ, yathānusiṭṭhaṁ vā paṭipajjamānānaṁ vaṭṭadukkhato",
  "tika-s0103t5:16_10": "paṭiharaṇaṁ nibbānapāpanaṁ paṭihāro, so eva ā-kārassa i-kāraṁ katvā paṭihiro, paṭihiro",
  "tika-s0103t5:16_11": "eva pāṭihiro, saha pāṭihirenāti sappāṭihiraṁ, tathā suppaveditatāya sappāṭihiraṁ",
  "tika-s0103t5:16_12": "katanti sappāṭihirakataṁ. Tādisaṁ pana vaṭṭato niyyāne niyuttaṁ, niyyānappayojanañca",
  "tika-s0103t5:16_13": "hotīti āha “niyyānika”nti. Devalokatoti devalokato paṭṭhāya rūpīdevanikāyato pabhuti.",
  "tika-s0103t5:16_14": "Suppakāsitanti suṭṭhu pakāsitaṁ. Yāva devamanussehīti vā yāva devamanussehi yattakā",
  "tika-s0103t5:16_15": "devā manussā ca, tāva te sabbe abhibyāpetvā suppakāsitaṁ. Anutāpāya hotīti anutappo,",
  "tika-s0103t5:16_16": "so pana anutāpaṁ karonto viya hotīti vuttaṁ “anutāpakaro hotī”ti.",
  "tika-s0103t5:17": "172.Thiroti ṭhitadhammo kenaci asaṁhāriyo, asekkhā sīlakkhandhādayo therakārakā dhammā.",
  "tika-s0103t5:18": "173.Yogehi khemattāti yogehi anupaddutattā. Saddhammassāti assa saddhammassa. Assāti ca assa satthuno.",
  "tika-s0103t5:19": "174. Upāsakā brahmacārino nāma visesato anāgāmino. Sotāpannasakadāgāminopi tādisā tathā vuccantīti “brahmacariyavāsaṁ vasamānā ariyasāvakā” icceva vuttaṁ.",
  "tika-s0103t5:20_0": "176.Sabbakāraṇasampannanti yattakehi kāraṇehi sampannaṁ nāma hoti, tehi sabbehi kāraṇehi",
  "tika-s0103t5:20_1": "sampannaṁ sampattaṁ upagataṁ paripuṇṇaṁ, samannāgataṁ vā. Imameva dhammanti imameva sāsanadhammaṁ.",
  "tika-s0103t5:21_0": "Udakena padesaññunā attano paññāveyyattiyataṁ dassetuṁ aniyyānike atthe payuttaṁ",
  "tika-s0103t5:21_1": "paheḷikasadisaṁ vacanaṁ, bhagavatā attano sabbaññutāya niyyānike atthe yojetvā dassetuṁ",
  "tika-s0103t5:21_2": "“udako suda”ntiādi vuttanti taṁ dassetuṁ “so kirā”tiādimāha.",
  "tika-s0103t5:22": "Saṅgāyitabbadhammādivaṇṇanā",
  "tika-s0103t5:23_0": "177.Saṅgamma samāgammāti tasmiṁyeva ṭhāne labbhamānānaṁ gativasena saṅgamma ṭhānantarato",
  "tika-s0103t5:23_1": "pakkosanena samāgatānaṁ vasena samāgamma. Tenāha “saṅgantvā samāgantvā”ti. Atthena",
  "tika-s0103t5:23_2": "atthanti padantare āgataatthena saha tattha tattha āgatamatthaṁ. Byañjanena byañjananti",
  "tika-s0103t5:23_3": "etthāpi eseva nayo. Samānentehīti samānaṁ karontehi, opammaṁ vā ānentehi. Saṅgāyitabbanti",
  "tika-s0103t5:23_4": "sammadeva gāyitabbaṁ kathetabbaṁ, taṁ pana saṅgāyanaṁ vācanāmaggoti āha “vācetabba”nti.",
  "tika-s0103t5:24_0": "178.Tassa vā bhāsiteti tassa bhikkhuno bhāsite atthe ceva byañjane ca. Atthamicchāgahaṇaropanāni",
  "tika-s0103t5:24_1": "yathā honti, taṁ dassetuṁ “cattāro satipaṭṭhānā”tiādi vuttaṁ. Ārammaṇaṁ “satipaṭṭhāna”nti",
  "tika-s0103t5:24_2": "gaṇhāti, na satiyeva “satipaṭṭhāna”nti. “Satipaṭṭhānānī”tibyañjanaṁ ropeti tasmiṁ",
  "tika-s0103t5:24_3": "atthe, na “satipaṭṭhānā”ti. Upapannatarānīti yuttatarāni. Allīnatarānīti siliṭṭhatarāni.",
  "tika-s0103t5:24_4": "Yā cevāti liṅgavipallāsena vuttaṁ, vibhattilopena vā. Puna yā cevāti liṅgavipallāseneva",
  "tika-s0103t5:24_5": "niddeso. Neva ussādetabboti na ukkaṁsetabbo virajjhitvā vuttattā. Na apasādetabboti",
  "tika-s0103t5:24_6": "na santajjetabbo vivādapariharaṇatthaṁ. Dhāraṇatthanti upadhāraṇatthaṁ sallakkhaṇatthaṁ.",
  "tika-s0103t5:25_0": "181.Atthena upetanti aviparītena atthena upetaṁ taṁ “ayamettha attho”ti upecca paṭijānitvā",
  "tika-s0103t5:25_1": "ṭhitaṁ. Tathārūpo ca tassa bujjhitā nāma hotīti āha “atthassa viññātāra”nti. Evametaṁ",
  "tika-s0103t5:25_2": "bhikkhuṁ pasaṁsathāti vuttanayena dhammabhāṇakaṁ amuṁ bhikkhuṁ “evaṁ lābhā no āvuso”tiādiākārena",
  "tika-s0103t5:25_3": "pasaṁsatha. Idānissa pasaṁsabhāvaṁ dassetuṁ “eso hī”tiādi vuttaṁ. Esāti pariyattidhammassa",
  "tika-s0103t5:25_4": "satthukiccakaraṇato, tattha cassa sammadeva avaṭṭhitabhāvato “buddho nāma esā”ti",
  "tika-s0103t5:25_5": "vutto. “Lābhā no”tiādinā cassa bhikkhūnaṁ piyagarubhāvaṁ vibhāvento satthā taṁ attano",
  "tika-s0103t5:25_6": "ṭhāne ṭhapesīti vutto.",
  "tika-s0103t5:26": "Paccayānuññātakāraṇādivaṇṇanā",
  "tika-s0103t5:27_0": "182.Tatopi uttaritaranti yā pubbe sammāpaṭipannassa bhikkhuno pasaṁsanavasena “idha",
  "tika-s0103t5:27_1": "pana cunda satthā ca hoti sammāsambuddho”tiādinā pavattitadesanāya upari “idha cunda",
  "tika-s0103t5:27_2": "satthā ca loke udapādī”tiādinā desanā vaḍḍhitā. Tatopi uttaritaraṁ savisesaṁ desanaṁ",
  "tika-s0103t5:27_3": "vaḍḍhento “paccayahetū”tiādimāha. Tattha paccayahetūti paccayasaṁvattanahetu. Uppajjanakā",
  "tika-s0103t5:27_4": "āsavāti paccayānaṁ pariyesanahetu ceva paribhogahetu ca uppajjanakā kāmāsavādayo.",
  "tika-s0103t5:27_5": "Tesaṁ diṭṭhadhammikānaṁ āsavānaṁ “idha, bhikkhave, ariyasāvako micchāājīvaṁ pahāya",
  "tika-s0103t5:27_6": "sammāājīvena jīvitaṁ kappetī”ti “idha, bhikkhave, bhikkhu paṭisaṅkhā yoniso cīvaraṁ",
  "tika-s0103t5:27_7": "paṭisevatī”tiādinā ca sammāpaṭipattiṁ upadisanto bhagavā paṭighātāya dhammaṁ deseti",
  "tika-s0103t5:27_8": "nāma. “Yo tumhesu pāḷiyā atthabyañjanāni micchā gaṇhāti, so neva ussādetabbo, na",
  "tika-s0103t5:27_9": "apasādetabbo, sādhukaṁ saññāpetabbo tasseva atthassa nisantiyā”ti evaṁ pariyattidhamme",
  "tika-s0103t5:27_10": "micchāpaṭipanne sammāpaṭipattiyaṁ bhikkhū niyojento bhagavā bhaṇḍanahetu uppajjanakānaṁ",
  "tika-s0103t5:27_11": "samparāyikānaṁ āsavānaṁ paṭighātāya dhammaṁ deseti nāma. Yathā te na pavisantīti",
  "tika-s0103t5:27_12": "te āsavā attano cittasantānaṁ yathā na otaranti. Mūlaghātena paṭihananāyāti yathā",
  "tika-s0103t5:27_13": "mūlaghāto hoti, evaṁ mūlaghātavasena pajahanāya. Tanti cīvaraṁ. Yathā cīvaraṁ idamatthikatameva",
  "tika-s0103t5:27_14": "upādāya anuññātaṁ, evaṁ piṇḍapātādayopi.",
  "tika-s0103t5:28": "Sukhallikānuyogādivaṇṇanā",
  "tika-s0103t5:29": "183.Sukhitanti sañjātasukhaṁ. Pīṇitanti dhātaṁ suhitaṁ. Tathābhūto pana yasmā thūlasarīro hoti, tasmā “thūlaṁ karotī”ti vuttaṁ.",
  "tika-s0103t5:30_0": "186.Naṭhitasabhāvāti anavaṭṭhitasabhāvā, evarūpāya kathāya anavaṭṭhānabhāvato sabhāvopi",
  "tika-s0103t5:30_1": "tesaṁ anavaṭṭhitoti adhippāyo. Tenāha “jivhā no atthī”tiādi. Kāmaṁ “pañcahi cakkhūhī”ti",
  "tika-s0103t5:30_2": "vuttaṁ, aggahitaggahaṇena pana cattāri cakkhūni veditabbāni. Sabbaññutaññāṇañhi samantacakkhūti.",
  "tika-s0103t5:30_3": "Tassa vā ñeyyadhammesu jānanavasena pavattiṁ upādāya “jānatā”ti vuttaṁ. Hatthāmalakaṁ",
  "tika-s0103t5:30_4": "viya paccakkhato dassanavasena pavattiṁ upādāya “passatā”ti vuttaṁ. Nemaṁ vuccati",
  "tika-s0103t5:30_5": "thambhādīhi anupaviṭṭhabhūmippedesoti āha “gambhīrabhūmiṁ anupaviṭṭho”ti. Suṭṭhu",
  "tika-s0103t5:30_6": "nikhātoti bhūmiṁ nikhanitvā sammadeva ṭhapito. Tasminti khīṇāsave. Anajjhācāro acalo",
  "tika-s0103t5:30_7": "asampavedhī, yasmā ajjhācāro setughāto khīṇāsavānaṁ. Sotāpannādayoti ettha ādi-saddena",
  "tika-s0103t5:30_8": "gahitesu anāgāmino tāva navasupi ṭhānesu khīṇāsavā viya abhabbā, sotāpannasakadāgāmino",
  "tika-s0103t5:30_9": "pana “tatiyapañcamaṭṭhānesu abhabbā”ti na vattabbā, itaresu sattasu ṭhānesu abhabbāva.",
  "tika-s0103t5:31": "Pañhabyākaraṇavaṇṇanā",
  "tika-s0103t5:32_0": "187.Gihibyañjanenāti gihiliṅgena. Khīṇāsavo pana gihibyañjanena arahattaṁ pattopi",
  "tika-s0103t5:32_1": "na tiṭṭhati vivekaṭṭhānassa abhāvāti adhippāyo. Tassa vasenāti bhummadevattabhāve",
  "tika-s0103t5:32_2": "ṭhatvā arahattappattassa vasena. Ayaṁ pañhoti “abhabbo so nava ṭhānāni ajjhācaritu”nti",
  "tika-s0103t5:32_3": "ayaṁ pañho āgato itarassa pabbajjāya, parinibbānena vā abhabbatāya avuttasiddhattā.",
  "tika-s0103t5:32_4": "Yadi evaṁ kathaṁ bhikkhugahaṇanti āha “bhinnadosattā”tiādi. Aparicchedanti apariyantaṁ,",
  "tika-s0103t5:32_5": "tayidaṁ suvipulanti āha “mahanta”nti. Ñeyyassa hi vipulatāya ñāṇassa vipulatā veditabbā,",
  "tika-s0103t5:32_6": "etena “apariccheda”nti vuccamānampi ñeyyaṁ satthu ñāṇassa vasena paricchedamevāti",
  "tika-s0103t5:32_7": "dassitaṁ hoti. Vuttañhetaṁ “ñāṇapariyantikaṁ neyya”nti anāgateapaññāpananti anāgate",
  "tika-s0103t5:32_8": "visaye ñāṇassa apaññāpanaṁ. “Paccakkhaṁ viya katvā”ti kasmā viya-saddaggahaṇaṁ kataṁ,",
  "tika-s0103t5:32_9": "nanu buddhānaṁ sabbampi ñāṇaṁ attano visayaṁ paccakkhameva katvā pavattati ekappamāṇabhāvatoti?",
  "tika-s0103t5:32_10": "Saccametaṁ, “akkha”nti pana cakkhādiindriyaṁ vuccati, taṁ akkhaṁ pati vattatīti cakkhādinissitaṁ",
  "tika-s0103t5:32_11": "viññāṇaṁ, tassa ca ārammaṇaṁ “paccakkha”nti loke niruḷhametanti taṁ nidassanaṁ katvā",
  "tika-s0103t5:32_12": "dassento “paccakkhaṁ viya katvā”ti avoca, na pana bhagavato ñāṇassa appaccakkhākārena",
  "tika-s0103t5:32_13": "pavattanato. Tathā hi vadanti –",
  "tika-s0103t5:33": "“Āvibhūtaṁ pakāsanaṁ, anupaddutacetasaṁ;",
  "tika-s0103t5:34": "Atītānāgate ñāṇaṁ, paccakkhānaṁ vasissatī”ti.",
  "tika-s0103t5:35_0": "Aññattha vihitakenāti aññasmiṁ visaye pavattitena. Saṅgāhetabbanti samaṁ katvā kathayitabbaṁ,",
  "tika-s0103t5:35_1": "kathanaṁ pana paññāpanaṁ nāma hotīti paññāpetabbanti attho vutto. Tādisanti satataṁ",
  "tika-s0103t5:35_2": "samitaṁ pavattakaṁ. Ñāṇaṁ nāma natthīti āvajjanena vinā ñāṇuppattiyā asambhavato.",
  "tika-s0103t5:35_3": "Ekākārena ca ñāṇe pavattamāne nānākārassa visayassa avabodho na siyā. Athāpi siyā,",
  "tika-s0103t5:35_4": "anirupitarūpeneva avabodho siyā, tena ca ñāṇaṁ ñeyyaṁ aññātasadisameva siyā. Na hi",
  "tika-s0103t5:35_5": "“idaṁ ta”nti vivekena anavabuddho attho ñāto nāma hoti, tasmā “carato ca tiṭṭhato",
  "tika-s0103t5:35_6": "cā”tiādi bālalāpanamattaṁ. Tenāha “yathariva bālā abyattā, evaṁ maññantī”ti.",
  "tika-s0103t5:36_0": "Satiṁ anussaratīti satānusāri, satiyānuvattanavasena pavattañāṇaṁ. Tenāha “pubbenivāsānussatisampayuttaka”nti.",
  "tika-s0103t5:36_1": "Ñāṇaṁ pesesīti ñāṇaṁ pavattesi. Sabbatthakameva ñeyyāvaraṇassa suppahīnattā appaṭihataṁ",
  "tika-s0103t5:36_2": "anivāritaṁ ñāṇaṁ gacchati pavattaticceva attho. “Bodhi vuccati catūsu maggesu ñāṇa”nti",
  "tika-s0103t5:36_3": "vacanato catumaggañāṇaṁ bodhi, tato tassa adhigatattā uppajjanakaṁ paccavekkhaṇañāṇaṁ",
  "tika-s0103t5:36_4": "“bodhijaṁ ñāṇaṁ uppajjatī”ti vuttaṁ. Bodhijaṁ bodhimūle jātaṁ catumaggañāṇaṁ, tañca",
  "tika-s0103t5:36_5": "kho anāgataṁ ārabbha uddissa tassa appavattiatthaṁ tathāgatassa uppajjati tassa uppannattā",
  "tika-s0103t5:36_6": "āyatiṁ punabbhavābhāvato. Kathaṁ tathāgato anāgatamaddhānaṁ ārabbha atīrakaṁ ñāṇadassanaṁ",
  "tika-s0103t5:36_7": "paññāpetīti? Atītassa pana addhuno mahantatāya atīrakaṁ ñāṇadassanaṁ tattha paññāpetīti",
  "tika-s0103t5:36_8": "ko ettha virodho. Titthiyā pana imamatthaṁ yāthāvato ajānantā – “tayidaṁ kiṁ su,",
  "tika-s0103t5:36_9": "tayidaṁ kathaṁsū”ti attano aññāṇameva pākaṭaṁ karonti. Tasmā bhagavatā sasantatipariyāpannadhammappavattiṁ",
  "tika-s0103t5:36_10": "sandhāya “aññavihitakaṁ ñāṇadassana”ntiādi vuttaṁ. Itaraṁ pana sandhāya vuccamāne",
  "tika-s0103t5:36_11": "sati tathārūpe payojane anāgatampi addhānaṁ ārabbha atīrakameva ñāṇadassanaṁ paññāpeyya",
  "tika-s0103t5:36_12": "bhagavāti anatthasaṁhitanti ayamettha atthoti āha “na idhalokatthaṁ vā paralokatthaṁ",
  "tika-s0103t5:36_13": "vā nissita”nti. Yaṁ pana sattānaṁ anatthāvahattā anatthasaṁhitaṁ, tattha setughāto",
  "tika-s0103t5:36_14": "tathāgatassa. “Bhāratayuddhasītāharaṇasadisa”nti iminā tassā kathāya yebhuyyena abhūtatthataṁ",
  "tika-s0103t5:36_15": "dīpeti. Sahetukanti ñāpakena hetunā sahetukaṁ. So pana hetu yena nidassanena sādhīyati,",
  "tika-s0103t5:36_16": "taṁ tassa kāraṇanti tena sakāraṇaṁ katvā. Yathā hi paṭiññātatthasādhanato hetu, evaṁ",
  "tika-s0103t5:36_17": "sādhakaṁ nidassananti. Yuttapattakāleyevāti yuttānaṁ pattakāle eva. Ye hi veneyyā",
  "tika-s0103t5:36_18": "tassā kathāya yuttā anucchavikā, tesaṁyeva yojane sandhāya vā kathāya patto upakārāvaho",
  "tika-s0103t5:36_19": "kālo, tadā eva kathetīti attho.",
  "tika-s0103t5:37_0": "188.“Tathā tatheva gadanato”ti iminā “tathāgato”ti āmeḍitalopenāyaṁ niddesoti dasseti.",
  "tika-s0103t5:37_1": "Tathā tathevāti ca dhammaatthasabhāvānurūpaṁ, veneyyajjhāsayānurūpañcāti adhippāyo.",
  "tika-s0103t5:37_2": "Diṭṭhanti rūpāyatanaṁ daṭṭhabbato, tena yaṁ diṭṭhaṁ, yaṁ dissati, yaṁ dakkhati, yaṁ",
  "tika-s0103t5:37_3": "sati samavāye passeyyaṁ, taṁ sabbaṁ “diṭṭhaṁ” tveva gahitaṁ kālavisesassa anāmaṭṭhabhāvato.",
  "tika-s0103t5:37_4": "“Suta”ntiādīsupi eseva nayo. Sutanti saddāyatanaṁ sotabbato. Mutanti sanissayena",
  "tika-s0103t5:37_5": "ghānādiindriyena sayaṁ patvā pāpuṇitvā gahetabbaṁ. Tenāha “patvā gahetabbato”ti.",
  "tika-s0103t5:37_6": "Viññātanti vijānitabbaṁ, taṁ pana diṭṭhādivinimuttaṁ viññeyyanti āha “sukhadukkhādidhammāyatana”nti.",
  "tika-s0103t5:37_7": "Pattanti yathā tathā pattaṁ, hatthagataṁ adhigatanti attho. Tenāha “pariyesitvā vā",
  "tika-s0103t5:37_8": "apariyesitvā vā”ti. Pariyesitanti pattiyāmatthaṁ pariyiṭṭhaṁ, taṁ pana pattaṁ vā",
  "tika-s0103t5:37_9": "siyā appattaṁ vā ubhayathāpi pariyesitamevāti āha “pattaṁ vā appattaṁ vā”ti. Padadvayenāpi",
  "tika-s0103t5:37_10": "dvippakārampi pattaṁ, dvippakārampi pariyesitaṁ, tena tena pakārena tathāgatena abhisambuddhanti",
  "tika-s0103t5:37_11": "dasseti. Cittena anusañcaritanti copanaṁ apāpetvā citteneva anusaṁcaritaṁ, parivitakkitanti",
  "tika-s0103t5:37_12": "attho. Pītakanti ādīti ādi-saddena lohitakaodātādi sabbaṁ rūpārammaṇavibhāgaṁ saṅgaṇhāti.",
  "tika-s0103t5:37_13": "Sumanoti rāgavasena, lobhavasena, saddhādivasena vā sumano. Dummanoti byāpādavitakkavasena,",
  "tika-s0103t5:37_14": "vihiṁsāvitakkavasena vā dummano. Majjhattoti aññāṇavasena vā ñāṇavasena vā majjhatto.",
  "tika-s0103t5:37_15": "Eseva nayo sabbattha. Tattha tattha ādi-saddena saṅkhasaddo paṇavasaddo, pattagandho",
  "tika-s0103t5:37_16": "pupphagandho, pattaraso phalaraso, upādinnaṁ anupādinnaṁ, majjhattavedanā kusalakammaṁ",
  "tika-s0103t5:37_17": "akusalakammanti evaṁ ādīnaṁ saṅgaho daṭṭhabbo.",
  "tika-s0103t5:38_0": "Appattanti ñāṇena asampattaṁ, aviditanti attho. Tenāha “ñāṇena asacchikata”nti. Tatheva",
  "tika-s0103t5:38_1": "gatattāti tatheva ñātattā abhisambuddhattā. Gata-saddena ekatthaṁ buddhiatthanti",
  "tika-s0103t5:38_2": "attho. “Gatiatthā hi dhātavo buddhiatthā bhavantī”ti akkharacintakā.",
  "tika-s0103t5:39": "Abyākataṭṭhānādivaṇṇanā",
  "tika-s0103t5:40_0": "189. “Asamataṁ kathetvā”ti vatvā samopi nāma koci natthi, kuto uttaritaroti dassetuṁ",
  "tika-s0103t5:40_1": "“anuttarata”nti vuttaṁ. Sā panāyaṁ asamatā, anuttaratā ca sabbaññutaṁ pūretvā ṭhitāti",
  "tika-s0103t5:40_2": "dassetuṁ “sabbaññuta”nti vuttaṁ. Sā sabbaññutā saddhammavaracakkavattibhāvena loke",
  "tika-s0103t5:40_3": "pākaṭā jātāti dassetuṁ “dhammarājabhāvaṁ kathetvā”ti vuttaṁ. Tathā sabbaññubhāvena",
  "tika-s0103t5:40_4": "ca satthā imesu diṭṭhigatavipallāsesu evaṁ paṭipajjatīti dassento “idānī”tiādimāha.",
  "tika-s0103t5:40_5": "Tattha sīhanādanti abhītanādaṁ seṭṭhanādaṁ. Seṭṭhanādo hesa, yadidaṁ ṭhapanīyassa",
  "tika-s0103t5:40_6": "pañhassa ṭhapanīyabhāvadassanaṁ. Ṭhapanīyatā cassa pāḷiāruḷhā eva “na heta”ntiādinā.",
  "tika-s0103t5:40_7": "Yathā upacitakammakilesena itthattaṁ āgantabbaṁ, tathā naṁ āgatoti tathāgato, satto.",
  "tika-s0103t5:40_8": "Tathā hi so rūpādīsu satto visattoti katvā “satto”ti ca vuccati. Itthattanti ca paṭiladdhattā",
  "tika-s0103t5:40_9": "tathā paccakkhabhūto attabhāvoti veditabbo.",
  "tika-s0103t5:41_0": "“Atthasaṁhitaṁ na hotī”ti iminā ubhayattha vidhuratādassanena niratthakavippalāpataṁ",
  "tika-s0103t5:41_1": "tassa vādassa vibhāveti, ubhayalokatthavidhurampi samānaṁ “kiṁ nu kho vivaṭṭanissita”nti",
  "tika-s0103t5:41_2": "koci āsaṅkeyyāti tadāsaṅkānivattanatthaṁ “na ca dhammasaṁhita”nti vuttaṁ. Tenāha",
  "tika-s0103t5:41_3": "“navalokuttaradhammanissitaṁ na hotī”ti. Yadipi taṁ na vivaṭṭogataṁ hoti, vivaṭṭassa",
  "tika-s0103t5:41_4": "pana adhiṭṭhānabhūtaṁ nu khoti koci āsaṅkeyyāti tadāsaṅkānivattanatthaṁ “na ādibrahmacariyaka”ntiādi vuttaṁ.",
  "tika-s0103t5:42_0": "190. Kāmaṁ taṇhāpi dukkhasabhāvattā “dukkha”nti byākātabbā, pabhavabhāvena pana sā",
  "tika-s0103t5:42_1": "tato visuṁ kātabbāti “taṇhaṁ ṭhapetvā”ti vuttaṁ. Tenāha “tasseva dukkhassa pabhāvikā”tiādi.",
  "tika-s0103t5:42_2": "Nanu ca avijjādayopi dukkhassa samudayoti? Saccaṁ samudayo, tassā pana kammassa vicittabhāvahetuto,",
  "tika-s0103t5:42_3": "dukkhuppādane visesapaccayabhāvato ca sātisayo samudayaṭṭhoti sā eva suttesu tathā",
  "tika-s0103t5:42_4": "vuttā. Tenāha “taṇhā dukkhasamudayotibyākata”nti. Ubhinnaṁ appavattīti dukkhasamudayānaṁ",
  "tika-s0103t5:42_5": "appavattinimittaṁ. “Dukkhaparijānano”tiādi maggakiccadassanaṁ, tena maggassa bhāvanatthopi",
  "tika-s0103t5:42_6": "atthato dassitovāti daṭṭhabbaṁ. Na hi bhāvanābhisamayena vinā pariññābhisamayādayo",
  "tika-s0103t5:42_7": "sambhavantīti. Saccavavatthāpanaṁ appamādapaṭipattibhāvato asammohakalyāṇakittisaddādinimittatāya",
  "tika-s0103t5:42_8": "yathā sātisayaṁ idhalokatthāvahaṁ, evaṁ yāva ñāṇassa tikkhavisadabhāvappattiyā abhāvena",
  "tika-s0103t5:42_9": "navalokuttaradhammasampāpakaṁ na hoti, tāva tattha tattha sampattibhave abbhudayasampatti",
  "tika-s0103t5:42_10": "anugatameva siyāti vuttaṁ “etaṁ idhalokaparalokatthanissita”nti. Navalokuttaradhammanissitanti",
  "tika-s0103t5:42_11": "navavidhampi lokuttaradhammaṁ nissāya pavattaṁ tadadhigamūpāyabhāvato. Yasmā saccasambodhaṁ",
  "tika-s0103t5:42_12": "uddissa sāsanabrahmacariyaṁ vussati, na aññadatthaṁ, tasmā etaṁ saccavavatthāpanaṁ",
  "tika-s0103t5:42_13": "“ādipadhāna”nti vuttaṁ paṭhamataraṁ citte ādātabbato.",
  "tika-s0103t5:43": "Pubbantasahagatadiṭṭhinissayavaṇṇanā",
  "tika-s0103t5:44_0": "191.Taṁ mayā byākatamevāti taṁ mayā tathā byākatameva, byākātabbaṁ nāma mayā abyākataṁ",
  "tika-s0103t5:44_1": "natthīti byākaraṇāvekallena attano dhammasudhammatāya buddhasubuddhataṁ vibhāveti.",
  "tika-s0103t5:44_2": "Tenāha “sīhanādaṁ nadanto”ti. Purimuppannā diṭṭhiyo aparāparuppannānaṁ diṭṭhīnaṁ",
  "tika-s0103t5:44_3": "avassayā hontīti “diṭṭhiyova diṭṭhinissayā”ti vuttaṁ. Diṭṭhigatikāti diṭṭhigatiyo,",
  "tika-s0103t5:44_4": "diṭṭhippavattiyoti attho. Idameva dassanaṁ saccanti “sassato attā ca loko cā”ti idameva",
  "tika-s0103t5:44_5": "dassanaṁ saccaṁ amoghaṁ aviparītaṁ. Aññesaṁ vacanaṁ moghanti “asassato attā ca loko",
  "tika-s0103t5:44_6": "cā”ti evamādikaṁ aññesaṁ samaṇabrāhmaṇānaṁ vacanaṁ moghaṁ tucchaṁ, micchāti attho.",
  "tika-s0103t5:44_7": "Na sayaṁ kātabboti asayaṁkāroti āha “asayaṁkato”ti, yādicchikattāti adhippāyo.",
  "tika-s0103t5:45_0": "192.Atthikhoti ettha kho-saddo pucchāyaṁ, atthi nūti ayamettha atthoti āha “atthikho",
  "tika-s0103t5:45_1": "idaṁ āvuso vuccatī”tiādi. Āvuso yaṁ tumhehi “sassato attā ca loko cā”ti vuccati,",
  "tika-s0103t5:45_2": "idamatthi kho idaṁ vācāmattaṁ, no natthi, tasmā vācāvatthumattato tassa yaṁ kho te",
  "tika-s0103t5:45_3": "evamāhaṁsu “idameva saccaṁ moghaṁ añña”nti, taṁ tesaṁ nānujānāmīti evamettha attho",
  "tika-s0103t5:45_4": "ca yojanā ca veditabbā. Yaṁ panettha vattabbaṁ, taṁ brahmajālaṭīkāyaṁ vuttameva.",
  "tika-s0103t5:45_5": "Diṭṭhipaññattiyāti diṭṭhiyā paññāpane “evaṁ esā diṭṭhi uppannā”ti tassā diṭṭhiyā",
  "tika-s0103t5:45_6": "samudayato, atthaṅgamato, assādato, ādīnavato, nissaraṇato ca yāthāvato paññāpane.",
  "tika-s0103t5:45_7": "Aviparītavuttiyā samena ñāṇena samaṁ kañci neva samanupassāmi. Adhipaññattīti abhiññeyyadhammapaññāpanā.",
  "tika-s0103t5:45_8": "Yaṁ ajānantā bāhirakā diṭṭhipaññattiyeva allīnāti tañca paññattito ajānantā thāmasā",
  "tika-s0103t5:45_9": "parāmāsā abhinivissa voharanti. Ettha ca yāyaṁ “diṭṭhipaññatti nāmā”ti vuttā diṭṭhiyā",
  "tika-s0103t5:45_10": "diṭṭhigatikehi evaṁ gahitatāya vibhāvanā, tattha ca bhagavato uttaritaro nāma koci",
  "tika-s0103t5:45_11": "natthi, svāyamattho brahmajāle vibhāvito eva. “Adhipaññattī”ti vuttā pana vibhāviyamānā",
  "tika-s0103t5:45_12": "lokassa nibbidāhetubhāvena bahulīkārāti tassā vasena bhagavā anuttarabhāvaṁ pavedento",
  "tika-s0103t5:45_13": "‘neva attanā samasamaṁ samanupassāmī’ti sīhanādaṁ nadī”ti keci. Aṭṭhakathāyaṁ pana",
  "tika-s0103t5:45_14": "“yañca vuttaṁ ‘paññattiyā’ti yañca ‘adhipaññattī’ti, ubhayametaṁ atthato eka”nti",
  "tika-s0103t5:45_15": "“idha pana paññattiyāti etthāpi paññatti ceva adhipaññatti ca adhippetā, adhipaññattīti",
  "tika-s0103t5:45_16": "etthāpī”ti ca vuttā, ubhayassapi vasenettha bhagavā sīhanādaṁ nadīti viññāyati. Ubhayaṁ",
  "tika-s0103t5:45_17": "petaṁ atthato ekanti ca paññattibhāvasāmaññaṁ sandhāya vuttaṁ, na bhedābhāvato. Tenāha",
  "tika-s0103t5:45_18": "“bhedato hī”tiādi. Khandhapaññattīti khandhānaṁ “khandhā”ti paññāpanā dassanā pakāsanā",
  "tika-s0103t5:45_19": "ṭhapanā nikkhipanā. “Ācikkhati dasseti paññāpeti paṭṭhapetī”ti āgataṭṭhāne hi paññāpanā",
  "tika-s0103t5:45_20": "dassanā pakāsanā paññatti nāma, “supaññattaṁ mañcapīṭha”nti āgataṭṭhāne ṭhapanā nikkhipanā",
  "tika-s0103t5:45_21": "paññatti nāma, idha ubhayampi yujjati.",
  "tika-s0103t5:46": "Diṭṭhinissayappahānavaṇṇanā",
  "tika-s0103t5:47_0": "196.Pajahanatthanti accantāya paṭinissajjanatthaṁ. Yasmā tena pajahanena sabbe diṭṭhinissayā",
  "tika-s0103t5:47_1": "sammadeva atikkantā honti vītikkantā, tasmā “samatikkamāyāti tasseva vevacana”nti",
  "tika-s0103t5:47_2": "avoca. Na kevalaṁ satipaṭṭhānā kathitamattā, atha kho veneyyasantāne patiṭṭhāpitāti",
  "tika-s0103t5:47_3": "dassetuṁ “desitā”ti vatvā “paññattā”ti vuttanti āha “desitāti kathitā. Paññattāti",
  "tika-s0103t5:47_4": "ṭhapitā”ti. Idāni satipaṭṭhānadesanāya diṭṭhinissayānaṁ ekantikaṁ pahānāvahabhāvaṁ",
  "tika-s0103t5:47_5": "dassetuṁ “satipaṭṭhānabhāvanāya hī”tiādi vuttaṁ. Tattha satipaṭṭhānabhāvanāyāti iminā",
  "tika-s0103t5:47_6": "tesaṁ bhāvanāya eva nesaṁ pahānaṁ, desanā pana tadupanissayabhāvato tathā vuttāti",
  "tika-s0103t5:47_7": "dasseti. Sesaṁ sabbaṁ suviññeyyamevāti.",
  "tika-s0103t5:48": "Pāsādikasuttavaṇṇanāya līnatthappakāsanā."
}