{
  "tika-s0103t5:0": "6. Pāsādikasuttavaṇṇanā",
  "tika-s0103t5:1": "Nigaṇṭhanāṭaputtakālaṅkiriyavaṇṇanā",
  "tika-s0103t5:2_0": "164. Lakkhassa saravedhaṁ avirajjhitvāna vijjhanavidhiṁ jānantīti vedhaññā. Tenāha",
  "tika-s0103t5:2_1": "‘‘dhanumhi katasikkhā’’ti. Sippaṁ uggahaṇatthāyāti dhanusippādisippassa uggahaṇatthāya.",
  "tika-s0103t5:2_2": "Majjhimena pamāṇena sarapātayogyatāvasena katattā dīghapāsādo.",
  "tika-s0103t5:3_0": "Sampati kālaṁ katoti acirakālaṁ kato. Dvedhikajātāti jātadvedhikā sañjātabhedā. Dvejjhajātāti",
  "tika-s0103t5:3_1": "duvidhabhāvappattā. Bhaṇḍanti paribhāsanti etenāti bhaṇḍanaṁ, viruddhacittaṁ. Tanti",
  "tika-s0103t5:3_2": "bhaṇḍanaṁ. ‘‘Idaṁ nahānādi na kattabba’’nti paññattavattaṁ paṇṇatti. Dhammavinayanti",
  "tika-s0103t5:3_3": "pāvacanaṁ siddhantaṁ. Vijjhantā mukhasattīhi. Sahitaṁ meti mayhaṁ vacanaṁ sahitaṁ",
  "tika-s0103t5:3_4": "siliṭṭhaṁ pubbāparasambandhaṁ atthayuttaṁ kāraṇayuttaṁ. Tenāha ‘‘atthasaṁhita’’nti.",
  "tika-s0103t5:3_5": "Adhiciṇṇanti āciṇṇaṁ. Viparāvattanti virodhadassanavasena parāvattitaṁ, parāvattaṁ",
  "tika-s0103t5:3_6": "dūsitanti attho. Tenāha ‘‘cirakālavasena paguṇaṁ, taṁ mama vādaṁ āgamma nivatta’’nti.",
  "tika-s0103t5:3_7": "Pariyesamāno vicara tattha gantvā sikkhāti attho. Sace sakkosi, idāniyeva mayā veṭhitaṁ",
  "tika-s0103t5:3_8": "dosaṁ nibbeṭhehi. Maraṇamevāti aññamaññaghātanavasena maraṇameva. Nāṭaputtassa imeti",
  "tika-s0103t5:3_9": "nāṭaputtiyā, te pana tassa sissāti āha ‘‘antevāsikesū’’ti. Purimapaṭipattito paṭinivattanaṁ",
  "tika-s0103t5:3_10": "paṭivānaṁ, taṁ rūpaṁ sabhāvo etesanti paṭivānarūpā. Tenāha ‘‘nivattanasabhāvā’’ti.",
  "tika-s0103t5:3_11": "Kathanaṁ atthassa ācikkhanaṁ. Pavedanaṁ hetudāharaṇāni āharitvā bodhanaṁ. Tenāha",
  "tika-s0103t5:3_12": "‘‘duppavediteti duviññāpite’’ti. Na upasamāya saṁvattatīti anupasamasaṁvattanaṁ,",
  "tika-s0103t5:3_13": "tadeva anupasamasaṁvattanikaṁ, tasmiṁ. Samussitaṁ hutvā patiṭṭhāhetubhāvato thūpaṁ,",
  "tika-s0103t5:3_14": "patiṭṭhāti āha ‘‘bhinnathūpeti bhinnapatiṭṭhe’’ti, thūpoti vā dhammassa niyyānabhāvo",
  "tika-s0103t5:3_15": "veditabbo aññe dhamme abhibhuyya samussitaṭṭhena, so nigaṇṭhassa samaye. Kehici abhinnasammatopi",
  "tika-s0103t5:3_16": "bhinno vinaṭṭho eva sabbena sabbaṁ abhāvatoti so bhinnathūpo, so eva niyyānabhāvo",
  "tika-s0103t5:3_17": "vaṭṭadukkhato muccitukāmānaṁ paṭisaraṇaṁ, tamettha natthīti appaṭisaraṇo, tasmiṁ",
  "tika-s0103t5:3_18": "bhinnathūpe appaṭisaraṇeti evamettha attho veditabbo.",
  "tika-s0103t5:4": "Ācariyappamāṇanti ācariyamuṭṭhi hutvā pamāṇabhūtaṁ. Nānānīhārenāti nānākārena.",
  "tika-s0103t5:5": "165.Tatheva samudācariṁsu bhūtapubbagatiyā. Sāmākānanti sāmākadhaññānaṁ.",
  "tika-s0103t5:6_0": "‘‘Yenassa upajjhāyo’’ti vatvā yathāssa āyasmato cundassa dhammabhaṇḍāgāriko upajjhāyo",
  "tika-s0103t5:6_1": "ahosi, taṁ vitthārena dassetuṁ ‘‘buddhakāle kirā’’tiādi vuttaṁ. Tattha buddhakāleti",
  "tika-s0103t5:6_2": "bhūtakathanametaṁ, na visesanaṁ. Satthu parinibbānato puretarameva hi dhammasenāpati parinibbuto.",
  "tika-s0103t5:7": "Dhammaratanapūjāvaṇṇanā",
  "tika-s0103t5:8": "Saddhivihārikaṁadāsīti saddhivihārikaṁ katvā adāsi.",
  "tika-s0103t5:9_0": "Kathāya mūlanti bhagavato santikā labhitabbadhammakathāya kāraṇaṁ. Samuṭṭhāpetīti",
  "tika-s0103t5:9_1": "uṭṭhāpeti, dāliddiyapaṅkato uddharatīti adhippāyo. Sandhamanti sammadeva dhamanto.",
  "tika-s0103t5:9_2": "Ekekasmiṁ pahāreyeva tayo tayo vāre katvā divā navavāre rattiṁ navavāre.Upaṭṭhānameva",
  "tika-s0103t5:9_3": "gacchati buddhupaṭṭhānavasena, pañhāpucchanādivasena pana antarantarāpi gacchateva,",
  "tika-s0103t5:9_4": "gacchanto ca divasassa…pe… gacchati. Ñātuṁ icchitassa atthassa uddharaṇabhāvato pañhova",
  "tika-s0103t5:9_5": "pañhuddhāro, taṁ gahetvāva gacchati attano mahāpaññatāya, satthu ca dhammadesanāyaṁ akilāsubhāvato.",
  "tika-s0103t5:10": "Asammāsambuddhappaveditadhammavinayavaṇṇanā",
  "tika-s0103t5:11_0": "166.Ārocitepi tasmiṁ atthe. Sāmiko hoti, tassa sāmikabhāvaṁ dassetuṁ ‘‘sova tassā",
  "tika-s0103t5:11_1": "ādimajjhapariyosānaṁ jānātī’’ti āha. Evanti vacanasampaṭicchanaṁ. Cundattherena hi",
  "tika-s0103t5:11_2": "ānītaṁ kathāpābhataṁ bhagavā sampaṭicchanto ‘‘eva’’nti āha. ‘‘Eva’’nti durakkhāte",
  "tika-s0103t5:11_3": "dhammavinaye sāvakānaṁ dvedhikādibhāvena viharaṇakiriyāparāmasanañhetaṁ.",
  "tika-s0103t5:12_0": "Yasmā…pe… pākaṭaṁ hoti byatirekamukhena ca neyyassa atthassa vibhūtabhāvāpattito.",
  "tika-s0103t5:12_1": "Atha vā yasmā…pe… pākaṭaṁ hoti dosesu ādīnavadassanena tappaṭipakkhesu guṇesu ānisaṁsassa",
  "tika-s0103t5:12_2": "vibhūtabhāvāpattito. Vokkammāti apasakketvā. Āmeḍitalopena cāyaṁ niddeso, vokkamma",
  "tika-s0103t5:12_3": "vokkammāti vuttaṁ hoti, tena tassa vokkamanassa antarantarāti ayamattho labbhatīti",
  "tika-s0103t5:12_4": "āha ‘‘na nirantara’’ntiādi. Dhammānudhammapaṭipattiādayoti tena satthārā vuttamuttidhammassa",
  "tika-s0103t5:12_5": "anudhammaṁ appaṭipajjanādayo . Ādi-saddena pāḷiyaṁ āgatā asāmīcipaṭipadādayo ca saṅgayhanti.",
  "tika-s0103t5:12_6": "Manussattampīti pi-saddena ‘‘vicāraṇapaññāya asambhavo, dosesu anabhinivesitā, asandiṭṭhiparāmāsitā’’ti",
  "tika-s0103t5:12_7": "evamādīnaṁ saṅgaho daṭṭhabbo. ‘‘Tathā eva’’nti padehi yathākkamaṁ pakārassa kāmaṁ",
  "tika-s0103t5:12_8": "tirokkhatā, paccakkhatā vuccati, tathāpi yathā ‘‘tathā paṭipajjatū’’ti padena paṭipajjanākāro",
  "tika-s0103t5:12_9": "niyametvā vihito, tathā ‘‘evaṁ paṭipajjatū’’ti imināpīti idaṁ tassa atthadassanabhāvena",
  "tika-s0103t5:12_10": "vuttaṁ. Samādapitattā micchāpaṭipadāya apuññaṁ pasavati.",
  "tika-s0103t5:13_0": "167. Ñāyati muttidhammo etenāti ñāyo, tena satthārā vutto dhammānudhammo, taṁ paṭipannoti",
  "tika-s0103t5:13_1": "ñāyappaṭipanno, so pana yasmā tassa muttidhammassa adhigame kāraṇasammato, tasmā",
  "tika-s0103t5:13_2": "vuttaṁ ‘‘kāraṇappaṭipanno’’ti. Nipphādessatīti sādhessati, siddhiṁ gamissatīti vuttaṁ",
  "tika-s0103t5:13_3": "hoti. Dukkhanibbattakanti sampati, āyatiñca dukkhassa nibbattakaṁ. Vīriyaṁ karoti micchāpaṭipannattā.",
  "tika-s0103t5:14": "Sammāsambuddhappaveditadhammavinayādivaṇṇanā",
  "tika-s0103t5:15": "168.Niyyātīti vattati, saṁvattatīti vā attho.",
  "tika-s0103t5:16_0": "170. Idha sāvakassa sammāpaṭipattiyā ekantikaapassayadassanatthaṁ satthu sammāsambuddhatā,",
  "tika-s0103t5:16_1": "dhammassa ca svākkhātatā kittitāti ‘‘sammāpaṭipannassa kulaputtassa pasaṁsaṁ dassetvā’’ti",
  "tika-s0103t5:16_2": "vuttaṁ. Evañhi imissā desanāya saṁkilesabhāgiyabhāvena uṭṭhitāya vodānabhāgiyabhāvena",
  "tika-s0103t5:16_3": "yathānusandhinā pavatti dīpitā hoti. Abodhitatthāti appaveditatthā, paramatthaṁ catutthasaccapaṭivedhaṁ",
  "tika-s0103t5:16_4": "apāpitāti attho. Pāḷiyaṁ ‘‘assā’’ti padaṁ ‘‘sāvakā saddhamme’’ti dvīhi padehi yojetabbaṁ",
  "tika-s0103t5:16_5": "‘‘assa sammāsambuddhassa sāvakā, assa saddhamme’’ti. Sabbasaṅgahapadehi katanti sabbassa",
  "tika-s0103t5:16_6": "sāsanatthassa saṅgaṇhanapadehi ekajjhaṁ kataṁ. Tenāha ‘‘sabbasaṅgāhikaṁ kataṁ na",
  "tika-s0103t5:16_7": "hotīti attho’’ti. Pubbenāparaṁ sambandhatthabhāvena saṅgahetabbatāya vā saṅgahāni",
  "tika-s0103t5:16_8": "padāni katāni etassāti saṅgahapadakataṁ, brahmacariyaṁ. Tappaṭikkhepena na ca saṅgahapadakatanti",
  "tika-s0103t5:16_9": "yojanā. Rāgādipaṭipakkhaharaṇaṁ, yathānusiṭṭhaṁ vā paṭipajjamānānaṁ vaṭṭadukkhato",
  "tika-s0103t5:16_10": "paṭiharaṇaṁ nibbānapāpanaṁ paṭihāro, so eva ā-kārassa i-kāraṁ katvā paṭihiro, paṭihiro",
  "tika-s0103t5:16_11": "eva pāṭihiro, saha pāṭihirenāti sappāṭihiraṁ, tathā suppaveditatāya sappāṭihiraṁ",
  "tika-s0103t5:16_12": "katanti sappāṭihirakataṁ. Tādisaṁ pana vaṭṭato niyyāne niyuttaṁ, niyyānappayojanañca",
  "tika-s0103t5:16_13": "hotīti āha ‘‘niyyānika’’nti. Devalokatoti devalokato paṭṭhāya rūpīdevanikāyato pabhuti.",
  "tika-s0103t5:16_14": "Suppakāsitanti suṭṭhu pakāsitaṁ. Yāva devamanussehīti vā yāva devamanussehi yattakā",
  "tika-s0103t5:16_15": "devā manussā ca, tāva te sabbe abhibyāpetvā suppakāsitaṁ. Anutāpāya hotīti anutappo,",
  "tika-s0103t5:16_16": "so pana anutāpaṁ karonto viya hotīti vuttaṁ ‘‘anutāpakaro hotī’’ti.",
  "tika-s0103t5:17": "172.Thiroti ṭhitadhammo kenaci asaṁhāriyo, asekkhā sīlakkhandhādayo therakārakā dhammā.",
  "tika-s0103t5:18": "173.Yogehi khemattāti yogehi anupaddutattā. Saddhammassāti assa saddhammassa. Assāti ca assa satthuno.",
  "tika-s0103t5:19": "174. Upāsakā brahmacārino nāma visesato anāgāmino. Sotāpannasakadāgāminopi tādisā tathā vuccantīti ‘‘brahmacariyavāsaṁ vasamānā ariyasāvakā’’ icceva vuttaṁ.",
  "tika-s0103t5:20_0": "176.Sabbakāraṇasampannanti yattakehi kāraṇehi sampannaṁ nāma hoti, tehi sabbehi kāraṇehi",
  "tika-s0103t5:20_1": "sampannaṁ sampattaṁ upagataṁ paripuṇṇaṁ, samannāgataṁ vā. Imameva dhammanti imameva sāsanadhammaṁ.",
  "tika-s0103t5:21_0": "Udakena padesaññunā attano paññāveyyattiyataṁ dassetuṁ aniyyānike atthe payuttaṁ",
  "tika-s0103t5:21_1": "paheḷikasadisaṁ vacanaṁ, bhagavatā attano sabbaññutāya niyyānike atthe yojetvā dassetuṁ",
  "tika-s0103t5:21_2": "‘‘udako suda’’ntiādi vuttanti taṁ dassetuṁ ‘‘so kirā’’tiādimāha.",
  "tika-s0103t5:22": "Saṅgāyitabbadhammādivaṇṇanā",
  "tika-s0103t5:23_0": "177.Saṅgamma samāgammāti tasmiṁyeva ṭhāne labbhamānānaṁ gativasena saṅgamma ṭhānantarato",
  "tika-s0103t5:23_1": "pakkosanena samāgatānaṁ vasena samāgamma. Tenāha ‘‘saṅgantvā samāgantvā’’ti. Atthena",
  "tika-s0103t5:23_2": "atthanti padantare āgataatthena saha tattha tattha āgatamatthaṁ. Byañjanena byañjananti",
  "tika-s0103t5:23_3": "etthāpi eseva nayo. Samānentehīti samānaṁ karontehi, opammaṁ vā ānentehi. Saṅgāyitabbanti",
  "tika-s0103t5:23_4": "sammadeva gāyitabbaṁ kathetabbaṁ, taṁ pana saṅgāyanaṁ vācanāmaggoti āha ‘‘vācetabba’’nti.",
  "tika-s0103t5:24_0": "178.Tassa vā bhāsiteti tassa bhikkhuno bhāsite atthe ceva byañjane ca. Atthamicchāgahaṇaropanāni",
  "tika-s0103t5:24_1": "yathā honti, taṁ dassetuṁ ‘‘cattāro satipaṭṭhānā’’tiādi vuttaṁ. Ārammaṇaṁ ‘‘satipaṭṭhāna’’nti",
  "tika-s0103t5:24_2": "gaṇhāti, na satiyeva ‘‘satipaṭṭhāna’’nti. ‘‘Satipaṭṭhānānī’’tibyañjanaṁ ropeti tasmiṁ",
  "tika-s0103t5:24_3": "atthe, na ‘‘satipaṭṭhānā’’ti. Upapannatarānīti yuttatarāni. Allīnatarānīti siliṭṭhatarāni.",
  "tika-s0103t5:24_4": "Yā cevāti liṅgavipallāsena vuttaṁ, vibhattilopena vā. Puna yā cevāti liṅgavipallāseneva",
  "tika-s0103t5:24_5": "niddeso. Neva ussādetabboti na ukkaṁsetabbo virajjhitvā vuttattā. Na apasādetabboti",
  "tika-s0103t5:24_6": "na santajjetabbo vivādapariharaṇatthaṁ. Dhāraṇatthanti upadhāraṇatthaṁ sallakkhaṇatthaṁ.",
  "tika-s0103t5:25_0": "181.Atthena upetanti aviparītena atthena upetaṁ taṁ ‘‘ayamettha attho’’ti upecca",
  "tika-s0103t5:25_1": "paṭijānitvā ṭhitaṁ. Tathārūpo ca tassa bujjhitā nāma hotīti āha ‘‘atthassa viññātāra’’nti.",
  "tika-s0103t5:25_2": "Evametaṁ bhikkhuṁ pasaṁsathāti vuttanayena dhammabhāṇakaṁ amuṁ bhikkhuṁ ‘‘evaṁ lābhā",
  "tika-s0103t5:25_3": "no āvuso’’tiādiākārena pasaṁsatha. Idānissa pasaṁsabhāvaṁ dassetuṁ ‘‘eso hī’’tiādi",
  "tika-s0103t5:25_4": "vuttaṁ. Esāti pariyattidhammassa satthukiccakaraṇato, tattha cassa sammadeva avaṭṭhitabhāvato",
  "tika-s0103t5:25_5": "‘‘buddho nāma esā’’ti vutto. ‘‘Lābhā no’’tiādinā cassa bhikkhūnaṁ piyagarubhāvaṁ",
  "tika-s0103t5:25_6": "vibhāvento satthā taṁ attano ṭhāne ṭhapesīti vutto.",
  "tika-s0103t5:26": "Paccayānuññātakāraṇādivaṇṇanā",
  "tika-s0103t5:27_0": "182.Tatopi uttaritaranti yā pubbe sammāpaṭipannassa bhikkhuno pasaṁsanavasena ‘‘idha",
  "tika-s0103t5:27_1": "pana cunda satthā ca hoti sammāsambuddho’’tiādinā (dī. ni. 3.167, 169) pavattitadesanāya",
  "tika-s0103t5:27_2": "upari ‘‘idha cunda satthā ca loke udapādī’’tiādinā (dī. ni. 3.170, 171) desanā vaḍḍhitā.",
  "tika-s0103t5:27_3": "Tatopi uttaritaraṁ savisesaṁ desanaṁ vaḍḍhento ‘‘paccayahetū’’tiādimāha. Tattha paccayahetūti",
  "tika-s0103t5:27_4": "paccayasaṁvattanahetu. Uppajjanakā āsavāti paccayānaṁ pariyesanahetu ceva paribhogahetu",
  "tika-s0103t5:27_5": "ca uppajjanakā kāmāsavādayo. Tesaṁ diṭṭhadhammikānaṁ āsavānaṁ ‘‘idha, bhikkhave,",
  "tika-s0103t5:27_6": "ariyasāvako micchāājīvaṁ pahāya sammāājīvena jīvitaṁ kappetī’’ti (saṁ. ni. 5.8) ‘‘idha,",
  "tika-s0103t5:27_7": "bhikkhave, bhikkhu paṭisaṅkhā yoniso cīvaraṁ paṭisevatī’’tiādinā (ma. ni. 1.23; a.",
  "tika-s0103t5:27_8": "ni. 6.58) ca sammāpaṭipattiṁ upadisanto bhagavā paṭighātāya dhammaṁ deseti nāma.",
  "tika-s0103t5:27_9": "‘‘Yo tumhesu pāḷiyā atthabyañjanāni micchā gaṇhāti, so neva ussādetabbo, na apasādetabbo,",
  "tika-s0103t5:27_10": "sādhukaṁ saññāpetabbo tasseva atthassa nisantiyā’’ti evaṁ pariyattidhamme micchāpaṭipanne",
  "tika-s0103t5:27_11": "sammāpaṭipattiyaṁ bhikkhū niyojento bhagavā bhaṇḍanahetu uppajjanakānaṁ samparāyikānaṁ",
  "tika-s0103t5:27_12": "āsavānaṁ paṭighātāya dhammaṁ deseti nāma. Yathā te na pavisantīti te āsavā attano",
  "tika-s0103t5:27_13": "cittasantānaṁ yathā na otaranti. Mūlaghātena paṭihananāyāti yathā mūlaghāto hoti,",
  "tika-s0103t5:27_14": "evaṁ mūlaghātavasena pajahanāya. Tanti cīvaraṁ. Yathā cīvaraṁ idamatthikatameva upādāya",
  "tika-s0103t5:27_15": "anuññātaṁ, evaṁ piṇḍapātādayopi.",
  "tika-s0103t5:28": "Sukhallikānuyogādivaṇṇanā",
  "tika-s0103t5:29": "183.Sukhitanti sañjātasukhaṁ. Pīṇitanti dhātaṁ suhitaṁ. Tathābhūto pana yasmā thūlasarīro hoti, tasmā ‘‘thūlaṁ karotī’’ti vuttaṁ.",
  "tika-s0103t5:30_0": "186.Naṭhitasabhāvāti anavaṭṭhitasabhāvā, evarūpāya kathāya anavaṭṭhānabhāvato sabhāvopi",
  "tika-s0103t5:30_1": "tesaṁ anavaṭṭhitoti adhippāyo. Tenāha ‘‘jivhā no atthī’’tiādi. Kāmaṁ ‘‘pañcahi cakkhūhī’’ti",
  "tika-s0103t5:30_2": "vuttaṁ, aggahitaggahaṇena pana cattāri cakkhūni veditabbāni. Sabbaññutaññāṇañhi samantacakkhūti.",
  "tika-s0103t5:30_3": "Tassa vā ñeyyadhammesu jānanavasena pavattiṁ upādāya ‘‘jānatā’’ti vuttaṁ. Hatthāmalakaṁ",
  "tika-s0103t5:30_4": "viya paccakkhato dassanavasena pavattiṁ upādāya ‘‘passatā’’ti vuttaṁ. Nemaṁ vuccati",
  "tika-s0103t5:30_5": "thambhādīhi anupaviṭṭhabhūmippedesoti āha ‘‘gambhīrabhūmiṁ anupaviṭṭho’’ti. Suṭṭhu",
  "tika-s0103t5:30_6": "nikhātoti bhūmiṁ nikhanitvā sammadeva ṭhapito. Tasminti khīṇāsave. Anajjhācāro acalo",
  "tika-s0103t5:30_7": "asampavedhī, yasmā ajjhācāro setughāto khīṇāsavānaṁ. Sotāpannādayoti ettha ādi-saddena",
  "tika-s0103t5:30_8": "gahitesu anāgāmino tāva navasupi ṭhānesu khīṇāsavā viya abhabbā, sotāpannasakadāgāmino",
  "tika-s0103t5:30_9": "pana ‘‘tatiyapañcamaṭṭhānesu abhabbā’’ti na vattabbā, itaresu sattasu ṭhānesu abhabbāva.",
  "tika-s0103t5:31": "Pañhabyākaraṇavaṇṇanā",
  "tika-s0103t5:32_0": "187.Gihibyañjanenāti gihiliṅgena. Khīṇāsavo pana gihibyañjanena arahattaṁ pattopi",
  "tika-s0103t5:32_1": "na tiṭṭhati vivekaṭṭhānassa abhāvāti adhippāyo. Tassa vasenāti bhummadevattabhāve",
  "tika-s0103t5:32_2": "ṭhatvā arahattappattassa vasena. Ayaṁ pañhoti ‘‘abhabbo so nava ṭhānāni ajjhācaritu’’nti",
  "tika-s0103t5:32_3": "ayaṁ pañho āgato itarassa pabbajjāya, parinibbānena vā abhabbatāya avuttasiddhattā.",
  "tika-s0103t5:32_4": "Yadi evaṁ kathaṁ bhikkhugahaṇanti āha ‘‘bhinnadosattā’’tiādi. Aparicchedanti apariyantaṁ,",
  "tika-s0103t5:32_5": "tayidaṁ suvipulanti āha ‘‘mahanta’’nti. Ñeyyassa hi vipulatāya ñāṇassa vipulatā veditabbā,",
  "tika-s0103t5:32_6": "etena ‘‘apariccheda’’nti vuccamānampi ñeyyaṁ satthu ñāṇassa vasena paricchedamevāti",
  "tika-s0103t5:32_7": "dassitaṁ hoti. Vuttañhetaṁ ‘‘ñāṇapariyantikaṁ neyya’’nti (mahāni. 69, 156; cūḷani.",
  "tika-s0103t5:32_8": "85; paṭi. ma. 3.5) anāgateapaññāpananti anāgate visaye ñāṇassa apaññāpanaṁ. ‘‘Paccakkhaṁ",
  "tika-s0103t5:32_9": "viya katvā’’ti kasmā viya-saddaggahaṇaṁ kataṁ, nanu buddhānaṁ sabbampi ñāṇaṁ attano",
  "tika-s0103t5:32_10": "visayaṁ paccakkhameva katvā pavattati ekappamāṇabhāvatoti? Saccametaṁ, ‘‘akkha’’nti",
  "tika-s0103t5:32_11": "pana cakkhādiindriyaṁ vuccati, taṁ akkhaṁ pati vattatīti cakkhādinissitaṁ viññāṇaṁ,",
  "tika-s0103t5:32_12": "tassa ca ārammaṇaṁ ‘‘paccakkha’’nti loke niruḷhametanti taṁ nidassanaṁ katvā dassento",
  "tika-s0103t5:32_13": "‘‘paccakkhaṁ viya katvā’’ti avoca, na pana bhagavato ñāṇassa appaccakkhākārena pavattanato. Tathā hi vadanti –",
  "tika-s0103t5:33": "‘‘Āvibhūtaṁ pakāsanaṁ, anupaddutacetasaṁ;",
  "tika-s0103t5:34": "Atītānāgate ñāṇaṁ, paccakkhānaṁ vasissatī’’ti.",
  "tika-s0103t5:35_0": "Aññattha vihitakenāti aññasmiṁ visaye pavattitena. Saṅgāhetabbanti samaṁ katvā kathayitabbaṁ,",
  "tika-s0103t5:35_1": "kathanaṁ pana paññāpanaṁ nāma hotīti paññāpetabbanti attho vutto. Tādisanti satataṁ",
  "tika-s0103t5:35_2": "samitaṁ pavattakaṁ. Ñāṇaṁ nāma natthīti āvajjanena vinā ñāṇuppattiyā asambhavato.",
  "tika-s0103t5:35_3": "Ekākārena ca ñāṇe pavattamāne nānākārassa visayassa avabodho na siyā. Athāpi siyā,",
  "tika-s0103t5:35_4": "anirupitarūpeneva avabodho siyā, tena ca ñāṇaṁ ñeyyaṁ aññātasadisameva siyā. Na hi",
  "tika-s0103t5:35_5": "‘‘idaṁ ta’’nti vivekena anavabuddho attho ñāto nāma hoti, tasmā ‘‘carato ca tiṭṭhato",
  "tika-s0103t5:35_6": "cā’’tiādi bālalāpanamattaṁ. Tenāha ‘‘yathariva bālā abyattā, evaṁ maññantī’’ti.",
  "tika-s0103t5:36_0": "Satiṁ anussaratīti satānusāri, satiyānuvattanavasena pavattañāṇaṁ. Tenāha ‘‘pubbenivāsānussatisampayuttaka’’nti",
  "tika-s0103t5:36_1": ". Ñāṇaṁ pesesīti ñāṇaṁ pavattesi. Sabbatthakameva ñeyyāvaraṇassa suppahīnattā appaṭihataṁ",
  "tika-s0103t5:36_2": "anivāritaṁ ñāṇaṁ gacchati pavattaticceva attho. ‘‘Bodhi vuccati catūsu maggesu ñāṇa’’nti",
  "tika-s0103t5:36_3": "(cūḷani. 211) vacanato catumaggañāṇaṁ bodhi, tato tassa adhigatattā uppajjanakaṁ",
  "tika-s0103t5:36_4": "paccavekkhaṇañāṇaṁ ‘‘bodhijaṁ ñāṇaṁ uppajjatī’’ti vuttaṁ. Bodhijaṁ bodhimūle jātaṁ",
  "tika-s0103t5:36_5": "catumaggañāṇaṁ, tañca kho anāgataṁ ārabbha uddissa tassa appavattiatthaṁ tathāgatassa",
  "tika-s0103t5:36_6": "uppajjati tassa uppannattā āyatiṁ punabbhavābhāvato. Kathaṁ tathāgato anāgatamaddhānaṁ",
  "tika-s0103t5:36_7": "ārabbha atīrakaṁ ñāṇadassanaṁ paññāpetīti? Atītassa pana addhuno mahantatāya atīrakaṁ",
  "tika-s0103t5:36_8": "ñāṇadassanaṁ tattha paññāpetīti ko ettha virodho. Titthiyā pana imamatthaṁ yāthāvato",
  "tika-s0103t5:36_9": "ajānantā – ‘‘tayidaṁ kiṁ su, tayidaṁ kathaṁsū’’ti attano aññāṇameva pākaṭaṁ karonti.",
  "tika-s0103t5:36_10": "Tasmā bhagavatā sasantatipariyāpannadhammappavattiṁ sandhāya ‘‘aññavihitakaṁ ñāṇadassana’’ntiādi",
  "tika-s0103t5:36_11": "vuttaṁ. Itaraṁ pana sandhāya vuccamāne sati tathārūpe payojane anāgatampi addhānaṁ",
  "tika-s0103t5:36_12": "ārabbha atīrakameva ñāṇadassanaṁ paññāpeyya bhagavāti anatthasaṁhitanti ayamettha",
  "tika-s0103t5:36_13": "atthoti āha ‘‘na idhalokatthaṁ vā paralokatthaṁ vā nissita’’nti. Yaṁ pana sattānaṁ",
  "tika-s0103t5:36_14": "anatthāvahattā anatthasaṁhitaṁ, tattha setughāto tathāgatassa. ‘‘Bhāratayuddhasītāharaṇasadisa’’nti",
  "tika-s0103t5:36_15": "iminā tassā kathāya yebhuyyena abhūtatthataṁ dīpeti. Sahetukanti ñāpakena hetunā",
  "tika-s0103t5:36_16": "sahetukaṁ. So pana hetu yena nidassanena sādhīyati, taṁ tassa kāraṇanti tena sakāraṇaṁ",
  "tika-s0103t5:36_17": "katvā. Yathā hi paṭiññātatthasādhanato hetu, evaṁ sādhakaṁ nidassananti. Yuttapattakāleyevāti",
  "tika-s0103t5:36_18": "yuttānaṁ pattakāle eva. Ye hi veneyyā tassā kathāya yuttā anucchavikā, tesaṁyeva",
  "tika-s0103t5:36_19": "yojane sandhāya vā kathāya patto upakārāvaho kālo, tadā eva kathetīti attho.",
  "tika-s0103t5:37_0": "188.‘‘Tathā tatheva gadanato’’ti iminā ‘‘tathāgato’’ti āmeḍitalopenāyaṁ niddesoti",
  "tika-s0103t5:37_1": "dasseti. Tathā tathevāti ca dhammaatthasabhāvānurūpaṁ, veneyyajjhāsayānurūpañcāti",
  "tika-s0103t5:37_2": "adhippāyo. Diṭṭhanti rūpāyatanaṁ daṭṭhabbato, tena yaṁ diṭṭhaṁ, yaṁ dissati, yaṁ",
  "tika-s0103t5:37_3": "dakkhati, yaṁ sati samavāye passeyyaṁ, taṁ sabbaṁ ‘‘diṭṭhaṁ’’ tveva gahitaṁ kālavisesassa",
  "tika-s0103t5:37_4": "anāmaṭṭhabhāvato. ‘‘Suta’’ntiādīsupi eseva nayo. Sutanti saddāyatanaṁ sotabbato.",
  "tika-s0103t5:37_5": "Mutanti sanissayena ghānādiindriyena sayaṁ patvā pāpuṇitvā gahetabbaṁ. Tenāha ‘‘patvā",
  "tika-s0103t5:37_6": "gahetabbato’’ti. Viññātanti vijānitabbaṁ, taṁ pana diṭṭhādivinimuttaṁ viññeyyanti",
  "tika-s0103t5:37_7": "āha ‘‘sukhadukkhādidhammāyatana’’nti. Pattanti yathā tathā pattaṁ, hatthagataṁ adhigatanti",
  "tika-s0103t5:37_8": "attho. Tenāha ‘‘pariyesitvā vā apariyesitvā vā’’ti. Pariyesitanti pattiyāmatthaṁ",
  "tika-s0103t5:37_9": "pariyiṭṭhaṁ, taṁ pana pattaṁ vā siyā appattaṁ vā ubhayathāpi pariyesitamevāti āha",
  "tika-s0103t5:37_10": "‘‘pattaṁ vā appattaṁ vā’’ti. Padadvayenāpi dvippakārampi pattaṁ, dvippakārampi pariyesitaṁ,",
  "tika-s0103t5:37_11": "tena tena pakārena tathāgatena abhisambuddhanti dasseti. Cittena anusañcaritanti",
  "tika-s0103t5:37_12": "copanaṁ apāpetvā citteneva anusaṁcaritaṁ, parivitakkitanti attho. Pītakanti ādīti",
  "tika-s0103t5:37_13": "ādi-saddena lohitakaodātādi sabbaṁ rūpārammaṇavibhāgaṁ saṅgaṇhāti. Sumanoti rāgavasena,",
  "tika-s0103t5:37_14": "lobhavasena, saddhādivasena vā sumano. Dummanoti byāpādavitakkavasena, vihiṁsāvitakkavasena",
  "tika-s0103t5:37_15": "vā dummano. Majjhattoti aññāṇavasena vā ñāṇavasena vā majjhatto. Eseva nayo sabbattha.",
  "tika-s0103t5:37_16": "Tattha tattha ādi-saddena saṅkhasaddo paṇavasaddo, pattagandho pupphagandho, pattaraso",
  "tika-s0103t5:37_17": "phalaraso, upādinnaṁ anupādinnaṁ, majjhattavedanā kusalakammaṁ akusalakammanti evaṁ",
  "tika-s0103t5:37_18": "ādīnaṁ saṅgaho daṭṭhabbo.",
  "tika-s0103t5:38_0": "Appattanti ñāṇena asampattaṁ, aviditanti attho. Tenāha ‘‘ñāṇena asacchikata’’nti.",
  "tika-s0103t5:38_1": "Tatheva gatattāti tatheva ñātattā abhisambuddhattā. Gata-saddena ekatthaṁ buddhiatthanti",
  "tika-s0103t5:38_2": "attho. ‘‘Gatiatthā hi dhātavo buddhiatthā bhavantī’’ti akkharacintakā.",
  "tika-s0103t5:39": "Abyākataṭṭhānādivaṇṇanā",
  "tika-s0103t5:40_0": "189. ‘‘Asamataṁ kathetvā’’ti vatvā samopi nāma koci natthi, kuto uttaritaroti dassetuṁ",
  "tika-s0103t5:40_1": "‘‘anuttarata’’nti vuttaṁ. Sā panāyaṁ asamatā, anuttaratā ca sabbaññutaṁ pūretvā ṭhitāti",
  "tika-s0103t5:40_2": "dassetuṁ ‘‘sabbaññuta’’nti vuttaṁ. Sā sabbaññutā saddhammavaracakkavattibhāvena loke",
  "tika-s0103t5:40_3": "pākaṭā jātāti dassetuṁ ‘‘dhammarājabhāvaṁ kathetvā’’ti vuttaṁ. Tathā sabbaññubhāvena",
  "tika-s0103t5:40_4": "ca satthā imesu diṭṭhigatavipallāsesu evaṁ paṭipajjatīti dassento ‘‘idānī’’tiādimāha.",
  "tika-s0103t5:40_5": "Tattha sīhanādanti abhītanādaṁ seṭṭhanādaṁ. Seṭṭhanādo hesa, yadidaṁ ṭhapanīyassa",
  "tika-s0103t5:40_6": "pañhassa ṭhapanīyabhāvadassanaṁ. Ṭhapanīyatā cassa pāḷiāruḷhā eva ‘‘na heta’’ntiādinā.",
  "tika-s0103t5:40_7": "Yathā upacitakammakilesena itthattaṁ āgantabbaṁ, tathā naṁ āgatoti tathāgato, satto.",
  "tika-s0103t5:40_8": "Tathā hi so rūpādīsu satto visattoti katvā ‘‘satto’’ti ca vuccati. Itthattanti ca",
  "tika-s0103t5:40_9": "paṭiladdhattā tathā paccakkhabhūto attabhāvoti veditabbo.",
  "tika-s0103t5:41_0": "‘‘Atthasaṁhitaṁ na hotī’’ti iminā ubhayattha vidhuratādassanena niratthakavippalāpataṁ",
  "tika-s0103t5:41_1": "tassa vādassa vibhāveti, ubhayalokatthavidhurampi samānaṁ ‘‘kiṁ nu kho vivaṭṭanissita’’nti",
  "tika-s0103t5:41_2": "koci āsaṅkeyyāti tadāsaṅkānivattanatthaṁ ‘‘na ca dhammasaṁhita’’nti vuttaṁ. Tenāha",
  "tika-s0103t5:41_3": "‘‘navalokuttaradhammanissitaṁ na hotī’’ti. Yadipi taṁ na vivaṭṭogataṁ hoti, vivaṭṭassa",
  "tika-s0103t5:41_4": "pana adhiṭṭhānabhūtaṁ nu khoti koci āsaṅkeyyāti tadāsaṅkānivattanatthaṁ ‘‘na ādibrahmacariyaka’’ntiādi vuttaṁ.",
  "tika-s0103t5:42_0": "190. Kāmaṁ taṇhāpi dukkhasabhāvattā ‘‘dukkha’’nti byākātabbā, pabhavabhāvena pana",
  "tika-s0103t5:42_1": "sā tato visuṁ kātabbāti ‘‘taṇhaṁ ṭhapetvā’’ti vuttaṁ. Tenāha ‘‘tasseva dukkhassa",
  "tika-s0103t5:42_2": "pabhāvikā’’tiādi. Nanu ca avijjādayopi dukkhassa samudayoti? Saccaṁ samudayo, tassā",
  "tika-s0103t5:42_3": "pana kammassa vicittabhāvahetuto, dukkhuppādane visesapaccayabhāvato ca sātisayo",
  "tika-s0103t5:42_4": "samudayaṭṭhoti sā eva suttesu tathā vuttā. Tenāha ‘‘taṇhā dukkhasamudayotibyākata’’nti.",
  "tika-s0103t5:42_5": "Ubhinnaṁ appavattīti dukkhasamudayānaṁ appavattinimittaṁ. ‘‘Dukkhaparijānano’’tiādi",
  "tika-s0103t5:42_6": "maggakiccadassanaṁ, tena maggassa bhāvanatthopi atthato dassitovāti daṭṭhabbaṁ. Na",
  "tika-s0103t5:42_7": "hi bhāvanābhisamayena vinā pariññābhisamayādayo sambhavantīti. Saccavavatthāpanaṁ",
  "tika-s0103t5:42_8": "appamādapaṭipattibhāvato asammohakalyāṇakittisaddādinimittatāya yathā sātisayaṁ idhalokatthāvahaṁ,",
  "tika-s0103t5:42_9": "evaṁ yāva ñāṇassa tikkhavisadabhāvappattiyā abhāvena navalokuttaradhammasampāpakaṁ",
  "tika-s0103t5:42_10": "na hoti, tāva tattha tattha sampattibhave abbhudayasampatti anugatameva siyāti vuttaṁ",
  "tika-s0103t5:42_11": "‘‘etaṁ idhalokaparalokatthanissita’’nti. Navalokuttaradhammanissitanti navavidhampi",
  "tika-s0103t5:42_12": "lokuttaradhammaṁ nissāya pavattaṁ tadadhigamūpāyabhāvato. Yasmā saccasambodhaṁ uddissa",
  "tika-s0103t5:42_13": "sāsanabrahmacariyaṁ vussati, na aññadatthaṁ, tasmā etaṁ saccavavatthāpanaṁ ‘‘ādipadhāna’’nti",
  "tika-s0103t5:42_14": "vuttaṁ paṭhamataraṁ citte ādātabbato.",
  "tika-s0103t5:43": "Pubbantasahagatadiṭṭhinissayavaṇṇanā",
  "tika-s0103t5:44_0": "191.Taṁ mayā byākatamevāti taṁ mayā tathā byākatameva, byākātabbaṁ nāma mayā abyākataṁ",
  "tika-s0103t5:44_1": "natthīti byākaraṇāvekallena attano dhammasudhammatāya buddhasubuddhataṁ vibhāveti.",
  "tika-s0103t5:44_2": "Tenāha ‘‘sīhanādaṁ nadanto’’ti. Purimuppannā diṭṭhiyo aparāparuppannānaṁ diṭṭhīnaṁ",
  "tika-s0103t5:44_3": "avassayā hontīti ‘‘diṭṭhiyova diṭṭhinissayā’’ti vuttaṁ. Diṭṭhigatikāti diṭṭhigatiyo,",
  "tika-s0103t5:44_4": "diṭṭhippavattiyoti attho. Idameva dassanaṁ saccanti ‘‘sassato attā ca loko cā’’ti",
  "tika-s0103t5:44_5": "idameva dassanaṁ saccaṁ amoghaṁ aviparītaṁ. Aññesaṁ vacanaṁ moghanti ‘‘asassato attā",
  "tika-s0103t5:44_6": "ca loko cā’’ti evamādikaṁ aññesaṁ samaṇabrāhmaṇānaṁ vacanaṁ moghaṁ tucchaṁ, micchāti",
  "tika-s0103t5:44_7": "attho. Na sayaṁ kātabboti asayaṁkāroti āha ‘‘asayaṁkato’’ti, yādicchikattāti adhippāyo.",
  "tika-s0103t5:45_0": "192.Atthikhoti ettha kho-saddo pucchāyaṁ, atthi nūti ayamettha atthoti āha ‘‘atthikho",
  "tika-s0103t5:45_1": "idaṁ āvuso vuccatī’’tiādi. Āvuso yaṁ tumhehi ‘‘sassato attā ca loko cā’’ti vuccati,",
  "tika-s0103t5:45_2": "idamatthi kho idaṁ vācāmattaṁ, no natthi, tasmā vācāvatthumattato tassa yaṁ kho te",
  "tika-s0103t5:45_3": "evamāhaṁsu ‘‘idameva saccaṁ moghaṁ añña’’nti, taṁ tesaṁ nānujānāmīti evamettha attho",
  "tika-s0103t5:45_4": "ca yojanā ca veditabbā. Yaṁ panettha vattabbaṁ, taṁ brahmajālaṭīkāyaṁ (dī. ni. ṭī.",
  "tika-s0103t5:45_5": "1.30) vuttameva. Diṭṭhipaññattiyāti diṭṭhiyā paññāpane ‘‘evaṁ esā diṭṭhi uppannā’’ti",
  "tika-s0103t5:45_6": "tassā diṭṭhiyā samudayato, atthaṅgamato, assādato, ādīnavato, nissaraṇato ca yāthāvato",
  "tika-s0103t5:45_7": "paññāpane. Aviparītavuttiyā samena ñāṇena samaṁ kañci neva samanupassāmi. Adhipaññattīti",
  "tika-s0103t5:45_8": "abhiññeyyadhammapaññāpanā. Yaṁ ajānantā bāhirakā diṭṭhipaññattiyeva allīnāti tañca",
  "tika-s0103t5:45_9": "paññattito ajānantā thāmasā parāmāsā abhinivissa voharanti. Ettha ca yāyaṁ ‘‘diṭṭhipaññatti",
  "tika-s0103t5:45_10": "nāmā’’ti vuttā diṭṭhiyā diṭṭhigatikehi evaṁ gahitatāya vibhāvanā, tattha ca bhagavato",
  "tika-s0103t5:45_11": "uttaritaro nāma koci natthi, svāyamattho brahmajāle (dī. ni. aṭṭha. 1.30) vibhāvito",
  "tika-s0103t5:45_12": "eva. ‘‘Adhipaññattī’’ti vuttā pana vibhāviyamānā lokassa nibbidāhetubhāvena bahulīkārāti",
  "tika-s0103t5:45_13": "tassā vasena bhagavā anuttarabhāvaṁ pavedento ‘neva attanā samasamaṁ samanupassāmī’ti",
  "tika-s0103t5:45_14": "sīhanādaṁ nadī’’ti keci. Aṭṭhakathāyaṁ (dī. ni. aṭṭha. 3.192) pana ‘‘yañca vuttaṁ",
  "tika-s0103t5:45_15": "‘paññattiyā’ti yañca ‘adhipaññattī’ti , ubhayametaṁ atthato eka’’nti ‘‘idha pana",
  "tika-s0103t5:45_16": "paññattiyāti etthāpi paññatti ceva adhipaññatti ca adhippetā, adhipaññattīti etthāpī’’ti",
  "tika-s0103t5:45_17": "ca vuttā, ubhayassapi vasenettha bhagavā sīhanādaṁ nadīti viññāyati. Ubhayaṁ petaṁ",
  "tika-s0103t5:45_18": "atthato ekanti ca paññattibhāvasāmaññaṁ sandhāya vuttaṁ, na bhedābhāvato. Tenāha",
  "tika-s0103t5:45_19": "‘‘bhedato hī’’tiādi. Khandhapaññattīti khandhānaṁ ‘‘khandhā’’ti paññāpanā dassanā",
  "tika-s0103t5:45_20": "pakāsanā ṭhapanā nikkhipanā. ‘‘Ācikkhati dasseti paññāpeti paṭṭhapetī’’ti (saṁ. ni.",
  "tika-s0103t5:45_21": "2.20, 97) āgataṭṭhāne hi paññāpanā dassanā pakāsanā paññatti nāma, ‘‘supaññattaṁ",
  "tika-s0103t5:45_22": "mañcapīṭha’’nti (pārā. 269) āgataṭṭhāne ṭhapanā nikkhipanā paññatti nāma, idha ubhayampi yujjati.",
  "tika-s0103t5:46": "Diṭṭhinissayappahānavaṇṇanā",
  "tika-s0103t5:47_0": "196.Pajahanatthanti accantāya paṭinissajjanatthaṁ. Yasmā tena pajahanena sabbe diṭṭhinissayā",
  "tika-s0103t5:47_1": "sammadeva atikkantā honti vītikkantā, tasmā ‘‘samatikkamāyāti tasseva vevacana’’nti",
  "tika-s0103t5:47_2": "avoca. Na kevalaṁ satipaṭṭhānā kathitamattā, atha kho veneyyasantāne patiṭṭhāpitāti",
  "tika-s0103t5:47_3": "dassetuṁ ‘‘desitā’’ti vatvā ‘‘paññattā’’ti vuttanti āha ‘‘desitāti kathitā. Paññattāti",
  "tika-s0103t5:47_4": "ṭhapitā’’ti. Idāni satipaṭṭhānadesanāya diṭṭhinissayānaṁ ekantikaṁ pahānāvahabhāvaṁ",
  "tika-s0103t5:47_5": "dassetuṁ ‘‘satipaṭṭhānabhāvanāya hī’’tiādi vuttaṁ. Tattha satipaṭṭhānabhāvanāyāti",
  "tika-s0103t5:47_6": "iminā tesaṁ bhāvanāya eva nesaṁ pahānaṁ, desanā pana tadupanissayabhāvato tathā vuttāti",
  "tika-s0103t5:47_7": "dasseti. Sesaṁ sabbaṁ suviññeyyamevāti.",
  "tika-s0103t5:48": "Pāsādikasuttavaṇṇanāya līnatthappakāsanā."
}