{
  "tika-s0105t6:0": "8. Mahāsīhanādasuttavaṇṇanā",
  "tika-s0105t6:1": "Acelakassapavatthuvaṇṇanā",
  "tika-s0105t6:2_0": "381. Evaṁ jāliyasuttaṁ saṁvaṇṇetvā idāni mahāsīhanādasuttaṁ saṁvaṇṇento yathānupubbaṁ",
  "tika-s0105t6:2_1": "saṁvaṇṇanokāsassa pattabhāvaṁ vibhāvetuṁ, jāliyasuttassānantaraṁ saṅgītassa suttassa",
  "tika-s0105t6:2_2": "mahāsīhanādasuttabhāvaṁ vā pakāsetuṁ ‘‘evaṁ me sutaṁ…pe… uruññāyaṁ viharatīti mahāsīhanādasutta’’nti",
  "tika-s0105t6:2_3": "āha. Etadeva nāmanti yasmiṁ raṭṭhe taṁ nagaraṁ, tassa raṭṭhassapi yasmiṁ nagare bhagavā",
  "tika-s0105t6:2_4": "vihāsi, tassa nagarassapi ‘‘uruññā’’tveva nāmaṁ, tasmā uruññāyanti uruññānāmajanapade",
  "tika-s0105t6:2_5": "uruññānāmanagareti āvuttiādinayena attho veditabbo. Iminā imamatthaṁ dasseti – na",
  "tika-s0105t6:2_6": "sabbattha niyatapulliṅgaputhuvacanāva janapadavācī saddā, katthaci aniyatapulliṅgaputhuvacanāpi",
  "tika-s0105t6:2_7": "yathā ‘‘āḷaviyaṁ viharatī’’ti (pāci. 84, 89) keci janapadamevatthaṁ vadanti, taṁ",
  "tika-s0105t6:2_8": "apanetuṁ ‘‘bhagavā hī’’tiādi vuttaṁ. Ramaṇīyoti manoharabhūmibhāgatāya, chāyūdakasampattiyā,",
  "tika-s0105t6:2_9": "janavivittatāya ca manoramo. Migānaṁ abhayaṁ deti etthāti migadāyo. Tenāha ‘‘so’’tiādi.",
  "tika-s0105t6:2_10": "Celaṁ vatthaṁ, taṁ natthi assāti aceloti vuttaṁ ‘‘naggaparibbājako’’ti. Nāmanti gottanāmaṁ.",
  "tika-s0105t6:2_11": "Tapanaṁ santapanaṁ kāyassa khedanaṁ tapo, so etassa atthīti tapassī. Yasmā tathābhūto",
  "tika-s0105t6:2_12": "tapaṁ nissito, tapo ca taṁ nissito hoti, tasmā ‘‘tapanissitaka’’nti āha. Muttācārādīti",
  "tika-s0105t6:2_13": "ettha ādisaddena parato pāḷiya (dī. ni. 1.397) māgatā hatthāpalekhanādayo saṅgahitā.",
  "tika-s0105t6:2_14": "Lūkhaṁ pharusaṁ sādhusammatācāravirahato apasādanīyaṁ ājīvati vattatīti lūkhājīvīti",
  "tika-s0105t6:2_15": "aṭṭhakathāmuttakanayo. Uppaṇḍetīti uhasanavasena paribhāsati. Upavadatīti avaññāpubbakaṁ",
  "tika-s0105t6:2_16": "apavadati. Tena vuttaṁ ‘‘hīḷeti vambhetī’’ti. ‘‘Hetumhi ñāṇaṁ dhammapaṭisambhidā’’tiādīsu",
  "tika-s0105t6:2_17": "viya dhammasaddo hetupariyāyoti āha ‘‘kāraṇassa anukāraṇa’’nti. Tathāvuttasaddatthoyevettha",
  "tika-s0105t6:2_18": "kāraṇasaddassa hetubhāvato. Atthavasā payutto hi saddapayogo. Soyeva ca saddattho",
  "tika-s0105t6:2_19": "parehi vuccamāno anukāraṇaṁ tadanurūpaṁ tassadisaṁ vā tato pacchā vā vuttakāraṇabhāvato.",
  "tika-s0105t6:2_20": "Parehīti yesaṁ tumhehi idaṁ vuttaṁ, tehi parehi. Vuttakāraṇenāti yathā tehi vuttaṁ,",
  "tika-s0105t6:2_21": "tathā ce tumhehi na vuttaṁ, evaṁ sati tehi vuttakāraṇena sakāraṇo hutvā tumhākaṁ",
  "tika-s0105t6:2_22": "vādo vā tato paraṁ tassa anuvādo vā koci appamattakopi viññūhi garahitabbaṁ kāraṇaṁ",
  "tika-s0105t6:2_23": "ṭhānaṁ nāgaccheyya, kimevaṁ nāgacchatīti yojanā. ‘‘Idaṁ vuttaṁ hotī’’tiādinā tadevatthaṁ saṅkhepato dasseti.",
  "tika-s0105t6:3_0": "382. Idāni yaṁ vibhajjavādaṁ sandhāya bhagavatā ‘‘na mete vuttavādino’’ti saṅkhepena",
  "tika-s0105t6:3_1": "vatvā taṁ vibhajitvā dassetuṁ ‘‘idhāhaṁ kassapā’’tiādi vuttaṁ, taṁ vibhāgena dassento",
  "tika-s0105t6:3_2": "‘‘idhekacco’’tiādimāha. Bhagavā hi niratthakaṁ anupasamasaṁvattanikaṁ kāyakilamathaṁ",
  "tika-s0105t6:3_3": "‘‘attakilamathānuyogo dukkho anariyo anatthasaṁhito’’tiādinā (saṁ. ni. 5.1081; mahāva.",
  "tika-s0105t6:3_4": "13). Garahati, sātthakaṁ pana upasamasaṁvattanikaṁ kāyakilamathaṁ ‘‘āraññiko hoti,",
  "tika-s0105t6:3_5": "paṁsukūliko hotī’’tiādinā (a. ni. 5.181, 182; pari. 325) vaṇṇeti. Appapuññatāyāti",
  "tika-s0105t6:3_6": "apuññatāya. Appasaddo cettha ‘‘dvattichadanassa pariyāyaṁ appaharite ṭhitena adhiṭṭhātabba’’ntiādīsu",
  "tika-s0105t6:3_7": "(pāci. 135) viya abhāvattho. Micchādiṭṭhibhāvato kammaphalaṁ paṭikkhipantena ‘‘natthi",
  "tika-s0105t6:3_8": "dinna’’ntiādinā (dī. ni. 1.171; ma. ni. 1.445; 2.94, 225; 3.91, 116, 136; saṁ. ni.",
  "tika-s0105t6:3_9": "3.210; a. ni. 3.118; 10.176; dha. sa. 1221; vibha. 907) micchādiṭṭhiṁ purakkhatvā",
  "tika-s0105t6:3_10": "jīvitavuttihetu tathā tathā duccaritapūraṇaṁ sandhāya ‘‘tīṇi duccaritāni pūretvā’’ti vuttaṁ.",
  "tika-s0105t6:4_0": "Bhiyyosomattāyāti mattato atirekaṁ. ‘‘Bhiyyoso’’ti hi idaṁ bhiyyosaddena samānatthaṁ",
  "tika-s0105t6:4_1": "nepātikaṁ. Anesanavasenāti kohaññe ṭhatvā asantaguṇasambhāvanicchāya yathā tathā",
  "tika-s0105t6:4_2": "tapaṁ katvā anesitabbamesanāvasena micchājīvenāti attho. Yathāvuttanayena jīvitavuttihetu",
  "tika-s0105t6:4_3": "tīṇi duccaritāni pūretvā.Ime dveti ‘‘appapuñño, puññavā’’ti ca vutte duccaritakārino dve puggale.",
  "tika-s0105t6:5": "Dutiyanaye ime dveti ‘‘appapuñño, puññavā’’ti ca vutte sucaritakārino dve puggale.",
  "tika-s0105t6:6_0": "Paṭhamadutiyanayesu vuttanayeneva tatiyacatutthanayesupi yathākkamaṁ attho veditabbo.",
  "tika-s0105t6:6_1": "Paṭhamatatiyanayesu cettha ahetukaakiriyavādino. Dutiyacatutthanayesu pana kammakiriyavādinoti",
  "tika-s0105t6:6_2": "daṭṭhabbaṁ. Appadukkhavihārīti appakaṁ dukkhena vihārī. Bāhirakācārayuttoti sāsanācārato",
  "tika-s0105t6:6_3": "bāhirakena titthiyācārena yutto. Attānaṁ sukhetvāti adhammikena anesanāya laddhapaccayanimittena",
  "tika-s0105t6:6_4": "sukhena attānaṁ sukhetvā sukhaṁ katvā, ‘‘sukhe ṭhapetvā’’ti adhunā pāṭho.",
  "tika-s0105t6:7_0": "‘‘Na dāni mayā sadiso atthī’’tiādinā taṇhāmānadiṭṭhisaṅkhātānaṁ tissannaṁ maññanānaṁ",
  "tika-s0105t6:7_1": "vasena duccaritapūraṇamāha. Lābhasakkāraṁ vā uppādento tīṇi duccaritāni puretvāti",
  "tika-s0105t6:7_2": "sambandho. Micchādiṭṭhivasenāti ‘‘natthi kāmesu doso’’ti evaṁ pavattamicchādiṭṭhivasena.",
  "tika-s0105t6:7_3": "Paribbājikāyāti bāhirapabbajjamupagatāya tāpasadārikāya, channaparibbājikāya ca.",
  "tika-s0105t6:7_4": "‘‘Aparo’’ti etthāpi hi ‘‘tāpaso vā channaparibbājako vā’’ti adhikāro. Daharāyāti",
  "tika-s0105t6:7_5": "taruṇāya. Mudukāyāti sukhumālāya. Lomasāyāti tanutambalomatāya appalomavatiyā. Lomaṁ",
  "tika-s0105t6:7_6": "etissā atthīti lomasā. Liṅgattayepi hi sa-paccayena padasiddhimicchanti saddavidū.",
  "tika-s0105t6:7_7": "Kāmesūti vatthukāmesu. Pātabbatanti paribhuñjitabbaṁ. Paribhogattho hettha pā-saddo,",
  "tika-s0105t6:7_8": "tabbasaddo ca bhāvasādhano. Tā-saddo pana sakatthe yathā ‘‘devatā’’ti, pātabbatanti",
  "tika-s0105t6:7_9": "vā paribhuñjanakataṁ, kattusādhano cettha tabbasaddo yathā uparipaṇṇāsake pañcattayasutte",
  "tika-s0105t6:7_10": "‘‘ye hi keci bhikkhave samaṇā vā brāhmaṇā vā diṭṭhasutamutaviññātabbasaṅkhāramattena",
  "tika-s0105t6:7_11": "etassa āyatanassa upasampadaṁ paññapentī’’ti (ma. ni. 3.24) tathā hi tadaṭṭhakathāyaṁ",
  "tika-s0105t6:7_12": "vuttaṁ ‘‘vijānātīti viññātabbaṁ, diṭṭhasutamutaviññātamattena pañcadvārikasaññāpavattimattenāti",
  "tika-s0105t6:7_13": "ayañhi ettha attho’’ti, (ma. ni. aṭṭha. 3.24) taṭṭīkāyañca ‘‘yathā niyyantīti niyyānikāti",
  "tika-s0105t6:7_14": "bahulaṁ vacanato kattusādhano niyyānikasaddo, evaṁ idha viññātabbasaddoti āha ‘vijānātīti",
  "tika-s0105t6:7_15": "viññātabba’nti,’’ tā-saddo pana bhāve. Assādiyamānapakkhe ṭhito kilesakāmopi vatthukāmapariyāpannoyeva,",
  "tika-s0105t6:7_16": "tasmā tesu yathāruci paribhuñjantoti attho.",
  "tika-s0105t6:8_0": "Idanti nayacatukkavasena vuttaṁ atthappabhedavibhajanaṁ. ‘‘Titthiyavasena āgataṁ",
  "tika-s0105t6:8_1": "aṭṭhakathāyaṁ tathā vibhattattā’’ti (dī. ni. ṭī. 1.382) ācariyena vuttaṁ, tathāyeva",
  "tika-s0105t6:8_2": "pana pāḷiyampi vibhattanti veditabbaṁ. Sāsanepīti imasmiṁ sāsanepi.",
  "tika-s0105t6:9_0": "Kathaṁ labbhatīti āha ‘‘ekacco hī’’tiādi. Yasmā na labhati, tasmā anesanaṁ katvātiādinā",
  "tika-s0105t6:9_1": "yojetabbaṁ. Arahattaṁ vā attani asantaṁ ‘‘atthi me’’ti yathārutaṁ paṭijānitvā. Sāmantajappanapaccayapaṭisevanairiyāpathasannissitasaṅkhātāni",
  "tika-s0105t6:9_2": "tīṇi vā kuhanavatthūni paṭisevitvā.",
  "tika-s0105t6:10": "Tādisovāti dhutaṅga (visuddhi. 1.22; theragā. aṭṭha. 2.844 ādayo) samādānavasena lūkhājīvī eva. Anesanavasenāti nidassanamattaṁ. ‘‘Arahattapaṭijānanenā’’tiādipi hi vattabbaṁ.",
  "tika-s0105t6:11": "Dullabhasukho bhavissāmi duggatīsu upapattiyāti adhippāyo. Asakkontoti ettha antasaddo bhāvalakkhaṇe, asakkuṇamāne satīti attho.",
  "tika-s0105t6:12_0": "383.Asukaṭṭhānatoti asukabhavato. Āgatāti upapattivasena idhāgatā. Idāni gantabbaṭṭhānañcāti",
  "tika-s0105t6:12_1": "upapattivaseneva āyatiṁ gamitabbabhavañca. Tatoti atītabhavato. Puna upapattinti",
  "tika-s0105t6:12_2": "āyatiṁ anantarabhave puna upapattiṁ, tato anantarabhavepi puna upapattinti punappunaṁ",
  "tika-s0105t6:12_3": "nibbattiṁ. Kena kāraṇena garahissāmīti ettha yathābhūtamajānanto icchādosavasena",
  "tika-s0105t6:12_4": "yaṁ kiñci garaheyya, na tathā cāhaṁ, ahaṁ pana yathābhūtaṁ jānanto sabbampetaṁ kena",
  "tika-s0105t6:12_5": "kāraṇena garahissāmi, sabbassapetassa tapassa garahāya kāraṇaṁ natthīti imamadhippāyaṁ",
  "tika-s0105t6:12_6": "dassento ‘‘garahitabbamevā’’tiādimāha. Bhaṇḍikanti puṭabhaṇḍikaṁ. Upamāpakkhe parisuddhatāya",
  "tika-s0105t6:12_7": "dhotaṁ, tathā adhotañca, upameyyapakkhe pana pasaṁsitabbaguṇatāya dhotaṁ parisuddhaṁ,",
  "tika-s0105t6:12_8": "tathā adhotañcāti attho. Tamatthanti garahitabbassa ceva garahaṇaṁ, pasaṁsitabbassa ca pasaṁsanaṁ.",
  "tika-s0105t6:13_0": "384. Diṭṭhadhammikassa, samparāyikassa ca atthassa sādhanavasena pavattiyā garukattā",
  "tika-s0105t6:13_1": "na koci na sādhūti vadati. Pañcavidhaṁ veranti pāṇātipātādipañcavidhaveraṁ. Tañhi",
  "tika-s0105t6:13_2": "pañcavidhassa sīlassa paṭipakkhabhāvato, sattānaṁ verahetutāya ca ‘‘vera’’nti vuccati,",
  "tika-s0105t6:13_3": "tato eva ca taṁ na koci ‘‘sādhū’’ti vadati tathā diṭṭhadhammikādiatthānamasādhanato,",
  "tika-s0105t6:13_4": "sattānaṁ sādhubhāvassa dūsanato ca. Na nirundhitabbanti rūpaggahaṇe na nivāretabbaṁ.",
  "tika-s0105t6:13_5": "Dassanīyadassanattho hi cakkhupaṭilābhoti tesamadhippāyo. Ayameva nayo sotādīsupi.",
  "tika-s0105t6:13_6": "Yadaggena tesaṁ pañcadvāre asaṁvaro sādhu, tadaggena tattha saṁvaro na sādhūti adhippāyo",
  "tika-s0105t6:13_7": "hotīti āha ‘‘puna…pe… asaṁvara’’nti.",
  "tika-s0105t6:14_0": "Ayamettha aṭṭhakathāto aparo nayo – yaṁ te ekaccaṁ vadanti ‘‘sādhū’’ti te ‘‘eke samaṇabrāhmaṇā’’ti",
  "tika-s0105t6:14_1": "vuttā titthiyā yaṁ attakilamathānuyogādiṁ ‘‘sādhū’’ti vadanti, taṁ mayaṁ na ‘‘sādhū’’ti",
  "tika-s0105t6:14_2": "vadāma. Yaṁ te…pe… ‘‘na sādhū’’ti yaṁ pana te anavajjapaccayaparibhogaṁ, sunivatthasupārutādisammāpaṭipattiñca",
  "tika-s0105t6:14_3": "‘‘na sādhū’’ti vadanti, taṁ mayaṁ ‘‘sādhū’’ti vadāmāti.",
  "tika-s0105t6:15_0": "Iti yaṁ paravādamūlakaṁ catukkaṁ dassitaṁ, tadeva puna sakavādamūlakaṁ catukkaṁ katvā",
  "tika-s0105t6:15_1": "dassitanti viññāpetuṁ ‘‘eva’’ntiādi vuttaṁ. Yañhi kiñci kenaci samānaṁ, tenapi taṁ",
  "tika-s0105t6:15_2": "samānameva. Yañca kiñci kenaci asamānaṁ, tenapi taṁ asamānamevāti āha ‘‘samānāsamānata’’nti.",
  "tika-s0105t6:15_3": "Ettha ca samānatanti samānatāmattaṁ. Anavasesato hi pahātabbadhammānaṁ pahānaṁ, upasampādetabbadhammānaṁ",
  "tika-s0105t6:15_4": "upasampādanañca sakavādeva dissati, na paravāde. Tena vuttaṁ ‘‘tyāhaṁ upasaṅkamitvā",
  "tika-s0105t6:15_5": "evaṁ vadāmī’’tiādi. Sakavādaparavādānurūpaṁ vuttanayena pañcasīlādivaseneva attho veditabbo.",
  "tika-s0105t6:16": "Samanuyuñjāpanakathāvaṇṇanā",
  "tika-s0105t6:17_0": "385.Antamiti āṇattiyaṁ pañcamīattanopadaṁ. Laddhiṁ pucchantoti ‘‘kiṁ samaṇo gotamo",
  "tika-s0105t6:17_1": "saṁkilesadhamme anavasesaṁ pahāya vattati, udāhu pare gaṇācariyā, ettha tāva attano",
  "tika-s0105t6:17_2": "laddhiṁ vadehī’’ti evaṁ paṭiññātaṁ siddhantaṁ pucchanto. Kāraṇaṁ pucchantoti ‘‘samaṇova",
  "tika-s0105t6:17_3": "gotamo saṁkilesadhamme anavasesaṁ pahāya vattatī’’ti vutte ‘‘kāraṇenapi etamatthaṁ",
  "tika-s0105t6:17_4": "gāhayā’’ti evaṁ hetuṁ pucchanto. Ubhayaṁ pucchantoti ‘‘idaṁ nāmettha kāraṇa’’nti",
  "tika-s0105t6:17_5": "kāraṇaṁ vatvā paṭiññāte atthe sādhiyamāne anvayato, byatirekato ca kāraṇaṁ samatthetuṁ",
  "tika-s0105t6:17_6": "sadisāsadisappabhedaṁ upamodāharaṇadvayaṁ pucchanto. Apica hetupamodāharaṇavasena",
  "tika-s0105t6:17_7": "tilakkhaṇasampattiyā yathāpaṭiññāte atthe sādhite sammadeva anu pacchā bhāsanto nigamentopi",
  "tika-s0105t6:17_8": "samanubhāsati nāmāti veditabbaṁ. ‘‘Upasaṁharitvā’’ti pāṭhaseso. ‘‘Kiṁ te’’tiādi upasaṁharaṇākāradassanaṁ",
  "tika-s0105t6:17_9": ". Dutiyapadepīti ‘‘saṅghena vā saṅgha’’nti padepi. Vacanasesaṁ, upasaṁharaṇākārañca",
  "tika-s0105t6:17_10": "sandhāya ‘‘eseva nayo’’ti vuttaṁ.",
  "tika-s0105t6:18_0": "Tamatthanti taṁ pahātabbadhammānaṁ anavasesaṁ pahāya vattanasaṅkhātaṁ, samādātabbadhammānaṁ",
  "tika-s0105t6:18_1": "anavasesaṁ samādāya vattanasaṅkhātañca atthaṁ. Yojetvāti akusalādipadehi yojetvā.",
  "tika-s0105t6:18_2": "Akosallasambhūtādiatthena akusalā ceva tatoyeva akusalāti ca saṅkhātā,saṅkhātasaddo",
  "tika-s0105t6:18_3": "cettha ñātattho, koṭṭhāsattho ca yujjatīti āha ‘‘ñātā, koṭṭhāsaṁ vā katvā ṭhapitā’’ti,",
  "tika-s0105t6:18_4": "purimena cettha padena ekantākusale vadati, pacchimena taṁ sahagate, tappaṭipakkhiye",
  "tika-s0105t6:18_5": "ca. Evañhi koṭṭhāsakaraṇena ṭhapanaṁ upapannaṁ hoti. Akusalapakkhikabhāvena hi vavatthāpanaṁ",
  "tika-s0105t6:18_6": "koṭṭhāsakaraṇaṁ. Avajjasaddo dosattho gārayhapariyāyattā, a-saddassa ca tabbhāvavuttitoti",
  "tika-s0105t6:18_7": "āha ‘‘sadosā’’ti. Ariyā nāma niddosā. Ime pana akusalā kathañcipi niddosā na hontīti",
  "tika-s0105t6:18_8": "niddosaṭṭhena ariyā bhavituṁ nālaṁ asamatthā.",
  "tika-s0105t6:19_0": "386-392.‘‘Ya’’nti etaṁ kāraṇe paccattavacananti dasseti ‘‘yenā’’ti iminā. Yaṁ vā",
  "tika-s0105t6:19_1": "panāti asambhāvanāvacanametaṁ, yaṁ vā pana kiñcīti attho. Pahāya vattantīti ca atthavasā",
  "tika-s0105t6:19_2": "puthuvacanavipariṇāmoti vuttaṁ ‘‘yaṁ vā taṁ vā appamattakaṁ pahāya vattantī’’ti.",
  "tika-s0105t6:19_3": "Gaṇācariyā cettha pūraṇamakkhaliādayo. Satthupabhavattā saṅghassa saṅghasampattiyāpi",
  "tika-s0105t6:19_4": "satthusampatti vibhāvīyatīti āha ‘‘saṅgha…pe… siddhito’’ti, sā pana pasaṁsā pasādahetukāti",
  "tika-s0105t6:19_5": "pasādamukhena taṁ dassetuṁ ‘‘pasīdamānāpī’’tiādi vuttaṁ. Tattha sampiṇḍanatthena",
  "tika-s0105t6:19_6": "pi-saddena appasīdamānāpi evameva na pasīdantīti sampiṇḍeti. Yathā hi anvayato satthusampattiyā",
  "tika-s0105t6:19_7": "sāvakesu, sāvakasampattiyā ca satthari pasādo samuccīyati, evaṁ byatirekato satthuvipattiyā",
  "tika-s0105t6:19_8": "sāvakesu, sāvakavipattiyā ca satthariappasādoti daṭṭhabbaṁ. ‘‘Tathā hī’’tiādi tabbivaraṇaṁ.",
  "tika-s0105t6:19_9": "Sarīrasampattinti rūpasampattiṁ, rūpakāyapāripūrinti attho. Rūpappamāṇe satte sandhāya",
  "tika-s0105t6:19_10": "idaṁ vuttaṁ, ‘‘dhammadesanaṁ vā sutvā’’ti idantu ghosappamāṇe, dhammappamāṇe ca,",
  "tika-s0105t6:19_11": "‘‘bhikkhūnaṁ panācāragocara’’ntiādiṁ pana dhammappamāṇe, lūkhappamāṇe ca. Ācāragocarādīhi",
  "tika-s0105t6:19_12": "dhammo, sammāpaṭipattiyā lūkho ca hoti . Tasmā ‘‘bhavanti vattāro’’ti paṭhamapade",
  "tika-s0105t6:19_13": "rūpappamāṇā, ghosappamāṇā, dhammappamāṇā ca, dutiyapade dhammappamāṇāva yojetabbā.",
  "tika-s0105t6:19_14": "Kīvarūpoti kittakajātiko. Yā saṅghassa pasaṁsāti ānetvā sambandho, ayameva vā pāṭho.",
  "tika-s0105t6:20_0": "Tattha yā buddhānaṁ, buddhasāvakānameva ca pāsaṁsatā, aññesañca tadabhāvo jotito,",
  "tika-s0105t6:20_1": "taṁ viratippahānasaṁvaruddesavasena nīharitvā dassento ‘‘ayamadhippāyo’’tiādimāha.",
  "tika-s0105t6:20_2": "Tattha setughātaviratiyā ariyamaggasampayuttattā ‘‘sabbena sabbaṁ natthī’’ti vuttaṁ.",
  "tika-s0105t6:20_3": "Aṭṭhasamāpattivasena vikkhambhanappahānamattaṁ, vipassanāmattavasena tadaṅgappahānamattanti",
  "tika-s0105t6:20_4": "yathālābhaṁ yojetabbaṁ. Vipassanāmattavasenāti ca ‘‘anicca’’nti vā ‘‘dukkha’’nti",
  "tika-s0105t6:20_5": "vā vividhaṁ dassanamattavasena, na pana nāmarūpavavatthānapaccayapariggaṇhanapubbakaṁ",
  "tika-s0105t6:20_6": "lakkhaṇattayaṁ āropetvā saṅkhārānaṁ sammasanavasena. Nāmarūpaparicchedo, hi anattānupassanā",
  "tika-s0105t6:20_7": "ca bāhirakānaṁ natthi. Itarāni samucchedapaṭippassaddhinissaraṇappahānāni tīṇi sabbena",
  "tika-s0105t6:20_8": "sabbaṁ natthi maggaphalanibbānattā. Lokiyapañcasīlato añño sabbopi sīlasaṁvaro, ‘‘khamo",
  "tika-s0105t6:20_9": "hoti sītassa uṇhassā’’tiādinā (ma. ni. 1.24; 3.159; a. ni. 4.114) vutto suparisuddho",
  "tika-s0105t6:20_10": "khantisaṁvaro, ‘‘paññāyete pidhiyyare’’tiādinā (su. ni. 1041; cūḷani. 60) vutto kilesānaṁ",
  "tika-s0105t6:20_11": "samucchedako maggañāṇasaṅkhāto ñāṇasaṁvaro, manacchaṭṭhānaṁ indriyānaṁ pidahanavasena",
  "tika-s0105t6:20_12": "pavatto suparisuddho indriyasaṁvaro, ‘‘anuppannānaṁ pāpakānaṁ akusalānaṁ dhammānaṁ",
  "tika-s0105t6:20_13": "anuppādāyā’’tiādinā (dī. ni. 2.403; ma. ni. 1.135; saṁ. ni. 5.8; vibha. 205) vutto",
  "tika-s0105t6:20_14": "sammappadhānasaṅkhāto vīriyasaṁvaroti imaṁ saṁvarapañcakaṁ sandhāya ‘‘sesaṁ sabbena",
  "tika-s0105t6:20_15": "sabbaṁ natthī’’ti vuttaṁ.",
  "tika-s0105t6:21_0": "‘‘Pañca kho panime pātimokkhuddesā’’tiādinā yathāvuttasīlasseva puna gahaṇaṁ sāsane",
  "tika-s0105t6:21_1": "sīlassa bahubhāvaṁ dassetvā tadekadese eva paresaṁ avaṭṭhānadassanatthaṁ. ‘‘Uposathuddesā’’ti",
  "tika-s0105t6:21_2": "adhunā pāṭho. Paññāyatīti patiṭṭhitabhāvena pākaṭo hoti, tasmā mayā hi…pe… natthīti",
  "tika-s0105t6:21_3": "yojetabbaṁ. Sīhanādanti seṭṭhanādaṁ, abhītanādaṁ kenaci appaṭivattiyavādaṁ. Yaṁ pana vadanti –",
  "tika-s0105t6:22": "‘‘Uttarasmiṁ pade byaggha-puṅgavosabhakuñjara;",
  "tika-s0105t6:23": "Sīhasaddūlanāgādyā, pume seṭṭhatthagocarā’’ti.",
  "tika-s0105t6:24": "Taṁ yebhuyyavasenāti daṭṭhabbaṁ.",
  "tika-s0105t6:25": "Ariyaaṭṭhaṅgikamaggavaṇṇanā",
  "tika-s0105t6:26_0": "393. ‘‘Ayaṁ pana yathāvutto mama vādo aviparītova, tassevaṁ aviparītabhāvo imaṁ maggaṁ",
  "tika-s0105t6:26_1": "paṭipajjitvā aparappaccayato jānitabbo’’ti evaṁ aviparītabhāvāvabodhanatthaṁ. Pāḷiyaṁ",
  "tika-s0105t6:26_2": "‘‘atthi kassapā’’tiādīsu ayaṁ yojanā – yaṁ maggaṁ paṭipanno sāmaṁyeva attapaccakkhato",
  "tika-s0105t6:26_3": "evaṁ ñassati dakkhati ‘‘samaṇo gotamo vadanto yuttapattakāle tathabhāvato bhūtaṁ,",
  "tika-s0105t6:26_4": "ekaṁsena hitāvahabhāvato atthaṁ, dhammato anapetattā dhammaṁ, vinayayogato, paresañca",
  "tika-s0105t6:26_5": "vinayanato vinayaṁ vadatī’’ti, so mayā sayaṁ abhiññā sacchikatvā pavedito sakalavaṭṭadukkhanissaraṇabhūto",
  "tika-s0105t6:26_6": "atthi kassapa maggo, tassa ca adhigamūpāyabhūtā pubbabhāgapaṭipadāti, tena ‘‘samaṇo",
  "tika-s0105t6:26_7": "gotamo ime dhamme anavasesaṁ pahāya vattatī’’tiādi nayappavatto vādo kenaci asampakampito",
  "tika-s0105t6:26_8": "yathābhūta sīhanādoti dasseti. Dakkhatīti cettha ssati-saddena padasiddhi ‘‘yatra",
  "tika-s0105t6:26_9": "hi nāma sāvako evarūpaṁ ñassati vā dakkhati vā sakkhiṁ karissatī’’tiādīsu viya.",
  "tika-s0105t6:27_0": "‘‘Evametaṁ yathābhūtaṁ sammappaññāya passatī’’tiādi suttapadesu (a. ni. 3.134) viya",
  "tika-s0105t6:27_1": "ca maggañca paṭipadañca ekato katvā dassento. ‘‘Ayamevā’’ti sāvadhāraṇavacanaṁ maggassa",
  "tika-s0105t6:27_2": "puthubhāvapaṭikkhepatthaṁ, sabbaariyasādhāraṇabhāvadassanatthaṁ, sāsane pākaṭabhāvadassanatthañca.",
  "tika-s0105t6:27_3": "Tenāha ‘‘ekāyano ayaṁ bhikkhave maggo sattānaṁ visuddhiyā’’ti (dī. ni. 2.373; ma.",
  "tika-s0105t6:27_4": "ni. 1.106; saṁ. ni. 5.367, 384).",
  "tika-s0105t6:28": "‘‘Eseva maggo natthañño, dassanassa visuddhiyā’’ti, (dha. pa. 274) –",
  "tika-s0105t6:29": "‘‘Ekāyanaṁ jātikhayantadassī,",
  "tika-s0105t6:30": "Maggaṁ pajānāti hitānukampī;",
  "tika-s0105t6:31": "Etena maggena atariṁ su pubbe,",
  "tika-s0105t6:32": "Tarissanti ye ca taranti ogha’’nti. (saṁ. ni. 5.384, 409; cūḷani. 107, 211; netti. 170) ca –",
  "tika-s0105t6:33": "Sabbesu ceva suttapadesesu, abhidhammapadesesu (vibha. 355) ca ekovāyaṁ maggo pākaṭoti.",
  "tika-s0105t6:34": "Tapopakkamakathāvaṇṇanā",
  "tika-s0105t6:35_0": "394. Tapoyeva upakkamitabbato, ārabhitabbato tapopakkamāti āha ‘‘tapārambhā’’ti,",
  "tika-s0105t6:35_1": "ārambhanañcettha tapakaraṇamevāti dasseti ‘‘tapokammānī’’ti iminā. Samaṇakammasaṅkhātāti",
  "tika-s0105t6:35_2": "samaṇehi kattabbakammasaññitā. Brāhmaṇakammasaṅkhātāti etthāpi eseva nayo. Niccoloti",
  "tika-s0105t6:35_3": "nissaṭṭhacolo sabbena sabbaṁ paṭikkhittacolo. Celaṁ, coloti ca pariyāyavacanaṁ. Koci",
  "tika-s0105t6:35_4": "chinnabhinnapaṭapilotikadharopi dasantayuttassa vatthassa abhāvato ‘‘niccolo’’ti",
  "tika-s0105t6:35_5": "vattabbataṁ labheyyāti taṁ nivattetuṁ ‘‘naggo’’ti vuttaṁ, naggiyavatasamādānena sabbathā",
  "tika-s0105t6:35_6": "naggoti attho. Lokiyakulaputtācāravirahitatāva vissaṭṭhācāratāti dasseti ‘‘uccārakammādīsū’’tiādinā.",
  "tika-s0105t6:35_7": "Kathaṁ virahitoti āha ‘‘ṭhitakovā’’tiādi, idañca nidassanamattaṁ vamitvā mukhavikkhālanādiācārassapi",
  "tika-s0105t6:35_8": "tena vissaṭṭhattā. Apalikhatīti udakena adhovanato apalihati. So kira daṇḍakaṁ ‘‘satto’’ti",
  "tika-s0105t6:35_9": "paññapeti, tasmā taṁ paṭipadaṁ pūrento evaṁ karotīti vuttaṁ ‘‘uccāraṁ vā’’tiādi.",
  "tika-s0105t6:35_10": "Tattha apalikhatīti apakasati.",
  "tika-s0105t6:36_0": "‘‘Ehi bhadanto’’ti vutte upagamanasaṅkhāto vidhi ehibhaddanto, taṁ caratīti ehibhaddantiko,",
  "tika-s0105t6:36_1": "ruḷhisaddena cettha taddhitasiddhi yathā ‘‘ehipassiko’’ti, (ma. ni. 1.74) tappaṭikkhepena",
  "tika-s0105t6:36_2": "naehibhaddantiko, tadevatthaṁ dasseti ‘‘bhikkhāgahaṇattha’’ntiādinā. Na etīti na",
  "tika-s0105t6:36_3": "āgacchati. Evaṁ natiṭṭhabhaddantikoti etthāpi. Samaṇena nāma sayaṁvacanakareneva",
  "tika-s0105t6:36_4": "bhavitabbaṁ, na paravacanakarenāti adhippāyena tadubhayampi…pe… na karoti. Puretaranti",
  "tika-s0105t6:36_5": "taṁ ṭhānaṁ attanā upagamanato paṭhamataraṁ, taṁ kira so ‘‘bhikkhunā nāma yādicchakī",
  "tika-s0105t6:36_6": "eva bhikkhā gahetabbā’’ti adhippāyena na gaṇhāti. Uddissakataṁ pana ‘‘mama nimittabhāvena",
  "tika-s0105t6:36_7": "bahū khuddakā pāṇā saṅghāṭamāpāditā’’ti adhippāyena nādhivāseti. Nimantanampi ‘‘evaṁ",
  "tika-s0105t6:36_8": "tesaṁ vacanaṁ kataṁ bhavissatī’’ti adhippāyena na sādiyati. Kumbhīti pakkabhikkhāpakkhittakumbho.",
  "tika-s0105t6:36_9": "Ukkhalīti bhikkhāpacanakumbho. Pacchīti bhikkhāpakkhittapiṭakaṁ. Tatopīti kumbhīkaḷopitopi.",
  "tika-s0105t6:36_10": "Kumbhīādīsupi so sattasaññīti āha ‘‘kumbhīkaḷopiyo’’tiādi. ‘‘Ayaṁ ma’’ntiādīsupi",
  "tika-s0105t6:36_11": "eseva nayo. Antaranti ubhinnamantarāḷaṁ.",
  "tika-s0105t6:37_0": "Kabaḷantarāyoti ālopassa antarāyo. Etthāpi so sattasaññī. Purisantaragatāyāti purisasamīpagatāya.",
  "tika-s0105t6:37_1": "Ratiantarāyoti kāmaratiyā antarāyo. Gāmasabhāgādivasena saṅgamma kittenti etissāti",
  "tika-s0105t6:37_2": "saṁkitti. Tathā saṁhaṭataṇḍulādisañcayo tena katabhattamidhādhippetanti vuttaṁ ‘‘saṁkittetvā",
  "tika-s0105t6:37_3": "katabhattesū’’ti. Majjhimanikāye mahāsīhanādasuttantaṭīkāyaṁ pana ācariyeneva evaṁ",
  "tika-s0105t6:37_4": "vuttaṁ ‘‘saṁkittayanti etāyāti saṁkitti, gāmavāsīhi samudāyavasena kiriyamānakiriyā,",
  "tika-s0105t6:37_5": "ettha pana bhattasaṁkitti adhippetāti āha ‘saṁkittetvā katabhattesū’ti’’. Idaṁ pana",
  "tika-s0105t6:37_6": "tassa ukkaṭṭhapaṭipadāti dasseti ‘‘ukkaṭṭho’’tiādinā. Yathā cettha, evaṁ ‘‘naehibhaddantiko’’tiādīsupi",
  "tika-s0105t6:37_7": "ukkaṭṭhapaṭipadādassanaṁ veditabbaṁ. Sāsaddo sunakhapariyāyo. Tassāti sunakhassa.",
  "tika-s0105t6:37_8": "Tatthāti tasmiṁ ṭhāne. Samūhasamūhacārinīti saṅghasaṅghacārinī. Manussāti veyyāvaccakaramanussā.",
  "tika-s0105t6:38_0": "Sovīrakanti kañjikaṁ. ‘‘Loṇasovīraka’’nti keci, tadayuttameva, ‘‘sabbasassasambhārehi",
  "tika-s0105t6:38_1": "kata’’nti vuttattā. Loṇasovīrakañhi sabbamacchamaṁsapupphaphalādisambhārakataṁ. Surāpānamevāti",
  "tika-s0105t6:38_2": "majjalakkhaṇappattāya surāya pānameva. Merayampettha saṅgahitaṁ lakkhaṇahārena, ekasesanayena",
  "tika-s0105t6:38_3": "vā. Sabbesupīti sāvajjānavajjesupi kañjikasurādīsu. Ekāgārameva bhikkhācariyāya upagacchatīti",
  "tika-s0105t6:38_4": "ekāgāriko. Nivattatīti paccāgacchati, sati bhikkhālābhe taduttari na gacchatīti vuttaṁ",
  "tika-s0105t6:38_5": "hoti. Ekālopeneva vattatīti ekālopiko. Dīyati etāyāti datti, dvattiālopamattaggāhi",
  "tika-s0105t6:38_6": "khuddakaṁ bhikkhādānabhājanaṁ. Tenāha ‘‘khuddakapātī’’ti. Aggabhikkhanti anāmaṭṭhabhikkhaṁ",
  "tika-s0105t6:38_7": ", samābhisaṅkhatatāya vā uttamabhikkhaṁ. Abhuñjanavasena eko ho etassāti ekāhiko,",
  "tika-s0105t6:38_8": "āhāro, taṁ āhāraṁ āhāretīti attho. So pana atthato ekadivasalaṅghakoti vuttaṁ ‘‘ekadivasantarika’’nti.",
  "tika-s0105t6:38_9": "Esa nayo ‘‘dvāhika’’ntiādīsupi. Apica ekāhaṁ abhuñjitvā ekāhaṁ bhuñjanaṁ, ekāhavāro",
  "tika-s0105t6:38_10": "vā ekāhikaṁ. Dvīhaṁ abhuñjitvā dvīhaṁ bhuñjanaṁ, dvīhavāro vā dvāhikaṁ. Sesadvayepi",
  "tika-s0105t6:38_11": "ayaṁ nayo. Ukkaṭṭho hi pariyāyabhattabhojaniko dvīhaṁ abhuñjitvā ekāhameva bhuñjati.",
  "tika-s0105t6:38_12": "Evaṁ sesadvayepi. Majjhimāgamaṭīkāyaṁ pana ‘‘ekāhaṁ antarabhūtaṁ etassa atthīti ekāhikaṁ.",
  "tika-s0105t6:38_13": "Sesapadesupi esa nayo’’ti vuttaṁ. ‘‘Therā bhikkhū bhikkhuniyo ovadanti pariyāyenā’’tiādīsu",
  "tika-s0105t6:38_14": "viya vārattho pariyāya saddo. Ekāhavārenāti ekāhikavārena. ‘‘Ekāhika’’ntiādinā vuttavidhimeva",
  "tika-s0105t6:38_15": "paṭipāṭiyā pavattabhāvena dassetuṁ pāḷiyaṁ ‘‘iti evarūpa’’ntiādi vuttanti daṭṭhabbaṁ.",
  "tika-s0105t6:39_0": "395.Sāmāko nāma godhumo. Sayaṁjātā vīhijātīti aropimavīhijāti. Yadeva ‘‘vīhī’’ti",
  "tika-s0105t6:39_1": "vadanti. Likhitvāti kasitvā. Silesopīti kaṇikārādirukkhaniyyāsopi. Kuṇḍakanti tanutaraṁ",
  "tika-s0105t6:39_2": "taṇḍulasakalaṁ, taṇḍulakhaṇḍakanti attho. Odanena kataṁ kañjiyaṁ odanakañjiyaṁ. ‘‘Vāsitakena",
  "tika-s0105t6:39_3": "piññākena nahāyeyyā’’tiādīsu (pāci. 1203) viya piññāka saddo tilapiṭṭhapariyāyo.",
  "tika-s0105t6:39_4": "Yathāha ‘‘piññākaṁ nāma tilapiṭṭhaṁ vuccatī’’ti. ‘‘Taruṇakadalikkhandhameva piññāka’’nti",
  "tika-s0105t6:39_5": "keci, na gahetabbametaṁ katthacipi tathā avacanato.",
  "tika-s0105t6:40_0": "396. Saṇehi saṇavākehi nibbattitāni sāṇāni, aññehi missakāni sāṇāni eva masāṇāni",
  "tika-s0105t6:40_1": "niruttinayena, na chacīvarapariyāpannāni bhaṅgāni. Keci pana ‘‘masāṇāni nāma coḷavisesānīti",
  "tika-s0105t6:40_2": "parikappetvā massakacoḷānī’’ti paṭhanti, tadayuttameva porāṇehi tathā avuttattā.",
  "tika-s0105t6:40_3": "Erakatiṇādīnīti ettha ādisaddena akkamakacikadalivākādīnaṁ saṅgaho, erakādīhi katāni",
  "tika-s0105t6:40_4": "hi chavāni lāmakāni dussānīti vattabbataṁ labhanti. Chavasaddo hettha hīnavācako,",
  "tika-s0105t6:40_5": "purimavikappe pana matasarīravācako. Chaḍḍitanantakānīti chaḍḍitapilotikāni. Ajinassedanti",
  "tika-s0105t6:40_6": "ajinaṁ, pakatiajinamigacammaṁ, tadeva majjhe phālitakañce, ajinassa khipaṁ phālitamupaḍḍhanti",
  "tika-s0105t6:40_7": "ajinakkhipaṁ. ‘‘Sakhurakantipi vadantī’’ti (ma. ni. aṭṭha. 1.155) papañcasūdaniyaṁ",
  "tika-s0105t6:40_8": "vuttaṁ, dvinnaṁ tiṇṇaṁ vā samuditañce, ajinakkhipanti tesamadhippāyo. Vinayasaṁvaṇṇanāsu",
  "tika-s0105t6:40_9": "pana ‘‘ajinameva abhedato ajinakkhipa’’nti vuttaṁ. Kanditvāti ujjavujjavena kanditvā.",
  "tika-s0105t6:40_10": "‘‘Ganthetvā’’tipi pāṭho, vaṭṭetvā bandhitvāti attho. Evañhi phalakacīre nidassanaṁ",
  "tika-s0105t6:40_11": "upapannaṁ hoti. Yaṁ sandhāya vuttanti ajitavādassa paṭikiṭṭhatarabhāve upamādassanatthaṁ",
  "tika-s0105t6:40_12": "yadeva kesakambalaṁ sandhāya aṅguttarāgame (a. ni. 3.138) vuttaṁ.",
  "tika-s0105t6:41_0": "Tantāvutānīti tantaṁ pasāretvā vītāni. Paṭikiṭṭhoti hīno. Kasmāti vuttaṁ ‘‘kesakambalo’’tiādi.",
  "tika-s0105t6:41_1": "Pāḷiyaṁ ubbhaṭṭhako’’ti etassa ‘‘uddhaṁ ṭhitako’’ti attho majjhimāgamaṭṭhakathāyaṁ",
  "tika-s0105t6:41_2": "mahāsīhanādasuttavaṇṇanāyaṁ (ma. ni. aṭṭha. 1.215) vutto. Ubbhasaddo hi upariatthe",
  "tika-s0105t6:41_3": "nepātiko yathā ‘‘ubbhajāṇumaṇḍala’’nti. Anekaparimāṇā, hi nipātā, anekatthā ca.",
  "tika-s0105t6:42_0": "Micchāvāyāmavaseneva ukkuṭikavatānuyogoti āha ‘‘ukkuṭikavīriyaṁ anuyutto’’ti. Na",
  "tika-s0105t6:42_1": "kevalaṁ nisinnoyeva ukkuṭiko, atha kho gacchantopi…pe… gacchati. Ayakaṇṭaketi ayomayakaṇṭake.",
  "tika-s0105t6:42_2": "Pakatikaṇṭaketi salākakaṇṭake. Uccabhūmiyaṁ thaṇḍilasaddoti vuttaṁ ‘‘ucce bhūmiṭṭhāne’’ti.",
  "tika-s0105t6:42_3": "Ayaṁ aṭṭhakathāto aparo nayo – thaṇḍilanti samāpakatibhūmi vuccati ‘‘patthaṇḍile",
  "tika-s0105t6:42_4": "pāturahosī’’tiādīsu viya. Amarakosepi hi nighaṇṭusatthe vuttaṁ ‘‘vedī parikkhatā",
  "tika-s0105t6:42_5": "bhūmi, same thaṇḍilaṁ cāture’’ti (sattarasamavagge 18 gāthāyaṁ) tasmā thaṇḍile anantarahitāya",
  "tika-s0105t6:42_6": "pakatibhūmiyaṁ seyyampi kappetīti attho. Yaṁ sandhāya tattheva nighaṇṭusatthe vuttaṁ",
  "tika-s0105t6:42_7": "‘‘yo thaṇḍile vata vasā, sete thaṇḍilasāyi so’’ti (sattarasamavagge 44 gāthāyaṁ)",
  "tika-s0105t6:42_8": "rajo eva jallaṁ malīnaṁ rajojallaṁ. Tena vuttaṁ ‘‘sarīra’’ntiādi. Laddhaṁ āsananti",
  "tika-s0105t6:42_9": "nisīdituṁ yathāladdhamāsanaṁ. Akopetvāti aññattha anupagantvā. Tathā cāha ‘‘tattheva",
  "tika-s0105t6:42_10": "nisīdanasīlo’’ti. Evaṁ nisīdanto hi taṁ akopento nāma hoti. Catūsu mahāvikaṭesu gūthamevidhādhippetanti",
  "tika-s0105t6:42_11": "vuttaṁ ‘‘gūthaṁ vuccatī’’ti. Tañhi āsayavasena virūpaṁ kaṭattā ‘‘vikaṭa’’nti vuccati.",
  "tika-s0105t6:42_12": "Sāyaṁ tatiyanti sāyanhasamayasaṅkhātaṁ tatiyasamayaṁ. Assāti udakorohanānuyogassa.",
  "tika-s0105t6:42_13": "Pātopadamiva sāyaṁpadaṁ nepātikaṁ . Anusāralopena pana ‘‘sāyatatiyaka’’ntipi pāṭho dissati.",
  "tika-s0105t6:43_0": "Ettha ca ‘‘acelako hotī’’tiādīni yāva ‘‘thusodakaṁ pivatī’’ti etāni vatapadāni ekavārāni,",
  "tika-s0105t6:43_1": "‘‘ekāgāriko vā hotī’’tiādīni pana nānāvārāni, nānākālikāni vā. Tathā ‘‘sākabhakkho",
  "tika-s0105t6:43_2": "vā hotī’’tiādīni, ‘‘sāṇānipi dhāreti, masāṇānipi dhāretī’’tiādīni ca. Tathā hettha",
  "tika-s0105t6:43_3": "vā-saddaggahaṇaṁ, pi-saddaggahaṇañca kataṁ. Pi-saddopi idha vikappattho eva daṭṭhabbo.",
  "tika-s0105t6:43_4": "Purimesu pana vatapadesu tadubhayampi na kataṁ, evañca katvā ‘‘acelako hotī’’ti vatvā",
  "tika-s0105t6:43_5": "‘‘sāṇānipi dhāretī’’tiādivacanassa, ‘‘rajojalladharopi hotī’’ti vatvā ‘‘udakorohanānuyogamanuyutto",
  "tika-s0105t6:43_6": "viharatī’’ti vacanassa ca avirodho siddho hoti. Atha vā kimettha avirodhacintāya.",
  "tika-s0105t6:43_7": "Ummattakapacchisadiso hi titthiyavādo. Apica ‘‘acelako hotī’’ti ārabhitvā tappasaṅgena",
  "tika-s0105t6:43_8": "sabbampi aññamaññavirodhameva attakilamathānuyogaṁ dassentena tena acelakassapena",
  "tika-s0105t6:43_9": "‘‘sāṇānipi dhāretī’’tiādi vuttanti daṭṭhabbaṁ.",
  "tika-s0105t6:44": "Tapopakkamaniratthakatāvaṇṇanā",
  "tika-s0105t6:45_0": "397.Sīlasampadādīhīti sīlasampadā, samādhisampadā, paññāsampadāti imāhi lokuttarāhi",
  "tika-s0105t6:45_1": "sampadāhi. Vināti virahitattā, vinā vā tāhi na kadācipi sāmaññaṁ vā brahmaññaṁ vā",
  "tika-s0105t6:45_2": "sambhavati, tasmā tesaṁ tapopakkamānaṁ niratthakataṁ dassentoti sapāṭhasesayojanā.",
  "tika-s0105t6:45_3": "Dosaveravirahitanti dosasaṅkhātaverato virahitaṁ. Idañhi dosassa mettāya ujupaṭipakkhato",
  "tika-s0105t6:45_4": "vuttaṁ. Yaṁ pana ācariyena vuttaṁ ‘‘dosaggahaṇena vā sabbepi jhānapaṭipakkhā saṁkilesadhammā",
  "tika-s0105t6:45_5": "gahitā. Veraggahaṇena paccatthikabhūtā sattā. Yadaggena hi dosarahitaṁ, tadaggena",
  "tika-s0105t6:45_6": "verarahita’’nti (dī. ni. ṭī. 1.397), tadetaṁ pāḷiyaṁ verasaddasseva vijjamānattā,",
  "tika-s0105t6:45_7": "aṭṭhakathāyañca tadatthameva dassetuṁ dosasaddassa vuttattā vicāretabbaṁ.",
  "tika-s0105t6:46_0": "398.Ettakamattanti naggacariyādimattaṁ. Pākaṭabhāvena kāyati atthaṁ gametīti pakati,",
  "tika-s0105t6:46_1": "lokasiddhavādo. Tenāha ‘‘pakatikathā esā’’ti. ‘‘Mattā sukhapariccāgā’’tiādīsu (dha.",
  "tika-s0105t6:46_2": "pa. 290) viya mattāsaddo appattaṁ antonītaṁ katvā pamāṇavācakoti āha ‘‘iminā’’tiādi.",
  "tika-s0105t6:46_3": "Tena pana pamāṇena pahātabbo eva paṭipattikkamo pakaraṇappatto. Iminā ‘‘tapopakkamenā’’ti",
  "tika-s0105t6:46_4": "saddantarena vā adhigatoti dasseti ‘‘paṭipattikkamenā’’ti iminā. Tatoti tasmā sāmaññabrahmaññassa",
  "tika-s0105t6:46_5": "appamattakeneva paṭipattikkamena sudukkarabhāvato. Imaṁ hetusambandhaṁ sandhāya ‘‘padasambandhena",
  "tika-s0105t6:46_6": "saddhi’’nti vuttaṁ. Sabbatthāti sabbavāresu.",
  "tika-s0105t6:47_0": "399.Aññathāti yadi acelakabhāvādinā sāmaññaṁ vā brahmaññaṁ vā abhavissa, evaṁ sati",
  "tika-s0105t6:47_1": "suvijānova samaṇo, suvijāno brāhmaṇo. Yasmā pana tumhe ito aññathāva sāmaññaṁ, aññathā",
  "tika-s0105t6:47_2": "brahmaññaṁ vadatha, tasmā dujjānova samaṇo dujjāno brāhmaṇoti attho. Tenāha ‘‘idaṁ",
  "tika-s0105t6:47_3": "sandhāyāhā’’ti. Taṁ pakativādaṁ paṭikkhipitvāti yaṁ pubbe pākatikaṁ sāmaññaṁ, brahmaññañca",
  "tika-s0105t6:47_4": "hadaye ṭhapetvā tena acelakassapena ‘‘dukkaraṁ sudukkara’’nti vuttaṁ, bhagavatā ca",
  "tika-s0105t6:47_5": "tameva sandhāya ‘‘pakati kho esā’’tiādi bhāsitaṁ, tameva idha pākatikasāmaññabrahmaññavisayaṁ",
  "tika-s0105t6:47_6": "kathaṁ paṭisaṁharitvā. Sabhāvatova paramatthato eva samaṇassa, brāhmaṇassa ca dujjānabhāvaṁ",
  "tika-s0105t6:47_7": "āvikaronto punapi ‘‘pakati kho’’tiādimāha. Tatrāpīti samaṇabrāhmaṇavādepi. Padasambandhanti",
  "tika-s0105t6:47_8": "hetupadena saddhiṁ pubbāparavākyasambandhaṁ.",
  "tika-s0105t6:48": "Sīlasamādhipaññāsampadāvaṇṇanā",
  "tika-s0105t6:49_0": "400-1.Paṇḍitoti hetusampattisiddhena paṇḍiccena samannāgato. Kathaṁ uggahesīti paripakkañāṇattā",
  "tika-s0105t6:49_1": "ghaṭe padīpena viya abbhantare samujjalantena paññāveyyattiyena tattha tattha bhagavatā",
  "tika-s0105t6:49_2": "desitamatthaṁ pariggaṇhanto taṁ desanaṁ upadhāresi. Yasmā uggahesi, tasmā…pe… viditvāti",
  "tika-s0105t6:49_3": "sambandho. Tassa cāti yo acelako hoti, yāva udakorohanānuyogamanuyutto viharati,",
  "tika-s0105t6:49_4": "tassa ca. Tassa ceti vā padacchedo, abhāvitā asacchikatā hoti ceti yojanā. Tā sampattiyo",
  "tika-s0105t6:49_5": "pucchāmi, yāhi samaṇo ca brāhmaṇo ca hotīti adhippāyo. Sīlasampadādivijānanatthanti",
  "tika-s0105t6:49_6": "sīlasampadādivijānanahetu. ‘‘Kasmā pucchatī’’ti hi vuttaṁ. Atha-saddo cettha kāraṇe.",
  "tika-s0105t6:49_7": "Evamīdisesu. Sīlasampadāyāti ettha itisaddo ādiattho, upalakkhaṇaniddeso vāyaṁ, tena",
  "tika-s0105t6:49_8": "‘‘cittasampadāya, paññāsampadāyā’’ti padadvayaṁ saṅgaṇhāti. Tenāha ‘‘sīlacittapaññāsampadāhi",
  "tika-s0105t6:49_9": "aññā’’ti. Imehi ca asekkhasīlādikkhandhattayaṁ saṅgahitanti vuttaṁ ‘‘arahattaphalamevā’’ti.",
  "tika-s0105t6:49_10": "Tattha kāraṇaṁ dasseti ‘‘arahattaphalapariyosāna’’ntiādinā. Idañhi kākolokanamiva",
  "tika-s0105t6:49_11": "ubhayāpekkhavacanaṁ.",
  "tika-s0105t6:50": "Sīhanādakathāvaṇṇanā",
  "tika-s0105t6:51_0": "402.Anuttaranti anaññasādhāraṇatāya, anaññasādhāraṇatthavisayatāya ca anuttaraṁ.",
  "tika-s0105t6:51_1": "Mahāsīhanādanti mahantaṁ buddhasīhanādaṁ. Ativiya accantavisuddhatāya paramavisuddhaṁ.",
  "tika-s0105t6:51_2": "‘‘Paramanti ukkaṭṭhaṁ. Tenāha ‘uttama’nti’’ ācariyena vuttaṁ, ukkaṭṭhapariyāyo ca",
  "tika-s0105t6:51_3": "paramasaddo atthīti tassādhippāyo. Sīlamevāti lokiyasīlamattattā sīlasāmaññameva.",
  "tika-s0105t6:51_4": "Yathā anaññasādhāraṇaṁ bhagavato lokuttarasīlaṁ savāsanapaṭipakkhadhammaviddhaṁsanato,",
  "tika-s0105t6:51_5": "evaṁ lokiyasīlampi anaññasādhāraṇameva tadanucchavikabhāvena pavattattā. Evañhi ‘‘nāhaṁ",
  "tika-s0105t6:51_6": "tatthā’’ti pāḷivacanaṁ upapannaṁ hoti. ‘‘Yāvatā kassapa ariyaṁ paramaṁ sīla’’nti",
  "tika-s0105t6:51_7": "idaṁ ‘‘sīlassa vaṇṇaṁ bhāsantī’’ti ettha ākāradassanaṁ. ‘‘Yadidaṁ adhisīla’’nti idaṁ",
  "tika-s0105t6:51_8": "pana ‘‘tatthā’’ti padadvaye aniyamavacanaṁ . ‘‘Yadidaṁ adhisīla’’nti ca lokiyalokuttaravasena",
  "tika-s0105t6:51_9": "duvidhampi buddhasīlaṁ ekajjhaṁ katvā vuttaṁ, tasmā ta-saddenapi ubhayasseva parāmasananti",
  "tika-s0105t6:51_10": "dassetuṁ ‘‘tattha sīlepi paramasīlepī’’tiādimāha. Samasamanti samena visesanabhūtena",
  "tika-s0105t6:51_11": "sīlena samanti atthaṁ viññāpetuṁ ‘‘mama sīlasamena sīlena mayā sama’’nti vuttaṁ.",
  "tika-s0105t6:51_12": "Tasmiṁ sīleti duvidhepi sīle. Iti imanti evaṁ imaṁ sīlavisayaṁ. Paṭhamanti uppattikkamato",
  "tika-s0105t6:51_13": "paṭhamaṁ pavattattā paṭhamabhūtaṁ.",
  "tika-s0105t6:52_0": "Tapatīti kilese santappati, vidhamatīti attho. ‘‘Tadevā’’ti iminā tulyādhikaraṇasamāsamāha.",
  "tika-s0105t6:52_1": "Jigucchatīti hīḷeti lāmakato ṭhapeti. Ārakā kilesehīti katvā niddosattā ariyā. Ārambhavatthuvasenāti",
  "tika-s0105t6:52_2": "aṭṭhārambhavatthuvasena. Vipassanāvīriyasaṅkhātāti vipassanāsampayuttavīriyasaṅkhātā.",
  "tika-s0105t6:52_3": "Lokiyamattattā tapojigucchāva. Maggaphalasampayuttā vīriyasaṅkhātā tapojigucchāti",
  "tika-s0105t6:52_4": "adhikāravasena sambandho. Sabbukkaṭṭhabhāvato paramā nāma. Yathā yuvino bhāvo yobbanaṁ,",
  "tika-s0105t6:52_5": "evaṁ jigucchino bhāvo jegucchaṁ. Yadidaṁ adhijegucchanti sīle viya lokiyalokuttaravasena",
  "tika-s0105t6:52_6": "duvidhampi buddhajegucchaṁ. Tatthāti jegucchepi adhijegucchepi. Kammassakatāpaññāti",
  "tika-s0105t6:52_7": "‘‘atthi dinnaṁ, atthi yiṭṭha’’ntiādi (ma. ni. 1.441; vibha. 793) nayappavattaṁ ñāṇaṁ. Yathāha vibhaṅge –",
  "tika-s0105t6:53_0": "‘‘Tattha kataraṁ kammassakatāñāṇaṁ, atthi dinnaṁ, atthi yiṭṭhaṁ, atthi hutaṁ, atthi",
  "tika-s0105t6:53_1": "sukaṭadukkaṭānaṁ kammānaṁ phalaṁ vipāko…pe… ṭhapetvā saccānulomikaṁ ñāṇaṁ sabbāpi",
  "tika-s0105t6:53_2": "sāsavā kusalā paññā kammassakatāñāṇa’’nti (vibha. 793).",
  "tika-s0105t6:54_0": "Sabbampi hi akusalaṁ attano vā hotu, parassa vā, na sakaṁ nāma. Kasmā? Atthabhañjanato,",
  "tika-s0105t6:54_1": "anatthajananato ca. Tathā sabbampi kusalaṁ sakaṁ nāma. Kasmā? Anatthabhañjanato,",
  "tika-s0105t6:54_2": "atthajananato ca. Evaṁ kammassakabhāve pavattā paññā kammassakatāpaññā nāma. Vipassanāpaññāti",
  "tika-s0105t6:54_3": "maggasaccassa, paramatthasaccassa ca anulomanato saccānulomikasaññitā vipassanāpaññā,",
  "tika-s0105t6:54_4": "lokiyamattato paññāva. Itthiliṅgassa napuṁsakaliṅgavipariyāyo idha liṅgavipallāso.",
  "tika-s0105t6:54_5": "Yāyaṁ adhipaññāti sīle viya lokiyalokuttaravasena duvidhāpi buddhapaññā. Tatthāti",
  "tika-s0105t6:54_6": "paññāyapi adhipaññāyapi. Yathārahaṁ parittamahaggatabhāvato vimuttiyeva nāma. Maggaphalavasena",
  "tika-s0105t6:54_7": "kilesānaṁ samucchindanapaṭippassambhanāni samucchedapaṭippassaddhivimuttiyo. Atha",
  "tika-s0105t6:54_8": "vā sammāvācādiviratīnaṁ adhisīlaggahaṇena, sammāvāyāmassa adhijegucchaggahaṇena,",
  "tika-s0105t6:54_9": "sammādiṭṭhiyā adhipaññāggahaṇena gahitattā aggahitaggahaṇena sammāsaṅkappasatisamādhayo",
  "tika-s0105t6:54_10": "maggaphalapariyāpannā samucchedapaṭippassaddhivimuttiyo daṭṭhabbā. Nissaraṇavimutti",
  "tika-s0105t6:54_11": "pana nibbānameva. Yā ayaṁ adhivimuttīti sīle vuttanayena duvidhāpi adhivimutti. Tatthāti",
  "tika-s0105t6:54_12": "vimuttiyāpi adhivimuttiyāpi.",
  "tika-s0105t6:55_0": "403. Yaṁ kiñci janavivittaṭṭhānaṁ suññāgāramidhādhippetaṁ. Tattha nadantena vinā",
  "tika-s0105t6:55_1": "añño jano natthīti dassetuṁ ‘‘ekakovā’’tiādi vuttaṁ. Aṭṭhasu parisāsūti khattiyaparisā,",
  "tika-s0105t6:55_2": "brāhmaṇagahapatisamaṇacātumahārājikatāvatiṁsamārabrahmaparisāti imāsu aṭṭhasu parisāsu.",
  "tika-s0105t6:56_0": "Tadatthaṁ majjhimāgamavare mahāsīhanādasuttapadena (ma. ni. 1.150) sādhento ‘‘cattārimānī’’tiādimāha.",
  "tika-s0105t6:56_1": "Tattha vesārajjānīti visāradabhāvā, ñāṇappahānaantarāyikaniyyānikadhammadesanānimittaṁ",
  "tika-s0105t6:56_2": "kutocipi asantassanabhāvā nibbhayabhāvāti attho. ‘‘Vesārajja’’nti hi catūsu ṭhānesu",
  "tika-s0105t6:56_3": "sārajjābhāvaṁ paccavekkhantassa uppannasomanassamayañāṇassetaṁ nāmaṁ. Aññehi pana",
  "tika-s0105t6:56_4": "asādhāraṇataṁ dassetuṁ ‘‘tathāgatassa tathāgatavesārajjānī’’ti vuttaṁ. ‘‘Yathā vā",
  "tika-s0105t6:56_5": "pubbabuddhānaṁ vesārajjāni puññussayasampattiyā āgatāni, tathā āgatavesārajjānī’’ti",
  "tika-s0105t6:56_6": "vā dutiyassa tathāgatasaddassa tulyādhikaraṇattā evaṁ vuttaṁ. Ayaṁ aṭṭhakathānayo.",
  "tika-s0105t6:56_7": "Neruttikā pana vadanti ‘‘samāse siddhe sāmaññattā, saññāsaddattā ca tathā vutta’’nti.",
  "tika-s0105t6:56_8": "Āsabhaṁ ṭhānanti seṭṭhaṭṭhānaṁ uttamaṭṭhānaṁ. Sabbaññutaṁ paṭijānanavasena abhimukhaṁ",
  "tika-s0105t6:56_9": "gacchanti, aṭṭhaparisaṁ upasaṅkamantīti vā āsabhā, buddhā, tesaṁ ṭhānantipi attho.",
  "tika-s0105t6:57_0": "Apica tayo puṅgavā – gavasatajeṭṭhako usabho, gavasahassajeṭṭhako vasabho. Vajasatajeṭṭhako",
  "tika-s0105t6:57_1": "vā usabho, vajasahassajeṭṭhako vasabho. Ekagāmakhette vā jeṭṭho usabho, dvīsu gāmakhettesu",
  "tika-s0105t6:57_2": "jeṭṭho vasabho, sabbagavaseṭṭho sabbattha jeṭṭho sabbaparissayasaho seto pāsādiko",
  "tika-s0105t6:57_3": "mahābhāravaho asanisatasaddehipi akampanīyo nisabhoti. Nisabhova idha ‘‘usabho’’ti",
  "tika-s0105t6:57_4": "adhippeto. Idampi hi tassa pariyāyavacanaṁ. Usabhassa idanti āsabhaṁ, idaṁ pana āsabhaṁ",
  "tika-s0105t6:57_5": "viyāti āsabhaṁ. Yatheva hi nisabhasaṅkhāto usabho usabhabalena samannāgato catūhi",
  "tika-s0105t6:57_6": "pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasatathāgatabalena",
  "tika-s0105t6:57_7": "samannāgato catūhi vesārajjapādehi aṭṭhaparisāpathaviṁ uppīḷetvā sadevake loke kenaci",
  "tika-s0105t6:57_8": "paccatthikena paccāmittena akampiyo acalaṭṭhānena tiṭṭhati. Evaṁ tiṭṭhamānova taṁ",
  "tika-s0105t6:57_9": "āsabhaṁ ṭhānaṁ paṭivijānāti upagacchati na paccakkhāti attani āropeti. Tena vuttaṁ",
  "tika-s0105t6:57_10": "‘‘āsabhaṁ ṭhānaṁ paṭijānātī’’ti.",
  "tika-s0105t6:58_0": "Sīhanādaṁnadatīti ‘‘seṭṭhanādaṁ abhītanādaṁ nadatī’’ti vuttovāyamattho. Atha vā sīhanādasadisaṁ",
  "tika-s0105t6:58_1": "nādaṁ nadati. Ayamattho khandhavaggasaṁyutte āgatena sīhanādasuttena (saṁ. ni. 3.78)",
  "tika-s0105t6:58_2": "dīpetabbo. Yathā vā sīho migarājā parissayānaṁ sahanato, goṇamahiṁ samattavāraṇādīnaṁ",
  "tika-s0105t6:58_3": "hananato ca ‘‘sīho’’ti vuccati, evaṁ tathāgato munirājā lokadhammānaṁ sahanato, parappavādānaṁ",
  "tika-s0105t6:58_4": "hananato ca ‘‘sīho’’ti vuccati. Evaṁ vuttassa sīhassa nādaṁ nadati. Tattha yathā",
  "tika-s0105t6:58_5": "migasīho sīhabalena samannāgato sabbattha visārado vigatalomahaṁso sīhanādaṁ nadati,",
  "tika-s0105t6:58_6": "evaṁ tathāgatasīho dasatathāgatabalena samannāgato aṭṭhasu parisāsu visārado vigatalomahaṁso",
  "tika-s0105t6:58_7": "‘‘iti rūpa’’ntiādinā (saṁ. ni. 3.78; a. ni. 8.2) nayena nānāvidhadesanāvilāsasampannaṁ",
  "tika-s0105t6:58_8": "sīhanādaṁ nadati. Tena vuttaṁ ‘‘parisāsu sīhanādaṁ nadatī’’ti.",
  "tika-s0105t6:59_0": "Pañhaṁ abhisaṅkharitvāti ñātumicchitaṁ atthaṁ attano ñāṇabalānurūpaṁ abhisaṅkharitvā.",
  "tika-s0105t6:59_1": "Taṅkhaṇaññevāti pucchitakkhaṇeyeva ṭhānuppattikapaṭibhānena vissajjeti. Ajjhāsayānurūpaṁ,",
  "tika-s0105t6:59_2": "atthadhammānurūpañca vissajjanato cittaṁ paritosetiyeva. Assāti samaṇassa gotamassa.",
  "tika-s0105t6:59_3": "Sotabbaṁ maññantīti aṭṭhakkhaṇavajjitena navamena khaṇena labbhamānattā ‘‘yaṁ no",
  "tika-s0105t6:59_4": "satthā sāsati, taṁ mayaṁ sossāmā’’ti ādarabhāvajātā mahanteneva ussāhena sotabbaṁ",
  "tika-s0105t6:59_5": "sampaṭicchitabbaṁ maññati. Kallacittā muducittāti pasādābhivuddhiyā vigatupakkilesatāya",
  "tika-s0105t6:59_6": "kallacittā muducittā honti. Muddhappasannāti tucchappasannā niratthakappasannā. Pasannākāro",
  "tika-s0105t6:59_7": "nāma pasannehi kātabbasakkāro, so duvidho dhammāmisapūjāvasena, tattha āmisapūjaṁ",
  "tika-s0105t6:59_8": "dassento ‘‘paṇītānī’’tiādimāha. Dhammapūjā pana pāḷiyameva ‘‘tathattāya paṭipajjantī’’ti",
  "tika-s0105t6:59_9": "iminā dassitā. Tathābhāvāyāti yathābhāvāya yassa vaṭṭadukkhanissaraṇassa atthāya",
  "tika-s0105t6:59_10": "dhammo desito, tathābhāvāya. Tadevatthaṁ dassetuṁ ‘‘dhammānudhammapaṭipattipūraṇatthāyā’’ti",
  "tika-s0105t6:59_11": "vuttaṁ. Dhammānudhammapaṭipatti hi vaṭṭadukkhanissaraṇapariyosānā, sā ca dhammānudhammapaṭipatti",
  "tika-s0105t6:59_12": "yāya anupubbiyā paṭipajjitabbā, paṭipajjantānañca sati ajjhattikaṅgasamavāye ekaṁsikā",
  "tika-s0105t6:59_13": "tassā pāripūrīti taṁ anupubbiṁ dassento ‘‘keci saraṇesū’’tiādimāha. Yathā pūrentā",
  "tika-s0105t6:59_14": "pūretuṁ sakkoti nāma, tathā pūraṇaṁ dassetuṁ ‘‘sabbākārena pana pūrentī’’ti vuttaṁ.",
  "tika-s0105t6:60_0": "Imasmiṁ panokāseti ‘‘paṭipannā ca ārādhentī’’ti sīhanādakiccapāripūriṭṭhapane pāḷipadese.",
  "tika-s0105t6:60_1": "Samodhānetabbāti saṅkalayitabbā. Ekaccaṁ…pe… passāmīti bhagavato eko sīhanādo asādhāraṇo",
  "tika-s0105t6:60_2": "aññehi appaṭivattiyo seṭṭhanādo abhītanādoti katvā. Esa nayo sesesupi. Aparaṁ tapassinti",
  "tika-s0105t6:60_3": "adhikāro. Purimānaṁ dasannanti ‘‘ekaccaṁ tapassiṁ niraye nibbattaṁ passāmī’’ti vuttasīhanādato",
  "tika-s0105t6:60_4": "paṭṭhāya yāva ‘‘vimuttiyā mayhaṁ sadiso natthī’’ti vuttasīhanādā purimakānaṁ dasannaṁ",
  "tika-s0105t6:60_5": "sīhanādānaṁ, niddhāraṇe cetaṁ sāmivacanaṁ. Tenāha ‘‘ekekassā’’ti. ‘‘Parisāsu ca nadatī’’ti",
  "tika-s0105t6:60_6": "ādayo ‘‘paṭipannā ca maṁ ārādhentī’’ti pariyosānā dasa dasa sīhanādā parivārā. ‘‘Ekaccaṁ",
  "tika-s0105t6:60_7": "tapassiṁ niraye nibbattaṁ passāmī’’ti hi sīhanādaṁ nadanto bhagavā parisāsu nadati",
  "tika-s0105t6:60_8": "visārado hutvā nadati, tattha ca pañhaṁ pucchanti, pañhaṁ vissajjeti, vissajjanena",
  "tika-s0105t6:60_9": "parassa cittaṁ ārādheti, sutvā sotabbaṁ maññanti, sutvā ca bhagavato pasīdanti, pasannā",
  "tika-s0105t6:60_10": "ca pasannākāraṁ karonti, yaṁ paṭipattiṁ deseti, tathattāya paṭipajjanti, paṭipannā",
  "tika-s0105t6:60_11": "ca maṁ ārādhentīti evaṁ parivāretvā atthayojanā sambhavati. Ayameva nayo sesesupi navasu.",
  "tika-s0105t6:61_0": "‘‘Eva’’ntiādinā yathāvuttānaṁ sīhanādānaṁ saṅkalayitvā dassanaṁ. Te dasāti ‘‘parisāsu",
  "tika-s0105t6:61_1": "ca nadatī’’ti ādayo dasa sīhanādā. Purimānaṁ dasannanti yathāvuttānaṁ mūlabhūtānaṁ",
  "tika-s0105t6:61_2": "purimakānaṁ dasasīhanādānaṁ. Parivāravasenāti mūliṁ katvā paccekaṁ parivāravasena",
  "tika-s0105t6:61_3": "yojiyamānā sataṁ sīhanādā. Purimā ca dasāti mūlamūliyo katvā parivāravasena ayojiyamānā",
  "tika-s0105t6:61_4": "purimakā ca dasāti evaṁ dasādhikaṁ sīhanādasataṁ hoti. Aññasmiṁ pana sutteti majjhimāgamacūḷasīhanādasuttādimhi",
  "tika-s0105t6:61_5": "(ma. ni. 1.193) tenāti saṅkhyāmahattena. Mahāsīhanādattā idaṁ suttaṁ ‘‘mahāsīhanāda’’nti",
  "tika-s0105t6:61_6": "vuccati, na pana majjhimanikāye mahāsīhanādasuttamiva cūḷasīhanādasuttamupādāyāti adhippāyo.",
  "tika-s0105t6:62": "Titthiyaparivāsakathāvaṇṇanā",
  "tika-s0105t6:63_0": "404.Paṭisedhetvāti tathā bhāvābhāvadassanena paṭikkhipitvā. Yaṁ bhagavā pāthikavagge",
  "tika-s0105t6:63_1": "udumbarikasutte (dī. ni. 3.57) ‘‘idha nigrodha tapassī’’tiādinā upakkilesavibhāgaṁ,",
  "tika-s0105t6:63_2": "pārisuddhivibhāgañca dassento saparisassa nigrodhaparibbājakassa purato sīhanādaṁ",
  "tika-s0105t6:63_3": "nadati, taṁ dassetuṁ ‘‘idānī’’tiādi vuttaṁ. Naditapubbanti udumbarikasutte āgatanayena",
  "tika-s0105t6:63_4": "pubbe nigrodhaparibbājakassa naditaṁ . Tapabrahmacārīti uttamatapacārī, tapena vā",
  "tika-s0105t6:63_5": "vīriyena brahmacārī. Idanti ‘‘rājagahe…pe… pañhaṁ apucchī’’ti pāḷiyaṁ āgatavacanaṁ.",
  "tika-s0105t6:63_6": "Ācariyena (dī. ni. ṭī. 1.403) pana yathāvuttaṁ aṭṭhakathāvacanameva paccāmaṭṭhaṁ.",
  "tika-s0105t6:63_7": "Ettha ca kāmaṁ yadā nigrodho pañhamapucchi, bhagavā cassa vissajjesi, na tadā bhagavā",
  "tika-s0105t6:63_8": "gijjhakūṭe pabbate viharati, rājagahasamīpeyeva udumbarikāya deviyā uyyāne viharati",
  "tika-s0105t6:63_9": "tattheva tathā pucchitattā, vissajjitattā ca, tathāpi gijjhakūṭe pabbate bhagavato",
  "tika-s0105t6:63_10": "vihāro na tāva vicchinno, tasmā pāḷiyaṁ ‘‘tatra ma’’ntiādivacanaṁ, aṭṭhakathāyañca",
  "tika-s0105t6:63_11": "‘‘tatra rājagahe gijjhakūṭe pabbate viharantaṁ ma’’ntiādivacanaṁ vuttanti imamatthampi",
  "tika-s0105t6:63_12": "‘‘yaṁ taṁ bhagavā’’tiādinā viññāpetīti daṭṭhabbaṁ. ‘‘Gijjhakūṭe pabbate’’ti idaṁ",
  "tika-s0105t6:63_13": "tattha katavihāraṁ sandhāya vuttanti dasseti ‘‘gijjhakūṭe mahāvihāre’’ti iminā. Udumbarikāyāti",
  "tika-s0105t6:63_14": "tannāmikāya. Uyyāneti tattha kataparibbājakārāmaṁ sandhāya vadati. Nigrodho nāma",
  "tika-s0105t6:63_15": "channaparibbājako. Sandhāno nāma pañcaupāsakasataparivāro anāgāmiupāsako. Kathāsallāpanti",
  "tika-s0105t6:63_16": "‘‘yagghe gahapati jāneyyāsi, kena samaṇo gotamo saddhiṁ sallapatī’’tiādinā (dī. ni.",
  "tika-s0105t6:63_17": "3.53) sallāpakathaṁ. Paranti atisayatthe nipāto. Viyāti padapūraṇamatte yathā taṁ",
  "tika-s0105t6:63_18": "‘‘ativiyā’’ti. Andhabālanti paññācakkhunā andhaṁ bālajanaṁ. Yogeti naye, dukkhanissaraṇūpāyeti attho.",
  "tika-s0105t6:64_0": "405.Anenāti bhagavatā. Khandhaketi mahāvagge pabbajjakhandhake (mahāva. 96) yaṁ parivāsaṁ",
  "tika-s0105t6:64_1": "parivasatīti yojanā. ‘‘Pubbe aññatitthiyo bhūtoti aññatitthiyapubbo’’ti (sārattha.",
  "tika-s0105t6:64_2": "ṭī. 76) ācariyasāriputtattherena vuttaṁ. Paṭhamaṁ pabbajjaṁ gahetvāva parivasatīti",
  "tika-s0105t6:64_3": "āha ‘‘sāmaṇerabhūmiyaṁ ṭhito’’ti. Tanti dvīhi ākārehi vuttaṁ parivāsaṁ. Pabbajjanti",
  "tika-s0105t6:64_4": "‘‘ākaṅkhati pabbajjaṁ, ākaṅkhati upasampada’’nti ettha vuttaṁ pabbajjaggahaṇaṁ. ‘‘Uttaridirattatirattaṁ",
  "tika-s0105t6:64_5": "sahaseyyaṁ kappeyyā’’ti (pāci. 51) ettha dirattaggahaṇaṁ viya vacanasiliṭṭhatāvaseneva",
  "tika-s0105t6:64_6": "vuttaṁ. Yasmā pana sāmaṇerabhūmiyaṁ ṭhiteneva parivasitabbaṁ, na gihibhūtena, tasmā",
  "tika-s0105t6:64_7": "aparivasitvāyeva pabbajjaṁ labhati. Na gāmappavesanādīnīti ettha ādisaddena navesiyāvidhavāthullakumārikapaṇḍakabhikkhunigocaratā,",
  "tika-s0105t6:64_8": "sabrahmacārīnaṁ kiṁ karaṇīyesu dakkhānalasāditā, uddesaparipucchādīsu tibbacchandatā,",
  "tika-s0105t6:64_9": "yassa titthāyatanato idhāgato, tassa avaṇṇabhaṇane attamanatā, buddhādīnaṁ avaṇṇabhaṇane",
  "tika-s0105t6:64_10": "anattamanatā, yassa titthāyatanato idhāgato, tassa vaṇṇabhaṇane anattamanatā, buddhādīnaṁ",
  "tika-s0105t6:64_11": "vaṇṇabhaṇane attamanatāti imesaṁ sattavattānaṁ saṅgaho veditabbo. Pūrentena parivasitabbanti",
  "tika-s0105t6:64_12": "yadā parivasati, tadā pūramānena parivasitabbaṁ. Aṭṭhavattapūraṇenāti yathāvuttānaṁ",
  "tika-s0105t6:64_13": "aṭṭhannaṁ vattānaṁ pūraṇena. Etthāti parivāse, upasampadāya vā. Ghaṁsitvā koṭṭetvāti",
  "tika-s0105t6:64_14": "ajjhāsayavīmaṁsanavasena suvaṇṇaṁ viya ghaṁsitvā koṭṭetvā. Pabbajjāyāti nidassanamattaṁ.",
  "tika-s0105t6:64_15": "Upasampadāpi hi tena saṅgayhati.",
  "tika-s0105t6:65_0": "‘‘Gaṇamajjhe nisīditvāti upasampadākammassa gaṇappahonakānaṁ bhikkhūnaṁ majjhe saṅghatthero",
  "tika-s0105t6:65_1": "viya tassa anuggahatthaṁ nisīditvā’’ti (dī. ni. ṭī. 1.405) ācariyena vuttaṁ, idāni",
  "tika-s0105t6:65_2": "pana bahūsupi potthakesu ‘‘taṁ nisīdāpetvā’’ti kāritavasena pāṭho dissati. Aciramupasampannassa",
  "tika-s0105t6:65_3": "assāti acirūpasampanno, atthamattaṁ pana dassetuṁ ‘‘upasampanno hutvā naciramevā’’ti",
  "tika-s0105t6:65_4": "āha. Kāyacittavivekāva idhādhippetā upadhivivekatthaṁ paṭipajjanādhikārattāti vuttaṁ",
  "tika-s0105t6:65_5": "‘‘kāyena ceva cittena cā’’ti. Vūpakaṭṭhoti vivitto. Tādisassa sīlavisodhane appamādo",
  "tika-s0105t6:65_6": "avuttasiddhoti kammaṭṭhāne appamādameva dasseti. Pesitacittoti nibbānaṁ pati pesitacitto,",
  "tika-s0105t6:65_7": "tanninno tappoṇo tappabbhāroti vuttaṁ hoti, evaṁbhūto ca tathā anapekkhatāya vissajjitakāyo",
  "tika-s0105t6:65_8": "nāmāti adhippāyamāvikātuṁ ‘‘vissaṭṭhaattabhāvo’’ti vuttaṁ. Attāti cettha cittaṁ vuccati",
  "tika-s0105t6:65_9": "rūpakāyassa avisayattā. Yassāti arahattaphalassa. Jātikulaputtāpi ācārasampannā eva",
  "tika-s0105t6:65_10": "arahattādhigamāya pabbajjāpekkhā hontīti tepi jātikulaputte teheva ācārakulaputtehi",
  "tika-s0105t6:65_11": "ekasaṅgahe karonto ‘‘ācārakulaputtā’’ti āha. Iminā hi ācārasampannā jātikulaputtāpi",
  "tika-s0105t6:65_12": "saṅgahitā honti. Ācārasampannānamevādhippetabhāvo ca ‘‘sammadevā’’ti saddantarena",
  "tika-s0105t6:65_13": "viññāyati. ‘‘Otiṇṇomhi jātiyā’’tiādinā nayena hi saṁvegapubbikaṁ yathānusiṭṭhaṁ pabbajjaṁ",
  "tika-s0105t6:65_14": "sandhāya ‘‘sammadevā’’ti vuttaṁ. Tenāha ‘‘hetunāva kāraṇenevā’’ti. Tattha hetunāti",
  "tika-s0105t6:65_15": "nayena upāyena. Kāraṇenevāti tabbivaraṇavacanaṁ . Tanti arahattaphalaṁ. Tadeva hi",
  "tika-s0105t6:65_16": "‘‘anuttaraṁ brahmacariyapariyosāna’’nti vattumarahati aññesaṁ tathā abhāvato. ‘‘Yaṁtaṁsaddā",
  "tika-s0105t6:65_17": "niccasambandhā’’ti saddanayenapi tadatthaṁ dasseti ‘‘tassa hī’’tiādinā. ‘‘Yassatthāya…pe…",
  "tika-s0105t6:65_18": "pabbajjantī’’ti pubbe vuttassa tassa arahattaphalassa atthāya kulaputtā pabbajanti,",
  "tika-s0105t6:65_19": "tasmā arahattaphalamidhādhippetanti viññāyatīti adhippāyo. Natthi paro jano tathā",
  "tika-s0105t6:65_20": "sacchikaraṇe paccayo yassāti aparappaccayo, taṁ. Upa-saddo viya saṁ-saddopi dhātusaddānuvattakoti",
  "tika-s0105t6:65_21": "vuttaṁ ‘‘pāpuṇitvā’’ti, patvā adhigantvāti attho. Upa-saddo vā dhātusaddānuvattako,",
  "tika-s0105t6:65_22": "saṁ-saddo pana dhātuvisesakoti āha ‘‘sampādetvā’’ti, asekkhā sīlasamādhipaññāyo nipphādetvā,",
  "tika-s0105t6:65_23": "paripūretvāvāti attho.",
  "tika-s0105t6:66_0": "Niṭṭhāpetunti nigamanavasena pariyosāpetuṁ. ‘‘Brahmacariyapariyosānaṁ…pe… vihāsī’’ti",
  "tika-s0105t6:66_1": "iminā eva hi arahattanikūṭena desanā pariyosāpitā, taṁ pana nigametuṁ ‘‘aññataro…pe…",
  "tika-s0105t6:66_2": "ahosī’’ti dhammasaṅgāhakehi vuttaṁ. Ekatova idha aññataro, na pana nāmagottādīhi",
  "tika-s0105t6:66_3": "apākaṭato. Arahantānanti ubbāhane cetaṁ sāmivacanaṁ. Tathā ubbāhitattā ca tesamabbhantaroti",
  "tika-s0105t6:66_4": "attho āpannoti adhippāyaṁ dassento ‘‘bhagavato’’tiādimāha. Keci pana evaṁ vadanti",
  "tika-s0105t6:66_5": "– arahantānanti cetaṁ sambandheyeva sāmivacanaṁ, ato cettha saha pāṭhasesena adhippāyamatthaṁ",
  "tika-s0105t6:66_6": "dassetuṁ ‘‘bhagavato’’tiādi vuttanti. Yaṁ panettha atthato na vibhattaṁ, taṁ suviññeyyameva.",
  "tika-s0105t6:67_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t6:67_1": "suvimalavipulapaññāveyyattiyajananāya sādhuvilāsiniyā nāma līnatthappakāsaniyā mahāsīhanādasuttavaṇṇanāya līnatthapakāsanā.",
  "tika-s0105t6:68": "Mahāsīhanādasuttavaṇṇanā niṭṭhitā."
}