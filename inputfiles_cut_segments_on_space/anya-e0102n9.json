{
  "anya-e0102n9:0": "21. Paṭipadāñāṇadassanavisuddhiniddeso",
  "anya-e0102n9:1": "Upakkilesavimuttaudayabbayañāṇakathā",
  "anya-e0102n9:2_0": "737. Aṭṭhannaṁ pana ñāṇānaṁ vasena sikhāppattā vipassanā, navamañca saccānulomikañāṇanti",
  "anya-e0102n9:2_1": "ayaṁ paṭipadāñāṇadassanavisuddhi nāma. Aṭṭhannanti cettha upakkilesavimuttaṁ vīthipaṭipannavipassanāsaṅkhātaṁ",
  "anya-e0102n9:2_2": "udayabbayānupassanāñāṇaṁ, bhaṅgānupassanāñāṇaṁ, bhayatupaṭṭhānañāṇaṁ, ādīnavānupassanāñāṇaṁ,",
  "anya-e0102n9:2_3": "nibbidānupassanāñāṇaṁ, muñcitukamyatāñāṇaṁ, paṭisaṅkhānupassanāñāṇaṁ, saṅkhārupekkhāñāṇanti",
  "anya-e0102n9:2_4": "imāni aṭṭha ñāṇāni veditabbāni. Navamaṁ saccānulomikañāṇanti anulomassetaṁ adhivacanaṁ.",
  "anya-e0102n9:2_5": "Tasmā taṁ sampādetukāmena upakkilesavimuttaṁ udayabbayañāṇaṁ ādiṁ katvā etesu ñāṇesu yogo karaṇīyo.",
  "anya-e0102n9:3_0": "738. Puna udayabbayañāṇe yogo kimatthiyoti ce? Lakkhaṇasallakkhaṇattho. Udayabbayañāṇaṁ",
  "anya-e0102n9:3_1": "hi heṭṭhā dasahi upakkilesehi upakkiliṭṭhaṁ hutvā yāthāvasarasato tilakkhaṇaṁ sallakkhetuṁ",
  "anya-e0102n9:3_2": "nāsakkhi. Upakkilesavimuttaṁ pana sakkoti. Tasmā lakkhaṇasallakkhaṇatthamettha puna yogo karaṇīyo.",
  "anya-e0102n9:4_0": "739. Lakkhaṇāni pana kissa amanasikārā kena paṭicchannattā na upaṭṭhahanti? Aniccalakkhaṇaṁ",
  "anya-e0102n9:4_1": "tāva udayabbayānaṁ amanasikārā santatiyā paṭicchannattā na upaṭṭhāti. Dukkhalakkhaṇaṁ",
  "anya-e0102n9:4_2": "abhiṇhasampaṭipīḷanassa amanasikārā iriyāpathehi paṭicchannattā na upaṭṭhāti. Anattalakkhaṇaṁ",
  "anya-e0102n9:4_3": "nānādhātuvinibbhogassa amanasikārā ghanena paṭicchannattā na upaṭṭhāti. Udayabbayampana",
  "anya-e0102n9:4_4": "pariggahetvā santatiyā vikopitāya aniccalakkhaṇaṁ yāthāvasarasato upaṭṭhāti. Abhiṇhasampaṭipīḷanaṁ",
  "anya-e0102n9:4_5": "manasikatvā iriyāpathe ugghāṭite dukkhalakkhaṇaṁ yāthāvasarasato upaṭṭhāti. Nānādhātuyo",
  "anya-e0102n9:4_6": "vinibbhujitvā ghanavinibbhoge kate anattalakkhaṇaṁ yāthāvasarasato upaṭṭhāti.",
  "anya-e0102n9:5_0": "740. Ettha ca aniccaṁ, aniccalakkhaṇaṁ, dukkhaṁ, dukkhalakkhaṇaṁ, anattā, anattalakkhaṇanti",
  "anya-e0102n9:5_1": "ayaṁ vibhāgo veditabbo. Tattha aniccanti khandhapañcakaṁ. Kasmā? Uppādavayaññathattabhāvā",
  "anya-e0102n9:5_2": ", hutvā abhāvato vā. Uppādavayaññathattaṁ aniccalakkhaṇaṁ hutvā abhāvasaṅkhāto vā ākāravikāro.",
  "anya-e0102n9:6": "‘‘Yadaniccaṁ taṁ dukkha’’nti (saṁ. ni. 3.15) vacanato pana tadeva khandhapañcakaṁ dukkhaṁ. Kasmā? Abhiṇhapaṭipīḷanā, abhiṇhapaṭipīḷanākāro dukkhalakkhaṇaṁ.",
  "anya-e0102n9:7": "‘‘Yaṁ dukkhaṁ tadanattā’’ti (saṁ. ni. 3.15) pana vacanato tadeva khandhapañcakaṁ anattā. Kasmā? Avasavattanato, avasavattanākāro anattalakkhaṇaṁ.",
  "anya-e0102n9:8": "Tayidaṁ sabbampi ayaṁ yogāvacaro upakkilesavimuttena vīthipaṭipannavipassanāsaṅkhātena udayabbayānupassanāñāṇena yāthāvasarasato sallakkheti.",
  "anya-e0102n9:9": "Upakkilesavimuttaudayabbayañāṇaṁ niṭṭhitaṁ.",
  "anya-e0102n9:10": "Bhaṅgānupassanāñāṇakathā",
  "anya-e0102n9:11_0": "741. Tassevaṁ sallakkhetvā punappunaṁ ‘‘aniccaṁ dukkhamanattā’’ti rūpārūpadhamme",
  "anya-e0102n9:11_1": "tulayato tīrayato taṁ ñāṇaṁ tikkhaṁ hutvā vahati, saṅkhārā lahuṁ upaṭṭhahanti, ñāṇe",
  "anya-e0102n9:11_2": "tikkhe vahante saṅkhāresu lahuṁ upaṭṭhahantesu uppādaṁ vā ṭhitiṁ vā pavattaṁ vā nimittaṁ",
  "anya-e0102n9:11_3": "vā na sampāpuṇāti. Khayavayabhedanirodheyeva sati santiṭṭhati. Tassa ‘‘evaṁ uppajjitvā",
  "anya-e0102n9:11_4": "evaṁ nāma saṅkhāragataṁ nirujjhatī’’ti passato etasmiṁ ṭhāne bhaṅgānupassanaṁ nāma",
  "anya-e0102n9:11_5": "vipassanāñāṇaṁ uppajjati. Yaṁ sandhāya vuttaṁ –",
  "anya-e0102n9:12_0": "‘‘Kathaṁ ārammaṇapaṭisaṅkhā bhaṅgānupassane paññā vipassane ñāṇaṁ? Rūpārammaṇatā",
  "anya-e0102n9:12_1": "cittaṁ uppajjitvā bhijjati, taṁ ārammaṇaṁ paṭisaṅkhā tassa cittassa bhaṅgaṁ anupassati",
  "anya-e0102n9:12_2": ". Anupassatīti kathaṁ anupassati? Aniccato anupassati no niccato, dukkhato anupassati",
  "anya-e0102n9:12_3": "no sukhato, anattato anupassati no attato, nibbindati no nandati, virajjati no rajjati,",
  "anya-e0102n9:12_4": "nirodheti no samudeti, paṭinissajjati no ādiyati.",
  "anya-e0102n9:13_0": "‘‘Aniccato anupassanto niccasaññaṁ pajahati. Dukkhato anupassanto sukhasaññaṁ, anattato",
  "anya-e0102n9:13_1": "anupassanto attasaññaṁ, nibbindanto nandiṁ, virajjanto rāgaṁ, nirodhento samudayaṁ",
  "anya-e0102n9:13_2": "paṭinissajjanto ādānaṁ pajahati.",
  "anya-e0102n9:14": "‘‘Vedanārammaṇatā…pe… saññārammaṇatā… saṅkhārārammaṇatā… viññāṇārammaṇatā… cakkhārammaṇatā…pe… jarāmaraṇārammaṇatā cittaṁ uppajjitvā bhijjati…pe… paṭinissajjanto ādānaṁ pajahati.",
  "anya-e0102n9:15": "‘‘Vatthusaṅkamanā ceva, paññāya ca vivaṭṭanā;",
  "anya-e0102n9:16": "Āvajjanābalañceva, paṭisaṅkhāvipassanā.",
  "anya-e0102n9:17": "‘‘Ārammaṇaanvayena, ubho ekavavatthanā;",
  "anya-e0102n9:18": "Nirodhe adhimuttatā, vayalakkhaṇavipassanā.",
  "anya-e0102n9:19": "‘‘Ārammaṇañca paṭisaṅkhā, bhaṅgañca anupassati;",
  "anya-e0102n9:20": "Suññato ca upaṭṭhānaṁ, adhipaññāvipassanā.",
  "anya-e0102n9:21": "‘‘Kusalo tīsu anupassanāsu, catasso ca vipassanāsu;",
  "anya-e0102n9:22": "Tayo upaṭṭhāne kusalatā, nānādiṭṭhīsu na kampatī’’ti.",
  "anya-e0102n9:23": "‘‘Taṁ ñātaṭṭhena ñāṇaṁ, pajānanaṭṭhena paññā, tena vuccati ‘ārammaṇapaṭisaṅkhā bhaṅgānupassane paññā vipassane ñāṇa’’’nti (paṭi. ma. 1.51-52).",
  "anya-e0102n9:24_0": "742. Tattha ārammaṇapaṭisaṅkhāti yaṁkiñci ārammaṇaṁ paṭisaṅkhāya jānitvā, khayato",
  "anya-e0102n9:24_1": "vayato disvāti attho. Bhaṅgānupassane paññāti tassa, ārammaṇaṁ khayato vayato paṭisaṅkhāya",
  "anya-e0102n9:24_2": "uppannassa ñāṇassa bhaṅgaṁ anupassane yā paññā, idaṁ vipassane ñāṇanti vuttaṁ. Taṁ",
  "anya-e0102n9:24_3": "kathaṁ hotīti ayaṁ tāva kathetukamyatāpucchāya attho. Tato yathā taṁ hoti, taṁ dassetuṁ",
  "anya-e0102n9:24_4": "‘‘rūpārammaṇatā’’tiādi vuttaṁ.",
  "anya-e0102n9:25_0": "Tattha rūpārammaṇatā cittaṁ uppajjitvā bhijjatīti rūpārammaṇaṁ cittaṁ uppajjitvā",
  "anya-e0102n9:25_1": "bhijjati. Atha vā rūpārammaṇabhāve cittaṁ uppajjitvā bhijjatīti attho. Taṁ ārammaṇaṁ",
  "anya-e0102n9:25_2": "paṭisaṅkhāti taṁ rūpārammaṇaṁ paṭisaṅkhāya jānitvā, khayato vayato disvāti attho.",
  "anya-e0102n9:25_3": "Tassa cittassa bhaṅgaṁ anupassatīti yena cittena taṁ rūpārammaṇaṁ khayato vayato",
  "anya-e0102n9:25_4": "diṭṭhaṁ, tassa cittassa aparena cittena bhaṅgaṁ anupassatīti attho. Tenāhu porāṇā",
  "anya-e0102n9:25_5": "‘‘ñātañca ñāṇañca ubhopi vipassatī’’ti.",
  "anya-e0102n9:26": "Ettha ca anupassatīti anu anu passati, anekehi ākārehi punappunaṁ passatīti attho. Tenāha – ‘‘anupassatīti kathaṁ anupassati. Aniccato anupassatī’’tiādi.",
  "anya-e0102n9:27_0": "Tattha yasmā bhaṅgo nāma aniccatāya paramā koṭi, tasmā so bhaṅgānupassako yogāvacaro",
  "anya-e0102n9:27_1": "sabbaṁ saṅkhāragataṁ aniccato anupassati, no niccato. Tato aniccassa dukkhattā, dukkhassa",
  "anya-e0102n9:27_2": "ca anattattā tadeva dukkhato anupassati, no sukhato. Anattato anupassati no attato.",
  "anya-e0102n9:28_0": "Yasmā pana yaṁ aniccaṁ dukkhamanattā, na taṁ abhinanditabbaṁ. Yañca anabhinanditabbaṁ,",
  "anya-e0102n9:28_1": "na tattha rajjitabbaṁ. Tasmā etasmiṁ bhaṅgānupassanānusārena ‘‘aniccaṁ dukkhamanattā’’ti",
  "anya-e0102n9:28_2": "diṭṭhe saṅkhāragate nibbindati, no nandati. Virajjati, no rajjati. So evaṁ arajjanto",
  "anya-e0102n9:28_3": "lokikeneva tāva ñāṇena rāgaṁ nirodheti, no samudeti. Samudayaṁ na karotīti attho.",
  "anya-e0102n9:29_0": "Atha vā so evaṁ viratto yathā diṭṭhaṁ saṅkhāragataṁ, tathā adiṭṭhampi anvayañāṇavasena",
  "anya-e0102n9:29_1": "nirodheti , no samudeti. Nirodhatova manasikaroti. Nirodhamevassa passati, no samudayanti attho.",
  "anya-e0102n9:30_0": "So evaṁ paṭipanno paṭinissajjati, no ādiyati. Kiṁ vuttaṁ hoti? Ayampi aniccādianupassanā",
  "anya-e0102n9:30_1": "tadaṅgavasena saddhiṁ khandhābhisaṅkhārehi kilesānaṁ pariccajanato, saṅkhatadosadassanena",
  "anya-e0102n9:30_2": "ca tabbiparīte nibbāne tanninnatāya pakkhandanato pariccāgapaṭinissaggo ceva pakkhandanapaṭinissaggo",
  "anya-e0102n9:30_3": "cāti vuccati. Tasmā tāya samannāgato bhikkhu yathāvuttena nayena kilese pariccajati,",
  "anya-e0102n9:30_4": "nibbāne ca pakkhandati. Nāpi nibbattanavasena kilese ādiyati, na adosadassitāvasena",
  "anya-e0102n9:30_5": "saṅkhatārammaṇaṁ. Tena vuccati ‘‘paṭinissajjati no ādiyatī’’ti.",
  "anya-e0102n9:31_0": "743. Idānissa tehi ñāṇehi yesaṁ dhammānaṁ pahānaṁ hoti, taṁ dassetuṁ ‘‘aniccato anupassanto",
  "anya-e0102n9:31_1": "niccasaññaṁ pajahatī’’tiādi vuttaṁ. Tattha nandinti sappītikaṁ taṇhaṁ. Sesaṁ vuttanayameva.",
  "anya-e0102n9:32_0": "744. Gāthāsu pana vatthusaṅkamanāti rūpassa bhaṅgaṁ disvā puna yena cittena bhaṅgo",
  "anya-e0102n9:32_1": "diṭṭho, tassāpi bhaṅgadassanavasena purimavatthuto aññavatthusaṅkamanā. Paññāya ca",
  "anya-e0102n9:32_2": "vivaṭṭanāti udayaṁ pahāya vaye santiṭṭhanā. Āvajjanābalañcevāti rūpassa bhaṅgaṁ disvā",
  "anya-e0102n9:32_3": "puna bhaṅgārammaṇassa cittassa bhaṅgadassanatthaṁ anantarameva āvajjanasamatthatā.",
  "anya-e0102n9:32_4": "Paṭisaṅkhāvipassanāti esā ārammaṇapaṭisaṅkhābhaṅgānupassanā nāma.",
  "anya-e0102n9:33_0": "745.Ārammaṇaanvayena ubho ekavavatthanāti paccakkhato diṭṭhassa ārammaṇassa anvayena",
  "anya-e0102n9:33_1": "anugamanena yathā idaṁ, tathā atītepi saṅkhāragataṁ bhijjittha, anāgatepi bhijjissatīti",
  "anya-e0102n9:33_2": "evaṁ ubhinnaṁ ekasabhāveneva vavatthāpananti attho.",
  "anya-e0102n9:34": "Vuttampi cetaṁ porāṇehi –",
  "anya-e0102n9:35": "‘‘Saṁvijjamānamhi visuddhadassano,",
  "anya-e0102n9:36": "Tadanvayaṁ neti atītanāgate;",
  "anya-e0102n9:37": "Sabbepi saṅkhāragatā palokino,",
  "anya-e0102n9:38": "Ussāvabindū sūriyeva uggate’’ti.",
  "anya-e0102n9:39_0": "Nirodhe adhimuttatāti evaṁ ubhinnaṁ bhaṅgavasena ekavavatthānaṁ katvā tasmiññeva",
  "anya-e0102n9:39_1": "bhaṅgasaṅkhāte nirodhe adhimuttatā taggarutā tanninnatā tappoṇatā tappabbhāratāti",
  "anya-e0102n9:39_2": "attho. Vayalakkhaṇavipassanāti esā vayalakkhaṇavipassanā nāmāti vuttaṁ hoti.",
  "anya-e0102n9:40_0": "746.Ārammaṇañca paṭisaṅkhāti purimañca rūpādiārammaṇaṁ jānitvā. Bhaṅgañca anupassatīti",
  "anya-e0102n9:40_1": "tassārammaṇassa bhaṅgaṁ disvā tadārammaṇassa cittassa bhaṅgaṁ anupassati. Suññato",
  "anya-e0102n9:40_2": "ca upaṭṭhānanti tassevaṁ bhaṅgaṁ anupassato ‘‘saṅkhārāva bhijjanti, tesaṁ bhedo maraṇaṁ,",
  "anya-e0102n9:40_3": "na añño koci atthī’’ti suññato upaṭṭhānaṁ ijjhati.",
  "anya-e0102n9:41": "Tenāhu porāṇā –",
  "anya-e0102n9:42": "‘‘Khandhā nirujjhanti na catthi añño,",
  "anya-e0102n9:43": "Khandhāna bhedo maraṇanti vuccati;",
  "anya-e0102n9:44": "Tesaṁ khayaṁ passati appamatto,",
  "anya-e0102n9:45": "Maṇiṁva vijjhaṁ vajirena yoniso’’ti.",
  "anya-e0102n9:46": "Adhipaññāvipassanāti yā ca ārammaṇapaṭisaṅkhā yā ca bhaṅgānupassanā yañca suññato upaṭṭhānaṁ, ayaṁ adhipaññāvipassanā nāmāti vuttaṁ hoti.",
  "anya-e0102n9:47_0": "747.Kusalo tīsu anupassanāsūti aniccānupassanādīsu tīsu cheko bhikkhu. Catasso ca",
  "anya-e0102n9:47_1": "vipassanāsūti nibbidādīsu ca catūsu vipassanāsu. Tayo upaṭṭhāne kusalatāti khayato",
  "anya-e0102n9:47_2": "vayato suññatoti imasmiñca tividhe upaṭṭhāne kusalatāya. Nānādiṭṭhīsu na kampatīti",
  "anya-e0102n9:47_3": "sassatadiṭṭhiādīsu nānappakārāsu diṭṭhīsu na vedhati.",
  "anya-e0102n9:48_0": "748. So evaṁ avedhamāno ‘‘aniruddhameva nirujjhati, abhinnameva bhijjatī’’ti pavattamanasikāro",
  "anya-e0102n9:48_1": "dubbalabhājanassa viya bhijjamānassa, sukhumarajasseva vippakiriyamānassa, tilānaṁ",
  "anya-e0102n9:48_2": "viya bhajjiyamānānaṁ sabbasaṅkhārānaṁ uppādaṭṭhitipavattanimittaṁ vissajjetvā bhedameva",
  "anya-e0102n9:48_3": "passati. So yathā nāma cakkhumā puriso pokkharaṇītīre vā nadītīre vā ṭhito thūlaphusitake",
  "anya-e0102n9:48_4": "deve vassante udakapiṭṭhe mahantamahantāni udakabubbuḷakāni uppajjitvā uppajjitvā",
  "anya-e0102n9:48_5": "sīghaṁ sīghaṁ bhijjamānāni passeyya, evameva sabbe saṅkhārā bhijjanti bhijjantīti",
  "anya-e0102n9:48_6": "passati. Evarūpaṁ hi yogāvacaraṁ sandhāya vuttaṁ bhagavatā –",
  "anya-e0102n9:49": "‘‘Yathā bubbuḷakaṁ passe, yathā passe marīcikaṁ;",
  "anya-e0102n9:50": "Evaṁ lokaṁ avekkhantaṁ, maccurājā na passatī’’ti. (dha. pa. 170);",
  "anya-e0102n9:51_0": "749. Tassevaṁ ‘‘sabbe saṅkhārā bhijjanti bhijjantī’’ti abhiṇhaṁ passato aṭṭhānisaṁsaparivāraṁ",
  "anya-e0102n9:51_1": "bhaṅgānupassanāñāṇaṁ balappattaṁ hoti. Tatrime aṭṭhānisaṁsā – bhavadiṭṭhippahānaṁ,",
  "anya-e0102n9:51_2": "jīvitanikantipariccāgo, sadāyuttapayuttatā, visuddhājīvitā, ussukkappahānaṁ, vigatabhayatā,",
  "anya-e0102n9:51_3": "khantisoraccapaṭilābho, aratiratisahanatāti.",
  "anya-e0102n9:52": "Tenāhu porāṇā –",
  "anya-e0102n9:53": "‘‘Imāni aṭṭhagguṇamuttamāni,",
  "anya-e0102n9:54": "Disvā tahiṁ sammasate punappunaṁ;",
  "anya-e0102n9:55": "Ādittacelassirasūpamo muni,",
  "anya-e0102n9:56": "Bhaṅgānupassī amatassa pattiyā’’ti.",
  "anya-e0102n9:57": "Bhaṅgānupassanāñāṇaṁ niṭṭhitaṁ.",
  "anya-e0102n9:58": "Bhayatupaṭṭhānañāṇakathā",
  "anya-e0102n9:59_0": "750. Tassevaṁ sabbasaṅkhārānaṁ khayavayabhedanirodhārammaṇaṁ bhaṅgānupassanaṁ āsevantassa",
  "anya-e0102n9:59_1": "bhāventassa bahulīkarontassa sabbabhavayonigatiṭhitisattāvāsesu pabhedakā saṅkhārā",
  "anya-e0102n9:59_2": "sukhena jīvitukāmassa bhīrukapurisassa sīhabyagghadīpiacchataracchayakkharakkhasacaṇḍagoṇacaṇḍakukkurapabhinnamadacaṇḍahatthighoraāsīvisaasanivicakkasusānaraṇabhūmijalitaaṅgārakāsuādayo",
  "anya-e0102n9:59_3": "viya mahābhayaṁ hutvā upaṭṭhahanti. Tassa ‘‘atītā saṅkhārā niruddhā, paccuppannā",
  "anya-e0102n9:59_4": "nirujjhanti, anāgate nibbattanakasaṅkhārāpi evameva nirujjhissantī’’ti passato etasmiṁ",
  "anya-e0102n9:59_5": "ṭhāne bhayatupaṭṭhānañāṇaṁ nāma uppajjati.",
  "anya-e0102n9:60_0": "Tatrāyaṁ upamā – ekissā kira itthiyā tayo puttā rājaparādhikā, tesaṁ rājā sīsacchedaṁ",
  "anya-e0102n9:60_1": "āṇāpesi. Sā puttehi saddhiṁ āghātanaṁ agamāsi. Athassā jeṭṭhaputtassa sīsaṁ chinditvā",
  "anya-e0102n9:60_2": "majjhimassa chindituṁ ārabhiṁsu. Sā jeṭṭhassa sīsaṁ chinnaṁ majjhimassa ca chijjamānaṁ",
  "anya-e0102n9:60_3": "disvā kaniṭṭhamhi ālayaṁ vissajji ‘‘ayampi etesaññeva sadiso bhavissatī’’ti. Tattha",
  "anya-e0102n9:60_4": "tassā itthiyā jeṭṭhaputtassa chinnasīsadassanaṁ viya yogino atītasaṅkhārānaṁ nirodhadassanaṁ,",
  "anya-e0102n9:60_5": "majjhimassa chijjamānasīsadassanaṁ viya paccuppannānaṁ nirodhadassanaṁ, ‘‘ayampi",
  "anya-e0102n9:60_6": "etesaññeva sadiso bhavissatī’’ti kaniṭṭhaputtamhi ālayavissajjanaṁ viya ‘‘anāgatepi",
  "anya-e0102n9:60_7": "nibbattanakasaṅkhārā bhijjissantī’’ti anāgatānaṁ nirodhadassanaṁ. Tassevaṁ passato",
  "anya-e0102n9:60_8": "etasmiṁ ṭhāne uppajjati bhayatupaṭṭhānañāṇaṁ.",
  "anya-e0102n9:61_0": "Aparāpi upamā – ekā kira pūtipajā itthī dasa dārake vijāyi. Tesu nava matā, eko hatthagato",
  "anya-e0102n9:61_1": "marati, aparo kucchiyaṁ. Sā nava dārake mate dasamañca mīyamānaṁ disvā kucchigate",
  "anya-e0102n9:61_2": "ālayaṁ vissajji ‘‘ayampi etesaññeva sadiso bhavissatī’’ti. Tattha tassā itthiyā navannaṁ",
  "anya-e0102n9:61_3": "dārakānaṁ maraṇānussaraṇaṁ viya yogino atītasaṅkhārānaṁ nirodhadassanaṁ, hatthagatassa",
  "anya-e0102n9:61_4": "mīyamānabhāvadassanaṁ viya yogino paccuppannānaṁ nirodhadassanaṁ, kucchigate ālayavissajjanaṁ",
  "anya-e0102n9:61_5": "viya anāgatānaṁ nirodhadassanaṁ. Tassevaṁ passato etasmiṁ khaṇe uppajjati bhayatupaṭṭhānañāṇaṁ.",
  "anya-e0102n9:62_0": "751. Bhayatupaṭṭhānañāṇaṁ pana bhāyati na bhāyatīti? Na bhāyati. Tañhi atītā saṅkhārā",
  "anya-e0102n9:62_1": "niruddhā, paccuppannā nirujjhanti, anāgatā nirujjhissantīti tīraṇamattameva hoti.",
  "anya-e0102n9:62_2": "Tasmā yathā nāma cakkhumā puriso nagaradvāre tisso aṅgārakāsuyo olokayamāno sayaṁ",
  "anya-e0102n9:62_3": "na bhāyati, kevalaṁ hissa ‘‘ye ye ettha nipatissanti, sabbe anappakaṁ dukkhamanubhavissantī’’ti",
  "anya-e0102n9:62_4": "tīraṇamattameva hoti. Yathā vā pana cakkhumā puriso khadirasūlaṁ ayosūlaṁ suvaṇṇasūlanti",
  "anya-e0102n9:62_5": "paṭipāṭiyā ṭhapitaṁ sūlattayaṁ olokayamāno sayaṁ na bhāyati, kevalaṁ hissa ‘‘ye ye",
  "anya-e0102n9:62_6": "imesu sūlesu nipatissanti, sabbe anappakaṁ dukkhamanubhavissantī’’ti tīraṇamattameva",
  "anya-e0102n9:62_7": "hoti, evameva bhayatupaṭṭhānañāṇaṁ sayaṁ na bhāyati, kevalaṁ hissa aṅgārakāsuttayasadisesu,",
  "anya-e0102n9:62_8": "sūlattayasadisesu ca tīsu bhavesu ‘‘atītā saṅkhārā niruddhā, paccuppannā nirujjhanti,",
  "anya-e0102n9:62_9": "anāgatā nirujjhissantī’’ti tīraṇamattameva hoti. Yasmā panassa kevalaṁ sabbabhavayonigatiṭhitinivāsagatā",
  "anya-e0102n9:62_10": "saṅkhārā byasanāpannā sappaṭibhayā hutvā bhayato upaṭṭhahanti, tasmā bhayatupaṭṭhānanti vuccati.",
  "anya-e0102n9:63": "Evaṁ bhayato upaṭṭhāne panassa ayaṁ pāḷi –",
  "anya-e0102n9:64_0": "‘‘Aniccato manasikaroto kiṁ bhayato upaṭṭhāti? Dukkhato. Anattato manasikaroto kiṁ",
  "anya-e0102n9:64_1": "bhayato upaṭṭhātīti? Aniccato manasikaroto nimittaṁ bhayato upaṭṭhāti. Dukkhato manasikaroto",
  "anya-e0102n9:64_2": "pavattaṁ bhayato upaṭṭhāti. Anattato manasikaroto nimittañca pavattañca bhayato upaṭṭhātī’’ti (paṭi. ma. 1.227).",
  "anya-e0102n9:65_0": "Tattha nimittanti saṅkhāranimittaṁ. Atītānāgatapaccuppannānaṁ saṅkhārānamevetaṁ adhivacanaṁ.",
  "anya-e0102n9:65_1": "Aniccato manasikaronto hi saṅkhārānaṁ maraṇameva passati, tenassa nimittaṁ bhayato",
  "anya-e0102n9:65_2": "upaṭṭhāti. Pavattanti rūpārūpabhavapavatti. Dukkhato manasikaronto hi sukhasammatāyapi",
  "anya-e0102n9:65_3": "pavattiyā abhiṇhapaṭipīḷanabhāvameva passati, tenassa pavattaṁ bhayato upaṭṭhāti.",
  "anya-e0102n9:65_4": "Anattato manasikaronto pana ubhayampetaṁ suññagāmaṁ viya marīcigandhabbanagarādīni",
  "anya-e0102n9:65_5": "viya ca rittaṁ tucchaṁ suññaṁ assāmikaṁ apariṇāyakaṁ passati. Tenassa nimittañca",
  "anya-e0102n9:65_6": "pavattañca ubhayaṁ bhayato upaṭṭhātīti.",
  "anya-e0102n9:66": "Bhayatupaṭṭhānañāṇaṁ niṭṭhitaṁ.",
  "anya-e0102n9:67": "Ādīnavānupassanāñāṇakathā",
  "anya-e0102n9:68_0": "752. Tassa taṁ bhayatupaṭṭhānañāṇaṁ āsevantassa bhāventassa bahulīkarontassa sabbabhavayonigatiṭhitisattāvāsesu",
  "anya-e0102n9:68_1": "neva tāṇaṁ, na leṇaṁ, na gati, nappaṭisaraṇaṁ paññāyati. Sabbabhavayonigatiṭhitinivāsagatesu",
  "anya-e0102n9:68_2": "saṅkhāresu ekasaṅkhārepi patthanā vā parāmāso vā na hoti. Tayo bhavā vītaccikaṅgārapuṇṇaaṅgārakāsuyo",
  "anya-e0102n9:68_3": "viya, cattāro mahābhūtā ghoravisaāsīvisā viya, pañcakkhandhā ukkhittāsikavadhakā",
  "anya-e0102n9:68_4": "viya, cha ajjhattikāyatanāni suññagāmo viya, cha bāhirāyatanāni gāmaghātakacorā viya,",
  "anya-e0102n9:68_5": "satta viññāṇaṭṭhitiyo, nava ca sattāvāsā ekādasahi aggīhi ādittā sampajjalitā sajotibhūtā",
  "anya-e0102n9:68_6": "viya ca, sabbe saṅkhārā gaṇḍabhūtā rogabhūtā sallabhūtā aghabhūtā ābādhabhūtā viya",
  "anya-e0102n9:68_7": "ca nirassādā nirasā mahāādīnavarāsibhūtā hutvā upaṭṭhahanti.",
  "anya-e0102n9:69_0": "Kathaṁ? Sukhena jīvitukāmassa bhīrukapurisassa ramaṇīyākārasaṇṭhitampi savāḷakamiva",
  "anya-e0102n9:69_1": "vanagahanaṁ, sasaddūlā viya guhā, sagāharakkhasaṁ viya udakaṁ, samussitakhaggā viya",
  "anya-e0102n9:69_2": "paccatthikā, savisaṁ viya bhojanaṁ, sacoro viya maggo, ādittamiva agāraṁ, uyyuttasenā",
  "anya-e0102n9:69_3": "viya raṇabhūmi. Yathā hi so puriso etāni savāḷakavanagahanādīni āgamma bhīto saṁviggo",
  "anya-e0102n9:69_4": "lomahaṭṭhajāto samantato ādīnavameva passati, evamevāyaṁ yogāvacaro bhaṅgānupassanāvasena",
  "anya-e0102n9:69_5": "sabbasaṅkhāresu bhayato upaṭṭhitesu samantato nirasaṁ nirassādaṁ ādīnavameva passati.",
  "anya-e0102n9:69_6": "Tassevaṁ passato ādīnavañāṇaṁ nāma uppannaṁ hoti. Yaṁ sandhāya idaṁ vuttaṁ –",
  "anya-e0102n9:70_0": "‘‘Kathaṁ bhayatupaṭṭhāne paññā ādīnave ñāṇaṁ? Uppādo bhayanti bhayatupaṭṭhāne paññā",
  "anya-e0102n9:70_1": "ādīnave ñāṇaṁ. Pavattaṁ bhayanti… nimittaṁ bhayanti… āyūhanā bhayanti… paṭisandhi",
  "anya-e0102n9:70_2": "bhayanti… gati bhayanti… nibbatti bhayanti… upapatti bhayanti… jāti bhayanti… jarā",
  "anya-e0102n9:70_3": "bhayanti… byādhi bhayanti… maraṇaṁ bhayanti… soko bhayanti… paridevo bhayanti… upāyāso",
  "anya-e0102n9:70_4": "bhayanti bhayatupaṭṭhāne paññā ādīnave ñāṇaṁ. Anuppādo khemanti santipade ñāṇaṁ.",
  "anya-e0102n9:70_5": "Appavattaṁ…pe… anupāyāso khemanti santipade ñāṇaṁ. Uppādo bhayaṁ, anuppādo khemanti",
  "anya-e0102n9:70_6": "santipade ñāṇaṁ. Pavattaṁ…pe… upāyāso bhayaṁ, anupāyāso khemanti santipade ñāṇaṁ.",
  "anya-e0102n9:71_0": "‘‘Uppādo dukkhanti bhayatupaṭṭhāne paññā ādīnave ñāṇaṁ. Pavattaṁ…pe… upāyāso dukkhanti",
  "anya-e0102n9:71_1": "bhayatupaṭṭhāne paññā ādīnave ñāṇaṁ. Anuppādo sukhanti santipade ñāṇaṁ. Appavattaṁ…pe…",
  "anya-e0102n9:71_2": "anupāyāso sukhanti santipade ñāṇaṁ. Uppādo dukkhaṁ, anuppādo sukhanti santipade ñāṇaṁ.",
  "anya-e0102n9:71_3": "Pavattaṁ…pe… upāyāso dukkhaṁ, anupāyāso sukhanti santipade ñāṇaṁ.",
  "anya-e0102n9:72_0": "‘‘Uppādo sāmisanti bhayatupaṭṭhāne paññā ādīnave ñāṇaṁ. Pavattaṁ…pe… upāyāso sāmisanti",
  "anya-e0102n9:72_1": "bhayatupaṭṭhāne paññā ādīnave ñāṇaṁ. Anuppādo nirāmisanti santipade ñāṇaṁ. Appavattaṁ…pe…",
  "anya-e0102n9:72_2": "anupāyāso nirāmisanti santipade ñāṇaṁ. Uppādo sāmisaṁ, anuppādo nirāmisanti santipade",
  "anya-e0102n9:72_3": "ñāṇaṁ. Pavattaṁ…pe… upāyāso sāmisaṁ, anupāyāso nirāmisanti santipade ñāṇaṁ.",
  "anya-e0102n9:73_0": "Uppādo ‘‘saṅkhārāti bhayatupaṭṭhāne paññā ādīnave ñāṇaṁ. Pavattaṁ…pe… upāyāso saṅkhārāti",
  "anya-e0102n9:73_1": "bhayatupaṭṭhāne paññā ādīnave ñāṇaṁ. Anuppādo nibbānanti santipade ñāṇaṁ. Appavattaṁ…pe…",
  "anya-e0102n9:73_2": "anupāyāso nibbānanti santipade ñāṇaṁ. Uppādo saṅkhārā, anuppādo nibbānanti santipade",
  "anya-e0102n9:73_3": "ñāṇaṁ. Pavattaṁ…pe… upāyāso saṅkhārā, anupāyāso nibbānanti santipade ñāṇaṁ.",
  "anya-e0102n9:74": "‘‘Uppādañca pavattañca, nimittaṁ dukkhanti passati;",
  "anya-e0102n9:75": "Āyūhanaṁ paṭisandhiṁ, ñāṇaṁ ādīnave idaṁ.",
  "anya-e0102n9:76": "‘‘Anuppādaṁ appavattaṁ, animittaṁ sukhanti ca;",
  "anya-e0102n9:77": "Anāyūhanā appaṭisandhi, ñāṇaṁ santipade idaṁ.",
  "anya-e0102n9:78": "‘‘Idaṁ ādīnave ñāṇaṁ, pañcaṭhānesu jāyati;",
  "anya-e0102n9:79": "Pañcaṭhāne santipade, dasa ñāṇe pajānāti;",
  "anya-e0102n9:80": "Dvinnaṁ ñāṇānaṁ kusalatā, nānādiṭṭhīsu na kampatī’’ti.",
  "anya-e0102n9:81": "‘‘Taṁ ñātaṭṭhena ñāṇaṁ. Pajānanaṭṭhena paññā. Tena vuccati ‘‘bhayatupaṭṭhāne paññā ādīnave ñāṇa’’nti (paṭi. ma. 1.53).",
  "anya-e0102n9:82_0": "753. Tattha uppādoti purimakammapaccayā idha uppatti. Pavattanti tathā uppannassa",
  "anya-e0102n9:82_1": "pavatti. Nimittanti sabbampi saṅkhāranimittaṁ. Āyūhanāti āyatiṁ paṭisandhihetubhūtaṁ",
  "anya-e0102n9:82_2": "kammaṁ. Paṭisandhīti āyatiṁ uppatti. Gatīti yāya gatiyā sā paṭisandhi hoti. Nibbattīti",
  "anya-e0102n9:82_3": "khandhānaṁ nibbattanaṁ. Upapattīti ‘‘samāpannassa vā upapannassa vā’’ti (dha. sa.",
  "anya-e0102n9:82_4": "1289, 1291) evaṁ vuttā vipākappavatti. Jātīti jarādīnaṁ paccayabhūtā bhavapaccayā",
  "anya-e0102n9:82_5": "jāti. Jarāmaraṇādayo pākaṭā eva. Ettha ca uppādādayo pañceva ādīnavañāṇassa vatthuvasena",
  "anya-e0102n9:82_6": "vuttā. Sesā tesaṁ vevacanavasena. Nibbatti jātīti idañhi dvayaṁ uppādassa ceva paṭisandhiyā",
  "anya-e0102n9:82_7": "ca vevacanaṁ. Gati upapattīti idaṁ dvayaṁ pavattassa. Jarādayo nimittassāti. Tenāha –",
  "anya-e0102n9:83": "‘‘Uppādañca pavattañca, nimittaṁ dukkhanti passati;",
  "anya-e0102n9:84": "Āyūhanaṁ paṭisandhiṁ, ñāṇaṁ ādīnave ida’’nti ca.",
  "anya-e0102n9:85": "‘‘Idaṁ ādīnave ñāṇaṁ, pañcaṭhānesu jāyatī’’ti ca.",
  "anya-e0102n9:86_0": "Anuppādo khemanti santipade ñāṇantiādi pana ādīnavañāṇassa paṭipakkhañāṇadassanatthaṁ",
  "anya-e0102n9:86_1": "vuttaṁ. Bhayatupaṭṭhānena vā ādīnavaṁ disvā ubbiggahadayānaṁ abhayampi atthi khemaṁ",
  "anya-e0102n9:86_2": "nirādīnavanti assāsajananatthampi etaṁ vuttaṁ. Yasmā vā panassa uppādādayo bhayato",
  "anya-e0102n9:86_3": "sūpaṭṭhitā honti, tassa tappaṭipakkhaninnaṁ cittaṁ hoti, tasmā bhayatupaṭṭhānavasena",
  "anya-e0102n9:86_4": "siddhassa ādīnavañāṇassa ānisaṁsadassanatthampetaṁ vuttanti veditabbaṁ.",
  "anya-e0102n9:87_0": "Ettha ca yaṁ bhayaṁ, taṁ yasmā niyamato dukkhaṁ. Taṁ vaṭṭāmisalokāmisakilesāmisehi",
  "anya-e0102n9:87_1": "avippamuttattā sāmisameva. Yañca sāmisaṁ, taṁ saṅkhāramattameva. Tasmā ‘‘uppādo dukkhanti",
  "anya-e0102n9:87_2": "bhayatupaṭṭhāne paññā ādīnave ñāṇa’’ntiādi vuttaṁ. Evaṁ santepi bhayākārena dukkhākārena",
  "anya-e0102n9:87_3": "sāmisākārenāti evaṁ ākāranānattato pavattivasenevettha nānattaṁ veditabbaṁ.",
  "anya-e0102n9:88_0": "Dasañāṇe pajānātīti ādīnavañāṇaṁ pajānanto uppādādivatthukāni pañca, anuppādādivatthukāni",
  "anya-e0102n9:88_1": "pañcāti dasa ñāṇāni pajānāti paṭivijjhati sacchikaroti. Dvinnaṁ ñāṇānaṁ kusalatāti",
  "anya-e0102n9:88_2": "ādīnavañāṇassa ceva santipadañāṇassa cāti imesaṁ dvinnaṁ kusalatāya. Nānādiṭṭhīsuna",
  "anya-e0102n9:88_3": "kampatīti paramadiṭṭhadhammanibbānādivasena pavattāsu diṭṭhīsu na vedhati. Sesamettha uttānamevāti.",
  "anya-e0102n9:89": "Ādīnavānupassanāñāṇaṁ niṭṭhitaṁ.",
  "anya-e0102n9:90": "Nibbidānupassanāñāṇakathā",
  "anya-e0102n9:91": "754. So evaṁ sabbasaṅkhāre ādīnavato passanto sabbabhavayonigativiññāṇaṭṭhitisattāvāsagate sabhedake saṅkhāragate nibbindati ukkaṇṭhati nābhiramati.",
  "anya-e0102n9:92_0": "Seyyathāpi nāma, cittakūṭapabbatapādābhirato suvaṇṇarājahaṁso asucimhi caṇḍālagāmadvāraāvāṭe",
  "anya-e0102n9:92_1": "nābhiramati, sattasu mahāsaresuyeva abhiramati, evameva ayampi yogīrājahaṁso suparidiṭṭhādīnave",
  "anya-e0102n9:92_2": "sabhedake saṅkhāragate nābhiramati. Bhāvanārāmatāya pana bhāvanāratiyā samannāgatattā",
  "anya-e0102n9:92_3": "sattasu anupassanāsuyeva ramati.",
  "anya-e0102n9:93_0": "Yathā ca suvaṇṇapañjare pakkhitto sīho migarājā nābhiramati, tiyojanasahassavitthate",
  "anya-e0102n9:93_1": "pana himavanteyeva ramati, evamayaṁ yogīsīho tividhe sugatibhavepi nābhiramati, tīsu",
  "anya-e0102n9:93_2": "pana anupassanāsuyeva ramati.",
  "anya-e0102n9:94_0": "Yathā ca sabbaseto sattapatiṭṭho iddhimā vehāsaṅgamo chaddanto nāgarājā nagaramajjhe",
  "anya-e0102n9:94_1": "nābhiramati, himavati chaddantadahagahaneyeva abhiramati, evamayaṁ yogīvaravāraṇo",
  "anya-e0102n9:94_2": "sabbasmimpi saṅkhāragate nābhiramati, anuppādo khemantiādinā nayena diṭṭhe santipadeyeva",
  "anya-e0102n9:94_3": "abhiramati, tanninnatappoṇatappabbhāramānaso hotīti.",
  "anya-e0102n9:95": "Nibbidānupassanāñāṇaṁ niṭṭhitaṁ.",
  "anya-e0102n9:96": "755. Taṁ panetaṁ purimena ñāṇadvayena atthato ekaṁ. Tenāhu porāṇā –",
  "anya-e0102n9:97_0": "‘‘Bhayatupaṭṭhānaṁ ekameva tīṇi nāmāni labhati, sabbasaṅkhāre bhayato addasāti bhayatupaṭṭhānaṁ",
  "anya-e0102n9:97_1": "nāma jātaṁ. Tesuyeva saṅkhāresu ādīnavaṁ uppādetīti ādīnavānupassanā nāma jātaṁ.",
  "anya-e0102n9:97_2": "Tesuyeva saṅkhāresu nibbindamānaṁ uppannanti nibbidānupassanā nāma jāta’’nti.",
  "anya-e0102n9:98": "Pāḷiyampi vuttaṁ – ‘‘yā ca bhayatupaṭṭhāne paññā, yañca ādīnave ñāṇaṁ, yā ca nibbidā, ime dhammā ekatthā, byañjanameva nāna’’nti (paṭi. ma. 1.227).",
  "anya-e0102n9:99": "Muñcitukamyatāñāṇakathā",
  "anya-e0102n9:100_0": "756. Iminā pana nibbidāñāṇena imassa kulaputtassa nibbindantassa ukkaṇṭhantassa anabhiramantassa",
  "anya-e0102n9:100_1": "sabbabhavayonigativiññāṇaṭṭhitisattāvāsagatesu sabhedakesu saṅkhāresu ekasaṅkhārepi",
  "anya-e0102n9:100_2": "cittaṁ na sajjati, na laggati, na bajjhati, sabbasmā saṅkhāragatā muccitukāmaṁ nissaritukāmaṁ",
  "anya-e0102n9:100_3": "hoti. Yathā kiṁ? Yathā nāma jālabbhantaragato maccho, sappamukhagato maṇḍūko, pañjarapakkhitto",
  "anya-e0102n9:100_4": "vanakukkuṭo, daḷhapāsavasagato migo, ahituṇḍikahatthagato sappo, mahāpaṅkapakkhando",
  "anya-e0102n9:100_5": "kuñjaro, supaṇṇamukhagato nāgarājā, rāhumukhappaviṭṭho cando, sapattaparivārito purisoti",
  "anya-e0102n9:100_6": "evamādayo tato tato muccitukāmā nissaritukāmāva honti, evaṁ tassa yogino cittaṁ sabbasmā",
  "anya-e0102n9:100_7": "saṅkhāragatā muccitukāmaṁ nissaritukāmaṁ hoti. Athassa evaṁ sabbasaṅkhāresu vigatālayassa",
  "anya-e0102n9:100_8": "sabbasmā saṅkhāragatā muccitukāmassa uppajjati muñcitukamyatā ñāṇanti.",
  "anya-e0102n9:101": "Muñcitukamyatāñāṇaṁ niṭṭhitaṁ.",
  "anya-e0102n9:102": "Paṭisaṅkhānupassanāñāṇakathā",
  "anya-e0102n9:103_0": "757. So evaṁ sabbabhavayonigatiṭṭhitinivāsagatehi sabhedakehi saṅkhārehi muccitukāmo",
  "anya-e0102n9:103_1": "sabbasmā saṅkhāragatā muccituṁ puna te evaṁ saṅkhāre paṭisaṅkhānupassanāñāṇena tilakkhaṇaṁ",
  "anya-e0102n9:103_2": "āropetvā pariggaṇhāti.",
  "anya-e0102n9:104_0": "So sabbasaṅkhāre anaccantikato, tāvakālikato, uppādavayaparicchinnato, palokato,",
  "anya-e0102n9:104_1": "calato, pabhaṅguto, addhuvato, vipariṇāmadhammato, assārakato, vibhavato, saṅkhatato,",
  "anya-e0102n9:104_2": "maraṇadhammatotiādīhi kāraṇehi aniccāti passati.",
  "anya-e0102n9:105_0": "Abhiṇhapaṭipīḷanato, dukkhamato, dukkhavatthuto, rogato, gaṇḍato, sallato, aghato,",
  "anya-e0102n9:105_1": "ābādhato, ītito, upaddavato, bhayato, upasaggato, atāṇato, aleṇato, asaraṇato, ādīnavato,",
  "anya-e0102n9:105_2": "aghamūlato, vadhakato, sāsavato, mārāmisato, jātidhammato, jarādhammato, byādhidhammato,",
  "anya-e0102n9:105_3": "sokadhammato, paridevadhammato, upāyāsadhammato, saṁkilesikadhammatotiādīhi kāraṇehi dukkhāti passati.",
  "anya-e0102n9:106": "Ajaññato, duggandhato, jegucchato, paṭikkūlato, amaṇḍanārahato, virūpato, bībhacchatotiādīhi kāraṇehi dukkhalakkhaṇassa parivārabhūtato asubhato passati.",
  "anya-e0102n9:107": "Parato, rittato, tucchato, suññato, assāmikato, anissarato, avasavattitotiādīhi kāraṇehi anattato passati.",
  "anya-e0102n9:108": "758. Evañhi passatānena tilakkhaṇaṁ āropetvā saṅkhārā pariggahitā nāma honti. Kasmā panāyamete evaṁ pariggaṇhātīti? Muñcanassa upāyasampādanatthaṁ.",
  "anya-e0102n9:109_0": "Tatrāyaṁ upamā – eko kira puriso ‘‘macche gahessāmī’’ti macchakhippaṁ gahetvā udake",
  "anya-e0102n9:109_1": "oḍḍāpesi so khippamukhena hatthaṁ otāretvā antoudake sappaṁ gīvāya gahetvā ‘‘maccho",
  "anya-e0102n9:109_2": "me gahito’’ti attamano ahosi. So ‘‘mahā vata mayā maccho laddho’’ti ukkhipitvā passanto",
  "anya-e0102n9:109_3": "sovatthikattayadassanena sappoti sañjānitvā bhīto ādīnavaṁ disvā gahaṇe nibbinno",
  "anya-e0102n9:109_4": "muñcitukāmo hutvā muñcanassa upāyaṁ karonto agganaṅguṭṭhato paṭṭhāya hatthaṁ nibbeṭhetvā",
  "anya-e0102n9:109_5": "bāhuṁ ukkhipitvā uparisīse dve tayo vāre āvijjhitvā sappaṁ dubbalaṁ katvā ‘‘gaccha",
  "anya-e0102n9:109_6": "duṭṭha sappā’’ti nissajjitvā vegena taḷākapāḷiṁ āruyha ‘‘mahantassa vata bho sappassa",
  "anya-e0102n9:109_7": "mukhato muttomhī’’ti āgatamaggaṁ olokayamāno aṭṭhāsi.",
  "anya-e0102n9:110_0": "Tattha tassa purisassa ‘‘maccho’’ti sappaṁ gīvāya gahetvā tuṭṭhakālo viya imassāpi",
  "anya-e0102n9:110_1": "yogino āditova attabhāvaṁ paṭilabhitvā tuṭṭhakālo, tassa khippamukhato sīsaṁ nīharitvā",
  "anya-e0102n9:110_2": "sovatthikattayadassanaṁ viya imassa ghanavinibbhogaṁ katvā saṅkhāresu tilakkhaṇadassanaṁ,",
  "anya-e0102n9:110_3": "tassa bhītakālo viya imassa bhayatupaṭṭhānañāṇaṁ. Tato ādīnavadassanaṁ viya ādīnavānupassanāñāṇaṁ,",
  "anya-e0102n9:110_4": "gahaṇe nibbindanaṁ viya nibbidānupassanāñāṇaṁ. Sappaṁ muñcitukāmatā viya muñcitukamyatāñāṇaṁ,",
  "anya-e0102n9:110_5": "muñcanassa upāyakaraṇaṁ viya paṭisaṅkhānupassanāñāṇena saṅkhāresu tilakkhaṇāropanaṁ.",
  "anya-e0102n9:110_6": "Yathā hi so puriso sappaṁ āvijjhitvā dubbalaṁ katvā nivattetvā ḍaṁsituṁ asamatthabhāvaṁ",
  "anya-e0102n9:110_7": "pāpetvā sumuttaṁ muñcati, evamayaṁ yogāvacaro tilakkhaṇāropanena saṅkhāre āvijjhitvā",
  "anya-e0102n9:110_8": "dubbale katvā puna niccasukhasubhaattākārena upaṭṭhātuṁ asamatthataṁ pāpetvā sumuttaṁ",
  "anya-e0102n9:110_9": "muñcati. Tena vuttaṁ ‘‘muñcanassa upāyasampādanatthaṁ evaṁ pariggaṇhātī’’ti.",
  "anya-e0102n9:111": "759. Ettāvatā tassa uppannaṁ hoti paṭisaṅkhāñāṇaṁ. Yaṁ sandhāya vuttaṁ –",
  "anya-e0102n9:112_0": "‘‘Aniccato manasikaroto kiṁ paṭisaṅkhā ñāṇaṁ uppajjati? Dukkhato. Anattato manasikaroto",
  "anya-e0102n9:112_1": "kiṁ paṭisaṅkhā ñāṇaṁ uppajjati? Aniccato manasikaroto nimittaṁ paṭisaṅkhā ñāṇaṁ uppajjati.",
  "anya-e0102n9:112_2": "Dukkhato manasikaroto pavattaṁ paṭisaṅkhā ñāṇaṁ uppajjati. Anattato manasikaroto",
  "anya-e0102n9:112_3": "nimittañca pavattañca paṭisaṅkhā ñāṇaṁ uppajjatī’’ti (paṭi. ma. 1.227).",
  "anya-e0102n9:113_0": "Ettha ca nimittaṁ paṭisaṅkhāti saṅkhāranimittaṁ ‘‘addhuvaṁ tāvakālika’’nti aniccalakkhaṇavasena",
  "anya-e0102n9:113_1": "jānitvā. Kāmañca na paṭhamaṁ jānitvā pacchā ñāṇaṁ uppajjati, vohāravasena pana ‘‘manañca",
  "anya-e0102n9:113_2": "paṭicca dhamme ca uppajjati manoviññāṇa’’ntiādīni (ma. ni. 3.421) viya evaṁ vuccati.",
  "anya-e0102n9:113_3": "Ekattanayena vā purimañca pacchimañca ekaṁ katvā evaṁ vuttanti veditabbaṁ. Iminā",
  "anya-e0102n9:113_4": "nayena itarasmimpi padadvaye attho veditabboti.",
  "anya-e0102n9:114": "Paṭisaṅkhānupassanāñāṇaṁ niṭṭhitaṁ.",
  "anya-e0102n9:115": "Saṅkhārupekkhāñāṇakathā",
  "anya-e0102n9:116_0": "760. So evaṁ paṭisaṅkhānupassanāñāṇena ‘‘sabbe saṅkhārā suññā’’ti pariggahetvā puna",
  "anya-e0102n9:116_1": "‘‘suññamidaṁ attena vā attaniyena vā’’ti (ma. ni. 3.69) dvikoṭikaṁ suññataṁ pariggaṇhāti.",
  "anya-e0102n9:116_2": "So evaṁ neva attānaṁ, na paraṁ kiñci attano parikkhārabhāve ṭhitaṁ disvā puna ‘‘nāhaṁ",
  "anya-e0102n9:116_3": "kvacani, kassaci kiñcanatasmiṁ, na ca mama kvacani, kismiñci kiñcanatatthī’’ti yā",
  "anya-e0102n9:116_4": "ettha catukoṭikā suññatā kathitā, taṁ pariggaṇhāti.",
  "anya-e0102n9:117_0": "Kathaṁ? Ayañhi nāhaṁ kvacanīti kvaci attānaṁ na passati. Kassaci kiñcanatasminti",
  "anya-e0102n9:117_1": "attano attānaṁ kassaci parassa kiñcanabhāve upanetabbaṁ na passati. Bhātiṭṭhānevā",
  "anya-e0102n9:117_2": "bhātaraṁ, sahāyaṭṭhāne vā sahāyaṁ, parikkhāraṭṭhāne vā parikkhāraṁ maññitvā upanetabbaṁ",
  "anya-e0102n9:117_3": "na passatīti attho. Na ca mama kvacanīti ettha mama-saddaṁ tāva ṭhapetvā na ca kvacanīti",
  "anya-e0102n9:117_4": "parassa ca attānaṁ kvaci napassatīti ayamattho. Idāni mama-saddaṁ āharitvā mama kismiñci",
  "anya-e0102n9:117_5": "kiñcanatatthīti so parassa attā mama kismiñci kiñcanabhāve atthīti na passatīti.",
  "anya-e0102n9:117_6": "Attano bhātiṭṭhāne vā bhātaraṁ, sahāyaṭṭhāne vā sahāyaṁ parikkhāraṭṭhāne vā parikkhāranti",
  "anya-e0102n9:117_7": "kismiñci ṭhāne parassa attānaṁ iminā kiñcanabhāvena upanetabbaṁ na passatīti attho.",
  "anya-e0102n9:117_8": "Evamayaṁ yasmā neva katthaci attānaṁ passati, na taṁ parassa kiñcanabhāve upanetabbaṁ",
  "anya-e0102n9:117_9": "passati, na parassa attānaṁ passati, na parassa attānaṁ attano kiñcanabhāve upanetabbaṁ",
  "anya-e0102n9:117_10": "passati. Tasmānena catukoṭikā suññatā pariggahitā hotīti.",
  "anya-e0102n9:118_0": "761. Evaṁ catukoṭikaṁ suññataṁ pariggahetvā puna chahākārehi suññataṁ pariggaṇhāti.",
  "anya-e0102n9:118_1": "Kathaṁ? Cakkhu suññaṁ attena vā attaniyena vā niccena vā dhuvena vā sassatena vā",
  "anya-e0102n9:118_2": "avipariṇāmadhammena vā…pe… mano suñño. Rūpā suññā…pe… dhammā suññā. Cakkhuviññāṇaṁ…pe…",
  "anya-e0102n9:118_3": "manoviññāṇaṁ. Cakkhusamphassoti evaṁ yāva jarāmaraṇā nayo netabbo.",
  "anya-e0102n9:119_0": "762. Evaṁ chahākārehi suññataṁ pariggahetvā puna aṭṭhahākārehi pariggaṇhāti. Seyyathidaṁ",
  "anya-e0102n9:119_1": "– rūpaṁ asāraṁ nissāraṁ sārāpagataṁ niccasārasārena vā dhuvasārasārena vā sukhasārasārena",
  "anya-e0102n9:119_2": "vā attasārasārena vā niccena vā dhuvena vā sassatena vā avipariṇāmadhammena vā. Vedanā…",
  "anya-e0102n9:119_3": "saññā… saṅkhārā… viññāṇaṁ… cakkhu…pe… jarāmaraṇaṁ asāraṁ nissāraṁ sārāpagataṁ niccasārasārena",
  "anya-e0102n9:119_4": "vā dhuvasārasārena vā sukhasārasārena vā attasārasārena vā niccena vā dhuvena vā",
  "anya-e0102n9:119_5": "sassatena vā avipariṇāmadhammena vā. Yathā naḷo asāro nissāro sārāpagato. Yathā eraṇḍo…",
  "anya-e0102n9:119_6": "yathā udumbaro… yathā setavaccho… yathā pāḷibhaddako… yathā pheṇapiṇḍo… yathā udakabubbuḷaṁ…",
  "anya-e0102n9:119_7": "yathā marīci… yathā kadalikkhandho… yathā māyā asārā nissārā sārāpagatā, evameva",
  "anya-e0102n9:119_8": "rūpaṁ…pe… jarāmaraṇaṁ asāraṁ nissāraṁ sārāpagataṁ niccasārasārena vā…pe… avipariṇāmadhammena",
  "anya-e0102n9:119_9": "vāti (cūḷani. mogharājamāṇavapucchāniddesa 88).",
  "anya-e0102n9:120_0": "763. So evaṁ aṭṭhahākārehi suññataṁ pariggahetvā puna dasahākārehi pariggaṇhāti,",
  "anya-e0102n9:120_1": "rūpaṁ rittato passati. Tucchato… suññato… anattato… anissariyato… akāmakāriyato…",
  "anya-e0102n9:120_2": "alabbhanīyato… avasavattakato… parato… vivittato passati. Vedanaṁ…pe… viññāṇaṁ rittato…pe…",
  "anya-e0102n9:120_3": "vivittato passatīti.",
  "anya-e0102n9:121_0": "764. Evaṁ dasahākārehi suññataṁ pariggahetvā puna dvādasahākārehi pariggaṇhāti. Seyyathidaṁ",
  "anya-e0102n9:121_1": "– rūpaṁ na satto, na jīvo, na naro, na māṇavo, na itthī, na puriso, na attā, na attaniyaṁ.",
  "anya-e0102n9:121_2": "Nāhaṁ, na mama, na aññassa, na kassaci. Vedanā…pe… viññāṇaṁ na kassacīti (cūḷani.",
  "anya-e0102n9:121_3": "mogharājamāṇavapucchāniddesa 88).",
  "anya-e0102n9:122_0": "765. Evaṁ dvādasahākārehi suññataṁ pariggaṇhitvā puna tīraṇapariññāvasena dvācattālīsāya",
  "anya-e0102n9:122_1": "ākārehi suññataṁ pariggaṇhāti, rūpaṁ aniccato… dukkhato… rogato… gaṇḍato… sallato…",
  "anya-e0102n9:122_2": "aghato… ābādhato… parato… palokato… ītito… upaddavato… bhayato… upasaggato… calato…",
  "anya-e0102n9:122_3": "pabhaṅguto… addhuvato… atāṇato… aleṇato… asaraṇato… asaraṇībhūtato… rittato… tucchato…",
  "anya-e0102n9:122_4": "suññato… anattato… anassādato… ādīnavato… vipariṇāmadhammato… assārakato… aghamūlato…",
  "anya-e0102n9:122_5": "vadhakato… vibhavato… sāsavato… saṅkhatato… mārāmisato… jātidhammato… jarādhammato…",
  "anya-e0102n9:122_6": "byādhidhammato… maraṇadhammato… sokaparidevadukkhadomanassaupāyāsadhammato… samudayato…",
  "anya-e0102n9:122_7": "atthaṅgamato… anassādato … ādīnavato… nissaraṇato passati. Vedanaṁ…pe… viññāṇaṁ aniccato…pe…",
  "anya-e0102n9:122_8": "nissaraṇato passati.",
  "anya-e0102n9:123": "Vuttampi cetaṁ – ‘‘rūpaṁ aniccato…pe… nissaraṇato passanto suññato lokaṁ avekkhati. Vedanaṁ…pe… viññāṇaṁ aniccato…pe… nissaraṇato passanto suññato lokaṁ avekkhati’’.",
  "anya-e0102n9:124": "‘‘Suññato lokaṁ avekkhassu, mogharāja sadā sato;",
  "anya-e0102n9:125": "Attānudiṭṭhiṁ ūhacca, evaṁ maccutaro siyā;",
  "anya-e0102n9:126": "Evaṁ lokaṁ avekkhantaṁ, maccurājā na passatī’’ti. (su. ni. 1125; cūḷani. mogharājamāṇavapucchāniddesa 88);",
  "anya-e0102n9:127_0": "766. Evaṁ suññato disvā tilakkhaṇaṁ āropetvā saṅkhāre pariggaṇhanto bhayañca nandiñca",
  "anya-e0102n9:127_1": "vippahāya saṅkhāresu udāsīno ahosi majjhatto, ahanti vā mamanti vā na gaṇhāti vissaṭṭhabhariyo viya puriso.",
  "anya-e0102n9:128_0": "Yathā nāma purisassa bhariyā bhaveyya iṭṭhā kantā manāpā, so tāya vinā muhuttampi",
  "anya-e0102n9:128_1": "adhivāsetuṁ na sakkuṇeyya, ativiya naṁ mamāyeyya, so taṁ itthiṁ aññena purisena saddhiṁ",
  "anya-e0102n9:128_2": "ṭhitaṁ vā nisinnaṁ vā kathentiṁ vā hasantiṁ vā disvā kupito assa anattamano, adhimattaṁ",
  "anya-e0102n9:128_3": "domanassaṁ paṭisaṁvedeyya. So aparena samayena tassā itthiyā dosaṁ disvā muñcitukāmo",
  "anya-e0102n9:128_4": "hutvā taṁ vissajjeyya, na naṁ mamāti gaṇheyya. Tato paṭṭhāya taṁ yenakenaci saddhiṁ",
  "anya-e0102n9:128_5": "yaṁkiñci kurumānaṁ disvāpi neva kuppeyya, na domanassaṁ āpajjeyya, aññadatthu udāsīnova",
  "anya-e0102n9:128_6": "bhaveyya majjhatto. Evamevāyaṁ sabbasaṅkhārehi muñcitukāmo hutvā paṭisaṅkhānupassanāya",
  "anya-e0102n9:128_7": "saṅkhāre pariggaṇhanto ahaṁ mamāti gahetabbaṁ adisvā bhayañca nandiñca vippahāya",
  "anya-e0102n9:128_8": "sabbasaṅkhāresu udāsīno hoti majjhatto.",
  "anya-e0102n9:129_0": "Tassa evaṁ jānato evaṁ passato tīsu bhavesu catūsu yonīsu pañcasu gatīsu sattasu",
  "anya-e0102n9:129_1": "viññāṇaṭṭhitīsu navasu sattāvāsesu cittaṁ patilīyati patikuṭati pativattati na sampasāriyati,",
  "anya-e0102n9:129_2": "upekkhā vā pāṭikulyatā vā saṇṭhāti.",
  "anya-e0102n9:130_0": "Seyyathāpi nāma padumapalāse īsakapoṇe udakaphusitāni patilīyanti patikuṭanti pativattanti",
  "anya-e0102n9:130_1": "na sampasāriyanti, evameva…pe… seyyathāpi nāma kukkuṭapattaṁ vā nahārudaddulaṁ vā",
  "anya-e0102n9:130_2": "aggimhi pakkhittaṁ patilīyati patikuṭati pativattati na sampasāriyati (a. ni. 7.49),",
  "anya-e0102n9:130_3": "evameva tassa tīsu bhavesu cittaṁ…pe… upekkhā vā pāṭikulyatā vā saṇṭhāti. Iccassa",
  "anya-e0102n9:130_4": "saṅkhārupekkhāñāṇaṁ nāma uppannaṁ hoti.",
  "anya-e0102n9:131_0": "767. Taṁ panetaṁ sace santipadaṁ nibbānaṁ santato passati, sabbaṁ saṅkhārappavattaṁ",
  "anya-e0102n9:131_1": "vissajjetvā nibbānameva pakkhandati. No ce nibbānaṁ santato passati, punappunaṁ saṅkhārārammaṇameva",
  "anya-e0102n9:131_2": "hutvā pavattati sāmuddikānaṁ disākāko viya. Sāmuddikā kira vāṇijakā nāvaṁ ārohantā",
  "anya-e0102n9:131_3": "disākākaṁ nāma gaṇhanti, te yadā nāvā vātakkhittā videsaṁ pakkhandati, tīraṁ na paññāyati,",
  "anya-e0102n9:131_4": "tadā disākākaṁ vissajjenti. So kūpakayaṭṭhito ākāsaṁ laṅghitvā sabbā disā ca vidisā",
  "anya-e0102n9:131_5": "ca anugantvā sace tīraṁ passati, tadabhimukhova gacchati. No ce passati, punappunaṁ",
  "anya-e0102n9:131_6": "āgantvā kūpakayaṭṭhiṁyeva allīyati. Evameva sace saṅkhārupekkhāñāṇaṁ santipadaṁ nibbānaṁ",
  "anya-e0102n9:131_7": "santato passati, sabbaṁ saṅkhārappavattaṁ vissajjetvā nibbānameva pakkhandati. No",
  "anya-e0102n9:131_8": "ce passati, punappunaṁ saṅkhārārammaṇameva hutvā pavattati.",
  "anya-e0102n9:132_0": "Tadidaṁ suppagge piṭṭhaṁ vaṭṭayamānaṁ viya. Nibbaṭṭitakappāsaṁ vihanamānaṁ viya nānappakārato",
  "anya-e0102n9:132_1": "saṅkhāre pariggahetvā bhayañca nandiñca pahāya saṅkhāravicinane majjhattaṁ hutvā",
  "anya-e0102n9:132_2": "tividhānupassanāvasena tiṭṭhati. Evaṁ tiṭṭhamānaṁ tividhavimokkhamukhabhāvaṁ āpajjitvā",
  "anya-e0102n9:132_3": "sattaariyapuggalavibhāgāya paccayo hoti.",
  "anya-e0102n9:133_0": "768. Tatridaṁ tividhānupassanāvasena pavattanato tiṇṇaṁ indriyānaṁ ādhipateyyavasena",
  "anya-e0102n9:133_1": "tividhavimokkhamukhabhāvaṁ āpajjati nāma. Tisso hi anupassanā tīṇi vimokkhamukhānīti vuccanti. Yathāha –",
  "anya-e0102n9:134_0": "‘‘Tīṇi kho panimāni vimokkhamukhāni lokaniyyānāya saṁvattanti, sabbasaṅkhāre paricchedaparivaṭumato",
  "anya-e0102n9:134_1": "samanupassanatāya, animittāya ca dhātuyā cittasampakkhandanatāya, sabbasaṅkhāresu",
  "anya-e0102n9:134_2": "manosamuttejanatāya, appaṇihitāya ca dhātuyā cittasampakkhandanatāya, sabbadhamme",
  "anya-e0102n9:134_3": "parato samanupassanatāya, suññatāya ca dhātuyā cittasampakkhandanatāya, imāni tīṇi",
  "anya-e0102n9:134_4": "vimokkhamukhāni lokaniyyānāya saṁvattantī’’ti (paṭi. ma. 1.219).",
  "anya-e0102n9:135_0": "Tattha paricchedaparivaṭumatoti udayabbayavasena paricchedato ceva parivaṭumato ca.",
  "anya-e0102n9:135_1": "Aniccānupassanaṁ hi ‘‘udayato pubbe saṅkhārā natthī’’ti paricchinditvā tesaṁ gatiṁ",
  "anya-e0102n9:135_2": "samannesamānaṁ ‘‘vayato paraṁ na gacchanti, ettheva antaradhāyantī’’ti parivaṭumato",
  "anya-e0102n9:135_3": "samanupassati. Manosamuttejanatāyāti cittasaṁvejanatāya . Dukkhānupassanena hi saṅkhāresu",
  "anya-e0102n9:135_4": "cittaṁ saṁvejeti. Parato samanupassanatāyāti ‘‘nāhaṁ, na mamā’’ti evaṁ anattato samanupassanatāya.",
  "anya-e0102n9:135_5": "Iti imāni tīṇi padāni aniccānupassanādīnaṁ vasena vuttānīti veditabbāni. Teneva tadanantare",
  "anya-e0102n9:135_6": "pañhavissajjane vuttaṁ – ‘‘aniccato manasikaroto khayato saṅkhārā upaṭṭhahanti. Dukkhato",
  "anya-e0102n9:135_7": "manasikaroto bhayato saṅkhārā upaṭṭhahanti. Anattato manasikaroto suññato saṅkhārā",
  "anya-e0102n9:135_8": "upaṭṭhahantī’’ti (paṭi. ma. 1.219).",
  "anya-e0102n9:136_0": "769. Katame pana te vimokkhā, yesaṁ imāni anupassanāni mukhānīti? Animitto, appaṇihito,",
  "anya-e0102n9:136_1": "suññatoti ete tayo. Vuttaṁ hetaṁ ‘‘aniccato manasikaronto adhimokkhabahulo animittaṁ",
  "anya-e0102n9:136_2": "vimokkhaṁ paṭilabhati. Dukkhato manasikaronto passaddhibahulo appaṇihitaṁ vimokkhaṁ",
  "anya-e0102n9:136_3": "paṭilabhati. Anattato manasikaronto vedabahulo suññatavimokkhaṁ paṭilabhatī’’ti (paṭi. ma. 1.223).",
  "anya-e0102n9:137_0": "Ettha ca animitto vimokkhoti animittākārena nibbānaṁ ārammaṇaṁ katvā pavatto ariyamaggo.",
  "anya-e0102n9:137_1": "So hi animittāya dhātuyā uppannattā animitto. Kilesehi ca vimuttattā vimokkho. Eteneva",
  "anya-e0102n9:137_2": "nayena appaṇihitākārena nibbānaṁ ārammaṇaṁ katvā pavatto appaṇihito. Suññatākārena",
  "anya-e0102n9:137_3": "nibbānaṁ ārammaṇaṁ katvā pavatto suññatoti veditabbo.",
  "anya-e0102n9:138_0": "770. Yaṁ pana abhidhamme ‘‘yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ",
  "anya-e0102n9:138_1": "diṭṭhigatānaṁ pahānāya paṭhamāya bhūmiyā pattiyā vivicceva kāmehi paṭhamaṁ jhānaṁ",
  "anya-e0102n9:138_2": "upasampajja viharati appaṇihitaṁ suññata’’nti (dha. sa. 343 ādayo) evaṁ vimokkhadvayameva",
  "anya-e0102n9:138_3": "vuttaṁ, taṁ nippariyāyato vipassanāgamanaṁ sandhāya. Vipassanāñāṇaṁ hi kiñcāpi paṭisambhidāmagge –",
  "anya-e0102n9:139_0": "‘‘Aniccānupassanāñāṇaṁ niccato abhinivesaṁ muñcatīti suññato vimokkho. Dukkhānupassanāñāṇaṁ",
  "anya-e0102n9:139_1": "sukhato abhinivesaṁ. Anattānupassanāñāṇaṁ attato abhinivesaṁ muñcatīti suññato vimokkho’’ti",
  "anya-e0102n9:139_2": "(paṭi. ma. 1.229) evaṁ abhinivesaṁ muñcanavasena suññato vimokkhoti ca,",
  "anya-e0102n9:140_0": "‘‘Aniccānupassanāñāṇaṁ niccato nimittaṁ muñcatīti animitto vimokkho. Dukkhānupassanāñāṇaṁ",
  "anya-e0102n9:140_1": "sukhato nimittaṁ, anattānupassanāñāṇaṁ attato nimittaṁ muñcatīti animitto vimokkho’’ti",
  "anya-e0102n9:140_2": "(paṭi. ma. 1.229) evaṁ nimittaṁ muñcanavasena animitto vimokkhoti ca,",
  "anya-e0102n9:141_0": "‘‘Aniccānupassanāñāṇaṁ niccato paṇidhiṁ muñcatīti appaṇihito vimokkho. Dukkhānupassanāñāṇaṁ",
  "anya-e0102n9:141_1": "sukhato paṇidhiṁ. Anattānupassanāñāṇaṁ attato paṇidhiṁ muñcatīti appaṇihito vimokkho’’ti",
  "anya-e0102n9:141_2": "(paṭi. ma. 1.229) evaṁ paṇidhiṁ muñcanavasena appaṇihito vimokkhoti ca –",
  "anya-e0102n9:142_0": "Vuttaṁ. Tathāpi taṁ saṅkhāranimittassa avijahanato na nippariyāyena animittaṁ. Nippariyāyena",
  "anya-e0102n9:142_1": "pana suññatañceva appaṇihitañca. Tassa ca āgamanavasena ariyamaggakkhaṇe vimokkho",
  "anya-e0102n9:142_2": "uddhaṭo. Tasmā appaṇihitaṁ suññatanti vimokkhadvayameva vuttanti veditabbaṁ. Ayaṁ",
  "anya-e0102n9:142_3": "tāvettha vimokkhakathā.",
  "anya-e0102n9:143_0": "771. Yaṁ pana vuttaṁ ‘‘sattaariyapuggalavibhāgāya paccayo hotī’’ti, tattha saddhānusārī,",
  "anya-e0102n9:143_1": "saddhāvimutto, kāyasakkhi, ubhatobhāgavimutto, dhammānusārī, diṭṭhippatto, paññāvimuttoti",
  "anya-e0102n9:143_2": "ime tāva satta ariyapuggalā, tesaṁ vibhāgāya idaṁ saṅkhārupekkhāñāṇaṁ paccayo hoti.",
  "anya-e0102n9:144": "772. Yo hi aniccato manasikaronto adhimokkhabahulo saddhindriyaṁ paṭilabhati, so sotāpattimaggakkhaṇe saddhānusārī hoti. Sesesu sattasu ṭhānesu saddhāvimutto.",
  "anya-e0102n9:145_0": "773. Yo pana dukkhato manasikaronto passaddhibahulo samādhindriyaṁ paṭilabhati, so",
  "anya-e0102n9:145_1": "sabbattha kāyasakkhi nāma hoti. Arūpajjhānaṁ pana patvā aggaphalappatto ubhatobhāgavimutto nāma hoti.",
  "anya-e0102n9:146": "774. Yo pana anattato manasikaronto vedabahulo paññindriyaṁ paṭilabhati, so sotāpattimaggakkhaṇe dhammānusārī hoti. Chasu ṭhānesu diṭṭhippatto aggaphale paññāvimuttoti.",
  "anya-e0102n9:147": "775. Vuttaṁ hetaṁ –",
  "anya-e0102n9:148": "‘‘Aniccato manasikaroto saddhindriyaṁ adhimattaṁ hoti. Saddhindriyassa adhimattattā sotāpattimaggaṁ paṭilabhati, tena vuccati saddhānusārī’’ti.",
  "anya-e0102n9:149": "Tathā ‘‘aniccato manasikaroto saddhindriyaṁ adhimattaṁ hoti, saddhindriyassa adhimattattā sotāpattiphalaṁ sacchikataṁ hoti, tena vuccati saddhāvimutto’’tiādi (paṭi. ma. 1.221).",
  "anya-e0102n9:150": "776. Aparampi vuttaṁ –",
  "anya-e0102n9:151_0": "‘‘Saddahanto vimuttoti saddhāvimutto. Phuṭṭhantaṁ sacchikatoti kāyasakkhi. Diṭṭhantaṁ",
  "anya-e0102n9:151_1": "pattoti diṭṭhippatto. Saddahanto vimuccatīti saddhāvimutto. Jhānaphassaṁ paṭhamaṁ",
  "anya-e0102n9:151_2": "phusati pacchā nirodhaṁ nibbānaṁ sacchikarotīti kāyasakkhi. ‘Dukkhā saṅkhārā, sukho",
  "anya-e0102n9:151_3": "nirodho’ti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto’’ti (paṭi. ma. 1.221).",
  "anya-e0102n9:152_0": "777. Itaresu pana catūsu saddhaṁ anusarati, saddhāya vā anusarati gacchatīti saddhānusārī.",
  "anya-e0102n9:152_1": "Tathā paññāsaṅkhātaṁ dhammaṁ anusarati, dhammena vā anusaratīti dhammānusārī. Arūpajjhānena",
  "anya-e0102n9:152_2": "ceva ariyamaggena cāti ubhatobhāgena vimuttoti ubhatobhāgavimutto. Pajānanto vimuttoti",
  "anya-e0102n9:152_3": "paññāvimuttoti evaṁ vacanattho veditabboti.",
  "anya-e0102n9:153": "Saṅkhārupekkhāñāṇaṁ.",
  "anya-e0102n9:154_0": "778. Taṁ panetaṁ purimena ñāṇadvayena atthato ekaṁ. Tenāhu porāṇā – ‘‘idaṁ saṅkhārupekkhāñāṇaṁ",
  "anya-e0102n9:154_1": "ekameva tīṇi nāmāni labhati, heṭṭhā muñcitukamyatāñāṇaṁ nāma jātaṁ, majjhe paṭisaṅkhānupassanāñāṇaṁ",
  "anya-e0102n9:154_2": "nāma, ante ca sikhāppattaṁ saṅkhārupekkhāñāṇaṁ nāma’’.",
  "anya-e0102n9:155": "779. Pāḷiyampi vuttaṁ –",
  "anya-e0102n9:156_0": "‘‘Kathaṁ muñcitukamyatā-paṭisaṅkhā-santiṭṭhanā paññā saṅkhārupekkhāsu ñāṇaṁ? Uppādaṁ",
  "anya-e0102n9:156_1": "muñcitukamyatā-paṭisaṅkhā-santiṭṭhanā paññā saṅkhārupekkhāsu ñāṇaṁ. Pavattaṁ…pe…",
  "anya-e0102n9:156_2": "nimittaṁ…pe… upāyāsaṁ muñcitukamyatāpaṭisaṅkhā-santiṭṭhanā paññā saṅkhārupekkhāsu",
  "anya-e0102n9:156_3": "ñāṇaṁ. Uppādo dukkhanti…pe… bhayanti…pe… sāmisanti…pe… uppādo saṅkhārāti…pe… upāyāso",
  "anya-e0102n9:156_4": "saṅkhārāti muñcitukamyatā-paṭisaṅkhā-santiṭṭhanā paññā saṅkhārupekkhāsu ñāṇa’’nti (paṭi. ma. 1.54).",
  "anya-e0102n9:157_0": "780. Tattha muñcitukamyatā ca sā paṭisaṅkhā ca santiṭṭhanā cāti muñcitukamyatā-paṭisaṅkhā-santiṭṭhanā.",
  "anya-e0102n9:157_1": "Iti pubbabhāge nibbidāñāṇena nibbinnassa uppādādīni pariccajitukāmatā muñcitukāmatā.",
  "anya-e0102n9:157_2": "Muñcanassa upāyakaraṇatthaṁ majjhe paṭisaṅkhānaṁ paṭisaṅkhā. Muñcitvā avasāne ajjhupekkhanaṁ",
  "anya-e0102n9:157_3": "santiṭṭhanā. Yaṁ sandhāya ‘‘uppādo saṅkhārā, te saṅkhāre ajjhupekkhatīti saṅkhārupekkhā’’tiādi",
  "anya-e0102n9:157_4": "(paṭi. ma. 1.54) vuttaṁ. Evaṁ ekamevidaṁ ñāṇaṁ.",
  "anya-e0102n9:158_0": "781. Apica imāyapi pāḷiyā idaṁ ekamevāti veditabbaṁ. Vuttaṁ hetaṁ – ‘‘yā ca muñcitukamyatā,",
  "anya-e0102n9:158_1": "yā ca paṭisaṅkhānupassanā, yā ca saṅkhārupekkhā, ime dhammā ekatthā, byañjanameva",
  "anya-e0102n9:158_2": "nāna’’nti (paṭi. ma. 1.227).",
  "anya-e0102n9:159_0": "782. Evaṁ adhigatasaṅkhārupekkhassa pana imassa kulaputtassa vipassanā sikhāppattā",
  "anya-e0102n9:159_1": "vuṭṭhānagāminī hoti. Sikhāppattā vipassanāti vā vuṭṭhānagāminīti vā saṅkhārupekkhādiñāṇattayasseva",
  "anya-e0102n9:159_2": "etaṁ nāmaṁ. Sā hi sikhaṁ uttamabhāvaṁ pattattā sikhāppattā. Vuṭṭhānaṁ gacchatīti",
  "anya-e0102n9:159_3": "vuṭṭhānagāminī. Vuṭṭhānaṁ vuccati bahiddhānimittabhūtato abhiniviṭṭhavatthuto ceva",
  "anya-e0102n9:159_4": "ajjhattapavattato ca vuṭṭhahanato maggo, taṁ gacchatīti vuṭṭhānagāminī, maggena saddhiṁ ghaṭiyatīti attho.",
  "anya-e0102n9:160_0": "783. Tatrāyaṁ abhinivesavuṭṭhānānaṁ āvibhāvatthāya mātikā – ajjhattaṁ abhinivisitvā",
  "anya-e0102n9:160_1": "ajjhattā vuṭṭhāti, ajjhattaṁ abhinivisitvā bahiddhā vuṭṭhāti , bahiddhā abhinivisitvā",
  "anya-e0102n9:160_2": "bahiddhā vuṭṭhāti, bahiddhā abhinivisitvā ajjhattā vuṭṭhāti, rūpe abhinivisitvā rūpā",
  "anya-e0102n9:160_3": "vuṭṭhāti, rūpe abhinivisitvā arūpā vuṭṭhāti, arūpe abhinivisitvā arūpā vuṭṭhāti,",
  "anya-e0102n9:160_4": "arūpe abhinivisitvā rūpā vuṭṭhāti, ekappahārena pañcahi khandhehi vuṭṭhāti, aniccato",
  "anya-e0102n9:160_5": "abhinivisitvā aniccato vuṭṭhāti, aniccato abhinivisitvā dukkhato, anattato vuṭṭhāti,",
  "anya-e0102n9:160_6": "dukkhato abhinivisitvā dukkhato, aniccato, anattato vuṭṭhāti, anattato abhinivisitvā",
  "anya-e0102n9:160_7": "anattato, aniccato, dukkhato vuṭṭhāti.",
  "anya-e0102n9:161_0": "784. Kathaṁ? Idhekacco āditova ajjhattasaṅkhāresu abhinivisati, abhinivisitvā te",
  "anya-e0102n9:161_1": "passati. Yasmā pana na suddhaajjhattadassanamatteneva maggavuṭṭhānaṁ hoti, bahiddhāpi",
  "anya-e0102n9:161_2": "daṭṭhabbameva, tasmā parassa khandhepi anupādiṇṇasaṅkhārepi aniccaṁ dukkhamanattāti",
  "anya-e0102n9:161_3": "passati. So kālena ajjhattaṁ sammasati, kālena bahiddhā. Tassevaṁ sammasato ajjhattaṁ",
  "anya-e0102n9:161_4": "sammasanakāle vipassanā maggena saddhiṁ ghaṭiyati. Ayaṁ ajjhattaṁ abhinivisitvā ajjhattā vuṭṭhāti nāma.",
  "anya-e0102n9:162_0": "Sace panassa bahiddhā sammasanakāle vipassanā maggena saddhiṁ ghaṭiyati, ayaṁ ajjhattaṁ",
  "anya-e0102n9:162_1": "abhinivisitvā bahiddhā vuṭṭhāti nāma. Esa nayo bahiddhā abhinivisitvā bahiddhā ca",
  "anya-e0102n9:162_2": "ajjhattā ca vuṭṭhānepi.",
  "anya-e0102n9:163_0": "785. Aparo āditova rūpe abhinivisati, abhinivisitvā bhūtarūpañca upādārūpañca rāsiṁ",
  "anya-e0102n9:163_1": "katvā passati. Yasmā pana na suddharūpadassanamatteneva vuṭṭhānaṁ hoti, arūpampi",
  "anya-e0102n9:163_2": "daṭṭhabbameva. Tasmā taṁ rūpaṁ ārammaṇaṁ katvā uppannaṁ vedanaṁ saññaṁ saṅkhāre viññāṇañca",
  "anya-e0102n9:163_3": "‘‘idaṁ arūpa’’nti arūpaṁ passati. So kālena rūpaṁ sammasati, kālena arūpaṁ . Tassevaṁ",
  "anya-e0102n9:163_4": "sammasato rūpasammasanakāle vipassanā maggena saddhiṁ ghaṭiyati, ayaṁ rūpe abhinivisitvā rūpā vuṭṭhāti nāma.",
  "anya-e0102n9:164": "Sace panassa arūpasammasanakāle vipassanā maggena saddhiṁ ghaṭiyati, ayaṁ arūpe abhinivisitvā arūpā vuṭṭhāti nāma. Esa nayo arūpe abhinivisitvā arūpā ca rūpā ca vuṭṭhānepi.",
  "anya-e0102n9:165": "786. ‘‘Yaṁkiñci samudayadhammaṁ, sabbaṁ taṁ nirodhadhamma’’nti (dī. ni. 1.298) evaṁ abhinivisitvā evameva vuṭṭhānakāle pana ekappahārena pañcahi khandhehi vuṭṭhāti nāma.",
  "anya-e0102n9:166_0": "787. Eko āditova aniccato saṅkhāre sammasati. Yasmā pana na aniccato sammasanamatteneva",
  "anya-e0102n9:166_1": "vuṭṭhānaṁ hoti, dukkhatopi anattatopi sammasitabbameva, tasmā dukkhatopi anattatopi",
  "anya-e0102n9:166_2": "sammasati. Tassevaṁ paṭipannassa aniccato sammasanakāle vuṭṭhānaṁ hoti, ayaṁ aniccato",
  "anya-e0102n9:166_3": "abhinivisitvā aniccato vuṭṭhāti nāma.",
  "anya-e0102n9:167_0": "Sace panassa dukkhato anattato sammasanakāle vuṭṭhānaṁ hoti, ayaṁ aniccato abhinivisitvā",
  "anya-e0102n9:167_1": "dukkhato, anattato vuṭṭhāti nāma. Esa nayo dukkhato anattato abhinivisitvā sesavuṭṭhānesupi.",
  "anya-e0102n9:168_0": "788. Ettha ca yopi aniccato abhiniviṭṭho, yopi dukkhato, yopi anattato, vuṭṭhānakāle",
  "anya-e0102n9:168_1": "ca aniccato vuṭṭhānaṁ hoti. Tayopi janā adhimokkhabahulā honti, saddhindriyaṁ paṭilabhanti,",
  "anya-e0102n9:168_2": "animittavimokkhena vimuccanti, paṭhamamaggakkhaṇe saddhānusārino honti, sattasu ṭhānesu",
  "anya-e0102n9:168_3": "saddhāvimuttā. Sace pana dukkhato vuṭṭhānaṁ hoti, tayopi janā passaddhibahulā honti,",
  "anya-e0102n9:168_4": "samādhindriyaṁ paṭilabhanti, appaṇihitavimokkhena vimuccanti, sabbattha kāyasakkhino",
  "anya-e0102n9:168_5": "honti. Yassa panettha arūpajjhānaṁ pādakaṁ, so aggaphale ubhatobhāgavimutto hoti.",
  "anya-e0102n9:168_6": "Atha nesaṁ anattato vuṭṭhānaṁ hoti, tayopi janā vedabahulā honti, paññindriyaṁ paṭilabhanti,",
  "anya-e0102n9:168_7": "suññatavimokkhena vimuccanti, paṭhamamaggakkhaṇe dhammānusārino honti, chasu ṭhānesu",
  "anya-e0102n9:168_8": "diṭṭhippattā aggaphale paññāvimuttāti.",
  "anya-e0102n9:169": "789. Idāni saddhiṁ purimapacchimañāṇehi imissā vuṭṭhānagāminiyā vipassanāya āvibhāvatthaṁ dvādasa upamā veditabbā. Tāsaṁ idaṁ uddānaṁ –",
  "anya-e0102n9:170": "‘‘Vaggulī kaṇhasappo ca, gharaṁ go yakkhi dārako;",
  "anya-e0102n9:171": "Khuddaṁ pipāsaṁ sītuṇhaṁ, andhakāraṁ visena cā’’ti.",
  "anya-e0102n9:172_0": "Imā ca upamā bhayatupaṭṭhānato pabhuti yattha katthaci ñāṇe ṭhatvā āharituṁ vaṭṭeyyuṁ.",
  "anya-e0102n9:172_1": "Imasmiṁ pana ṭhāne āhariyamānāsu bhayatupaṭṭhānato yāva phalañāṇaṁ sabbaṁ pākaṭaṁ",
  "anya-e0102n9:172_2": "hoti, tasmā idheva āharitabbāti vuttā.",
  "anya-e0102n9:173_0": "790.Vaggulīti ekā kira vaggulī ‘‘ettha pupphaṁ vā phalaṁ vā labhissāmī’’ti pañcasākhe",
  "anya-e0102n9:173_1": "madhukarukkhe nilīyitvā ekaṁ sākhaṁ parāmasitvā na tattha kiñci pupphaṁ phalaṁ vā",
  "anya-e0102n9:173_2": "gayhupagaṁ addasa. Yathā ca ekaṁ, evaṁ dutiyaṁ, tatiyaṁ, catutthaṁ. Pañcamampi sākhaṁ",
  "anya-e0102n9:173_3": "parāmasitvā nāddasa. Sā ‘‘aphalo vatāyaṁ rukkho, natthettha kiñci gayhupaga’’nti",
  "anya-e0102n9:173_4": "tasmiṁ rukkhe ālayaṁ vissajjetvā ujukāya sākhāya āruyha viṭapantarena sīsaṁ nīharitvā",
  "anya-e0102n9:173_5": "uddhaṁ ulloketvā ākāse uppatitvā aññasmiṁ phalarukkhe nilīyati.",
  "anya-e0102n9:174_0": "Tattha vagguli viya yogāvacaro daṭṭhabbo, pañcasākho madhukarukkho viya pañcupādānakkhandhā,",
  "anya-e0102n9:174_1": "tattha vagguliyā nilīyanaṁ viya yogino khandhapañcake abhiniveso, tassā ekekaṁ sākhaṁ",
  "anya-e0102n9:174_2": "parāmasitvā kiñci gayhupagaṁ adisvā avasesasākhāparāmasanaṁ viya yogino rūpakkhandhaṁ",
  "anya-e0102n9:174_3": "sammasitvā tattha kiñci gayhupagaṁ adisvā avasesakkhandhasammasanaṁ, tassā ‘‘aphalo",
  "anya-e0102n9:174_4": "vatāyaṁ rukkho’’ti rukkhe ālayavissajjanaṁ viya yogino pañcasupi khandhesu aniccalakkhaṇādidassanavasena",
  "anya-e0102n9:174_5": "nibbinnassa muñcitukamyatādiñāṇattayaṁ, tassā ujukāya sākhāya upari ārohanaṁ viya",
  "anya-e0102n9:174_6": "yogino anulomaṁ, sīsaṁ nīharitvā uddhaṁ ullokanaṁ viya gotrabhuñāṇaṁ, ākāse uppatanaṁ",
  "anya-e0102n9:174_7": "viya maggañāṇaṁ, aññasmiṁ phalarukkhe nilīyanaṁ viya phalañāṇaṁ.",
  "anya-e0102n9:175_0": "791.Kaṇhasappupamā paṭisaṅkhāñāṇe vuttāva. Upamāsaṁsandane panettha sappavissajjanaṁ",
  "anya-e0102n9:175_1": "viya gotrabhuñāṇaṁ, muñcitvā āgatamaggaṁ olokentassa ṭhānaṁ viya maggañāṇaṁ, gantvā",
  "anya-e0102n9:175_2": "abhayaṭṭhāne ṭhānaṁ viya phalañāṇanti ayaṁ viseso.",
  "anya-e0102n9:176_0": "792.Gharanti gharasāmike kira sāyaṁ bhuñjitvā sayanaṁ āruyha niddaṁ okkante gharaṁ",
  "anya-e0102n9:176_1": "ādittaṁ, so pabujjhitvā aggiṁ disvā ‘‘bhīto sādhu vatassa sace aḍayhamāno nikkhameyya’’nti",
  "anya-e0102n9:176_2": "olokayamāno maggaṁ disvā nikkhamitvā vegena khemaṭṭhānaṁ gantvā ṭhito. Tattha gharasāmikassa",
  "anya-e0102n9:176_3": "bhuñjitvā sayanaṁ āruyha niddokkamanaṁ viya bālaputhujjanassa khandhapañcake ‘‘ahaṁ",
  "anya-e0102n9:176_4": "mamā’’ti gahaṇaṁ. Pabujjhitvā aggiṁ disvā bhītakālo viya sammāpaṭipadaṁ paṭipajjitvā",
  "anya-e0102n9:176_5": "lakkhaṇaṁ disvā bhayatupaṭṭhānañāṇaṁ, nikkhamanamaggaṁ olokanaṁ viya muñcitukamyatāñāṇaṁ",
  "anya-e0102n9:176_6": ", maggadassanaṁ viya anulomaṁ, nikkhamanaṁ viya gotrabhuñāṇaṁ, vegena gamanaṁ viya",
  "anya-e0102n9:176_7": "maggañāṇaṁ, khemaṭṭhāne ṭhānaṁ viya phalañāṇaṁ.",
  "anya-e0102n9:177_0": "793.Goti ekassa kira kassakassa rattibhāge niddaṁ okkantassa vajaṁ bhinditvā goṇā",
  "anya-e0102n9:177_1": "palātā, so paccūsasamaye tattha gantvā olokento tesaṁ palātabhāvaṁ ñatvā anupadaṁ",
  "anya-e0102n9:177_2": "gantvā rañño goṇe addasa. Te ‘‘mayhaṁ goṇā’’ti sallakkhetvā āharanto pabhātakāle",
  "anya-e0102n9:177_3": "‘‘na ime mayhaṁ goṇā, rañño goṇā’’ti sañjānitvā ‘‘yāva maṁ ‘coro aya’nti gahetvā",
  "anya-e0102n9:177_4": "rājapurisā na anayabyasanaṁ pāpenti, tāvadeva palāyissāmī’’ti bhīto goṇe pahāya vegena",
  "anya-e0102n9:177_5": "palāyitvā nibbhayaṭṭhāne aṭṭhāsi. Tattha ‘‘mayhaṁ goṇā’’ti rājagoṇānaṁ gahaṇaṁ viya",
  "anya-e0102n9:177_6": "bālaputhujjanassa ‘‘ahaṁ mamā’’ti khandhānaṁ gahaṇaṁ, pabhāte ‘‘rājagoṇā’’ti sañjānanaṁ",
  "anya-e0102n9:177_7": "viya yogino tilakkhaṇavasena khandhānaṁ ‘‘aniccā dukkhā anattā’’ti sañjānanaṁ, bhītakālo",
  "anya-e0102n9:177_8": "viya bhayatupaṭṭhānañāṇaṁ, vissajjitvā gantukāmatā viya muñcitukamyatā, vissajjanaṁ",
  "anya-e0102n9:177_9": "viya gotrabhu, palāyanaṁ viya maggo, palāyitvā abhayadese ṭhānaṁ viya phalaṁ.",
  "anya-e0102n9:178_0": "794.Yakkhīti eko kira puriso yakkhiniyā saddhiṁ saṁvāsaṁ kappesi, sā rattibhāge ‘‘sutto",
  "anya-e0102n9:178_1": "aya’’nti mantvā āmakasusānaṁ gantvā manussamaṁsaṁ khādati. So ‘‘kuhiṁ esā gacchatī’’ti",
  "anya-e0102n9:178_2": "anubandhitvā manussamaṁsaṁ khādamānaṁ disvā tassā amanussibhāvaṁ ñatvā ‘‘yāva maṁ",
  "anya-e0102n9:178_3": "na khādati, tāva palāyissāmī’’ti bhīto vegena palāyitvā khemaṭṭhāne aṭṭhāsi. Tattha",
  "anya-e0102n9:178_4": "yakkhiniyā saddhiṁ saṁvāso viya khandhānaṁ ‘‘ahaṁ mamā’’ti gahaṇaṁ, susāne manussamaṁsaṁ",
  "anya-e0102n9:178_5": "khādamānaṁ disvā ‘‘yakkhinī aya’’nti jānanaṁ viya khandhānaṁ tilakkhaṇaṁ disvā aniccādibhāvajānanaṁ,",
  "anya-e0102n9:178_6": "bhītakālo viya bhayatupaṭṭhānaṁ, palāyitukāmatā viya muñcitukamyatā, susānavijahanaṁ",
  "anya-e0102n9:178_7": "viya gotrabhu, vegena palāyanaṁ viya maggo, abhayadese ṭhānaṁ viya phalaṁ.",
  "anya-e0102n9:179_0": "795.Dārakoti ekā kira puttagiddhinī itthī, sā uparipāsāde nisinnāva antaravīthiyaṁ",
  "anya-e0102n9:179_1": "dārakasaddaṁ sutvā ‘‘putto nu kho me kenaci viheṭhiyatī’’ti vegasā gantvā ‘‘attano",
  "anya-e0102n9:179_2": "putto’’ti saññāya paraputtaṁ aggahesi. Sā ‘‘paraputto aya’’nti sañjānitvā ottappamānā",
  "anya-e0102n9:179_3": "ito cito ca oloketvā ‘‘mā heva maṁ koci ‘dārakacorī aya’nti vadeyyā’’ti dārakaṁ tattheva",
  "anya-e0102n9:179_4": "oropetvā puna vegasā pāsādaṁ āruyha nisīdi. Tattha attano puttasaññāya paraputtassa",
  "anya-e0102n9:179_5": "gahaṇaṁ viya ‘‘ahaṁ mamā’’ti pañcakkhandhagahaṇaṁ, ‘‘paraputto aya’’nti sañjānanaṁ",
  "anya-e0102n9:179_6": "viya tilakkhaṇavasena ‘‘nāhaṁ, na mamā’’ti sañjānanaṁ, ottappanaṁ viya bhayatupaṭṭhānaṁ,",
  "anya-e0102n9:179_7": "ito cito ca olokanaṁ viya muñcitukamyatāñāṇaṁ, tattheva dārakassa oropanaṁ viya anulomaṁ,",
  "anya-e0102n9:179_8": "oropetvā antaravīthiyaṁ ṭhitakālo viya gotrabhu, pāsādārūhanaṁ viya maggo, āruyha",
  "anya-e0102n9:179_9": "nisīdanaṁ viya phalaṁ.",
  "anya-e0102n9:180_0": "796.Khuddaṁ pipāsaṁ sītuṇhaṁ, andhakāraṁ visena cāti imā pana cha upamā vuṭṭhānagāminiyā",
  "anya-e0102n9:180_1": "vipassanāya ṭhitassa lokuttaradhammābhimukhaninnapoṇapabbhārabhāvadassanatthaṁ vuttā.",
  "anya-e0102n9:180_2": "Yathā hi khuddāya abhibhūto sujighacchito puriso sādurasaṁ bhojanaṁ pattheti, evamevāyaṁ",
  "anya-e0102n9:180_3": "saṁsāravaṭṭajighacchāya phuṭṭho yogāvacaro amatarasaṁ kāyagatāsatibhojanaṁ pattheti.",
  "anya-e0102n9:181": "Yathā ca pipāsito puriso parisussamānakaṇṭhamukho anekaṅgasambhāraṁ pānakaṁ pattheti, evamevāyaṁ saṁsāravaṭṭapipāsāya phuṭṭho yogāvacaro ariyaṁ aṭṭhaṅgikamaggapānakaṁ pattheti.",
  "anya-e0102n9:182": "Yathā pana sītasamphuṭṭho puriso uṇhaṁ pattheti, evamevāyaṁ saṁsāravaṭṭe taṇhāsinehasītena phuṭṭho yogāvacaro kilesasantāpakaṁ maggatejaṁ pattheti.",
  "anya-e0102n9:183": "Yathā ca uṇhasamphuṭṭho puriso sītaṁ pattheti, evamevāyaṁ saṁsāravaṭṭe ekādasaggisantāpasantatto yogāvacaro ekādasaggivūpasamaṁ nibbānaṁ pattheti.",
  "anya-e0102n9:184": "Yathā pana andhakārapareto puriso ālokaṁ pattheti, evamevāyaṁ avijjandhakārena onaddhapariyonaddho yogāvacaro ñāṇālokaṁ maggabhāvanaṁ pattheti.",
  "anya-e0102n9:185_0": "Yathā ca visasamphuṭṭho puriso visaghātanaṁ bhesajjaṁ pattheti, evamevāyaṁ kilesavisasamphuṭṭho",
  "anya-e0102n9:185_1": "yogāvacaro kilesavisanimmathanaṁ amatosadhaṁ nibbānaṁ pattheti. Tena vuttaṁ – ‘‘tassevaṁ",
  "anya-e0102n9:185_2": "jānato evaṁ passato tīsu bhavesu…pe… navasu sattāvāsesu cittaṁ patilīyati patikuṭati",
  "anya-e0102n9:185_3": "pativattati na sampasāriyati. Upekkhā vā pāṭikulyatā vā saṇṭhāti. Seyyathāpi nāma",
  "anya-e0102n9:185_4": "padumapalāse īsakapoṇe’’ti sabbaṁ pubbe vuttanayeneva veditabbaṁ.",
  "anya-e0102n9:186": "797. Ettāvatā ca panesa patilīnacaro nāma hoti, yaṁ sandhāya vuttaṁ –",
  "anya-e0102n9:187": "‘‘Patilīnacarassa bhikkhuno,",
  "anya-e0102n9:188": "Bhajamānassa vivittamāsanaṁ;",
  "anya-e0102n9:189": "Sāmaggiyamāhu tassa taṁ,",
  "anya-e0102n9:190": "Yo attānaṁ bhavane na dassaye’’ti. (su. ni. 816; mahāni. 45);",
  "anya-e0102n9:191_0": "Evamidaṁ saṅkhārupekkhāñāṇaṁ yogino patilīnacarabhāvaṁ niyametvā uttari ariyamaggassāpi",
  "anya-e0102n9:191_1": "bojjhaṅgamaggaṅgajhānaṅgapaṭipadāvimokkhavisesaṁ niyameti. Keci hi therā bojjhaṅgamaggaṅgajhānaṅgānaṁ",
  "anya-e0102n9:191_2": "visesaṁ pādakajjhānaṁ niyametīti vadanti. Keci vipassanāya ārammaṇabhūtā khandhā",
  "anya-e0102n9:191_3": "niyamentīti vadanti. Keci puggalajjhāsayo niyametīti vadanti. Tesampi vādesu ayaṁ",
  "anya-e0102n9:191_4": "pubbabhāgavuṭṭhānagāminivipassanāva niyametīti veditabbā.",
  "anya-e0102n9:192_0": "798. Tatrāyaṁ anupubbikathā – vipassanāniyamena hi sukkhavipassakassa uppannamaggopi,",
  "anya-e0102n9:192_1": "samāpattilābhino jhānaṁ pādakaṁ akatvā uppannamaggopi, paṭhamajjhānaṁ pādakaṁ katvā",
  "anya-e0102n9:192_2": "pakiṇṇakasaṅkhāre sammasitvā uppāditamaggopi paṭhamajjhānikāva honti. Sabbesu satta",
  "anya-e0102n9:192_3": "bojjhaṅgāni aṭṭha maggaṅgāni pañca jhānaṅgāni honti. Tesaṁ hi pubbabhāgavipassanā",
  "anya-e0102n9:192_4": "somanassasahagatāpi upekkhāsahagatāpi hutvā vuṭṭhānakāle saṅkhārupekkhābhāvaṁ patvā",
  "anya-e0102n9:192_5": "somanassasahagatā hoti. Pañcakanaye dutiyatatiyacatutthajjhānāni pādakāni katvā uppāditamaggesu",
  "anya-e0102n9:192_6": "yathākkameneva jhānaṁ caturaṅgikaṁ tivaṅgikaṁ duvaṅgikañca hoti. Sabbesu pana satta",
  "anya-e0102n9:192_7": "maggaṅgāni honti. Catutthe cha bojjhaṅgāni. Ayaṁ viseso pādakajjhānaniyamena ceva",
  "anya-e0102n9:192_8": "vipassanāniyamena ca hoti. Tesampi hi pubbabhāgavipassanā somanassasahagatāpi upekkhāsahagatāpi",
  "anya-e0102n9:192_9": "hoti. Vuṭṭhānagāminī somanassasahagatāva. Pañcamajjhānaṁ pādakaṁ katvā nibbattitamagge",
  "anya-e0102n9:192_10": "pana upekkhācittekaggatāvasena dve jhānaṅgāni bojjhaṅgamaggaṅgāni cha satta ceva.",
  "anya-e0102n9:192_11": "Ayampi viseso ubhayaniyamavasena hoti. Imasmiṁ hi naye pubbabhāgavipassanā somanassasahagatā",
  "anya-e0102n9:192_12": "vā upekkhāsahagatā vā hoti. Vuṭṭhānagāminī upekkhāsahagatāva. Arūpajjhānāni pādakaṁ",
  "anya-e0102n9:192_13": "katvā uppāditamaggepi eseva nayo. Evaṁ pādakajjhānato vuṭṭhāya yekeci saṅkhāre sammasitvā",
  "anya-e0102n9:192_14": "nibbattitamaggassa āsannapadese vuṭṭhitasamāpatti attano sadisabhāvaṁ karoti bhūmivaṇṇo viya godhāvaṇṇassa.",
  "anya-e0102n9:193_0": "799. Dutiyattheravāde pana yato yato samāpattito vuṭṭhāya ye ye samāpattidhamme sammasitvā",
  "anya-e0102n9:193_1": "maggo nibbattito hoti, taṁtaṁsamāpattisadisova hoti. Tatrāpi ca vipassanāniyamo vuttanayeneva veditabbo.",
  "anya-e0102n9:194_0": "800. Tatiyattheravāde attano attano ajjhāsayānurūpena yaṁ yaṁ jhānaṁ pādakaṁ katvā",
  "anya-e0102n9:194_1": "ye ye jhānadhamme sammasitvā maggo nibbattito, taṁtaṁjhānasadisova hoti. Pādakajjhānaṁ",
  "anya-e0102n9:194_2": "pana sammasitajjhānaṁ vā vinā ajjhāsayamatteneva taṁ na ijjhati. Svāyamattho nandakovādasuttena",
  "anya-e0102n9:194_3": "(ma. ni. 3.398 ādayo) dīpetabbo. Etthāpi ca vipassanāniyamo vuttanayeneva veditabbo.",
  "anya-e0102n9:194_4": "Evaṁ tāva saṅkhārupekkhā bojjhaṅgamaggaṅgajhānaṅgāni niyametīti veditabbā.",
  "anya-e0102n9:195_0": "801. Sace panāyaṁ ādito kilese vikkhambhayamānā dukkhena sappayogena sasaṅkhārena",
  "anya-e0102n9:195_1": "vikkhambhetuṁ asakkhi, dukkhāpaṭipadā nāma hoti. Vipariyāyena sukhāpaṭipadā. Kilese",
  "anya-e0102n9:195_2": "pana vikkhambhetvā vipassanāparivāsaṁ maggapātubhāvaṁ saṇikaṁ kurumānā dandhābhiññā",
  "anya-e0102n9:195_3": "nāma hoti. Vipariyāyena khippābhiññā. Iti ayaṁ saṅkhārupekkhā āgamanīyaṭṭhāne ṭhatvā",
  "anya-e0102n9:195_4": "attano attano maggassa nāmaṁ deti. Tena maggo cattāri nāmāni labhati.",
  "anya-e0102n9:196_0": "Sā panāyaṁ paṭipadā kassaci bhikkhuno nānā hoti, kassaci catūsupi maggesu ekāva.",
  "anya-e0102n9:196_1": "Buddhānaṁ pana cattāropi maggā sukhāpaṭipadā khippābhiññāva ahesuṁ. Tathā dhammasenāpatissa.",
  "anya-e0102n9:196_2": "Mahāmoggallānattherassa pana paṭhamamaggo sukhāpaṭipado khippābhiñño ahosi. Upari",
  "anya-e0102n9:196_3": "tayo dukkhāpaṭipadā dandhābhiññā. Yathā ca paṭipadā, evaṁ adhipatayopi kassaci bhikkhuno",
  "anya-e0102n9:196_4": "catūsu maggesu nānā honti. Kassaci catūsupi ekāva. Evaṁ saṅkhārupekkhā paṭipadāvisesaṁ",
  "anya-e0102n9:196_5": "niyameti. Yathā pana vimokkhavisesaṁ niyameti, taṁ pubbe vuttameva.",
  "anya-e0102n9:197_0": "802. Apica maggo nāma pañcahi kāraṇehi nāmaṁ labhati sarasena vā paccanīkena vā saguṇena",
  "anya-e0102n9:197_1": "vā ārammaṇena vā āgamanena vā. Sace hi saṅkhārupekkhā aniccato saṅkhāre sammasitvā",
  "anya-e0102n9:197_2": "vuṭṭhāti, animittavimokkhena vimuccati. Sace dukkhato sammasitvā vuṭṭhāti, appaṇihitavimokkhena",
  "anya-e0102n9:197_3": "vimuccati. Sace anattato sammasitvā vuṭṭhāti, suññatavimokkhena vimuccati. Idaṁ sarasato nāmaṁ nāma.",
  "anya-e0102n9:198_0": "Yasmā panesa aniccānupassanāya saṅkhārānaṁ ghanavinibbhogaṁ katvā niccanimittadhuvanimittasassatanimittāni",
  "anya-e0102n9:198_1": "pajahanto āgato, tasmā animitto. Dukkhānupassanāya pana sukhasaññaṁ pahāya paṇidhiṁ",
  "anya-e0102n9:198_2": "patthanaṁ sukkhāpetvā āgatattā appaṇihito. Anattānupassanāya attasattapuggalasaññaṁ",
  "anya-e0102n9:198_3": "pahāya saṅkhārānaṁ suññato diṭṭhattā suññatoti idaṁ paccanīkato nāmaṁ nāma.",
  "anya-e0102n9:199": "Rāgādīhi panesa suññattā suññato, rūpanimittādīnaṁ rāganimittādīnaññeva vā abhāvena animitto, rāgapaṇidhiādīnaṁ abhāvato appaṇihitoti idamassa saguṇato nāmaṁ.",
  "anya-e0102n9:200": "Svāyaṁ suññaṁ animittaṁ appaṇihitañca nibbānaṁ ārammaṇaṁ karotītipi suññato animitto appaṇihitoti vuccati. Idamassa ārammaṇato nāmaṁ.",
  "anya-e0102n9:201_0": "803. Āgamanaṁ pana duvidhaṁ vipassanāgamanaṁ maggāgamanañca. Tattha magge vipassanāgamanaṁ",
  "anya-e0102n9:201_1": "labhati, phale maggāgamanaṁ. Anattānupassanā hi suññatā nāma, suññatavipassanāya",
  "anya-e0102n9:201_2": "maggo suññato, aniccānupassanā animittā nāma , animittavipassanāya maggo animitto.",
  "anya-e0102n9:201_3": "Idaṁ pana nāmaṁ na abhidhammapariyāyena labbhati, suttantapariyāyena labbhati. Tatra",
  "anya-e0102n9:201_4": "hi gotrabhuñāṇaṁ animittaṁ nibbānaṁ ārammaṇaṁ katvā animittanāmakaṁ hutvā sayaṁ āgamanīyaṭṭhāne",
  "anya-e0102n9:201_5": "ṭhatvā maggassa nāmaṁ detīti vadanti. Tena maggo animittoti vutto. Maggāgamanena",
  "anya-e0102n9:201_6": "pana phalaṁ animittanti yujjatiyeva. Dukkhānupassanā saṅkhāresu paṇidhiṁ sukkhāpetvā",
  "anya-e0102n9:201_7": "āgatattā appaṇihitā nāma, appaṇihitavipassanāya maggo appaṇihito, appaṇihitamaggassa",
  "anya-e0102n9:201_8": "phalaṁ appaṇihitaṁ. Evaṁ vipassanā attano nāmaṁ maggassa deti, maggo phalassāti idaṁ",
  "anya-e0102n9:201_9": "āgamanato nāmaṁ. Evamayaṁ saṅkhārupekkhā vimokkhavisesaṁ niyametīti.",
  "anya-e0102n9:202": "Saṅkhārupekkhāñāṇaṁ niṭṭhitaṁ.",
  "anya-e0102n9:203": "Anulomañāṇakathā",
  "anya-e0102n9:204_0": "804. Tassa taṁ saṅkhārupekkhāñāṇaṁ āsevantassa bhāventassa bahulīkarontassa adhimokkhasaddhā",
  "anya-e0102n9:204_1": "balavatarā nibbattati, vīriyaṁ supaggahitaṁ hoti, sati sūpaṭṭhitā, cittaṁ susamāhitaṁ,",
  "anya-e0102n9:204_2": "tikkhatarā saṅkhārupekkhā uppajjati. Tassa ‘‘dāni maggo uppajjissatī’’ti saṅkhārupekkhā",
  "anya-e0102n9:204_3": "saṅkhāre aniccāti vā dukkhāti vā anattāti vā sammasitvā bhavaṅgaṁ otarati. Bhavaṅgānantaraṁ",
  "anya-e0102n9:204_4": "saṅkhārupekkhāya katanayeneva saṅkhāre aniccāti vā dukkhāti vā anattāti vā ārammaṇaṁ",
  "anya-e0102n9:204_5": "kurumānaṁ uppajjati manodvārāvajjanaṁ. Tato bhavaṅgaṁ āvaṭṭetvā uppannassa tassa",
  "anya-e0102n9:204_6": "kiriyacittassānantaraṁ avīcikaṁ cittasantatiṁ anuppabandhamānaṁ tatheva saṅkhāre",
  "anya-e0102n9:204_7": "ārammaṇaṁ katvā uppajjati paṭhamaṁ javanacittaṁ, yaṁ parikammanti vuccati. Tadanantaraṁ",
  "anya-e0102n9:204_8": "tatheva saṅkhāre ārammaṇaṁ katvā uppajjati dutiyaṁ javanacittaṁ, yaṁ upacāranti vuccati.",
  "anya-e0102n9:204_9": "Tadanantarampi tatheva saṅkhāre ārammaṇaṁ katvā uppajjati tatiyaṁ javanacittaṁ, yaṁ",
  "anya-e0102n9:204_10": "anulomanti vuccati. Idaṁ nesaṁ pāṭiyekkaṁ nāmaṁ.",
  "anya-e0102n9:205_0": "Avisesena pana tividhampetaṁ āsevanantipi parikammantipi upacārantipi anulomantipi",
  "anya-e0102n9:205_1": "vattuṁ vaṭṭati. Kissānulomaṁ? Purimabhāgapacchimabhāgānaṁ. Tañhi purimānaṁ aṭṭhannaṁ",
  "anya-e0102n9:205_2": "vipassanāñāṇānaṁ tathakiccatāya ca anulometi, upari ca sattatiṁsāya bodhipakkhiyadhammānaṁ.",
  "anya-e0102n9:205_3": "Tañhi aniccalakkhaṇādivasena saṅkhāre ārabbha pavattattā, ‘‘udayabbayavantānaṁyeva",
  "anya-e0102n9:205_4": "vata dhammānaṁ udayabbayañāṇaṁ uppādavaye addasā’’ti ca, ‘‘bhaṅgavantānaṁyeva vata",
  "anya-e0102n9:205_5": "bhaṅgānupassanaṁ bhaṅgaṁ addasā’’ti ca, ‘‘sabhayaṁyeva vata bhayatupaṭṭhānassa bhayato",
  "anya-e0102n9:205_6": "upaṭṭhita’’nti ca, ‘‘sādīnaveyeva vata ādīnavānupassanaṁ ādīnavaṁ addasā’’ti ca,",
  "anya-e0102n9:205_7": "‘‘nibbinditabbeyeva vata nibbidāñāṇaṁ nibbinna’’nti ca, ‘‘muñcitabbamhiyeva vata",
  "anya-e0102n9:205_8": "muñcitukamyatāñāṇaṁ muñcitukāmaṁ jāta’’nti ca, ‘‘paṭisaṅkhātabbaṁyeva vata paṭisaṅkhāñāṇena",
  "anya-e0102n9:205_9": "paṭisaṅkhāta’’nti ca, ‘‘upekkhitabbaṁyeva vata saṅkhārupekkhāya upekkhita’’nti ca",
  "anya-e0102n9:205_10": "atthato vadamānaṁ viya imesañca aṭṭhannaṁ ñāṇānaṁ tathakiccatāya anulometi, upari",
  "anya-e0102n9:205_11": "ca sattatiṁsāya bodhipakkhiyadhammānaṁ tāya paṭipattiyā pattabbattā.",
  "anya-e0102n9:206_0": "Yathā hi dhammiko rājā vinicchayaṭṭhāne nisinno vohārikamahāmattānaṁ vinicchayaṁ",
  "anya-e0102n9:206_1": "sutvā agatigamanaṁ pahāya majjhatto hutvā ‘‘evaṁ hotū’’ti anumodamāno tesañca vinicchayassa",
  "anya-e0102n9:206_2": "anulometi, porāṇassa ca rājadhammassa, evaṁsampadamidaṁ veditabbaṁ. Rājā viya hi",
  "anya-e0102n9:206_3": "anulomañāṇaṁ, aṭṭha vohārikamahāmattā viya aṭṭha ñāṇāni, porāṇo rājadhammo viya sattatiṁsa",
  "anya-e0102n9:206_4": "bodhipakkhiyā. Tattha yathā rājā ‘‘evaṁ hotū’’ti vadamāno vohārikānañca vinicchayassa,",
  "anya-e0102n9:206_5": "rājadhammassa ca anulometi, evamidaṁ aniccādivasena saṅkhāre ārabbha uppajjamānaṁ",
  "anya-e0102n9:206_6": "aṭṭhannañca ñāṇānaṁ tathakiccatāya anulometi, upari ca sattatiṁsāya bodhipakkhiyadhammānaṁ.",
  "anya-e0102n9:206_7": "Teneva saccānulomikañāṇanti vuccatīti.",
  "anya-e0102n9:207": "Anulomañāṇaṁ niṭṭhitaṁ.",
  "anya-e0102n9:208": "Vuṭṭhānagāminīvipassanākathā",
  "anya-e0102n9:209_0": "805. Idañca pana anulomañāṇaṁ saṅkhārārammaṇāya vuṭṭhānagāminiyā vipassanāya pariyosānaṁ",
  "anya-e0102n9:209_1": "hoti. Sabbena sabbaṁ pana gotrabhuñāṇaṁ vuṭṭhānagāminiyā vipassanāya pariyosānaṁ.",
  "anya-e0102n9:209_2": "Idāni tassāyeva vuṭṭhānagāminiyā vipassanāya asammohatthaṁ ayaṁ suttasaṁsandanā veditabbā.",
  "anya-e0102n9:210": "Seyyathidaṁ –",
  "anya-e0102n9:211_0": "Ayañhi vuṭṭhānagāminī vipassanā saḷāyatanavibhaṅgasutte ‘‘atammayataṁ, bhikkhave,",
  "anya-e0102n9:211_1": "nissāya atammayataṁ āgamma yāyaṁ upekkhā ekattā ekattasitā, taṁ pajahatha taṁ samatikkamathā’’ti",
  "anya-e0102n9:211_2": "(ma. ni. 3.310) evaṁ atammayatāti vuttā.",
  "anya-e0102n9:212": "Alagaddasuttante ‘‘nibbindaṁ virajjati, virāgā vimuccatī’’ti (ma. ni. 1.245) evaṁ nibbidāti vuttā.",
  "anya-e0102n9:213": "Susimasuttante ‘‘pubbe kho, susima, dhammaṭṭhitiñāṇaṁ, pacchā nibbāne ñāṇa’’nti (saṁ. ni. 2.70) evaṁ dhammaṭṭhitiñāṇanti vuttā.",
  "anya-e0102n9:214": "Poṭṭhapādasuttante ‘‘saññā kho, poṭṭhapāda, paṭhamaṁ uppajjati, pacchā ñāṇa’’nti (dī. ni. 1.416) evaṁ saññagganti vuttā.",
  "anya-e0102n9:215": "Dasuttarasuttante ‘‘paṭipadāñāṇadassanavisuddhi pārisuddhipadhāniyaṅga’’nti (dī. ni. 3.359) evaṁ pārisuddhipadhāniyaṅganti vuttā.",
  "anya-e0102n9:216": "Paṭisambhidāmagge ‘‘yā ca muñcitukamyatā yā ca paṭisaṅkhānupassanā yā ca saṅkhārupekkhā, ime dhammā ekatthā byañjanameva nāna’’nti (paṭi. ma. 1.227) evaṁ tīhi nāmehi vuttā.",
  "anya-e0102n9:217": "Paṭṭhāne ‘‘anulomaṁ gotrabhussa, anulomaṁ vodānassā’’ti (paṭṭhā. 1.1.417) evaṁ tīhi nāmehi vuttā.",
  "anya-e0102n9:218": "Rathavinītasuttante ‘‘kiṁ panāvuso, paṭipadāñāṇadassanavisuddhatthaṁ bhagavati brahmacariyaṁ vussatī’’ti (ma. ni. 1.257) evaṁ paṭipadāñāṇadassanavisuddhīti vuttā.",
  "anya-e0102n9:219": "Itinekehi nāmehi, kittitā yā mahesinā;",
  "anya-e0102n9:220": "Vuṭṭhānagāminī santā, parisuddhā vipassanā.",
  "anya-e0102n9:221": "Vuṭṭhātukāmo saṁsāra-dukkhapaṅkā mahabbhayā;",
  "anya-e0102n9:222": "Kareyya satataṁ tattha, yogaṁ paṇḍitajātikoti.",
  "anya-e0102n9:223": "Iti sādhujanapāmojjatthāya kate visuddhimagge",
  "anya-e0102n9:224": "Paññābhāvanādhikāre",
  "anya-e0102n9:225": "Paṭipadāñāṇadassanavisuddhiniddeso nāma",
  "anya-e0102n9:226": "Ekavīsatimo paricchedo."
}