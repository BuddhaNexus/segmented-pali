{
  "atk-s0509a4:0": "5. Pañcakanipāto",
  "atk-s0509a4:1": "1. Aññatarātherīgāthāvaṇṇanā",
  "atk-s0509a4:2_0": "Pañcakanipāte paṇṇavīsati vassānītiādikā aññatarāya theriyā gāthā. Ayampi purimabuddhesu",
  "atk-s0509a4:2_1": "katādhikārā tattha tattha bhave vivaṭṭūpanissayaṁ kusalaṁ upacinantī imasmiṁ buddhuppāde",
  "atk-s0509a4:2_2": "devadahanagare mahāpajāpatigotamiyā dhātī hutvā vaḍḍhesi. Nāmagottato pana apaññātā",
  "atk-s0509a4:2_3": "ahosi. Sā mahāpajāpatigotamiyā pabbajitakāle sayampi pabbajitvā pañcavīsati saṁvaccharāni",
  "atk-s0509a4:2_4": "kāmarāgena upaddutā accharāsaṅghātamattampi kālaṁ cittekaggataṁ alabhantī bāhā paggayha",
  "atk-s0509a4:2_5": "kandamānā dhammadinnātheriyā santike dhammaṁ sutvā kāmehi vinivattitamānasā kammaṭṭhānaṁ",
  "atk-s0509a4:2_6": "gahetvā bhāvanamanuyañjantī na cirasseva chaḷabhiññā hutvā attano paṭipattiṁ paccavekkhitvā udānavasena –",
  "atk-s0509a4:3": "67.",
  "atk-s0509a4:4": " ‘‘Paṇṇavīsati vassāni, yato pabbajitā ahaṁ;",
  "atk-s0509a4:5": "Nāccharāsaṅghātamattampi, cittassūpasamajjhagaṁ.",
  "atk-s0509a4:6": "68.",
  "atk-s0509a4:7": " ‘‘Aladdhā cetaso santiṁ, kāmarāgenavassutā;",
  "atk-s0509a4:8": "Bāhā paggayha kandantī, vihāraṁ pāvisiṁ ahaṁ.",
  "atk-s0509a4:9": "69.",
  "atk-s0509a4:10": " ‘‘Sā bhikkhuniṁ upāgacchiṁ, yā me saddhāyikā ahu;",
  "atk-s0509a4:11": "Sā me dhammamadesesi, khandhāyatanadhātuyo.",
  "atk-s0509a4:12": "70.",
  "atk-s0509a4:13": " ‘‘Tassā dhammaṁ suṇitvāna, ekamante upāvisiṁ;",
  "atk-s0509a4:14": "Pubbenivāsaṁ jānāmi, dibbacakkhu visodhitaṁ.",
  "atk-s0509a4:15": "71.",
  "atk-s0509a4:16": " ‘‘Cetopariccañāṇañca , sotadhātu visodhitā;",
  "atk-s0509a4:17": "Iddhīpi me sacchikatā, patto me āsavakkhayo;",
  "atk-s0509a4:18": "Chaḷabhiññā sacchikatā, kataṁ buddhassa sāsana’’nti. –",
  "atk-s0509a4:19": "Imā gāthā abhāsi.",
  "atk-s0509a4:20_0": "Tattha nāccharāsaṅghātamattampīti accharāghaṭitamattampi khaṇaṁ aṅguliphoṭanamattampi",
  "atk-s0509a4:20_1": "kālanti attho. Cittassūpasamajjhaganti cittassa upasamaṁ cittekaggaṁ na ajjhaganti",
  "atk-s0509a4:20_2": "yojanā, na paṭilabhinti attho.",
  "atk-s0509a4:21": "Kāmarāgenavassutāti kāmaguṇasaṅkhātesu vatthukāmesu daḷhatarābhinivesitāya bahalena chandarāgena tintacittā.",
  "atk-s0509a4:22": "Bhikkhuninti dhammadinnattheriṁ sandhāya vadati.",
  "atk-s0509a4:23": "Cetopariccañāṇañcāti cetopariyañāṇañca visodhitanti sambandho, adhigatanti attho. Sesaṁ vuttanayameva.",
  "atk-s0509a4:24": "Aññatarātherīgāthāvaṇṇanā niṭṭhitā.",
  "atk-s0509a4:25": "2. Vimalātherīgāthāvaṇṇanā",
  "atk-s0509a4:26_0": "Mattā vaṇṇena rūpenātiādikā vimalāya theriyā gāthā. Ayampi purimabuddhesu katādhikārā",
  "atk-s0509a4:26_1": "tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde vesāliyaṁ",
  "atk-s0509a4:26_2": "aññatarāya rūpūpajīviniyā itthiyā dhītā hutvā nibbatti. Vimalātissā nāmaṁ ahosi.",
  "atk-s0509a4:26_3": "Sā vayappattā tatheva jīvikaṁ kappentī ekadivasaṁ āyasmantaṁ mahāmoggallānaṁ vesāliyaṁ",
  "atk-s0509a4:26_4": "piṇḍāya carantaṁ disvā paṭibaddhacittā hutvā therassa vasanaṭṭhānaṁ gantvā theraṁ",
  "atk-s0509a4:26_5": "uddissa palobhanakammaṁ kātuṁ ārabhi. ‘‘Titthiyehi uyyojitā tathā akāsī’’ti keci",
  "atk-s0509a4:26_6": "vadanti. Thero tassā asubhavibhāvanamukhena santajjanaṁ katvā ovādamadāsi. Taṁ heṭṭhā",
  "atk-s0509a4:26_7": "theragāthāya āgatameva, tathā pana therena ovāde dinne sā saṁvegajātā hirottappaṁ",
  "atk-s0509a4:26_8": "paccupaṭṭhapetvā sāsane paṭiladdhasaddhā upāsikā hutvā aparabhāge bhikkhunīsu pabbajitvā",
  "atk-s0509a4:26_9": "ghaṭentī vāyamantī hetusampannatāya na cirasseva arahattaṁ patvā attano paṭipattiṁ",
  "atk-s0509a4:26_10": "paccavekkhitvā udānavasena –",
  "atk-s0509a4:27": "72.",
  "atk-s0509a4:28": " ‘‘Mattā vaṇṇena rūpena, sobhaggena yasena ca;",
  "atk-s0509a4:29": "Yobbanena cupatthaddhā, aññāsamatimaññihaṁ.",
  "atk-s0509a4:30": "73.",
  "atk-s0509a4:31": " ‘‘Vibhūsetvā imaṁ kāyaṁ, sucittaṁ bālalāpanaṁ;",
  "atk-s0509a4:32": "Aṭṭhāsiṁ vesidvāramhi, luddo pāsamivoḍḍiya.",
  "atk-s0509a4:33": "74.",
  "atk-s0509a4:34": " ‘‘Piḷandhanaṁ vidaṁsentī, guyhaṁ pakāsikaṁ bahuṁ;",
  "atk-s0509a4:35": "Akāsiṁ vividhaṁ māyaṁ, ujjhagghantī bahuṁ janaṁ.",
  "atk-s0509a4:36": "75.",
  "atk-s0509a4:37": " ‘‘Sājja piṇḍaṁ caritvāna, muṇḍā saṅghāṭipārutā;",
  "atk-s0509a4:38": "Nisinnā rukkhamūlamhi, avitakkassa lābhinī.",
  "atk-s0509a4:39": "76.",
  "atk-s0509a4:40": " ‘‘Sabbe yogā samucchinnā, ye dibbā ye ca mānusā;",
  "atk-s0509a4:41": "Khepetvā āsave sabbe, sītibhūtāmhi nibbutā’’ti. –",
  "atk-s0509a4:42": "Imā gāthā abhāsi.",
  "atk-s0509a4:43_0": "Tattha mattā vaṇṇena rūpenāti guṇavaṇṇena ceva rūpasampattiyā ca. Sobhaggenāti subhagabhāvena.",
  "atk-s0509a4:43_1": "Yasenāti parivārasampattiyā. Mattā vaṇṇamadarūpamadasobhaggamadaparivāramadavasena",
  "atk-s0509a4:43_2": "madaṁ āpannāti attho. Yobbanena cupatthaddhāti yobbanamadena uparūpari thaddhā yobbananimittena",
  "atk-s0509a4:43_3": "ahaṅkārena upatthaddhacittā anupasantamānasā. Aññāsamatimaññihanti aññā itthiyo attano",
  "atk-s0509a4:43_4": "vaṇṇādiguṇehi sabbathāpi atikkamitvā maññiṁ ahaṁ. Aññāsaṁ vā itthīnaṁ vaṇṇādiguṇe",
  "atk-s0509a4:43_5": "atimaññiṁ atikkamitvā amaññiṁ avamānaṁ akāsiṁ.",
  "atk-s0509a4:44_0": "Vibhūsitvāimaṁ kāyaṁ, sucittaṁ bālalāpananti imaṁ nānāvidhaasucibharitaṁ jegucchaṁ",
  "atk-s0509a4:44_1": "ahaṁ mamāti bālānaṁ lāpanato vācanato bālalāpanaṁ mama kāyaṁ chavirāgakaraṇakesaṭṭhapanādinā",
  "atk-s0509a4:44_2": "sucittaṁ vatthābharaṇehi vibhūsitvā sumaṇḍitapasāditaṁ katvā. Aṭṭhāsiṁ vesidvāramhi,",
  "atk-s0509a4:44_3": "luddo pāsamivoḍḍiyāti migaluddo viya migānaṁ bandhanatthāya daṇḍavākurādimigapāsaṁ,",
  "atk-s0509a4:44_4": "mārassa pāsabhūtaṁ yathāvuttaṁ mama kāyaṁ vesidvāramhi vesiyā gharadvāre oḍḍiyitvā aṭṭhāsiṁ.",
  "atk-s0509a4:45_0": "Piḷandhanaṁ vidaṁsentī, guyhaṁ pakāsikaṁ bahunti ūrujaghanathanadassanādikaṁ guyhañceva",
  "atk-s0509a4:45_1": "pādajāṇusirādikaṁ pakāsañcāti guyhaṁ pakāsikañca bahuṁ nānappakāraṁ piḷandhanaṁ ābharaṇaṁ",
  "atk-s0509a4:45_2": "dassentī. Akāsiṁ vividhaṁ māyaṁ, ujjhagghantī bahuṁjananti yobbanamadamattaṁ bahuṁ",
  "atk-s0509a4:45_3": "bālajanaṁ vippalambhetuṁ hasantī gandhamālāvatthābharaṇādīhi sarīrasabhāvapaṭicchādanena",
  "atk-s0509a4:45_4": "hasavilāsabhāvādīhi tehi ca vividhaṁ nānappakāraṁ vañcanaṁ akāsiṁ.",
  "atk-s0509a4:46_0": "Sājja piṇḍaṁ caritvāna…pe… avitakkassa lābhinīti sā ahaṁ evaṁ pamādavihārinī samānā",
  "atk-s0509a4:46_1": "ajja idāni ayyassa mahāmoggallānattherassa ovāde ṭhatvā sāsane pabbajitvā muṇḍā saṅghāṭipārutā",
  "atk-s0509a4:46_2": "hutvā piṇḍaṁ caritvāna bhikkhāhāraṁ bhuñjitvā nisinnā rukkhamūlamhi rukkhamūle vivittāsane",
  "atk-s0509a4:46_3": "nisinnā dutiyajjhānapādakassa aggaphalassa adhigamena avitakkassa lābhinī amhīti yojanā.",
  "atk-s0509a4:47": "Sabbe yogāti kāmayogādayo cattāropi yogā. Samucchinnāti paṭhamamaggādinā yathārahaṁ sammadeva ucchinnā pahīnā. Sesaṁ vuttanayameva.",
  "atk-s0509a4:48": "Vimalātherīgāthāvaṇṇanā niṭṭhitā.",
  "atk-s0509a4:49": "3. Sīhātherīgāthāvaṇṇanā",
  "atk-s0509a4:50_0": "Ayoniso manasikārātiādikā sīhāya theriyā gāthā . Ayampi purimabuddhesu katādhikārā",
  "atk-s0509a4:50_1": "tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde vesāliyaṁ",
  "atk-s0509a4:50_2": "sīhasenāpatino bhaginiyā dhītā hutvā nibbatti. Tassā ‘‘mātulassa nāmaṁ karomā’’ti",
  "atk-s0509a4:50_3": "sīhāti nāmaṁ akaṁsu. Sā viññutaṁ patvā ekadivasaṁ satthārā sīhassa senāpatino dhamme",
  "atk-s0509a4:50_4": "desiyamāne taṁ dhammaṁ sutvā paṭiladdhasaddhā mātāpitaro anujānāpetvā pabbaji. Pabbajitvā",
  "atk-s0509a4:50_5": "ca vipassanaṁ ārabhitvāpi bahiddhā puthuttārammaṇe vidhāvantaṁ cittaṁ nivattetuṁ",
  "atk-s0509a4:50_6": "asakkontī satta saṁvaccharāni micchāvitakkehi bādhīyamānā cittassādaṁ alabhantī ‘‘kiṁ",
  "atk-s0509a4:50_7": "me iminā pāpajīvitena , ubbandhitvā marissāmī’’ti pāsaṁ gahetvā rukkhasākhāyaṁ laggitvā",
  "atk-s0509a4:50_8": "taṁ attano kaṇṭhe paṭimuñcantī pubbāciṇṇavasena vipassanāya cittaṁ abhinīhari, antimabhavikatāya",
  "atk-s0509a4:50_9": "pāsassa bandhanaṁ gīvaṭṭhāne ahosi, ñāṇassa paripākaṁ gatattā sā tāvadeva vipassanaṁ",
  "atk-s0509a4:50_10": "vaḍḍhetvā saha paṭisambhidāhi arahattaṁ pāpuṇi. Arahattaṁ pattasamakālameva ca pāsabandho",
  "atk-s0509a4:50_11": "gīvato muccitvā vinivatti. Sā arahatte patiṭṭhitā udānavasena –",
  "atk-s0509a4:51": "77.",
  "atk-s0509a4:52": " ‘‘Ayoniso manasikārā, kāmarāgena aṭṭitā;",
  "atk-s0509a4:53": "Ahosiṁ uddhatā pubbe, citte avasavattinī.",
  "atk-s0509a4:54": "78.",
  "atk-s0509a4:55": " ‘‘Pariyuṭṭhitā klesehi, subhasaññānuvattinī;",
  "atk-s0509a4:56": "Samaṁ cittassa na labhiṁ, rāgacittavasānugā.",
  "atk-s0509a4:57": "79.",
  "atk-s0509a4:58": " ‘‘Kisā paṇḍu vivaṇṇā ca, satta vassāni cārihaṁ;",
  "atk-s0509a4:59": "Nāhaṁ divā vā rattiṁ vā, sukhaṁ vindiṁ sudukkhitā.",
  "atk-s0509a4:60": "80.",
  "atk-s0509a4:61": " ‘‘Tato rajjuṁ gahetvāna, pāvisiṁ vanamantaraṁ;",
  "atk-s0509a4:62": "Varaṁ me idha ubbandhaṁ, yañca hīnaṁ punācare.",
  "atk-s0509a4:63": "81.",
  "atk-s0509a4:64": " ‘‘Daḷhapāsaṁ karitvāna, rukkhasākhāya bandhiya;",
  "atk-s0509a4:65": "Pakkhipiṁ pāsaṁ gīvāyaṁ, atha cittaṁ vimucci me’’ti. –",
  "atk-s0509a4:66": "Imā gāthā abhāsi.",
  "atk-s0509a4:67_0": "Tattha ayoniso manasikārāti anupāyamanasikārena, asubhe subhanti vipallāsaggāhena.",
  "atk-s0509a4:67_1": "Kāmarāgena aṭṭitāti kāmaguṇesu chandarāgena pīḷitā. Ahosiṁ uddhatā pubbe, citte avasavattinīti",
  "atk-s0509a4:67_2": "pubbe mama citte mayhaṁ vase avattamāne uddhatā nānārammaṇe vikkhittacittā asamāhitā ahosiṁ.",
  "atk-s0509a4:68_0": "Pariyuṭṭhitā klesehi, subhasaññānuvattinīti pariyuṭṭhānapattehi kāmarāgādikilesehi",
  "atk-s0509a4:68_1": "abhibhūtā rūpādīsu subhanti pavattāya kāmasaññāya anuvattanasīlā. Samaṁ cittassa",
  "atk-s0509a4:68_2": "na labhiṁ, rāgacittavasānugāti kāmarāgasampayuttacittassa vasaṁ anugacchantī īsakampi",
  "atk-s0509a4:68_3": "cittassa samaṁ cetosamathaṁ cittekaggataṁ na labhiṁ.",
  "atk-s0509a4:69_0": "Kisā paṇḍu vivaṇṇā cāti evaṁ ukkaṇṭhitabhāvena kisā dhamanisanthatagattā uppaṇḍuppaṇḍukajātā",
  "atk-s0509a4:69_1": "tato eva vivaṇṇā vigatachavivaṇṇā ca hutvā. Satta vassānīti satta saṁvaccharāni.",
  "atk-s0509a4:69_2": "Cārihanti cariṁ ahaṁ. Nāhaṁ divā vārattiṁ vā, sukhaṁ vindiṁ sudukkhitāti evamahaṁ",
  "atk-s0509a4:69_3": "sattasu saṁvaccharesu kilesadukkhena dukkhitā ekadāpi divā vā rattiṁ vā samaṇasukhaṁ na paṭilabhiṁ.",
  "atk-s0509a4:70_0": "Tatoti kilesapariyuṭṭhānena samaṇasukhālābhabhāvato. Rajjuṁ gahetvāna pāvisiṁ, vanamantaranti",
  "atk-s0509a4:70_1": "pāsarajjuṁ ādāya vanantaraṁ pāvisiṁ. Kimatthaṁ pāvisīti ce āha – ‘‘varaṁ me idha",
  "atk-s0509a4:70_2": "ubbandhaṁ, yañca hīnaṁ punācare’’ti yadahaṁ samaṇadhammaṁ kātuṁ asakkontī hīnaṁ gihibhāvaṁ",
  "atk-s0509a4:70_3": "puna ācare ācareyyaṁ anutiṭṭheyyaṁ, tato sataguṇena sahassaguṇena imasmiṁ vanantare",
  "atk-s0509a4:70_4": "ubbandhaṁ bandhitvā maraṇaṁ me varaṁ seṭṭhanti attho. Atha cittaṁ vimucci meti yadā",
  "atk-s0509a4:70_5": "rukkhasākhāya bandhapāsaṁ gīvāyaṁ pakkhipi, atha tadanantarameva vuṭṭhānagāminivipassanāmaggena",
  "atk-s0509a4:70_6": "ghaṭitattā maggapaṭipāṭiyā sabbāsavehi mama cittaṁ vimucci vimuttaṁ ahosīti.",
  "atk-s0509a4:71": "Sīhātherīgāthāvaṇṇanā niṭṭhitā.",
  "atk-s0509a4:72": "4. Sundarīnandātherīgāthāvaṇṇanā",
  "atk-s0509a4:73_0": "Āturaṁ asucintiādikā sundarīnandāya theriyā gāthā. Ayampi kira padumuttarassa bhagavato",
  "atk-s0509a4:73_1": "kāle haṁsavatīnagare kulagehe nibbattitvā viññutaṁ patvā, satthu santike dhammaṁ",
  "atk-s0509a4:73_2": "suṇantī satthāraṁ ekaṁ bhikkhuniṁ jhāyinīnaṁ aggaṭṭhāne ṭhapentaṁ disvā adhikārakammaṁ",
  "atk-s0509a4:73_3": "katvā taṁ ṭhānantaraṁ patthetvā kusalaṁ upacinantī kappasatasahassaṁ devamanussesu",
  "atk-s0509a4:73_4": "saṁsarantī imasmiṁ buddhuppāde sakyarājakule nibbatti. Nandātissā nāmaṁ akaṁsu. Aparabhāge",
  "atk-s0509a4:73_5": "rūpasampattiyā sundarīnandā, janapadakalyāṇīti ca paññāyittha. Sā amhākaṁ bhagavati",
  "atk-s0509a4:73_6": "sabbaññutaṁ patvā anupubbena kapilavatthuṁ gantvā nandakumārañca rāhulakumārañca",
  "atk-s0509a4:73_7": "pabbājetvā gate suddhodanamahārāje ca parinibbute mahāpajāpatigotamiyā rāhulamātāya",
  "atk-s0509a4:73_8": "ca pabbajitāya cintesi – ‘‘mayhaṁ jeṭṭhabhātā cakkavattirajjaṁ pahāya pabbajitvā",
  "atk-s0509a4:73_9": "loke aggapuggalo buddho jāto, puttopissa rāhulakumāro pabbaji, bhattāpi me nandarājā,",
  "atk-s0509a4:73_10": "mātāpi mahāpajāpatigotamī, bhaginīpi rāhulamātā pabbajitā, idānāhaṁ gehe kiṁ karissāmi,",
  "atk-s0509a4:73_11": "pabbajissāmī’’ti bhikkhunupassayaṁ gantvā ñātisinehena pabbaji, no saddhāya. Tasmā",
  "atk-s0509a4:73_12": "pabbajitvāpi rūpaṁ nissāya uppannamadā. ‘‘Satthā rūpaṁ vivaṇṇeti garahati, anekapariyāyena",
  "atk-s0509a4:73_13": "rūpe ādīnavaṁ dassetī’’ti buddhupaṭṭhānaṁ na gacchatītiādi sabbaṁ heṭṭhā abhirūpanandāya",
  "atk-s0509a4:73_14": "vatthusmiṁ vuttanayeneva veditabbaṁ. Ayaṁ pana viseso – satthārā nimmitaṁ itthirūpaṁ",
  "atk-s0509a4:73_15": "anukkamena jarābhibhūtaṁ disvā aniccato dukkhato anattato manasikarontiyā theriyā",
  "atk-s0509a4:73_16": "kammaṭṭhānābhimukhaṁ cittaṁ ahosi. Taṁ disvā satthā tassā sappāyavasena dhammaṁ desento –",
  "atk-s0509a4:74": "82.",
  "atk-s0509a4:75": " ‘‘Āturaṁ asuciṁ pūtiṁ, passa nande samussayaṁ;",
  "atk-s0509a4:76": "Asubhāya cittaṁ bhāvehi, ekaggaṁ susamāhitaṁ.",
  "atk-s0509a4:77": "83.",
  "atk-s0509a4:78": " ‘‘Yathā idaṁ tathā etaṁ, yathā etaṁ tathā idaṁ;",
  "atk-s0509a4:79": "Duggandhaṁ pūtikaṁ vāti, bālānaṁ abhinanditaṁ.",
  "atk-s0509a4:80": "84.",
  "atk-s0509a4:81": " ‘‘Evametaṁ avekkhantī, rattindivamatanditā;",
  "atk-s0509a4:82": "Tato sakāya paññāya, abhinibbijjha dakkhisa’’nti. –",
  "atk-s0509a4:83": "Imā tisso gāthā abhāsi.",
  "atk-s0509a4:84_0": "Sā desanānusārena ñāṇaṁ pesetvā sotāpattiphale patiṭṭhahi. Tassā uparimaggatthāya",
  "atk-s0509a4:84_1": "kammaṭṭhānaṁ ācikkhanto ‘‘nande, imasmiṁ sarīre appamattakopi sāro natthi, maṁsalohitalepano",
  "atk-s0509a4:84_2": "jarādīnaṁ vāsabhūto, aṭṭhipuñjamatto evāya’’nti dassetuṁ –",
  "atk-s0509a4:85": "‘‘Aṭṭhinaṁ nagaraṁ kataṁ, maṁsalohitalepanaṁ;",
  "atk-s0509a4:86": "Yattha jarā ca maccu ca, māno makkho ca ohito’’ti. (dha. pa. 150) –",
  "atk-s0509a4:87": "Dhammapade imaṁ gāthamāha.",
  "atk-s0509a4:88": "Sā desanāvasāne arahattaṁ pāpuṇi. Tena vuttaṁ apadāne (apa. therī 2.3.166-219) –",
  "atk-s0509a4:89": "‘‘Padumuttaro nāma jino, sabbadhammāna pāragū;",
  "atk-s0509a4:90": "Ito satasahassamhi, kappe uppajji nāyako.",
  "atk-s0509a4:91": "‘‘Ovādako viññāpako, tārako sabbapāṇinaṁ;",
  "atk-s0509a4:92": "Desanākusalo buddho, tāresi janataṁ bahuṁ.",
  "atk-s0509a4:93": "‘‘Anukampako kāruṇiko, hitesī sabbapāṇinaṁ;",
  "atk-s0509a4:94": "Sampatte titthiye sabbe, pañcasīle patiṭṭhapi.",
  "atk-s0509a4:95": "‘‘Evaṁ nirākulaṁ āsi, suññataṁ titthiyehi ca;",
  "atk-s0509a4:96": "Vicittaṁ arahantehi, vasībhūtehi tādibhi.",
  "atk-s0509a4:97": "‘‘Ratanānaṭṭhapaññāsaṁ, uggatova mahāmuni;",
  "atk-s0509a4:98": "Kañcanagghiyasaṅkāso, bāttiṁsavaralakkhaṇo.",
  "atk-s0509a4:99": "‘‘Vassasatasahassāni, āyu vijjati tāvade;",
  "atk-s0509a4:100": "Tāvatā tiṭṭhamāno so, tāresi janataṁ bahuṁ.",
  "atk-s0509a4:101": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a4:102": "Nānāratanapajjote, mahāsukhasamappitā.",
  "atk-s0509a4:103": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a4:104": "Amataṁ paramassādaṁ, paramatthanivedakaṁ.",
  "atk-s0509a4:105": "‘‘Tadā nimantayitvāna, sasaṅghaṁ lokanāyakaṁ;",
  "atk-s0509a4:106": "Datvā tassa mahādānaṁ, pasannā sehi pāṇibhi.",
  "atk-s0509a4:107": "‘‘Jhāyinīnaṁ bhikkhunīnaṁ, aggaṭṭhānamapatthayiṁ;",
  "atk-s0509a4:108": "Nipacca sirasā dhīraṁ, sasaṅghaṁ lokanāyakaṁ.",
  "atk-s0509a4:109": "‘‘Tadā adantadamako, tilokasaraṇo pabhū;",
  "atk-s0509a4:110": "Byākāsi narasārathi, lacchase taṁ supatthitaṁ.",
  "atk-s0509a4:111": "‘‘Satasahassito kappe, okkākakulasambhavo;",
  "atk-s0509a4:112": "Gotamo nāma gottena, satthā loke bhavissati.",
  "atk-s0509a4:113": "‘‘Tassa dhammesu dāyādā, orasā dhammanimmitā;",
  "atk-s0509a4:114": "Nandāti nāma nāmena, hessati satthu sāvikā.",
  "atk-s0509a4:115": "‘‘Taṁ sutvā muditā hutvā, yāvajīvaṁ tadā jinaṁ;",
  "atk-s0509a4:116": "Mettacittā paricariṁ, paccayehi vināyakaṁ.",
  "atk-s0509a4:117": "‘‘Tena kammena sukatena, cetanāpaṇidhīhi ca;",
  "atk-s0509a4:118": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:119": "‘‘Tato cutā yāmamagaṁ, tatohaṁ tusitaṁ gatā;",
  "atk-s0509a4:120": "Tato ca nimmānaratiṁ, vasavattipuraṁ tato.",
  "atk-s0509a4:121": "‘‘Yattha yatthūpapajjāmi, tassa kammassa vāhasā;",
  "atk-s0509a4:122": "Tattha tattheva rājūnaṁ, mahesittamakārayiṁ.",
  "atk-s0509a4:123": "‘‘Tato cutā manussatte, rājānaṁ cakkavattinaṁ;",
  "atk-s0509a4:124": "Maṇḍalīnañca rājūnaṁ, mahesittamakārayiṁ.",
  "atk-s0509a4:125": "‘‘Sampattiṁ anubhotvāna, devesu manujesu ca;",
  "atk-s0509a4:126": "Sabbattha sukhitā hutvā, nekakappesu saṁsariṁ.",
  "atk-s0509a4:127": "‘‘Pacchime bhave sampatte, suramme kapilavhaye;",
  "atk-s0509a4:128": "Rañño suddhodanassāhaṁ, dhītā āsiṁ aninditā.",
  "atk-s0509a4:129": "‘‘Siriyā rūpiniṁ disvā, nanditaṁ āsi taṁ kulaṁ;",
  "atk-s0509a4:130": "Tena nandāti me nāmaṁ, sundaraṁ pavaraṁ ahu.",
  "atk-s0509a4:131": "‘‘Yuvatīnañca sabbāsaṁ, kalyāṇīti ca vissutā;",
  "atk-s0509a4:132": "Tasmimpi nagare ramme, ṭhapetvā taṁ yasodharaṁ.",
  "atk-s0509a4:133": "‘‘Jeṭṭho bhātā tilokaggo, pacchimo arahā tathā;",
  "atk-s0509a4:134": "Ekākinī gahaṭṭhāhaṁ, mātarā paricoditā.",
  "atk-s0509a4:135": "‘‘Sākiyamhi kule jātā, putte buddhānujā tuvaṁ;",
  "atk-s0509a4:136": "Nandenapi vinā bhūtā, agāre kinnu acchasi.",
  "atk-s0509a4:137": "‘‘Jarāvasānaṁ yobbaññaṁ, rūpaṁ asucisammataṁ;",
  "atk-s0509a4:138": "Rogantamapicārogyaṁ, jīvitaṁ maraṇantikaṁ.",
  "atk-s0509a4:139": "‘‘Idampi te subhaṁ rūpaṁ, sasīkantaṁ manoharaṁ;",
  "atk-s0509a4:140": "Bhūsanānaṁ alaṅkāraṁ, sirisaṅghāṭasaṁnibhaṁ.",
  "atk-s0509a4:141": "‘‘Puñjitaṁ lokasāraṁva, nayanānaṁ rasāyanaṁ;",
  "atk-s0509a4:142": "Puññānaṁ kittijananaṁ, ukkākakulanandanaṁ.",
  "atk-s0509a4:143": "‘‘Na cireneva kālena, jarā samadhisessati;",
  "atk-s0509a4:144": "Vihāya gehaṁ kāruññe, cara dhammamanindite.",
  "atk-s0509a4:145": "‘‘Sutvāhaṁ mātu vacanaṁ, pabbajiṁ anagāriyaṁ;",
  "atk-s0509a4:146": "Dehena natu cittena, rūpayobbanalāḷitā.",
  "atk-s0509a4:147": "‘‘Mahatā ca payattena, jhānajjhena paraṁ mama;",
  "atk-s0509a4:148": "Kātuñca vadate mātā, na cāhaṁ tattha ussukā.",
  "atk-s0509a4:149": "‘‘Tato mahākāruṇiko, disvā maṁ kāmalālasaṁ;",
  "atk-s0509a4:150": "Nibbandanatthaṁ rūpasmiṁ, mama cakkhupathe jino.",
  "atk-s0509a4:151": "‘‘Sakena ānubhāvena, itthiṁ māpesi sobhiniṁ;",
  "atk-s0509a4:152": "Dassanīyaṁ suruciraṁ, mamatopi surūpiniṁ.",
  "atk-s0509a4:153": "‘‘Tamahaṁ vimhitā disvā, ativimhitadehiniṁ;",
  "atk-s0509a4:154": "Cintayiṁ saphalaṁ meti, nettalābhañca mānusaṁ.",
  "atk-s0509a4:155": "‘‘Tamahaṁ ehi subhage, yenattho taṁ vadehi me;",
  "atk-s0509a4:156": "Kulaṁ te nāmagottañca, vada me yadi te piyaṁ.",
  "atk-s0509a4:157": "‘‘Na vañcakālo subhage, ucchaṅge maṁ nivāsaya;",
  "atk-s0509a4:158": "Sīdantīva mamaṅgāni, pasuppayamuhuttakaṁ.",
  "atk-s0509a4:159": "‘‘Tato sīsaṁ mamaṅge sā, katvā sayi sulocanā;",
  "atk-s0509a4:160": "Tassā nalāṭe patitā, luddhā paramadāruṇā.",
  "atk-s0509a4:161": "‘‘Saha tassā nipātena, piḷakā upapajjatha;",
  "atk-s0509a4:162": "Pagghariṁsu pabhinnā ca, kuṇapā pubbalohitā.",
  "atk-s0509a4:163": "‘‘Pabhinnaṁ vadanañcāpi, kuṇapaṁ pūtigandhanaṁ;",
  "atk-s0509a4:164": "Uddhumātaṁ vinilañca, pubbañcāpi sarīrakaṁ.",
  "atk-s0509a4:165": "‘‘Sā paveditasabbaṅgī, nissasantī muhuṁ muhuṁ;",
  "atk-s0509a4:166": "Vedayantī sakaṁ dukkhaṁ, karuṇaṁ paridevayi.",
  "atk-s0509a4:167": "‘‘Dukkhena dukkhitā homi, phusayanti ca vedanā;",
  "atk-s0509a4:168": "Mahādukkhe nimuggamhi, saraṇaṁ hohi me sakhī.",
  "atk-s0509a4:169": "‘‘Kuhiṁ vadanasotaṁ te, kuhiṁ te tuṅganāsikā;",
  "atk-s0509a4:170": "Tambabimbavaroṭṭhante, vadanaṁ te kuhiṁ gataṁ.",
  "atk-s0509a4:171": "‘‘Kuhiṁ sasīnibhaṁ vaṇṇaṁ, kambugīvā kuhiṁ gatā;",
  "atk-s0509a4:172": "Doḷā lolāva te kaṇṇā, vevaṇṇaṁ samupāgatā.",
  "atk-s0509a4:173": "‘‘Makuḷakhārakākārā, kalikāva payodharā;",
  "atk-s0509a4:174": "Pabhinnā pūtikuṇapā, duṭṭhagandhittamāgatā.",
  "atk-s0509a4:175": "‘‘Vedimajjhāva sussoṇī, sūnāva nītakibbisā;",
  "atk-s0509a4:176": "Jātā amajjhabharitā, aho rūpamasassataṁ.",
  "atk-s0509a4:177": "‘‘Sabbaṁ sarīrasañjātaṁ, pūtigandhaṁ bhayānakaṁ;",
  "atk-s0509a4:178": "Susānamiva bībhacchaṁ, ramante yattha bālisā.",
  "atk-s0509a4:179": "‘‘Tadā mahākāruṇiko, bhātā me lokanāyako;",
  "atk-s0509a4:180": "Disvā saṁviggacittaṁ maṁ, imā gāthā abhāsatha.",
  "atk-s0509a4:181": "‘‘Āturaṁ kuṇapaṁ pūtiṁ, passa nande samussayaṁ;",
  "atk-s0509a4:182": "Asubhāya cittaṁ bhāvehi, ekaggaṁ susamāhitaṁ.",
  "atk-s0509a4:183": "‘‘Yathā idaṁ tathā etaṁ, yathā etaṁ tathā idaṁ;",
  "atk-s0509a4:184": "Duggandhaṁ pūtikaṁ vāti, bālānaṁ abhinanditaṁ.",
  "atk-s0509a4:185": "‘‘Evametaṁ avekkhantī, rattindivamatanditā;",
  "atk-s0509a4:186": "Tato sakāya paññāya, abhinibbijjha dakkhisaṁ.",
  "atk-s0509a4:187": "‘‘Tatohaṁ atisaṁviggā, sutvā gāthā subhāsitā;",
  "atk-s0509a4:188": "Tatraṭṭhitāvahaṁ santī, arahattamapāpuṇiṁ.",
  "atk-s0509a4:189": "‘‘Yattha yattha nisinnāhaṁ, sadā jhānaparāyaṇā;",
  "atk-s0509a4:190": "Jino tasmiṁ guṇe tuṭṭho, etadagge ṭhapesi maṁ.",
  "atk-s0509a4:191": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:192": "Arahattaṁ pana patvā attano paṭipattiṁ paccavekkhitvā udānavasena ‘‘āturaṁ asuci’’ntiādinā satthārā desitāhi tīhi gāthāhi saddhiṁ –",
  "atk-s0509a4:193": "85.",
  "atk-s0509a4:194": " ‘‘Tassā me appamattāya, vicinantiyā yoniso;",
  "atk-s0509a4:195": "Yathābhūtaṁ ayaṁ kāyo, diṭṭho santarabāhiro.",
  "atk-s0509a4:196": "86.",
  "atk-s0509a4:197": " ‘‘Atha nibbindahaṁ kāye, ajjhattañca virajjahaṁ;",
  "atk-s0509a4:198": "Appamattā visaṁyuttā, upasantāmhi nibbutā’’ti. –",
  "atk-s0509a4:199": "Imā dve gāthā abhāsi.",
  "atk-s0509a4:200_0": "Tattha evametaṁ avekkhantī…pe… dakkhisanti etaṁ āturādisabhāvaṁ kāyaṁ evaṁ ‘‘yathā",
  "atk-s0509a4:200_1": "idaṁ tathā eta’’ntiādinā vuttappakārena rattindivaṁ sabbakālaṁ atanditā hutvā parato",
  "atk-s0509a4:200_2": "ghosahetukaṁ sutamayañāṇaṁ muñcitvā, tato taṁnimittaṁ attani sambhūtattā sakāyabhāvanāmayāya",
  "atk-s0509a4:200_3": "paññāya yāthāvato ghanavinibbhogakaraṇena abhinibbijjha, kathaṁ nu kho dakkhisaṁ",
  "atk-s0509a4:200_4": "passissanti ābhogapurecārikena pubbabhāgañāṇacakkhunā avekkhantī vicinantīti attho.",
  "atk-s0509a4:201_0": "Tenāha ‘‘tassā me appamattāyā’’tiādi. Tassattho – tassā me satiavippavāsena appamattāya",
  "atk-s0509a4:201_1": "yoniso upāyena aniccādivasena vipassanāpaññāya vicinantiyā vīmaṁsantiyā, ayaṁ khandhapañcakasaṅkhāto",
  "atk-s0509a4:201_2": "kāyo sasantānaparasantānavibhāgato santarabāhiro yathābhūtaṁ diṭṭho.",
  "atk-s0509a4:202_0": "Atha tathā dassanato pacchā nibbindahaṁ kāye vipassanāpaññāsahitāya maggapaññāya",
  "atk-s0509a4:202_1": "attabhāve nibbindiṁ, visesatova ajjhattasantāne virajji virāgaṁ āpajjiṁ, ahaṁ yathābhūtāya",
  "atk-s0509a4:202_2": "appamādapaṭipattiyā matthakappattiyā appamattā sabbaso saṁyojanānaṁ samucchinnattā",
  "atk-s0509a4:202_3": "visaṁyuttā upasantā ca nibbutā ca amhīti.",
  "atk-s0509a4:203": "Sundarīnandātherīgāthāvaṇṇanā niṭṭhitā.",
  "atk-s0509a4:204": "5. Nanduttarātherīgāthāvaṇṇanā",
  "atk-s0509a4:205_0": "Aggiṁcandañcātiādikā nanduttarāya theriyā gāthā. Ayampi purimabuddhesu katādhikārā",
  "atk-s0509a4:205_1": "tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde kururaṭṭhe",
  "atk-s0509a4:205_2": "kammāsadhammanigame brāhmaṇakule nibbattitvā , ekaccāni vijjāṭṭhānāni sippāyatanāni",
  "atk-s0509a4:205_3": "ca uggahetvā nigaṇṭhapabbajjaṁ upagantvā, vādappasutā jambusākhaṁ gahetvā bhaddākuṇḍalakesā",
  "atk-s0509a4:205_4": "viya jambudīpatale vicarantī mahāmoggallānattheraṁ upasaṅkamitvā pañhaṁ pucchitvā",
  "atk-s0509a4:205_5": "parājayaṁ pattā therassa ovāde ṭhatvā sāsane pabbajitvā samaṇadhammaṁ karontī na",
  "atk-s0509a4:205_6": "cirasseva saha paṭisambhidāhi arahattaṁ patvā attano paṭipattiṁ paccavekkhitvā udānavasena –",
  "atk-s0509a4:206": "87.",
  "atk-s0509a4:207": " ‘‘Aggiṁ candañca sūriyañca, devatā ca namassihaṁ;",
  "atk-s0509a4:208": "Nadītitthāni gantvāna, udakaṁ oruhāmihaṁ.",
  "atk-s0509a4:209": "88.",
  "atk-s0509a4:210": " ‘‘Bahūvatasamādānā, aḍḍhaṁ sīsassa olikhiṁ;",
  "atk-s0509a4:211": "Chamāya seyyaṁ kappemi, rattiṁ bhattaṁ na bhuñjahaṁ.",
  "atk-s0509a4:212": "89.",
  "atk-s0509a4:213": " ‘‘Vibhūsāmaṇḍanaratā, nhāpanucchādanehi ca;",
  "atk-s0509a4:214": "Upakāsiṁ imaṁ kāyaṁ, kāmarāgena aṭṭitā.",
  "atk-s0509a4:215": "90.",
  "atk-s0509a4:216": " ‘‘Tato saddhaṁ labhitvāna, pabbajiṁ anagāriyaṁ;",
  "atk-s0509a4:217": "Disvā kāyaṁ yathābhūtaṁ, kāmarāgo samūhato.",
  "atk-s0509a4:218": "91.",
  "atk-s0509a4:219": " ‘‘Sabbe bhavā samucchinnā, icchā ca patthanāpi ca;",
  "atk-s0509a4:220": "Sabbayogavisaṁyuttā, santiṁ pāpuṇi cetaso’’ti. –",
  "atk-s0509a4:221": "Imā pañca gāthā abhāsi.",
  "atk-s0509a4:222_0": "Tattha aggiṁ candañca sūriyañca, devatā ca namassihanti aggippamukhā devāti indānaṁ",
  "atk-s0509a4:222_1": "devānaṁ ārādhanatthaṁ āhutiṁ paggahetvā aggiñca, māse māse sukkapakkhassa dutiyāya",
  "atk-s0509a4:222_2": "candañca, divase divase sāyaṁ pātaṁ sūriyañca, aññā ca bāhirā hiraññagabbhādayo devatā",
  "atk-s0509a4:222_3": "ca, visuddhimaggaṁ gavesantī namassihaṁ namakkāraṁ ahaṁ akāsiṁ. Nadītitthānigantvāna,",
  "atk-s0509a4:222_4": "udakaṁ oruhāmihanti gaṅgādīnaṁ nadīnaṁ pūjātitthāni upagantvā sāyaṁ pātaṁ udakaṁ",
  "atk-s0509a4:222_5": "otarāmi udake nimujjitvā aṅgasiñcanaṁ karomi.",
  "atk-s0509a4:223_0": "Bahūvatasamādānāti pañcātapatappanādi bahuvidhavatasamādānā. Gāthāsukhatthaṁ bahūti",
  "atk-s0509a4:223_1": "dīghakaraṇaṁ. Aḍḍhaṁ sīsassa olikhinti mayhaṁ sīsassa aḍḍhameva muṇḍemi. Keci ‘‘aḍḍhaṁ",
  "atk-s0509a4:223_2": "sīsassa olikhinti kesakalāpassa aḍḍhaṁ jaṭābandhanavasena bandhitvā aḍḍhaṁ vissajjesi’’nti",
  "atk-s0509a4:223_3": "atthaṁ vadanti. Chamāya seyyaṁ kappemīti thaṇḍilasāyinī hutvā anantarahitāya bhūmiyā",
  "atk-s0509a4:223_4": "sayāmi. Rattiṁ bhattaṁ na bhuñjahanti rattūparatā hutvā rattiyaṁ bhojanaṁ na bhuñjiṁ.",
  "atk-s0509a4:224_0": "Vibhūsāmaṇḍanaratāti cirakālaṁ attakilamathānuyogena kilantakāyā ‘‘evaṁ sarīrassa",
  "atk-s0509a4:224_1": "kilamanena natthi paññāsuddhi. Sace pana indriyānaṁ tosanavasena sarīrassa tappanena",
  "atk-s0509a4:224_2": "suddhi siyā’’ti mantvā imaṁ kāyaṁ anuggaṇhantī vibhūsāyaṁ maṇḍane ca ratā vatthālaṅkārehi",
  "atk-s0509a4:224_3": "alaṅkaraṇe gandhamālādīhi maṇḍane ca abhiratā. Nhāpanucchādanehi cāti sambāhanādīni",
  "atk-s0509a4:224_4": "kāretvā nhāpanena ucchādanena ca. Upakāsiṁ imaṁ kāyanti imaṁ mama kāyaṁ anuggaṇhiṁ",
  "atk-s0509a4:224_5": "santappesiṁ. Kāmarāgena aṭṭitāti evaṁ kāyadaḷhībahulā hutvā ayonisomanasikārapaccayā",
  "atk-s0509a4:224_6": "pariyuṭṭhitena kāmarāgena aṭṭitā abhiṇhaṁ upaddutā ahosiṁ.",
  "atk-s0509a4:225_0": "Tato saddhaṁ labhitvānāti evaṁ samādinnavatāni bhinditvā kāyadaḷhībahulā vādappasutā",
  "atk-s0509a4:225_1": "hutvā tattha tattha vicarantī tato pacchā aparabhāge mahāmoggallānattherassa santike",
  "atk-s0509a4:225_2": "laddhovādānusāsanā saddhaṁ paṭilabhitvā. Disvā kāyaṁ yathābhūtanti saha vipassanāya",
  "atk-s0509a4:225_3": "maggapaññāya imaṁ mama kāyaṁ yathābhūtaṁ disvā anāgāmimaggena sabbaso kāmarāgo samūhato.",
  "atk-s0509a4:225_4": "Tato paraṁ aggamaggena sabbe bhavā samucchinnā, icchā ca patthanāpi cāti paccuppannavisayābhilāsasaṅkhātā",
  "atk-s0509a4:225_5": "icchā ca āyatibhavābhilāsasaṅkhātā patthanāpi sabbe bhavāpi samucchinnāti yojanā",
  "atk-s0509a4:225_6": ". Santiṁ pāpuṇi cetasoti accantaṁ santiṁ arahattaphalaṁ pāpuṇiṁ adhigacchinti attho.",
  "atk-s0509a4:226": "Nanduttarātherīgāthāvaṇṇanā niṭṭhitā.",
  "atk-s0509a4:227": "6. Mittākāḷītherīgāthāvaṇṇanā",
  "atk-s0509a4:228_0": "Saddhāyapabbajitvānātiādikā mittākāḷiyā theriyā gāthā. Ayampi purimabuddhesu katādhikārā",
  "atk-s0509a4:228_1": "tattha tattha bhave vivaṭṭūpanissayaṁ kusalaṁ upacinantī imasmiṁ buddhuppāde kururaṭṭhe",
  "atk-s0509a4:228_2": "kammāsadhammanigame brāhmaṇakule nibbattitvā viññutaṁ pattā mahāsatipaṭṭhānadesanāya",
  "atk-s0509a4:228_3": "paṭiladdhasaddhā bhikkhunīsu pabbajitvā satta saṁvaccharāni lābhasakkāragiddhikā",
  "atk-s0509a4:228_4": "hutvā samaṇadhammaṁ karontī tattha tattha vicaritvā aparabhāge yoniso ummujjantī",
  "atk-s0509a4:228_5": "saṁvegajātā hutvā vipassanaṁ paṭṭhapetvā na cirasseva saha paṭisambhidāhi arahattaṁ",
  "atk-s0509a4:228_6": "patvā attano paṭipattiṁ paccavekkhitvā udānavasena –",
  "atk-s0509a4:229": "92.",
  "atk-s0509a4:230": " ‘‘Saddhāya pabbajitvāna, agārasmānagāriyaṁ;",
  "atk-s0509a4:231": "Vicariṁhaṁ tena tena, lābhasakkāraussukā.",
  "atk-s0509a4:232": "93.",
  "atk-s0509a4:233": " ‘‘Riñcitvā paramaṁ atthaṁ, hīnamatthaṁ asevihaṁ;",
  "atk-s0509a4:234": "Kilesānaṁ vasaṁ gantvā, sāmaññatthaṁ na bujjhihaṁ.",
  "atk-s0509a4:235": "94.",
  "atk-s0509a4:236": " ‘‘Tassā me ahu saṁvego, nisinnāya vihārake;",
  "atk-s0509a4:237": "Ummaggapaṭipannāmhi, taṇhāya vasamāgatā.",
  "atk-s0509a4:238": "95.",
  "atk-s0509a4:239": " ‘‘Appakaṁ jīvitaṁ mayhaṁ, jarā byādhi ca maddati;",
  "atk-s0509a4:240": "Purāyaṁ bhijjati kāyo, na me kālo pamajjituṁ.",
  "atk-s0509a4:241": "96.",
  "atk-s0509a4:242": " ‘‘Yathābhūtamavekkhantī, khandhānaṁ udayabbayaṁ;",
  "atk-s0509a4:243": "Vimuttacittā uṭṭhāsiṁ, kataṁ buddhassa sāsana’’nti. – imā gāthā abhāsi;",
  "atk-s0509a4:244": "Tattha vicariṁhaṁ tena tena, lābhasakkāraussukāti lābhe ca sakkāre ca ussukā yuttappayuttā hutvā tena tena bāhusaccadhammakathādinā lābhuppādahetunā vicariṁ ahaṁ.",
  "atk-s0509a4:245_0": "Riñcitvā paramaṁ atthanti jhānavipassanāmaggaphalādiṁ uttamaṁ atthaṁ jahitvā chaḍḍetvā.",
  "atk-s0509a4:245_1": "Hīnamatthaṁ asevihanti catupaccayasaṅkhātaāmisabhāvato hīnaṁ lāmakaṁ atthaṁ ayoniso",
  "atk-s0509a4:245_2": "pariyesanāya paṭiseviṁ ahaṁ. Kilesānaṁ vasaṁ gantvāti mānamadataṇhādīnaṁ kilesānaṁ",
  "atk-s0509a4:245_3": "vasaṁ upagantvā sāmaññatthaṁ samaṇakiccaṁ na bujjhiṁ na jāniṁ ahaṁ.",
  "atk-s0509a4:246_0": "Nisinnāyavihāraketi mama vasanakaovarake nisinnāya ahu saṁvego. Kathanti ce, āha",
  "atk-s0509a4:246_1": "‘‘ummaggapaṭipannāmhī’’ti. Tattha ummaggapaṭipannāmhīti yāvadeva anupādāya parinibbānatthamidaṁ",
  "atk-s0509a4:246_2": "sāsanaṁ, tattha sāsane pabbajitvā kammaṭṭhānaṁ amanasikarontī tassa ummaggapaṭipannā",
  "atk-s0509a4:246_3": "amhīti. Taṇhāya vasamāgatāti paccayuppādanataṇhāya vasaṁ upagatā.",
  "atk-s0509a4:247_0": "Appakaṁ jīvitaṁ mayhanti paricchinnakālā vajjitato bahūpaddavato ca mama jīvitaṁ",
  "atk-s0509a4:247_1": "appakaṁ parittaṁ lahukaṁ. Jarā byādhi ca maddatīti tañca samantato āpatitvā nippothentā",
  "atk-s0509a4:247_2": "pabbatā viya jarā byādhi ca maddati nimmathati. ‘‘Maddare’’tipi pāṭho. Purāyaṁ bhijjati",
  "atk-s0509a4:247_3": "kāyoti ayaṁ kāyo bhijjati purā. Yasmā tassa ekaṁsiko bhedo, tasmā na me kālo pamajjituṁ",
  "atk-s0509a4:247_4": "ayaṁ kālo aṭṭhakkhaṇavajjito navamo khaṇo, so pamajjituṁ na yuttoti tassāhuṁ saṁvegoti yojanā.",
  "atk-s0509a4:248_0": "Yathābhūtamavekkhantīti evaṁ jātasaṁvegā vipassanaṁ paṭṭhapetvā aniccādimanasikārena",
  "atk-s0509a4:248_1": "yathābhūtamavekkhantī. Kiṁ avekkhantīti āha ‘‘khandhānaṁ udayabbaya’’nti. ‘‘Avijjāsamudayā",
  "atk-s0509a4:248_2": "rūpasamudayo’’tiādinā (paṭi. ma. 1.50) samapaññāsappabhedānaṁ pañcannaṁ upādānakkhandhānaṁ",
  "atk-s0509a4:248_3": "uppādanirodhañca udayabbayānupassanāya avekkhantī vipassanaṁ ussukkāpetvā maggapaṭipāṭiyā",
  "atk-s0509a4:248_4": "sabbaso kilesehi ca bhavehi ca vimuttacittā uṭṭhāsiṁ, ubhato uṭṭhānena maggena bhavattayato",
  "atk-s0509a4:248_5": "cāti vuṭṭhitā ahosiṁ. Sesaṁ vuttanayameva.",
  "atk-s0509a4:249": "Mittākāḷītherīgāthāvaṇṇanā niṭṭhitā.",
  "atk-s0509a4:250": "7. Sakulātherīgāthāvaṇṇanā",
  "atk-s0509a4:251_0": "Agārasmiṁvasantītiādikā sakulāya theriyā gāthā. Ayaṁ kira padumuttarassa bhagavato",
  "atk-s0509a4:251_1": "kāle haṁsavatīnagare ānandassa rañño dhītā hutvā nibbattā, satthu vemātikabhaginī",
  "atk-s0509a4:251_2": "nandāti nāmena. Sā viññutaṁ patvā ekadivasaṁ satthu santike dhammaṁ suṇantī satthārā",
  "atk-s0509a4:251_3": "ekaṁ bhikkhuniṁ dibbacakkhukānaṁ aggaṭṭhāne ṭhapentaṁ disvā ussāhajātā adhikārakammaṁ",
  "atk-s0509a4:251_4": "katvā sayampi taṁ ṭhānantaraṁ patthentī paṇidhānamakāsi. Sā tattha yāvajīvaṁ bahuṁ",
  "atk-s0509a4:251_5": "uḷāraṁ kusalakammaṁ katvā devaloke nibbattitvā aparāparaṁ sugatīsuyeva saṁsarantī",
  "atk-s0509a4:251_6": "kassapassa bhagavato kāle brāhmaṇakule nibbattitvā paribbājakapabbajjaṁ pabbajitvā",
  "atk-s0509a4:251_7": "ekacārinī vicarantī ekadivasaṁ telabhikkhāya āhiṇḍitvā telaṁ labhitvā tena telena",
  "atk-s0509a4:251_8": "satthu cetiye sabbarattiṁ dīpapūjaṁ akāsi. Sā tato cutā tāvatiṁse nibbattitvā suvisuddhadibbacakkhukā",
  "atk-s0509a4:251_9": "hutvā ekaṁ buddhantaraṁ devesuyeva saṁsaritvā imasmiṁ buddhuppāde sāvatthiyaṁ brāhmaṇakule",
  "atk-s0509a4:251_10": "nibbatti. Sakulātissā nāmaṁ ahosi. Sā viññutaṁ pattā satthu jetavanapaṭiggahaṇe paṭiladdhasaddhā",
  "atk-s0509a4:251_11": "upāsikā hutvā aparabhāge aññatarassa khīṇāsavattherassa santike dhammaṁ sutvā sañjātasaṁvegā",
  "atk-s0509a4:251_12": "pabbajitvā vipassanaṁ paṭṭhapetvā ghaṭentī vāyamantī na cirasseva arahattaṁ pāpuṇi.",
  "atk-s0509a4:251_13": "Tena vuttaṁ apadāne (apa. therī 2.3.131-165) –",
  "atk-s0509a4:252": "‘‘Padumuttaro nāma jino, sabbadhammāna pāragū;",
  "atk-s0509a4:253": "Ito satasahassamhi, kappe uppajji nāyako.",
  "atk-s0509a4:254": "‘‘Hitāya sabbasattānaṁ, sukhāya vadataṁ varo;",
  "atk-s0509a4:255": "Atthāya purisājañño, paṭipanno sadevake.",
  "atk-s0509a4:256": "‘‘Yasaggapatto sirimā, kittivaṇṇagato jino;",
  "atk-s0509a4:257": "Pūjito sabbalokassa, disā sabbāsu vissuto.",
  "atk-s0509a4:258": "‘‘Uttiṇṇavicikiccho so, vītivattakathaṁkatho;",
  "atk-s0509a4:259": "Sampuṇṇamanasaṅkappo, patto sambodhimuttamaṁ.",
  "atk-s0509a4:260": "‘‘Anuppannassa maggassa, uppādetā naruttamo;",
  "atk-s0509a4:261": "Anakkhātañca akkhāsi, asañjātañca sañjanī.",
  "atk-s0509a4:262": "‘‘Maggaññū ca maggavidū, maggakkhāyī narāsabho;",
  "atk-s0509a4:263": "Maggassa kusalo satthā, sārathīnaṁ varuttamo.",
  "atk-s0509a4:264": "‘‘Mahākāruṇiko satthā, dhammaṁ deseti nāyako;",
  "atk-s0509a4:265": "Nimugge kāmapaṅkamhi, samuddharati pāṇine.",
  "atk-s0509a4:266": "‘‘Tadāhaṁ haṁsavatiyaṁ, jātā khattiyanandanā;",
  "atk-s0509a4:267": "Surūpā sadhanā cāpi, dayitā ca sirīmatī.",
  "atk-s0509a4:268": "‘‘Ānandassa mahārañño, dhītā paramasobhanā;",
  "atk-s0509a4:269": "Vemātā bhaginī cāpi, padumuttaranāmino.",
  "atk-s0509a4:270": "‘‘Rājakaññāhi sahitā, sabbābharaṇabhūsitā;",
  "atk-s0509a4:271": "Upāgamma mahāvīraṁ, assosiṁ dhammadesanaṁ.",
  "atk-s0509a4:272": "‘‘Tadā hi so lokagaru, bhikkhuniṁ dibbacakkhukaṁ;",
  "atk-s0509a4:273": "Kittayaṁ parisāmajjhe, aggaṭṭhāne ṭhapesi taṁ.",
  "atk-s0509a4:274": "‘‘Suṇitvā tamahaṁ haṭṭhā, dānaṁ datvāna satthuno;",
  "atk-s0509a4:275": "Pūjitvāna ca sambuddhaṁ, dibbacakkhuṁ apatthayiṁ.",
  "atk-s0509a4:276": "‘‘Tato avoca maṁ satthā, nande lacchasi patthitaṁ;",
  "atk-s0509a4:277": "Padīpadhammadānānaṁ, phalametaṁ sunicchitaṁ.",
  "atk-s0509a4:278": "‘‘Satasahassito kappe, okkākakulasambhavo;",
  "atk-s0509a4:279": "Gotamo nāma gottena, satthā loke bhavissati.",
  "atk-s0509a4:280": "‘‘Tassa dhammesu dāyādā, orasā dhammanimmitā;",
  "atk-s0509a4:281": "Sakulā nāma nāmena, hessati satthu sāvikā.",
  "atk-s0509a4:282": "‘‘Tena kammena sukatena, cetanāpaṇidhīhi ca;",
  "atk-s0509a4:283": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:284": "‘‘Imamhi bhaddake kappe, brahmabandhu mahāyaso;",
  "atk-s0509a4:285": "Kassapo nāma gottena, uppajji vadataṁ varo.",
  "atk-s0509a4:286": "‘‘Paribbājakinī āsiṁ, tadāhaṁ ekacārinī;",
  "atk-s0509a4:287": "Bhikkhāya vicaritvāna, alabhiṁ telamattakaṁ.",
  "atk-s0509a4:288": "‘‘Tena dīpaṁ padīpetvā, upaṭṭhiṁ sabbasaṁvariṁ;",
  "atk-s0509a4:289": "Cetiyaṁ dvipadaggassa, vippasannena cetasā.",
  "atk-s0509a4:290": "‘‘Tena kammena sukatena, cetanāpaṇidhīhi ca;",
  "atk-s0509a4:291": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:292": "‘‘Yattha yatthūpapajjāmi, tassa kammassa vāhasā;",
  "atk-s0509a4:293": "Pajjalanti mahādīpā, tattha tattha gatāya me.",
  "atk-s0509a4:294": "‘‘Tirokuṭṭaṁ tiroselaṁ, samatiggayha pabbataṁ;",
  "atk-s0509a4:295": "Passāmahaṁ yadicchāmi, dīpadānassidaṁ phalaṁ.",
  "atk-s0509a4:296": "‘‘Visuddhanayanā homi, yasasā ca jalāmahaṁ;",
  "atk-s0509a4:297": "Saddhāpaññāvatī ceva, dīpadānassidaṁ phalaṁ.",
  "atk-s0509a4:298": "‘‘Pacchime ca bhave dāni, jātā vippakule ahaṁ;",
  "atk-s0509a4:299": "Pahūtadhanadhaññamhi, mudite rājapūjite.",
  "atk-s0509a4:300": "‘‘Ahaṁ sabbaṅgasampannā, sabbābharaṇabhūsitā;",
  "atk-s0509a4:301": "Purappavese sugataṁ, vātapāne ṭhitā ahaṁ.",
  "atk-s0509a4:302": "‘‘Disvā jalantaṁ yasasā, devamanussasakkataṁ;",
  "atk-s0509a4:303": "Anubyañjanasampannaṁ, lakkhaṇehi vibhūsitaṁ.",
  "atk-s0509a4:304": "‘‘Udaggacittā sumanā, pabbajjaṁ samarocayiṁ;",
  "atk-s0509a4:305": "Na cireneva kālena, arahattamapāpuṇiṁ.",
  "atk-s0509a4:306": "‘‘Iddhīsu ca vasī homi, dibbāya sotadhātuyā;",
  "atk-s0509a4:307": "Paracittāni jānāmi, satthusāsanakārikā.",
  "atk-s0509a4:308": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a4:309": "Khepetvā āsave sabbe, visuddhāsiṁ sunimmalā.",
  "atk-s0509a4:310": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a4:311": "Ohito garuko bhāro, bhavanettisamūhatā.",
  "atk-s0509a4:312": "‘‘Yassatthāya pabbajitā, agārasmānagāriyaṁ;",
  "atk-s0509a4:313": "So me attho anuppatto, sabbasaṁyojanakkhayo.",
  "atk-s0509a4:314": "‘‘Tato mahākāruṇiko, etadagge ṭhapesi maṁ;",
  "atk-s0509a4:315": "Dibbacakkhukānaṁ aggā, sakulāti naruttamo.",
  "atk-s0509a4:316": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:317_0": "Arahattaṁ pana patvā katādhikāratāya dibbacakkhuñāṇe ciṇṇavasī ahosi. Tena naṁ satthā",
  "atk-s0509a4:317_1": "dibbacakkhukānaṁ bhikkhunīnaṁ aggaṭṭhāne ṭhapesi. Sā attano paṭipattiṁ paccavekkhitvā",
  "atk-s0509a4:317_2": "pītisomanassajātā udānavasena –",
  "atk-s0509a4:318": "97.",
  "atk-s0509a4:319": " ‘‘Agārasmiṁ vasantīhaṁ, dhammaṁ sutvāna bhikkhuno;",
  "atk-s0509a4:320": "Addasaṁ virajaṁ dhammaṁ, nibbānaṁ padamaccutaṁ.",
  "atk-s0509a4:321": "98.",
  "atk-s0509a4:322": " ‘‘Sāhaṁ puttaṁ dhītarañca, dhanadhaññañca chaḍḍiya;",
  "atk-s0509a4:323": "Kese chedāpayitvāna, pabbajiṁ anagāriyaṁ.",
  "atk-s0509a4:324": "99.",
  "atk-s0509a4:325": " ‘‘Sikkhamānā ahaṁ santī, bhāventī maggamañjasaṁ;",
  "atk-s0509a4:326": "Pahāsiṁ rāgadosañca, tadekaṭṭhe ca āsave.",
  "atk-s0509a4:327": "100.",
  "atk-s0509a4:328": " ‘‘Bhikkhunī upasampajja, pubbajātimanussariṁ;",
  "atk-s0509a4:329": "Dibbacakkhu visodhitaṁ, vimalaṁ sādhubhāvitaṁ.",
  "atk-s0509a4:330": "101.",
  "atk-s0509a4:331": " ‘‘Saṅkhāre parato disvā, hetujāte palokite;",
  "atk-s0509a4:332": "Pahāsiṁ āsave sabbe, sītibhūtāmhi nibbutā’’ti. –",
  "atk-s0509a4:333": "Imā gāthā abhāsi.",
  "atk-s0509a4:334_0": "Tattha agārasmiṁ vasantīhaṁ, dhammaṁ sutvāna bhikkhunoti ahaṁ pubbe agāramajjhe vasamānā",
  "atk-s0509a4:334_1": "aññatarassa bhinnakilesassa bhikkhuno santike catusaccagabbhaṁ dhammakathaṁ sutvā.",
  "atk-s0509a4:334_2": "Addasaṁ virajaṁ dhammaṁ, nibbānaṁ padamaccutanti rāgarajādīnaṁ abhāvena virajaṁ,",
  "atk-s0509a4:334_3": "vānato nikkhantattā nibbānaṁ, cavanābhāvato adhigatānaṁ accutihetutāya ca nibbānaṁ",
  "atk-s0509a4:334_4": "accutaṁ, padanti ca laddhanāmaṁ asaṅkhatadhammaṁ, sahassanayapaṭimaṇḍitena dassanasaṅkhātena",
  "atk-s0509a4:334_5": "dhammacakkhunā addasaṁ passiṁ.",
  "atk-s0509a4:335": "Sāhanti sā ahaṁ vuttappakārena sotāpannā homi.",
  "atk-s0509a4:336_0": "Sikkhamānā ahaṁ santīti ahaṁ sikkhamānāva samānā pabbajitvā vasse aparipuṇṇe eva.",
  "atk-s0509a4:336_1": "Bhāventī maggamañjasanti majjhimapaṭipattibhāvato añjasaṁ uparimaggaṁ uppādentī.",
  "atk-s0509a4:336_2": "Tadekaṭṭhe ca āsaveti rāgadosehi sahajekaṭṭhe pahānekaṭṭhe ca tatiyamaggavajjhe āsave",
  "atk-s0509a4:336_3": "pahāsiṁ samucchindiṁ.",
  "atk-s0509a4:337_0": "Bhikkhunīupasampajjāti vasse paripuṇṇe upasampajjitvā bhikkhunī hutvā. Vimalanti",
  "atk-s0509a4:337_1": "avijjādīhi upakkilesehi vimuttatāya vigatamalaṁ, sādhu sakkacca sammadeva bhāvitaṁ,",
  "atk-s0509a4:337_2": "sādhūhi vā buddhādīhi bhāvitaṁ uppāditaṁ dibbacakkhu visodhitanti sambandho.",
  "atk-s0509a4:338_0": "Saṅkhāreti tebhūmakasaṅkhāre. Paratoti anattato. Hetujāteti paccayuppanne. Palokiteti",
  "atk-s0509a4:338_1": "palujjanasabhāve pabhaṅgune paññācakkhunā disvā. Pahāsiṁ āsave sabbeti aggamaggena",
  "atk-s0509a4:338_2": "avasiṭṭhe sabbepi āsave pajahiṁ, khepesinti attho. Sesaṁ vuttanayameva.",
  "atk-s0509a4:339": "Sakulātherīgāthāvaṇṇanā niṭṭhitā.",
  "atk-s0509a4:340": "8. Soṇātherīgāthāvaṇṇanā",
  "atk-s0509a4:341_0": "Dasa putte vijāyitvātiādikā soṇāya theriyā gāthā. Ayampi padumuttarassa bhagavato",
  "atk-s0509a4:341_1": "kāle haṁsavatīnagare kulagehe nibbattitvā viññutaṁ patvā ekadivasaṁ satthu santike",
  "atk-s0509a4:341_2": "dhammaṁ suṇantī satthāraṁ ekaṁ bhikkhuniṁ āraddhavīriyānaṁ bhikkhunīnaṁ aggaṭṭhāne",
  "atk-s0509a4:341_3": "ṭhapentaṁ disvā, adhikārakammaṁ katvā sayampi taṁ ṭhānantaraṁ patthetvā yāvajīvaṁ",
  "atk-s0509a4:341_4": "puññāni katvā, tato cutā kappasatasahassaṁ devamanussesu saṁsaritvā imasmiṁ buddhuppāde",
  "atk-s0509a4:341_5": "sāvatthiyaṁ kulagehe nibbattitvā vayappattā patikulaṁ gatā dasa puttadhītaro labhitvā",
  "atk-s0509a4:341_6": "bahuputtikāti paññāyittha. Sā sāmike pabbajite vayappatte puttadhītaro gharāvāse",
  "atk-s0509a4:341_7": "patiṭṭhāpetvā sabbaṁ dhanaṁ puttānaṁ vibhajitvā adāsi, na kiñci attano ṭhapesi. Taṁ",
  "atk-s0509a4:341_8": "puttā ca dhītaro ca katipāhameva upaṭṭhahitvā paribhavaṁ akaṁsu. Sā ‘‘kiṁ mayhaṁ",
  "atk-s0509a4:341_9": "imehi paribhavāya ghare vasantiyā’’ti bhikkhuniyo upasaṅkamitvā pabbajjaṁ yāci. Taṁ",
  "atk-s0509a4:341_10": "bhikkhuniyo pabbājesuṁ. Sā laddhūpasampadā ‘‘ahaṁ mahallikākāle pabbajitvā appamattāya",
  "atk-s0509a4:341_11": "bhavitabba’’nti bhikkhunīnaṁ vattapaṭivattaṁ karontī ‘‘sabbarattiṁ samaṇadhammaṁ",
  "atk-s0509a4:341_12": "karissāmī’’ti heṭṭhāpāsāde ekathambhaṁ hatthena gahetvā taṁ avijahamānā samaṇadhammaṁ",
  "atk-s0509a4:341_13": "karontī caṅkamamānāpi ‘‘andhakāre ṭhāne rukkhādīsu yattha katthaci me sīsaṁ paṭihaññeyyā’’ti",
  "atk-s0509a4:341_14": "rukkhaṁ hatthena gahetvā taṁ avijahamānāva samaṇadhammaṁ karoti. Tato paṭṭhāya sā",
  "atk-s0509a4:341_15": "āraddhavīriyatāya pākaṭā ahosi. Satthā tassā ñāṇaparipākaṁ disvā gandhakuṭiyaṁ nisinnova",
  "atk-s0509a4:341_16": "obhāsaṁ pharitvā sammukhe nisinno viya attānaṁ dassetvā –",
  "atk-s0509a4:342": "‘‘Yo ca vassasataṁ jīve, apassaṁ dhammamuttamaṁ;",
  "atk-s0509a4:343": "Ekāhaṁ jīvitaṁ seyyo, passato dhammamuttama’’nti. (dha. pa. 115) –",
  "atk-s0509a4:344": "Gāthaṁ abhāsi. Sā gāthāpariyosāne arahattaṁ pāpuṇi. Tena vuttaṁ apadāne (apa. therī 2.3.220-243) –",
  "atk-s0509a4:345": "‘‘Padumuttaro nāma jino, sabbadhammāna pāragū;",
  "atk-s0509a4:346": "Ito satasahassamhi, kappe uppajji nāyako.",
  "atk-s0509a4:347": "‘‘Tadā seṭṭhikule jātā, sukhitā pūjitā piyā;",
  "atk-s0509a4:348": "Upetvā taṁ munivaraṁ, assosiṁ madhuraṁ vacaṁ.",
  "atk-s0509a4:349": "‘‘Āraddhavīriyānaggaṁ, vaṇṇesi bhikkhuniṁ jino;",
  "atk-s0509a4:350": "Taṁ sutvā muditā hutvā, kāraṁ katvāna satthuno.",
  "atk-s0509a4:351": "‘‘Abhivādiya sambuddhaṁ, ṭhānaṁ taṁ patthayiṁ tadā;",
  "atk-s0509a4:352": "Anumodi mahāvīro, sijjhataṁ paṇidhī tava.",
  "atk-s0509a4:353": "‘‘Satasahassito kappe, okkākakulasambhavo;",
  "atk-s0509a4:354": "Gotamo nāma gottena, satthā loke bhavissati.",
  "atk-s0509a4:355": "‘‘Tassa dhammesu dāyādā, orasā dhammanimmitā;",
  "atk-s0509a4:356": "Soṇāti nāma nāmena, hessati satthu sāvikā.",
  "atk-s0509a4:357": "‘‘Taṁ sutvā muditā hutvā, yāvajīvaṁ tadā jinaṁ;",
  "atk-s0509a4:358": "Mettacittā paricariṁ, paccayehi vināyakaṁ.",
  "atk-s0509a4:359": "‘‘Tena kammena sukatena, cetanāpaṇidhīhi ca;",
  "atk-s0509a4:360": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:361": "‘‘Pacchime ca bhave dāni, jātā seṭṭhikule ahaṁ;",
  "atk-s0509a4:362": "Sāvatthiyaṁ puravare, iddhe phīte mahaddhane.",
  "atk-s0509a4:363": "‘‘Yadā ca yobbanappattā, gantvā patikulaṁ ahaṁ;",
  "atk-s0509a4:364": "Dasa puttāni ajaniṁ, surūpāni visesato.",
  "atk-s0509a4:365": "‘‘Sukhedhitā ca te sabbe, jananettamanoharā;",
  "atk-s0509a4:366": "Amittānampi rucitā, mama pageva te siyā.",
  "atk-s0509a4:367": "‘‘Tato mayhaṁ akāmāya, dasaputtapurakkhato;",
  "atk-s0509a4:368": "Pabbajittha sa me bhattā, devadevassa sāsane.",
  "atk-s0509a4:369": "‘‘Tadekikā vicintesiṁ, jīvitenālamatthu me;",
  "atk-s0509a4:370": "Cattāya patiputtehi, vuḍḍhāya ca varākiyā.",
  "atk-s0509a4:371": "‘‘Ahampi tattha gacchissaṁ, sampatto yattha me pati;",
  "atk-s0509a4:372": "Evāhaṁ cintayitvāna, pabbajiṁ anagāriyaṁ.",
  "atk-s0509a4:373": "‘‘Tato ca maṁ bhikkhuniyo, ekaṁ bhikkhunupassaye;",
  "atk-s0509a4:374": "Vihāya gacchumovādaṁ, tāpehi udakaṁ iti.",
  "atk-s0509a4:375": "‘‘Tadā udakamāhitvā, okiritvāna kumbhiyā;",
  "atk-s0509a4:376": "Culle ṭhapetvā āsīnā, tato cittaṁ samādahiṁ.",
  "atk-s0509a4:377": "‘‘Khandhe aniccato disvā, dukkhato ca anattato;",
  "atk-s0509a4:378": "Khepetvā āsave sabbe, arahattamapāpuṇiṁ.",
  "atk-s0509a4:379": "‘‘Tadāgantvā bhikkhuniyo, uṇhodakamapucchisuṁ;",
  "atk-s0509a4:380": "Tejodhātumadhiṭṭhāya, khippaṁ santāpayiṁ jalaṁ.",
  "atk-s0509a4:381": "‘‘Vimhitā tā jinavaraṁ, etamatthamasāvayuṁ;",
  "atk-s0509a4:382": "Taṁ sutvā mudito nātho, imaṁ gāthaṁ abhāsatha.",
  "atk-s0509a4:383": "‘‘Yo ca vassasataṁ jīve, kusīto hīnavīriyo;",
  "atk-s0509a4:384": "Ekāhaṁ jīvitaṁ seyyo, vīriyamārabhato daḷhaṁ.",
  "atk-s0509a4:385": "‘‘Ārādhito mahāvīro, mayā suppaṭipattiyā;",
  "atk-s0509a4:386": "Āraddhavīriyānaggaṁ, mamāha sa mahāmuni.",
  "atk-s0509a4:387": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:388": "Atha naṁ bhagavā bhikkhuniyo paṭipāṭiyā ṭhānantare ṭhapento āraddhavīriyānaṁ aggaṭṭhāne ṭhapesi. Sā ekadivasaṁ attano paṭipattiṁ paccavekkhitvā udānavasena –",
  "atk-s0509a4:389": "102.",
  "atk-s0509a4:390": " ‘‘Dasa putte vijāyitvā, asmiṁ rūpasamussaye;",
  "atk-s0509a4:391": "Tatohaṁ dubbalā jiṇṇā, bhikkhuniṁ upasaṅkamiṁ.",
  "atk-s0509a4:392": "103.",
  "atk-s0509a4:393": " ‘‘Sā me dhammamadesesi, khandhāyatanadhātuyo;",
  "atk-s0509a4:394": "Tassā dhammaṁ suṇitvāna, kese chetvāna pabbajiṁ.",
  "atk-s0509a4:395": "104.",
  "atk-s0509a4:396": " ‘‘Tassā me sikkhamānāya, dibbacakkhu visodhitaṁ;",
  "atk-s0509a4:397": "Pubbenivāsaṁ jānāmi, yattha me vusitaṁ pure.",
  "atk-s0509a4:398": "105.",
  "atk-s0509a4:399": " ‘‘Animittañca bhāvemi, ekaggā susamāhitā;",
  "atk-s0509a4:400": "Anantarāvimokkhāsiṁ, anupādāya nibbutā.",
  "atk-s0509a4:401": "106.",
  "atk-s0509a4:402": " ‘‘Pañcakkhandhā pariññātā, tiṭṭhanti chinnamūlakā;",
  "atk-s0509a4:403": "Dhi tavatthu jare jamme, natthi dāni punabbhavo’’ti. – imā gāthā abhāsi;",
  "atk-s0509a4:404_0": "Tattha rūpasamussayeti rūpasaṅkhāte samussaye. Ayañhi rūpasaddo ‘‘cakkhuñca paṭicca",
  "atk-s0509a4:404_1": "rūpe ca uppajjati cakkhuviññāṇa’’ntiādīsu (saṁ. ni. 4.60) rūpāyatane āgato. ‘‘Yaṁkiñci",
  "atk-s0509a4:404_2": "rūpaṁ atītānāgatapaccuppanna’’ntiādīsu (a. ni. 4.181) rūpakkhandhe. ‘‘Piyarūpe sātarūpe",
  "atk-s0509a4:404_3": "rajjatī’’tiādīsu (ma. ni. 1.409) sabhāve. ‘‘Bahiddhā rūpāni passatī’’tiādīsu (dī.",
  "atk-s0509a4:404_4": "ni. 3.338; a. ni. 1.427-434) kasiṇāyatane. ‘‘Rūpī rūpāni passatī’’tiādīsu (dī. ni.",
  "atk-s0509a4:404_5": "3.339; a. ni. 1.435-442) rūpajhāne. ‘‘Aṭṭhiñca paṭicca nhāruñca paṭicca maṁsañca",
  "atk-s0509a4:404_6": "paṭicca cammañca paṭicca ākāso parivārito rūpantveva saṅkhaṁ gacchatī’’tiādīsu (ma.",
  "atk-s0509a4:404_7": "ni. 1.306) rūpakāye. Idhāpi rūpakāyeva daṭṭhabbo. Samussayasaddopi aṭṭhīnaṁ sarīrassa",
  "atk-s0509a4:404_8": "pariyāyo. ‘‘Satanti samussayā’’tiādīsu aṭṭhisarīrapariyāye. ‘‘Āturaṁ asuciṁ pūtiṁ,",
  "atk-s0509a4:404_9": "passa nande samussaya’’ntiādīsu (theragā. 19) sarīre. Idhāpi sarīre eva daṭṭhabbo.",
  "atk-s0509a4:404_10": "Tena vuttaṁ – ‘‘rūpasamussaye’’ti, rūpasaṅkhāte samussaye sarīreti attho. Ṭhatvāti",
  "atk-s0509a4:404_11": "vacanaseso. Asmiṁ rūpasamussayeti hi imasmiṁ rūpasamussaye ṭhatvā imaṁ rūpakāyaṁ",
  "atk-s0509a4:404_12": "nissāya dasa putte vijāyitvāti yojanā. Tatoti tasmā dasaputtavijāyanahetu. Sā hi",
  "atk-s0509a4:404_13": "paṭhamavayaṁ atikkamitvā puttake vijāyantī anukkamena dubbalasarīrā jarājiṇṇā ca",
  "atk-s0509a4:404_14": "ahosi. Tena vuttaṁ ‘‘tatohaṁ dubbalā jiṇṇā’’ti.",
  "atk-s0509a4:405": "Tassāti tato, tassāti vā tassā santike. Puna tassāti karaṇe sāmivacanaṁ, tāyāti attho. Sikkhamānāyāti tissopi sikkhā sikkhamānā.",
  "atk-s0509a4:406_0": "Anantarāvimokkhāsinti aggamaggassa anantarā uppannavimokkhā āsiṁ. Rūpī rūpāni passatītiādayo",
  "atk-s0509a4:406_1": "hi aṭṭhapi vimokkhā anantaravimokkhā nāma na honti. Maggānantaraṁ anuppattā hi phalavimokkhā",
  "atk-s0509a4:406_2": "phalasamāpattikāle pavattamānāpi paṭhamamaggānantarameva samuppattito taṁ upādāya",
  "atk-s0509a4:406_3": "anantaravimokkhā nāma, yathā maggasamādhi ānantarikasamādhīti vuccati. Anupādāya",
  "atk-s0509a4:406_4": "nibbutāti rūpādīsu kiñcipi aggahetvā kilesaparinibbānena nibbutā āsiṁ.",
  "atk-s0509a4:407_0": "Evaṁ vijjāttayaṁ vibhāvetvā arahattaphalena kūṭaṁ gaṇhantī udānetvā, idāni jarāya",
  "atk-s0509a4:407_1": "cirakālaṁ upaddutasarīraṁ vigarahantī saha vatthunā tassa samatikkantabhāvaṁ vibhāvetuṁ",
  "atk-s0509a4:407_2": "‘‘pañcakkhandhā pariññātā’’ti osānagāthamāha. Tattha dhi tavatthu jare jammeti aṅgānaṁ",
  "atk-s0509a4:407_3": "sithilabhāvakaraṇādinā jare jamme lāmake hīne tava tuyhaṁ dhi atthu dhikāro hotu.",
  "atk-s0509a4:407_4": "Natthi dāni punabbhavoti tasmā tvaṁ mayā atikkantā abhibhūtāsīti adhippāyo.",
  "atk-s0509a4:408": "Soṇātherīgāthāvaṇṇanā niṭṭhitā.",
  "atk-s0509a4:409": "9. Bhaddākuṇḍalakesātherīgāthāvaṇṇanā",
  "atk-s0509a4:410_0": "Lūnakesītiādikā bhaddāya kuṇḍalakesāya theriyā gāthā. Ayampi padumuttarassa bhagavato",
  "atk-s0509a4:410_1": "kāle haṁsavatīnagare kulagehe nibbattitvā viññutaṁ patvā ekadivasaṁ satthu santike",
  "atk-s0509a4:410_2": "dhammaṁ suṇantī satthāraṁ ekaṁ bhikkhuniṁ khippābhiññānaṁ aggaṭṭhāne ṭhapentaṁ disvā,",
  "atk-s0509a4:410_3": "adhikārakammaṁ katvā taṁ ṭhānantaraṁ patthetvā yāvajīvaṁ puññāni katvā kappasatasahassaṁ",
  "atk-s0509a4:410_4": "devamanussesu saṁsaritvā kassapabuddhakāle kikissa kāsirañño gehe sattannaṁ bhaginīnaṁ",
  "atk-s0509a4:410_5": "abbhantarā hutvā, vīsati vassasahassāni dasa sīlāni samādāya komāribrahmacariyaṁ",
  "atk-s0509a4:410_6": "carantī saṅghassa vasanapariveṇaṁ kāretvā, ekaṁ buddhantaraṁ sugatīsuyeva saṁsaritvā",
  "atk-s0509a4:410_7": "imasmiṁ buddhuppāde rājagahe seṭṭhikule nibbatti. Bhaddātissā nāmaṁ ahosi. Sā mahatā",
  "atk-s0509a4:410_8": "parivārena vaḍḍhamānā vayappattā, tasmiṁyeva nagare purohitassa puttaṁ sattukaṁ nāma",
  "atk-s0509a4:410_9": "coraṁ sahoḍḍhaṁ gahetvā rājāṇāya nagaraguttikena māretuṁ āghātanaṁ niyyamānaṁ, sīhapañjarena",
  "atk-s0509a4:410_10": "olokentī disvā paṭibaddhacittā hutvā sace taṁ labhāmi, jīvissāmi; no ce, marissāmīti",
  "atk-s0509a4:410_11": "sayane adhomukhī nipajji.",
  "atk-s0509a4:411_0": "Athassā pitā taṁ pavattiṁ sutvā ekadhītutāya balavasineho sahassalañjaṁ datvā upāyeneva",
  "atk-s0509a4:411_1": "coraṁ vissajjāpetvā gandhodakena nhāpetvā sabbābharaṇapaṭimaṇḍitaṁ kāretvā pāsādaṁ",
  "atk-s0509a4:411_2": "pesesi. Bhaddāpi paripuṇṇamanorathā atirekālaṅkārena alaṅkaritvā taṁ paricarati.",
  "atk-s0509a4:411_3": "Sattuko katipāhaṁ vītināmetvā tassā ābharaṇesu uppannalobho bhadde, ahaṁ nagaraguttikena",
  "atk-s0509a4:411_4": "gahitamattova corapapāte adhivatthāya devatāya ‘‘sacāhaṁ jīvitaṁ labhāmi, tuyhaṁ",
  "atk-s0509a4:411_5": "balikammaṁ upasaṁharissāmī’’ti patthanaṁ āyāciṁ, tasmā balikammaṁ sajjāpehīti. Sā",
  "atk-s0509a4:411_6": "‘‘tassa manaṁ pūressāmī’’ti balikammaṁ sajjāpetvā sabbābharaṇavibhūsitā sāmikena",
  "atk-s0509a4:411_7": "saddhiṁ ekaṁ yānaṁ abhiruyha ‘‘devatāya balikammaṁ karissāmī’’ti corapapātaṁ abhiruhituṁ āraddhā.",
  "atk-s0509a4:412_0": "Sattuko cintesi – ‘‘sabbesu abhiruhantesu imissā ābharaṇaṁ gahetuṁ na sakkā’’ti parivārajanaṁ",
  "atk-s0509a4:412_1": "tattheva ṭhapetvā tameva balibhājanaṁ gāhāpetvā pabbataṁ abhiruhanto tāya saddhiṁ",
  "atk-s0509a4:412_2": "piyakathaṁ na kathesi. Sā iṅgiteneva tassādhippāyaṁ aññāsi. Sattuko, ‘‘bhadde, tava",
  "atk-s0509a4:412_3": "uttarasāṭakaṁ omuñcitvā kāyārūḷhapasādhanaṁ bhaṇḍikaṁ karohī’’ti. Sā, ‘‘sāmi, mayhaṁ",
  "atk-s0509a4:412_4": "ko aparādho’’ti? ‘‘Kiṁ nu maṁ, bāle,‘balikammatthaṁ āgato’ti saññaṁ karosi? Balikammāpadesena",
  "atk-s0509a4:412_5": "pana tava ābharaṇaṁ gahetuṁ āgato’’ti. ‘‘Kassa pana, ayya, pasādhanaṁ, kassa aha’’nti?",
  "atk-s0509a4:412_6": "‘‘Nāhaṁ etaṁ vibhāgaṁ jānāmī’’ti . ‘‘Hotu, ayya, ekaṁ pana me adhippāyaṁ pūrehi,",
  "atk-s0509a4:412_7": "alaṅkataniyāmena ca āliṅgituṁ dehī’’ti. So ‘‘sādhū’’ti sampaṭicchi. Sā tena sampaṭicchitabhāvaṁ",
  "atk-s0509a4:412_8": "ñatvā purato āliṅgitvā pacchato āliṅgantī viya pabbatapapāte pātesi. So patitvā cuṇṇavicuṇṇaṁ",
  "atk-s0509a4:412_9": "ahosi. Tāya kataṁ acchariyaṁ disvā pabbate adhivatthā devatā kosallaṁ vibhāventī imā gāthā abhāsi –",
  "atk-s0509a4:413": "‘‘Na hi sabbesu ṭhānesu, puriso hoti paṇḍito;",
  "atk-s0509a4:414": "Itthīpi paṇḍitā hoti, tattha tattha vicakkhaṇā.",
  "atk-s0509a4:415": "‘‘Na hi sabbesu ṭhānesu, puriso hoti paṇḍito;",
  "atk-s0509a4:416": "Itthīpi paṇḍitā hoti, lahuṁ atthavicintikā’’ti. (apa. therī. 2.3.31-32);",
  "atk-s0509a4:417_0": "Tato bhaddā cintesi – ‘‘na sakkā mayā iminā niyāmena gehaṁ gantuṁ, itova gantvā ekaṁ",
  "atk-s0509a4:417_1": "pabbajjaṁ pabbajissāmī’’ti nigaṇṭhārāmaṁ gantvā nigaṇṭhe pabbajjaṁ yāci. Atha naṁ",
  "atk-s0509a4:417_2": "te āhaṁsu – ‘‘kena niyāmena pabbajjā hotū’’ti? ‘‘Yaṁ tumhākaṁ pabbajjāya uttamaṁ,",
  "atk-s0509a4:417_3": "tadeva karothā’’ti. Te ‘‘sādhū’’ti tassā tālaṭṭhinā kese luñcitvā pabbājesuṁ. Puna",
  "atk-s0509a4:417_4": "kesā vaḍḍhantā kuṇḍalāvaṭṭā hutvā vaḍḍhesuṁ. Tato paṭṭhāya sā kuṇḍalakesāti nāma",
  "atk-s0509a4:417_5": "jātā. Sā tattha uggahetabbaṁ samayaṁ vādamaggañca uggahetvā ‘‘ettakaṁ nāma ime jānanti,",
  "atk-s0509a4:417_6": "ito uttari viseso natthī’’ti ñatvā tato apakkamitvā yattha yattha paṇḍitā atthi,",
  "atk-s0509a4:417_7": "tattha tattha gantvā tesaṁ jānanasippaṁ uggahetvā attanā saddhiṁ kathetuṁ samatthaṁ",
  "atk-s0509a4:417_8": "adisvā yaṁ yaṁ gāmaṁ vā nigamaṁ vā pavisati, tassa dvāre vālukārāsiṁ katvā tattha",
  "atk-s0509a4:417_9": "jambusākhaṁ ṭhapetvā ‘‘yo mama vādaṁ āropetuṁ sakkoti, so imaṁ sākhaṁ maddatū’’ti",
  "atk-s0509a4:417_10": "samīpe ṭhitadārakānaṁ saññaṁ datvā vasanaṭṭhānaṁ gacchati. Sattāhampi jambusākhāya",
  "atk-s0509a4:417_11": "tatheva ṭhitāya taṁ gahetvā pakkamati.",
  "atk-s0509a4:418_0": "Tena ca samayena amhākaṁ bhagavā loke uppajjitvā pavattitavaradhammacakko anupubbena",
  "atk-s0509a4:418_1": "sāvatthiṁ upanissāya jetavane viharati. Kuṇḍalakesāpi vuttanayena gāmanigamarājadhānīsu",
  "atk-s0509a4:418_2": "vicarantī sāvatthiṁ patvā nagaradvāre vālukārāsimhi jambusākhaṁ ṭhapetvā dārakānaṁ",
  "atk-s0509a4:418_3": "saññaṁ datvā sāvatthiṁ pāvisi.",
  "atk-s0509a4:419_0": "Athāyasmā dhammasenāpati ekakova nagaraṁ pavisanto taṁ sākhaṁ disvā taṁ dametukāmo",
  "atk-s0509a4:419_1": "dārake pucchi – ‘‘kasmāyaṁ sākhā evaṁ ṭhapitā’’ti? Dārakā tamatthaṁ ārocesuṁ. Thero",
  "atk-s0509a4:419_2": "‘‘yadi evaṁ imaṁ sākhaṁ maddathā’’ti āha. Dārakā taṁ maddiṁsu. Kuṇḍalakesā katabhattakiccā",
  "atk-s0509a4:419_3": "nagarato nikkhamantī taṁ sākhaṁ madditaṁ disvā ‘‘kenidaṁ maddita’’nti pucchitvā therena",
  "atk-s0509a4:419_4": "maddāpitabhāvaṁ ñatvā ‘‘apakkhiko vādo na sobhatī’’ti sāvatthiṁ pavisitvā vīthito",
  "atk-s0509a4:419_5": "vīthiṁ vicarantī ‘‘passeyyātha samaṇehi sakyaputtiyehi saddhiṁ mayhaṁ vāda’’nti ugghosetvā",
  "atk-s0509a4:419_6": "mahājanaparivutā aññatarasmiṁ rukkhamūle nisinnaṁ dhammasenāpatiṁ upasaṅkamitvā paṭisanthāraṁ",
  "atk-s0509a4:419_7": "katvā ekamantaṁ ṭhitā ‘‘kiṁ tumhehi mama jambusākhā maddāpitā’’ti pucchi. ‘‘Āma,",
  "atk-s0509a4:419_8": "mayā maddāpitā’’ti. ‘‘Evaṁ sante tumhehi saddhiṁ mayhaṁ vādo hotū’’ti. ‘‘Hotu, bhadde’’ti.",
  "atk-s0509a4:419_9": "‘‘Kassa pucchā, kassa vissajjanā’’ti? ‘‘Pucchā nāma amhākaṁ pattā, tvaṁ yaṁ attano",
  "atk-s0509a4:419_10": "jānanakaṁ pucchā’’ti. Sā sabbameva attano jānanakaṁ vādaṁ pucchi. Thero taṁ sabbaṁ",
  "atk-s0509a4:419_11": "vissajjesi. Sā upari pucchitabbaṁ ajānantī tuṇhī ahosi. Atha naṁ thero āha – ‘‘tayā",
  "atk-s0509a4:419_12": "bahuṁ pucchitaṁ, mayampi taṁ ekaṁ pañhaṁ pucchāmā’’ti. ‘‘Pucchatha, bhante’’ti. Thero",
  "atk-s0509a4:419_13": "‘‘ekaṁ nāma ki’’nti imaṁ pañhaṁ pucchi. Kuṇḍalakesā neva antaṁ na koṭiṁ passantī",
  "atk-s0509a4:419_14": "andhakāraṁ paviṭṭhā viya hutvā ‘‘na jānāmi, bhante’’ti āha. ‘‘Tvaṁ ettakampi ajānantī",
  "atk-s0509a4:419_15": "aññaṁ kiṁ jānissasī’’ti vatvā dhammaṁ desesi. Sā therassa pādesu patitvā, ‘‘bhante,",
  "atk-s0509a4:419_16": "tumhe saraṇaṁ gacchāmī’’ti āha. ‘‘Mā maṁ tvaṁ, bhadde, saraṇaṁ gaccha, sadevake loke",
  "atk-s0509a4:419_17": "aggapuggalaṁ bhagavantameva saraṇaṁ gacchā’’ti. ‘‘Evaṁ karissāmi, bhante’’ti sā sāyanhasamaye",
  "atk-s0509a4:419_18": "dhammadesanāvelāyaṁ satthu santikaṁ gantvā pañcapatiṭṭhitena vanditvā ekamantaṁ aṭṭhāsi.",
  "atk-s0509a4:419_19": "Satthā tassā ñāṇaparipākaṁ ñatvā –",
  "atk-s0509a4:420": "‘‘Sahassamapi ce gāthā, anatthapadasaṁhitā;",
  "atk-s0509a4:421": "Ekaṁ gāthāpadaṁ seyyo, yaṁ sutvā supasammatī’’ti. –",
  "atk-s0509a4:422": "Imaṁ gāthamāha. Gāthāpariyosāne yathāṭhitāva saha paṭisambhidāhi arahattaṁ pāpuṇi. Tena vuttaṁ apadāne (apa. therī 2.3.1-54) –",
  "atk-s0509a4:423": "‘‘Padumuttaro nāma jino, sabbadhammāna pāragū;",
  "atk-s0509a4:424": "Ito satasahassamhi, kappe uppajji nāyako.",
  "atk-s0509a4:425": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a4:426": "Nānāratanapajjote, mahāsukhasamappitā.",
  "atk-s0509a4:427": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a4:428": "Tato jātappasādāhaṁ, upesiṁ saraṇaṁ jinaṁ.",
  "atk-s0509a4:429": "‘‘Tadā mahākāruṇiko, padumuttaranāmako;",
  "atk-s0509a4:430": "Khippābhiññānamagganti, ṭhapesi bhikkhuniṁ subhaṁ.",
  "atk-s0509a4:431": "‘‘Taṁ sutvā muditā hutvā, dānaṁ datvā mahesino;",
  "atk-s0509a4:432": "Nipacca sirasā pāde, taṁ ṭhānamabhipatthayiṁ.",
  "atk-s0509a4:433": "‘‘Anumodi mahāvīro, bhadde yaṁ tebhipatthitaṁ;",
  "atk-s0509a4:434": "Samijjhissati taṁ sabbaṁ, sukhinī hohi nibbutā.",
  "atk-s0509a4:435": "‘‘Satasahassito kappe, okkākakulasambhavo;",
  "atk-s0509a4:436": "Gotamo nāma gottena, satthā loke bhavissati.",
  "atk-s0509a4:437": "‘‘Tassa dhammesu dāyādā, orasā dhammanimmitā;",
  "atk-s0509a4:438": "Bhaddākuṇḍalakesāti, hessati satthu sāvikā.",
  "atk-s0509a4:439": "‘‘Tena kammena sukatena, cetanāpaṇidhīhi ca;",
  "atk-s0509a4:440": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:441": "‘‘Tato cutā yāmamagaṁ, tatohaṁ tusitaṁ gatā;",
  "atk-s0509a4:442": "Tato ca nimmānaratiṁ, vasavattipuraṁ tato.",
  "atk-s0509a4:443": "‘‘Yattha yatthūpapajjāmi, tassa kammassa vāhasā;",
  "atk-s0509a4:444": "Tattha tattheva rājūnaṁ, mahesittamakārayiṁ.",
  "atk-s0509a4:445": "‘‘Tato cutā manussesu, rājūnaṁ cakkavattinaṁ;",
  "atk-s0509a4:446": "Maṇḍalīnañca rājūnaṁ, mahesittamakārayiṁ.",
  "atk-s0509a4:447": "‘‘Sampattiṁ anubhotvāna, devesu mānusesu ca;",
  "atk-s0509a4:448": "Sabbattha sukhitā hutvā, nekakappesu saṁsariṁ.",
  "atk-s0509a4:449": "‘‘Imamhi bhaddake kappe, brahmabandhu mahāyaso;",
  "atk-s0509a4:450": "Kassapo nāma gottena, uppajji vadataṁ varo.",
  "atk-s0509a4:451": "‘‘Upaṭṭhāko mahesissa, tadā āsi narissaro;",
  "atk-s0509a4:452": "Kāsirājā kikī nāma, bārāṇasipuruttame.",
  "atk-s0509a4:453": "‘‘Tassa dhītā catutthāsiṁ, bhikkhudāyīti vissutā;",
  "atk-s0509a4:454": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a4:455": "‘‘Anujāni na no tāto, agāreva tadā mayaṁ;",
  "atk-s0509a4:456": "Vīsavassasahassāni, vicarimha atanditā.",
  "atk-s0509a4:457": "‘‘Komāribrahmacariyaṁ, rājakaññā sukhedhitā;",
  "atk-s0509a4:458": "Buddhopaṭṭhānaniratā, muditā satta dhītaro.",
  "atk-s0509a4:459": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a4:460": "Dhammā ceva sudhammā ca, sattamī saṅghadāyikā.",
  "atk-s0509a4:461": "‘‘Khemā uppalavaṇṇā ca, paṭācārā ahaṁ tadā;",
  "atk-s0509a4:462": "Kisāgotamī dhammadinnā, visākhā hoti sattamī.",
  "atk-s0509a4:463": "‘‘Tehi kammehi sukatehi, cetanāpaṇidhīhi ca;",
  "atk-s0509a4:464": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:465": "‘‘Pacchime ca bhave dāni, giribbajapuruttame;",
  "atk-s0509a4:466": "Jātā seṭṭhikule phīte, yadāhaṁ yobbane ṭhitā.",
  "atk-s0509a4:467": "‘‘Coraṁ vadhatthaṁ nīyantaṁ, disvā rattā tahiṁ ahaṁ;",
  "atk-s0509a4:468": "Pitā me taṁ sahassena, mocayitvā vadhā tato.",
  "atk-s0509a4:469": "‘‘Adāsi tassa maṁ tāto, viditvāna manaṁ mama;",
  "atk-s0509a4:470": "Tassāhamāsiṁ visaṭṭhā, atīva dayitā hitā.",
  "atk-s0509a4:471": "‘‘So me bhūsanalobhena, balimajjhāsayo diso;",
  "atk-s0509a4:472": "Corappapātaṁ netvāna, pabbataṁ cetayī vadhaṁ.",
  "atk-s0509a4:473": "‘‘Tadāhaṁ paṇamitvāna, sattukaṁ sukatañjalī;",
  "atk-s0509a4:474": "Rakkhantī attano pāṇaṁ, idaṁ vacanamabraviṁ.",
  "atk-s0509a4:475": "‘‘Idaṁ suvaṇṇakeyūraṁ, muttā veḷuriyā bahū;",
  "atk-s0509a4:476": "Sabbaṁ harassu bhaddante, mañca dāsīti sāvaya.",
  "atk-s0509a4:477": "‘‘Oropayassu kalyāṇī, mā bāḷhaṁ paridevasi;",
  "atk-s0509a4:478": "Na cāhaṁ abhijānāmi, ahantvā dhanamābhataṁ.",
  "atk-s0509a4:479": "‘‘Yato sarāmi attānaṁ, yato pattosmi viññutaṁ;",
  "atk-s0509a4:480": "Na cāhaṁ abhijānāmi, aññaṁ piyataraṁ tayā.",
  "atk-s0509a4:481": "‘‘Ehi taṁ upagūhissaṁ, katvāna taṁ padakkhiṇaṁ;",
  "atk-s0509a4:482": "Na ca dāni puno atthi, mama tuyhañca saṅgamo.",
  "atk-s0509a4:483": "‘‘Na hi sabbesu ṭhānesu, puriso hoti paṇḍito;",
  "atk-s0509a4:484": "Itthīpi paṇḍitā hoti, tattha tattha vicakkhaṇā.",
  "atk-s0509a4:485": "‘‘Na hi sabbesu ṭhānesu, puriso hoti paṇḍito;",
  "atk-s0509a4:486": "Itthīpi paṇḍitā hoti, lahuṁ atthavicintikā.",
  "atk-s0509a4:487": "‘‘Lahuñca vata khippañca, nikaṭṭhe samacetayiṁ;",
  "atk-s0509a4:488": "Migaṁ uṇṇā yathā evaṁ, tadāhaṁ sattukaṁ vadhiṁ.",
  "atk-s0509a4:489": "‘‘Yo ca uppatitaṁ atthaṁ, na khippamanubujjhati;",
  "atk-s0509a4:490": "So haññate mandamati, corova girigabbhare.",
  "atk-s0509a4:491": "‘‘Yo ca uppatitaṁ atthaṁ, khippameva nibodhati;",
  "atk-s0509a4:492": "Muccate sattusambādhā, tadāhaṁ sattukā yathā.",
  "atk-s0509a4:493": "‘‘Tadāhaṁ pātayitvāna, giriduggamhi sattukaṁ;",
  "atk-s0509a4:494": "Santikaṁ setavatthānaṁ, upetvā pabbajiṁ ahaṁ.",
  "atk-s0509a4:495": "‘‘Saṇḍāsena ca kese me, luñcitvā sabbaso tadā;",
  "atk-s0509a4:496": "Pabbajitvāna samayaṁ, ācikkhiṁsu nirantaraṁ.",
  "atk-s0509a4:497": "‘‘Tato taṁ uggahetvāhaṁ, nisīditvāna ekikā;",
  "atk-s0509a4:498": "Samayaṁ taṁ vicintesiṁ, suvāno mānusaṁ karaṁ.",
  "atk-s0509a4:499": "‘‘Chinnaṁ gayha samīpe me, pātayitvā apakkami;",
  "atk-s0509a4:500": "Disvā nimittamalabhiṁ, hatthaṁ taṁ puḷavākulaṁ.",
  "atk-s0509a4:501": "‘‘Tato uṭṭhāya saṁviggā, apucchiṁ sahadhammike;",
  "atk-s0509a4:502": "Te avocuṁ vijānanti, taṁ atthaṁ sakyabhikkhavo.",
  "atk-s0509a4:503": "‘‘Sāhaṁ tamatthaṁ pucchissaṁ, upetvā buddhasāvake;",
  "atk-s0509a4:504": "Te mamādāya gacchiṁsu, buddhaseṭṭhassa santikaṁ.",
  "atk-s0509a4:505": "‘‘So me dhammamadesesi, khandhāyatanadhātuyo;",
  "atk-s0509a4:506": "Asubhāniccadukkhāti, anattāti ca nāyako.",
  "atk-s0509a4:507": "‘‘Tassa dhammaṁ suṇitvāhaṁ, dhammacakkhuṁ visodhayiṁ;",
  "atk-s0509a4:508": "Tato viññātasaddhammā, pabbajjaṁ upasampadaṁ.",
  "atk-s0509a4:509": "‘‘Āyācito tadā āha, ehi bhaddeti nāyako;",
  "atk-s0509a4:510": "Tadāhaṁ upasampannā, parittaṁ toyamaddasaṁ.",
  "atk-s0509a4:511": "‘‘Pādapakkhālanenāhaṁ, ñatvā saudayabbayaṁ;",
  "atk-s0509a4:512": "Tathā sabbepi saṅkhāre, īdisaṁ cintayiṁ tadā.",
  "atk-s0509a4:513": "‘‘Tato cittaṁ vimucci me, anupādāya sabbaso;",
  "atk-s0509a4:514": "Khippābhiññānamaggaṁ me, tadā paññāpayī jino.",
  "atk-s0509a4:515": "‘‘Iddhīsu ca vasī homi, dibbāya sotadhātuyā;",
  "atk-s0509a4:516": "Paracittāni jānāmi, satthusāsanakārikā.",
  "atk-s0509a4:517": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a4:518": "Khepetvā āsave sabbe, visuddhāsiṁ sunimmalā.",
  "atk-s0509a4:519": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a4:520": "Ohito garuko bhāro, bhavanetti samūhatā.",
  "atk-s0509a4:521": "‘‘Yassatthāya pabbajitā, agārasmānagāriyaṁ;",
  "atk-s0509a4:522": "So me attho anuppatto, sabbasaṁyojanakkhayo.",
  "atk-s0509a4:523": "‘‘Atthadhammaniruttīsu, paṭibhāne tatheva ca;",
  "atk-s0509a4:524": "Ñāṇaṁ me vimalaṁ suddhaṁ, buddhaseṭṭhassa sāsane.",
  "atk-s0509a4:525": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:526_0": "Arahattaṁ pana patvā tāvadeva pabbajjaṁ yāci. Satthā tassā pabbajjaṁ anujāni. Sā",
  "atk-s0509a4:526_1": "bhikkhunupassayaṁ gantvāna pabbajitvā phalasukhena nibbānasukhena ca vītināmentī",
  "atk-s0509a4:526_2": "attano paṭipattiṁ paccavekkhitvā udānavasena –",
  "atk-s0509a4:527": "107.",
  "atk-s0509a4:528": " ‘‘Lūnakesī paṅkadharī, ekasāṭī pure cariṁ;",
  "atk-s0509a4:529": "Avajje vajjamatinī, vajje cāvajjadassinī.",
  "atk-s0509a4:530": "108.",
  "atk-s0509a4:531": " ‘‘Divāvihārā nikkhamma, gijjhakūṭamhi pabbate;",
  "atk-s0509a4:532": "Addasaṁ virajaṁ buddhaṁ, bhikkhusaṅghapurakkhataṁ.",
  "atk-s0509a4:533": "109.",
  "atk-s0509a4:534": " ‘‘Nihacca jāṇuṁ vanditvā, sammukhā añjaliṁ akaṁ;",
  "atk-s0509a4:535": "Ehi bhaddeti maṁ avaca, sā me āsūpasampadā.",
  "atk-s0509a4:536": "110.",
  "atk-s0509a4:537": " ‘‘Ciṇṇā aṅgā ca magadhā, vajjī kāsī ca kosalā;",
  "atk-s0509a4:538": "Anakā paṇṇāsa vassāni, raṭṭhapiṇḍaṁ abhuñjahaṁ.",
  "atk-s0509a4:539": "111.",
  "atk-s0509a4:540": " ‘‘Puññaṁ vata pasavi bahuṁ, sappañño vatāyaṁ upāsako;",
  "atk-s0509a4:541": "Yo bhaddāya cīvaraṁ adāsi, vippamuttāya sabbaganthehī’’ti. –",
  "atk-s0509a4:542": "Imā gāthā abhāsi.",
  "atk-s0509a4:543_0": "Tattha lūnakesīti lūnā luñcitā kesā mayhanti lūnakesī, nigaṇṭhesu pabbajjāya tālaṭṭhinā",
  "atk-s0509a4:543_1": "luñcitakesā, taṁ sandhāya vadati. Paṅkadharīti dantakaṭṭhassa akhādanena dantesu",
  "atk-s0509a4:543_2": "malapaṅkadhāraṇato paṅkadharī. Ekasāṭīti nigaṇṭhacārittavasena ekasāṭikā. Pure carinti",
  "atk-s0509a4:543_3": "pubbe nigaṇṭhī hutvā evaṁ vicariṁ. Avajje vajjamatinīti nhānucchādanadantakaṭṭhakhādanādike",
  "atk-s0509a4:543_4": "anavajje sāvajjasaññī. Vajje cāvajjadassinīti mānamakkhapalāsavipallāsādike sāvajje anavajjadiṭṭhī.",
  "atk-s0509a4:544_0": "Divāvihārā nikkhammāti attano divāvihāraṭṭhānato nikkhamitvā. Ayampi ṭhitamajjhanhikavelāyaṁ",
  "atk-s0509a4:544_1": "therena samāgatā tassa pañhassa vissajjanena dhammadesanāya ca nihatamānadabbā pasannamānasā",
  "atk-s0509a4:544_2": "hutvā satthu santikaṁ upasaṅkamitukāmāva attano vasanaṭṭhānaṁ gantvā divāṭṭhāne nisīditvā",
  "atk-s0509a4:544_3": "sāyanhasamaye satthu santikaṁ upasaṅkamitvā.",
  "atk-s0509a4:545_0": "Nihacca jāṇuṁ vanditvāti jāṇudvayaṁ pathaviyaṁ nihantvā patiṭṭhapetvā pañcapatiṭṭhitena",
  "atk-s0509a4:545_1": "vanditvā. Sammukhā añjaliṁ akanti satthu sammukhā dasanakhasamodhānasamujjalaṁ añjaliṁ",
  "atk-s0509a4:545_2": "akāsiṁ. Ehi, bhaddeti maṁ avaca, sā me āsūpasampadāti yaṁ maṁ bhagavā arahattaṁ patvā",
  "atk-s0509a4:545_3": "pabbajjañca upasampadañca yācitvā ṭhitaṁ ‘‘ehi, bhadde, bhikkhunupassayaṁ gantvā",
  "atk-s0509a4:545_4": "bhikkhunīnaṁ santike pabbaja upasampajjassū’’ti avaca āṇāpesi. Sā satthu āṇā mayhaṁ",
  "atk-s0509a4:545_5": "upasampadāya kāraṇattā upasampadā āsi ahosi.",
  "atk-s0509a4:546_0": "Ciṇṇātiādikā dve gāthā aññābyākaraṇagāthā. Tattha ciṇṇā aṅgā ca magadhāti ye ime",
  "atk-s0509a4:546_1": "aṅgā ca magadhā ca vajjī ca kāsī ca kosalā ca janapadā pubbe sāṇāya mayā raṭṭhapiṇḍaṁ",
  "atk-s0509a4:546_2": "bhuñjantiyā ciṇṇā caritā, tesuyeva satthārā samāgamato paṭṭhāya anaṇā niddosā apagatakilesā",
  "atk-s0509a4:546_3": "hutvā paññāsa saṁvaccharāni raṭṭhapiṇḍaṁ abhuñjiṁ ahaṁ.",
  "atk-s0509a4:547": "Yena abhippasannamānasena upāsakena attano cīvaraṁ dinnaṁ, tassa puññavisesakittanamukhena aññaṁ byākarontī ‘‘puññaṁ vata pasavī bahu’’nti osānagāthamāha. Sā suviññeyyāva.",
  "atk-s0509a4:548": "Bhaddākuṇḍalakesātherīgāthāvaṇṇanā niṭṭhitā.",
  "atk-s0509a4:549": "10. Paṭācārātherīgāthāvaṇṇanā",
  "atk-s0509a4:550_0": "Naṅgalehi kasaṁ khettantiādikā paṭācārāya theriyā gāthā. Ayampi padumuttarassa bhagavato",
  "atk-s0509a4:550_1": "kāle haṁsavatīnagare kulagehe nibbattitvā viññutaṁ patvā, ekadivasaṁ satthu santike",
  "atk-s0509a4:550_2": "dhammaṁ suṇantī satthāraṁ ekaṁ bhikkhuniṁ vinayadharānaṁ aggaṭṭhāne ṭhapentaṁ disvā,",
  "atk-s0509a4:550_3": "adhikārakammaṁ katvā taṁ ṭhānantaraṁ patthesi. Sā yāvajīvaṁ kusalaṁ katvā devamanussesu",
  "atk-s0509a4:550_4": "saṁsarantī kassapabuddhakāle kikissa kāsirañño gehe paṭisandhiṁ gahetvā sattannaṁ",
  "atk-s0509a4:550_5": "bhaginīnaṁ abbhantarā hutvā vīsati vassasahassāni brahmacariyaṁ caritvā bhikkhusaṅghassa",
  "atk-s0509a4:550_6": "pariveṇaṁ akāsi. Sā tato cutā devaloke nibbattā, ekaṁ buddhantaraṁ dibbasampattiṁ",
  "atk-s0509a4:550_7": "anubhavitvā imasmiṁ buddhuppāde sāvatthiyaṁ seṭṭhigehe nibbattitvā vayappattā attano",
  "atk-s0509a4:550_8": "gehe ekena kammakārena saddhiṁ kilesasanthavaṁ akāsi. Taṁ mātāpitaro samajātikassa",
  "atk-s0509a4:550_9": "kumārassa dātuṁ divasaṁ saṇṭhapesuṁ. Taṁ ñatvā sā hatthasāraṁ gahetvā tena katasanthavena",
  "atk-s0509a4:550_10": "purisena saddhiṁ aggadvārena nikkhamitvā ekasmiṁ gāmake vasantī gabbhinī ahosi. Sā",
  "atk-s0509a4:550_11": "paripakke gabbhe ‘‘kiṁ idha anāthavāsena, kulagehaṁ gacchāma, sāmī’’ti vatvā tasmiṁ",
  "atk-s0509a4:550_12": "‘‘ajja gacchāma, sve gacchāmā’’ti kālakkhepaṁ karonte ‘‘nāyaṁ bālo maṁ nessatī’’ti",
  "atk-s0509a4:550_13": "tasmiṁ bahi gate gehe paṭisāmetabbaṁ paṭisāmetvā ‘‘kulagharaṁ gatāti mayhaṁ sāmikassa",
  "atk-s0509a4:550_14": "kathethā’’ti paṭivissakagharavāsīnaṁ ācikkhitvā ‘‘ekikāva kulagharaṁ gamissāmī’’ti",
  "atk-s0509a4:550_15": "maggaṁ paṭipajji . So āgantvā gehe taṁ apassanto paṭivissake pucchitvā ‘‘kulagharaṁ",
  "atk-s0509a4:550_16": "gatā’’ti sutvā ‘‘maṁ nissāya kuladhītā anāthā jātā’’ti padānupadaṁ gantvā sampāpuṇi.",
  "atk-s0509a4:550_17": "Tassā antarāmagge eva gabbhavuṭṭhānaṁ ahosi. Sā pasutakālato paṭṭhāya paṭippassaddhagamanussukkā",
  "atk-s0509a4:550_18": "sāmikaṁ gahetvā nivatti. Dutiyavārampi gabbhinī ahosītiādi sabbaṁ purimanayeneva vitthāretabbaṁ.",
  "atk-s0509a4:551_0": "Ayaṁ pana viseso – yadā tassā antarāmagge kammajavātā caliṁsu, tadā mahāakālamegho",
  "atk-s0509a4:551_1": "udapādi. Samantato vijjulatāhi ādittaṁ viya meghathanitehi bhijjamānaṁ viya ca udakadhārānipātanirantaraṁ",
  "atk-s0509a4:551_2": "nabhaṁ ahosi. Sā taṁ disvā, ‘‘sāmi, me anovassakaṁ ṭhānaṁ jānāhī’’ti āha. So ito",
  "atk-s0509a4:551_3": "cito ca olokento ekaṁ tiṇasañchannaṁ gumbaṁ disvā tattha gantvā hatthagatāya vāsiyā",
  "atk-s0509a4:551_4": "tasmiṁ gumbe daṇḍake chinditukāmo tiṇehi sañchāditavammikasīsante uṭṭhitarukkhadaṇḍakaṁ",
  "atk-s0509a4:551_5": "chindi. Tāvadeva ca naṁ tato vammikato nikkhamitvā ghoraviso āsīviso ḍaṁsi. So tattheva",
  "atk-s0509a4:551_6": "patitvā kālamakāsi. Sā mahādukkhaṁ anubhavantī tassa āgamanaṁ olokentī dvepi dārake",
  "atk-s0509a4:551_7": "vātavuṭṭhiṁ asahamāne viravante urantare katvā, dvīhi jāṇukehi dvīhi hatthehi ca",
  "atk-s0509a4:551_8": "bhūmiṁ uppīḷetvā yathāṭhitāva rattiṁ vītināmetvā vibhātāya rattiyā maṁsapesivaṇṇaṁ",
  "atk-s0509a4:551_9": "ekaṁ puttaṁ pilotikacumbaṭake nipajjāpetvā hatthehi urehi ca pariggahetvā, itaraṁ",
  "atk-s0509a4:551_10": "‘‘ehi, tāta, pitā te ito gato’’ti vatvā sāmikena gatamaggena gacchantī taṁ vammikasamīpe",
  "atk-s0509a4:551_11": "kālaṅkataṁ nisinnaṁ disvā ‘‘maṁ nissāya mama sāmiko mato’’ti rodantī paridevantī",
  "atk-s0509a4:551_12": "sakalarattiṁ devena vuṭṭhattā jaṇṇukappamāṇaṁ thanappamāṇaṁ udakaṁ savantiṁ antarāmagge",
  "atk-s0509a4:551_13": "nadiṁ patvā, attano mandabuddhitāya dubbalatāya ca dvīhi dārakehi saddhiṁ udakaṁ",
  "atk-s0509a4:551_14": "otarituṁ avisahantī jeṭṭhaputtaṁ orimatīre ṭhapetvā itaraṁ ādāya paratīraṁ gantvā",
  "atk-s0509a4:551_15": "sākhābhaṅgaṁ attharitvā tattha pilotikacumbaṭake nipajjāpetvā ‘‘itarassa santikaṁ",
  "atk-s0509a4:551_16": "gamissāmī’’ti bālaputtakaṁ pahātuṁ asakkontī punappunaṁ nivattitvā olokayamānā nadiṁ otarati.",
  "atk-s0509a4:552_0": "Athassā nadīmajjhaṁ gatakāle eko seno taṁ dārakaṁ disvā ‘‘maṁsapesī’’ti saññāya ākāsato",
  "atk-s0509a4:552_1": "bhassi. Sā taṁ disvā ubho hatthe ukkhipitvā ‘‘sūsū’’ti tikkhattuṁ mahāsaddaṁ nicchāresi.",
  "atk-s0509a4:552_2": "Seno dūrabhāvena taṁ anādiyanto kumāraṁ gahetvā vehāsaṁ uppati. Orimatīre ṭhito putto",
  "atk-s0509a4:552_3": "ubho hatthe ukkhipitvā mahāsaddaṁ nicchārayamānaṁ disvā ‘‘maṁ sandhāya vadatī’’ti",
  "atk-s0509a4:552_4": "saññāya vegena udake pati. Iti bālaputtako senena, jeṭṭhaputtako udakena hato. Sā",
  "atk-s0509a4:552_5": "‘‘eko me putto senena gahito, eko udakena vūḷho, panthe me pati mato’’ti rodantī",
  "atk-s0509a4:552_6": "paridevantī gacchantī sāvatthito āgacchantaṁ ekaṁ purisaṁ disvā pucchi – ‘‘kattha",
  "atk-s0509a4:552_7": "vāsikosi, tātā’’ti? ‘‘Sāvatthivāsikomhi, ammā’’ti. ‘‘Sāvatthiyaṁ asukavīthiyaṁ asukakulaṁ",
  "atk-s0509a4:552_8": "nāma atthi, taṁ jānāsi, tātā’’ti? ‘‘Jānāmi, amma, taṁ pana mā pucchi, aññaṁ pucchā’’ti.",
  "atk-s0509a4:552_9": "‘‘Aññena me payojanaṁ natthi, tadeva pucchāmi, tātā’’ti. ‘‘Amma, tvaṁ attano anācikkhituṁ",
  "atk-s0509a4:552_10": "na desi, ajja te sabbarattiṁ devo vassanto diṭṭho’’ti? ‘‘Diṭṭho me, tāta, mayhameva",
  "atk-s0509a4:552_11": "so sabbarattiṁ vuṭṭho, taṁ kāraṇaṁ pacchā kathessāmi, etasmiṁ tāva me seṭṭhigehe",
  "atk-s0509a4:552_12": "pavattiṁ kathehī’’ti. ‘‘Amma, ajja rattiyaṁ seṭṭhi ca bhariyā ca seṭṭhiputto cāti",
  "atk-s0509a4:552_13": "tayopi jane avattharamānaṁ gehaṁ pati, te ekacitakāyaṁ jhāyanti, svāyaṁ dhūmo paññāyati,",
  "atk-s0509a4:552_14": "ammā’’ti. Sā tasmiṁ khaṇe nivatthavatthampi patamānaṁ na sañjāni. Sokummattattaṁ",
  "atk-s0509a4:552_15": "patvā jātarūpeneva –",
  "atk-s0509a4:553": "‘‘Ubho puttā kālaṅkatā, panthe mayhaṁ patī mato;",
  "atk-s0509a4:554": "Mātā pitā ca bhātā ca, ekacitamhi ḍayhare’’ti. (apa. therī 2.2.498) –",
  "atk-s0509a4:555": "Vilapantī paribbhamati.",
  "atk-s0509a4:556_0": "Tato paṭṭhāya tassā nivāsanamattenapi paṭena acaraṇato patitācārattā paṭācārātveva",
  "atk-s0509a4:556_1": "samaññā ahosi. Taṁ disvā manussā ‘‘gaccha, ummattike’’ti keci kacavaraṁ matthake",
  "atk-s0509a4:556_2": "khipanti, aññe paṁsuṁ okiranti, apare leḍḍuṁ khipanti. Satthā jetavane mahāparisāmajjhe",
  "atk-s0509a4:556_3": "nisīditvā dhammaṁ desento taṁ tathā paribbhamantiṁ disvā ñāṇaparipākañca oloketvā",
  "atk-s0509a4:556_4": "yathā vihārābhimukhī āgacchati, tathā akāsi. Parisā taṁ disvā ‘‘imissā ummattikāya",
  "atk-s0509a4:556_5": "ito āgantuṁ mādatthā’’ti āha. ‘‘Bhagavā mā naṁ vārayitthā’’ti vatvā avidūraṭṭhānaṁ",
  "atk-s0509a4:556_6": "āgatakāle ‘‘satiṁ paṭilabha bhaginī’’ti āha. Sā tāvadeva buddhānubhāvena satiṁ paṭilabhitvā",
  "atk-s0509a4:556_7": "nivatthavatthassa patitabhāvaṁ sallakkhetvā hirottappaṁ paccupaṭṭhapetvā ukkuṭikaṁ",
  "atk-s0509a4:556_8": "upanisajjāya nisīdi. Eko puriso uttarasāṭakaṁ khipi. Sā taṁ nivāsetvā satthāraṁ upasaṅkamitvā",
  "atk-s0509a4:556_9": "pañcapatiṭṭhitena vanditvā, ‘‘bhante, avassayo me hotha, ekaṁ me puttaṁ seno gaṇhi,",
  "atk-s0509a4:556_10": "eko udakena vūḷho, panthe pati mato, mātāpitaro bhātā ca gehena avatthaṭā matā ekacitakasmiṁ",
  "atk-s0509a4:556_11": "jhāyantī’’ti sā sokakāraṇaṁ ācikkhi. Satthā ‘‘paṭācāre, mā cintayi, tava avassayo",
  "atk-s0509a4:556_12": "bhavituṁ samatthasseva santikaṁ āgatāsi. Yathā hi tvaṁ idāni puttādīnaṁ maraṇanimittaṁ",
  "atk-s0509a4:556_13": "assūni pavattesi, evaṁ anamatagge saṁsāre puttādīnaṁ maraṇahetu pavattitaṁ assu catunnaṁ",
  "atk-s0509a4:556_14": "mahāsamuddānaṁ udakato bahutara’’nti dassento –",
  "atk-s0509a4:557": "‘‘Catūsu samuddesu jalaṁ parittakaṁ, tato bahuṁ assujalaṁ anappakaṁ;",
  "atk-s0509a4:558": "Dukkhena phuṭṭhassa narassa socanā, kiṁ kāraṇā amma tuvaṁ pamajjasī’’ti. (dha. pa. aṭṭha. 1.112 paṭācārātherīvatthu) –",
  "atk-s0509a4:559": "Gāthaṁ abhāsi.",
  "atk-s0509a4:560_0": "Evaṁ satthari anamataggapariyāyakathaṁ (saṁ. ni. 2.125-126) kathente tassā soko tanutarabhāvaṁ",
  "atk-s0509a4:560_1": "agamāsi. Atha naṁ tanubhūtasokaṁ ñatvā ‘‘paṭācāre, puttādayo nāma paralokaṁ gacchantassa",
  "atk-s0509a4:560_2": "tāṇaṁ vā leṇaṁ vā saraṇaṁ vā bhavituṁ na sakkontī’’ti vijjamānāpi te na santi eva,",
  "atk-s0509a4:560_3": "tasmā paṇḍitena attano sīlaṁ visodhetvā nibbānagāmimaggoyeva sādhetabboti dassento –",
  "atk-s0509a4:561": "‘‘Na santi puttā tāṇāya, na pitā nāpi bandhavā;",
  "atk-s0509a4:562": "Antakenādhipannassa, natthi ñātīsu tāṇatā.",
  "atk-s0509a4:563": "‘‘Etamatthavasaṁ ñatvā, paṇḍito sīlasaṁvuto;",
  "atk-s0509a4:564": "Nibbānagamanaṁ maggaṁ, khippameva visodhaye’’ti. (dha. pa. 288-289) –",
  "atk-s0509a4:565_0": "Imāhi gāthāhi dhammaṁ desesi. Desanāvasāne paṭācārā sotāpattiphale patiṭṭhahitvā",
  "atk-s0509a4:565_1": "satthāraṁ pabbajjaṁ yāci. Satthā taṁ bhikkhunīnaṁ santikaṁ netvā pabbājesi. Sā laddhūpasampadā",
  "atk-s0509a4:565_2": "uparimaggatthāya vipassanāya kammaṁ karontī ekadivasaṁ ghaṭena udakaṁ ādāya pāde",
  "atk-s0509a4:565_3": "dhovantī udakaṁ āsiñci. Taṁ thokaṁ ṭhānaṁ gantvā pacchijji, dutiyavāraṁ āsittaṁ tato",
  "atk-s0509a4:565_4": "dūraṁ agamāsi, tatiyavāraṁ āsittaṁ tatopi dūrataraṁ agamāsi. Sā tadeva ārammaṇaṁ",
  "atk-s0509a4:565_5": "gahetvā tayo vaye paricchinditvā ‘‘mayā paṭhamaṁ āsittaudakaṁ viya ime sattā paṭhamavayepi",
  "atk-s0509a4:565_6": "maranti, tato dūraṁ gataṁ dutiyavāraṁ āsittaṁ udakaṁ viya majjhimavayepi, tato dūrataraṁ",
  "atk-s0509a4:565_7": "gataṁ tatiyavāraṁ āsittaṁ udakaṁ viya pacchimavayepi marantiyevā’’ti cintesi. Satthā",
  "atk-s0509a4:565_8": "gandhakuṭiyaṁ nisinnova obhāsaṁ pharitvā tassā sammukhe ṭhatvā kathento viya ‘‘evametaṁ,",
  "atk-s0509a4:565_9": "paṭācāre, sabbepime sattā maraṇadhammā, tasmā pañcannaṁ khandhānaṁ udayabbayaṁ apassantassa",
  "atk-s0509a4:565_10": "vassasataṁ jīvato taṁ passantassa ekāhampi ekakkhaṇampi jīvitaṁ seyyo’’ti imamatthaṁ dassento –",
  "atk-s0509a4:566": "‘‘Yo ca vassasataṁ jīve, apassaṁ udayabbayaṁ;",
  "atk-s0509a4:567": "Ekāhaṁ jīvitaṁ seyyo, passato udayabbaya’’nti. (dha. pa. 113) –",
  "atk-s0509a4:568": "Gāthamāha. Gāthāpariyosāne paṭācārā saha paṭisambhidāhi arahattaṁ pāpuṇi. Tena vuttaṁ apadāne (apa. therī 2.2.468-511) –",
  "atk-s0509a4:569": "‘‘Padumuttaro nāma jino, sabbadhammāna pāragū;",
  "atk-s0509a4:570": "Ito satasahassamhi, kappe uppajji nāyako.",
  "atk-s0509a4:571": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a4:572": "Nānāratanapajjote, mahāsukhasamappitā.",
  "atk-s0509a4:573": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a4:574": "Tato jātapasādāhaṁ, upesiṁ saraṇaṁ jinaṁ.",
  "atk-s0509a4:575": "‘‘Tato vinayadhārīnaṁ, aggaṁ vaṇṇesi nāyako;",
  "atk-s0509a4:576": "Bhikkhuniṁ lajjiniṁ tādiṁ, kappākappavisāradaṁ.",
  "atk-s0509a4:577": "‘‘Tadā muditacittāhaṁ, taṁ ṭhānamabhikaṅkhinī;",
  "atk-s0509a4:578": "Nimantetvā dasabalaṁ, sasaṅghaṁ lokanāyakaṁ.",
  "atk-s0509a4:579": "‘‘Bhojayitvāna sattāhaṁ, daditvāva ticīvaraṁ;",
  "atk-s0509a4:580": "Nipacca sirasā pāde, idaṁ vacanamabraviṁ.",
  "atk-s0509a4:581": "‘‘Yā tayā vaṇṇitā vīra, ito aṭṭhamake muni;",
  "atk-s0509a4:582": "Tādisāhaṁ bhavissāmi, yadi sijjhati nāyaka.",
  "atk-s0509a4:583": "‘‘Tadā avoca maṁ satthā, bhadde mā bhāyi assasa;",
  "atk-s0509a4:584": "Anāgatamhi addhāne, lacchase taṁ manorathaṁ.",
  "atk-s0509a4:585": "‘‘Satasahassito kappe, okkākakulasambhavo;",
  "atk-s0509a4:586": "Gotamo nāma gottena, satthā loke bhavissati.",
  "atk-s0509a4:587": "‘‘Tassa dhammesu dāyādā, orasā dhammanimmitā;",
  "atk-s0509a4:588": "Paṭācārāti nāmena, hessati satthu sāvikā.",
  "atk-s0509a4:589": "‘‘Tadāhaṁ muditā hutvā, yāvajīvaṁ tadā jinaṁ;",
  "atk-s0509a4:590": "Mettacittā paricariṁ, sasaṅghaṁ lokanāyakaṁ.",
  "atk-s0509a4:591": "‘‘Tena kammena sukatena, cetanāpaṇidhīhi ca;",
  "atk-s0509a4:592": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:593": "‘‘Imamhi bhaddake kappe, brahmabandhu mahāyaso;",
  "atk-s0509a4:594": "Kassapo nāma gottena, uppajji vadataṁ varo.",
  "atk-s0509a4:595": "‘‘Upaṭṭhāko mahesissa, tadā āsi narissaro;",
  "atk-s0509a4:596": "Kāsirājā kikī nāma, bārāṇasipuruttame.",
  "atk-s0509a4:597": "‘‘Tassāsiṁ tatiyā dhītā, bhikkhunī iti vissutā;",
  "atk-s0509a4:598": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a4:599": "‘‘Anujāni na no tāto, agāreva tadā mayaṁ;",
  "atk-s0509a4:600": "Vīsavassasahassāni, vicarimha atanditā.",
  "atk-s0509a4:601": "‘‘Komāribrahmacariyaṁ, rājakaññā sukhedhitā;",
  "atk-s0509a4:602": "Buddhopaṭṭhānaniratā, muditā sattadhītaro.",
  "atk-s0509a4:603": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a4:604": "Dhammā ceva sudhammā ca, sattamī saṅghadāyikā.",
  "atk-s0509a4:605": "‘‘Ahaṁ uppalavaṇṇā ca, khemā bhaddā ca bhikkhunī;",
  "atk-s0509a4:606": "Kisāgotamī dhammadinnā, visākhā hoti sattamī.",
  "atk-s0509a4:607": "‘‘Tehi kammehi sukatehi, cetanāpaṇidhīhi ca;",
  "atk-s0509a4:608": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:609": "‘‘Pacchime ca bhave dāni, jātā seṭṭhikule ahaṁ;",
  "atk-s0509a4:610": "Sāvatthiyaṁ puravare, iddhe phīte mahaddhane.",
  "atk-s0509a4:611": "‘‘Yadā ca yobbanūpetā, vitakkavasagā ahaṁ;",
  "atk-s0509a4:612": "Naraṁ jārapatiṁ disvā, tena saddhiṁ agacchahaṁ.",
  "atk-s0509a4:613": "‘‘Ekaputtapasūtāhaṁ, dutiyo kucchiyā mama;",
  "atk-s0509a4:614": "Tadāhaṁ mātāpitaro, okkhāmīti sunicchitā.",
  "atk-s0509a4:615": "‘‘Nārocesiṁ patiṁ mayhaṁ, tadā tamhi pavāsite;",
  "atk-s0509a4:616": "Ekikā niggatā gehā, gantuṁ sāvatthimuttamaṁ.",
  "atk-s0509a4:617": "‘‘Tato me sāmi āgantvā, sambhāvesi pathe mamaṁ;",
  "atk-s0509a4:618": "Tadā me kammajā vātā, uppannā atidāruṇā.",
  "atk-s0509a4:619": "‘‘Uṭṭhito ca mahāmegho, pasūtisamaye mama;",
  "atk-s0509a4:620": "Dabbatthāya tadā gantvā, sāmi sappena mārito.",
  "atk-s0509a4:621": "‘‘Tadā vijātadukkhena, anāthā kapaṇā ahaṁ;",
  "atk-s0509a4:622": "Kunnadiṁ pūritaṁ disvā, gacchantī sakulālayaṁ.",
  "atk-s0509a4:623": "‘‘Bālaṁ ādāya atariṁ, pārakūle ca ekakaṁ;",
  "atk-s0509a4:624": "Sāyetvā bālakaṁ puttaṁ, itaraṁ taraṇāyahaṁ.",
  "atk-s0509a4:625": "‘‘Nivattā ukkuso hāsi, taruṇaṁ vilapantakaṁ;",
  "atk-s0509a4:626": "Itarañca vahī soto, sāhaṁ sokasamappitā.",
  "atk-s0509a4:627": "‘‘Sāvatthinagaraṁ gantvā, assosiṁ sajane mate;",
  "atk-s0509a4:628": "Tadā avocaṁ sokaṭṭā, mahāsokasamappitā.",
  "atk-s0509a4:629": "‘‘Ubho puttā kālaṅkatā, panthe mayhaṁ patī mato;",
  "atk-s0509a4:630": "Mātā pitā ca bhātā ca, ekacitamhi ḍayhare.",
  "atk-s0509a4:631": "‘‘Tadā kisā ca paṇḍu ca, anāthā dīnamānasā;",
  "atk-s0509a4:632": "Ito tato bhamantīhaṁ, addasaṁ narasārathiṁ.",
  "atk-s0509a4:633": "‘‘Tato avoca maṁ satthā, putte mā soci assasa;",
  "atk-s0509a4:634": "Attānaṁ te gavesassu, kiṁ niratthaṁ vihaññasi.",
  "atk-s0509a4:635": "‘‘Na santi puttā tāṇāya, na ñātī nāpi bandhavā;",
  "atk-s0509a4:636": "Antakenādhipannassa, natthi ñātīsu tāṇatā.",
  "atk-s0509a4:637": "‘‘Taṁ sutvā munino vākyaṁ, paṭhamaṁ phalamajjhagaṁ;",
  "atk-s0509a4:638": "Pabbajitvāna naciraṁ, arahattamapāpuṇiṁ.",
  "atk-s0509a4:639": "‘‘Iddhīsu ca vasī homi, dibbāya sotadhātuyā;",
  "atk-s0509a4:640": "Paracittāni jānāmi, satthusāsanakārikā.",
  "atk-s0509a4:641": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a4:642": "Khepetvā āsave sabbe, visuddhāsiṁ sunimmalā.",
  "atk-s0509a4:643": "‘‘Tatohaṁ vinayaṁ sabbaṁ, santike sabbadassino;",
  "atk-s0509a4:644": "Uggahiṁ sabbavitthāraṁ, byāhariñca yathātathaṁ.",
  "atk-s0509a4:645": "‘‘Jino tasmiṁ guṇe tuṭṭho, etadagge ṭhapesi maṁ;",
  "atk-s0509a4:646": "Aggā vinayadhārīnaṁ, paṭācārāva ekikā.",
  "atk-s0509a4:647": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a4:648": "Ohito garuko bhāro, bhavanetti samūhatā.",
  "atk-s0509a4:649": "‘‘Yassatthāya pabbajitā, agārasmānagāriyaṁ;",
  "atk-s0509a4:650": "So me attho anuppatto, sabbasaṁyojanakkhayo.",
  "atk-s0509a4:651": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:652": "Arahattaṁ pana patvā sekkhakāle attano paṭipattiṁ paccavekkhitvā uparivisesassa nibbattitākāraṁ vibhāventī udānavasena –",
  "atk-s0509a4:653": "112.",
  "atk-s0509a4:654": " ‘‘Naṅgalehi kasaṁ khettaṁ, bījāni pavapaṁ chamā;",
  "atk-s0509a4:655": "Puttadārāni posentā, dhanaṁ vindanti māṇavā.",
  "atk-s0509a4:656": "113.",
  "atk-s0509a4:657": " ‘‘Kimahaṁ sīlasampannā, satthusāsanakārikā;",
  "atk-s0509a4:658": "Nibbānaṁ nādhigacchāmi, akusītā anuddhatā.",
  "atk-s0509a4:659": "114.",
  "atk-s0509a4:660": " ‘‘Pāde pakkhālayitvāna, udakesu karomahaṁ;",
  "atk-s0509a4:661": "Pādodakañca disvāna, thalato ninnamāgataṁ.",
  "atk-s0509a4:662": "115.",
  "atk-s0509a4:663": " ‘‘Tato cittaṁ samādhesiṁ, assaṁ bhadraṁvajāniyaṁ;",
  "atk-s0509a4:664": "Tato dīpaṁ gahetvāna, vihāraṁ pāvisiṁ ahaṁ;",
  "atk-s0509a4:665": "Seyyaṁ olokayitvāna, mañcakamhi upāvisiṁ.",
  "atk-s0509a4:666": "116.",
  "atk-s0509a4:667": " ‘‘Tato sūciṁ gahetvāna, vaṭṭiṁ okassayāmahaṁ;",
  "atk-s0509a4:668": "Padīpasseva nibbānaṁ, vimokkho ahu cetaso’’ti. – imā gāthā abhāsi;",
  "atk-s0509a4:669_0": "Tattha kasanti kasantā kasikammaṁ karontā. Bahutthe hi idaṁ ekavacanaṁ. Pavapanti",
  "atk-s0509a4:669_1": "bījāni vapantā. Chamāti chamāyaṁ. Bhummatthe hi idaṁ paccattavacanaṁ. Ayañhettha",
  "atk-s0509a4:669_2": "saṅkhepattho – ime māṇavā sattā naṅgalehi phālehi khettaṁ kasantā yathādhippāyaṁ",
  "atk-s0509a4:669_3": "khettabhūmiyaṁ pubbaṇṇāparaṇṇabhedāni bījāni vapantā taṁhetu taṁnimittaṁ attānaṁ",
  "atk-s0509a4:669_4": "puttadārādīni posentā hutvā dhanaṁ paṭilabhanti. Evaṁ imasmiṁ loke yoniso payutto",
  "atk-s0509a4:669_5": "paccattapurisakāro nāma saphalo saudayo.",
  "atk-s0509a4:670_0": "Tattha kimahaṁ sīlasampannā, satthusāsanakārikā. Nibbānaṁ nādhigacchāmi, akusītā",
  "atk-s0509a4:670_1": "anuddhatāti ahaṁ suvisuddhasīlā āraddhavīriyatāya akusītā ajjhattaṁ susamāhitacittatāya",
  "atk-s0509a4:670_2": "anuddhatā ca hutvā catusaccakammaṭṭhānabhāvanāsaṅkhātaṁ satthu sāsanaṁ karontī kasmā",
  "atk-s0509a4:670_3": "nibbānaṁ nādhigacchāmi, adhigamissāmi evāti.",
  "atk-s0509a4:671_0": "Evaṁ pana cintetvā vipassanāya kammaṁ karontī ekadivasaṁ pādadhovanaudake nimittaṁ",
  "atk-s0509a4:671_1": "gaṇhi. Tenāha ‘‘pāde pakkhālayitvānā’’tiādi . Tassattho – ahaṁ pāde dhovantī pādapakkhālanahetu",
  "atk-s0509a4:671_2": "tikkhattuṁ āsittesu udakesu thalato ninnamāgataṁ pādodakaṁ disvā nimittaṁ karomi.",
  "atk-s0509a4:672_0": "‘‘Yathā idaṁ udakaṁ khayadhammaṁ vayadhammaṁ, evaṁ sattānaṁ āyusaṅkhārā’’ti evaṁ",
  "atk-s0509a4:672_1": "aniccalakkhaṇaṁ, tadanusārena dukkhalakkhaṇaṁ, anattalakkhaṇañca upadhāretvā vipassanaṁ",
  "atk-s0509a4:672_2": "vaḍḍhentī tato cittaṁ samādhesiṁ, assaṁ bhadraṁvajāniyanti yathā assaṁ bhadraṁ ājāniyaṁ",
  "atk-s0509a4:672_3": "kusalo sārathi sukhena sāreti, evaṁ mayhaṁ cittaṁ sukheneva samādhesiṁ, vipassanāsamādhinā",
  "atk-s0509a4:672_4": "samāhitaṁ akāsiṁ. Evaṁ pana vipassanaṁ vaḍḍhentī utusappāyanijigisāya ovarakaṁ pavisantī",
  "atk-s0509a4:672_5": "andhakāravidhamanatthaṁ dīpaṁ gahetvā gabbhaṁ pavisitvā dīpaṁ ṭhapetvā mañcake nisinnamattāva",
  "atk-s0509a4:672_6": "dīpaṁ vijjhāpetuṁ aggaḷasūciyā dīpavaṭṭiṁ ākaḍḍhiṁ, tāvadeva utusappāyalābhena tassā",
  "atk-s0509a4:672_7": "cittaṁ samāhitaṁ ahosi, vipassanāvīthiṁ otari, maggena ghaṭṭesi. Tato maggapaṭipāṭiyā",
  "atk-s0509a4:672_8": "sabbaso āsavānaṁ khayo ahosi. Tena vuttaṁ – ‘‘tato dīpaṁ gahetvāna…pe… vimokkho ahu",
  "atk-s0509a4:672_9": "cetaso’’ti. Tattha seyyaṁ olokayitvānāti dīpālokena seyyaṁ passitvā.",
  "atk-s0509a4:673_0": "Sūcinti aggaḷasūciṁ. Vaṭṭiṁ okassayāmīti dīpaṁ vijjhāpetuṁ telābhimukhaṁ dīpavaṭṭiṁ",
  "atk-s0509a4:673_1": "ākaḍḍhemi. Vimokkhoti kilesehi vimokkho. So pana yasmā paramatthato cittassa santati,",
  "atk-s0509a4:673_2": "tasmā vuttaṁ ‘‘cetaso’’ti. Yathā pana vaṭṭitelādike paccaye sati uppajjanāraho padīpo",
  "atk-s0509a4:673_3": "tadabhāve anuppajjanato nibbutoti vuccati, evaṁ kilesādipaccaye sati uppajjanārahaṁ",
  "atk-s0509a4:673_4": "cittaṁ tadabhāve anuppajjanato vimuttanti vuccatīti āha – ‘‘padīpasseva nibbānaṁ,",
  "atk-s0509a4:673_5": "vimokkho ahu cetaso’’ti.",
  "atk-s0509a4:674": "Paṭācārātherīgāthāvaṇṇanā niṭṭhitā.",
  "atk-s0509a4:675": "11. Tiṁsamattātherīgāthāvaṇṇanā",
  "atk-s0509a4:676_0": "Musalānigahetvānātiādikā tiṁsamattānaṁ therīnaṁ gāthā. Tāpi purimabuddhesu katādhikārā",
  "atk-s0509a4:676_1": "tattha tattha bhave vivaṭṭūpanissayaṁ kusalaṁ upacinantiyo anukkamena upacitavimokkhasambhārā",
  "atk-s0509a4:676_2": "imasmiṁ buddhuppāde sakakammasañcoditā tattha tattha kulagehe nibbattitvā viññutaṁ",
  "atk-s0509a4:676_3": "patvā paṭācārāya theriyā santike dhammaṁ sutvā paṭiladdhasaddhā pabbajitvā parisuddhasīlā",
  "atk-s0509a4:676_4": "vattapaṭivattaṁ paripūrentiyo viharanti. Athekadivasaṁ paṭācārātherī tāsaṁ ovādaṁ dentī –",
  "atk-s0509a4:677": "117.",
  "atk-s0509a4:678": " ‘‘Musalāni gahetvāna, dhaññaṁ koṭṭenti māṇavā;",
  "atk-s0509a4:679": "Puttadārāni posentā, dhanaṁ vindanti māṇavā.",
  "atk-s0509a4:680": "118.",
  "atk-s0509a4:681": " ‘‘Karotha buddhasāsanaṁ, yaṁ katvā nānutappati;",
  "atk-s0509a4:682": "Khippaṁ pādāni dhovitvā, ekamante nisīdatha;",
  "atk-s0509a4:683": "Cetosamathamanuyuttā, karotha buddhasāsana’’nti. – imā dve gāthā abhāsi;",
  "atk-s0509a4:684_0": "Tatthāyaṁ saṅkhepattho – ime sattā jīvitahetu musalāni gahetvā paresaṁ dhaññaṁ koṭṭenti,",
  "atk-s0509a4:684_1": "udukkhalakammaṁ karonti. Aññampi edisaṁ nihīnakammaṁ katvā puttadāraṁ posentā yathārahaṁ",
  "atk-s0509a4:684_2": "dhanampi saṁharanti. Taṁ pana nesaṁ kammaṁ nihīnaṁ gammaṁ pothujjanikaṁ dukkhaṁ anatthasañhitañca.",
  "atk-s0509a4:684_3": "Tasmā edisaṁ saṁkilesikapapañcaṁ vajjetvā karotha buddhasāsanaṁ sikkhattayasaṅkhātaṁ",
  "atk-s0509a4:684_4": "sammāsambuddhasāsanaṁ karotha sampādetha attano santāne nibbattetha. Tattha kāraṇamāha",
  "atk-s0509a4:684_5": "– ‘‘yaṁ katvā nānutappatī’’ti, yassa karaṇahetu etarahi āyatiñca anutāpaṁ nāpajjati.",
  "atk-s0509a4:684_6": "Idāni tassa karaṇe pubbakiccaṁ anuyogavidhiñca dassetuṁ, ‘‘khippaṁ pādāni dhovitvā’’tiādi",
  "atk-s0509a4:684_7": "vuttaṁ. Tattha yasmā adhovitapādassa avikkhālitamukhassa ca nisajjasukhaṁ utusappāyalābho",
  "atk-s0509a4:684_8": "ca na hoti, pāde pana dhovitvā mukhañca vikkhāletvā ekamante nisinnassa tadubhayaṁ",
  "atk-s0509a4:684_9": "labhati, tasmā khippaṁ imaṁ yathāladdhaṁ khaṇaṁ avirādhentiyo pādāni attano pāde",
  "atk-s0509a4:684_10": "dhovitvā ekamante vivitte okāse nisīdatha nisajjatha. Aṭṭhatiṁsāya ārammaṇesu yattha",
  "atk-s0509a4:684_11": "katthaci cittarucike ārammaṇe attano cittaṁ upanibandhitvā cetosamathamanuyuttā samāhitena",
  "atk-s0509a4:684_12": "cittena catusaccakammaṭṭhānabhāvanāvasena buddhassa bhagavato sāsanaṁ ovādaṁ anusiṭṭhiṁ",
  "atk-s0509a4:684_13": "karotha sampādethāti.",
  "atk-s0509a4:685_0": "Atha tā bhikkhuniyo tassā theriyā ovāde ṭhatvā vipassanaṁ paṭṭhapetvā bhāvanāya kammaṁ",
  "atk-s0509a4:685_1": "karontiyo ñāṇassa paripākaṁ gatattā hetusampannatāya ca saha paṭisambhidāhi arahattaṁ",
  "atk-s0509a4:685_2": "patvā attano paṭipattiṁ paccavekkhitvā ovādagāthāhi saddhiṁ –",
  "atk-s0509a4:686": "119.",
  "atk-s0509a4:687": " ‘‘Tassā tā vacanaṁ sutvā, paṭācārāya sāsanaṁ;",
  "atk-s0509a4:688": "Pāde pakkhālayitvāna, ekamantaṁ upāvisuṁ;",
  "atk-s0509a4:689": "Cetosamathamanuyuttā, akaṁsu buddhasāsanaṁ.",
  "atk-s0509a4:690": "120.",
  "atk-s0509a4:691": " ‘‘Rattiyā purime yāme, pubbajātimanussaruṁ;",
  "atk-s0509a4:692": "Rattiyā majjhime yāme, dibbacakkhuṁ visodhayuṁ;",
  "atk-s0509a4:693": "Rattiyā pacchime yāme, tamokhandhaṁ padālayuṁ.",
  "atk-s0509a4:694": "121.",
  "atk-s0509a4:695": " ‘‘Uṭṭhāya pāde vandiṁsu, katā te anusāsanī;",
  "atk-s0509a4:696": "Indaṁva devā tidasā, saṅgāme aparājitaṁ;",
  "atk-s0509a4:697": "Purakkhatvā vihassāma, tevijjāmha anāsavā’’ti. –",
  "atk-s0509a4:698": "Imā gāthā abhāsiṁsu.",
  "atk-s0509a4:699_0": "Tattha tassā tā vacanaṁ sutvā, paṭācārāya sāsananti tassā paṭācārāya theriyā kilesapaṭisattusāsanaṭṭhena",
  "atk-s0509a4:699_1": "sāsanabhūtaṁ ovādavacanaṁ, tā tiṁsamattā bhikkhuniyo sutvā paṭissutvā sirasā sampaṭicchitvā.",
  "atk-s0509a4:700_0": "Uṭṭhāyapāde vandiṁsu, katā te anusāsanīti yathāsampaṭicchitaṁ tassā sāsanaṁ aṭṭhiṁ",
  "atk-s0509a4:700_1": "katvā manasi katvā yathāphāsukaṭṭhāne nisīditvā bhāventiyo bhāvanaṁ matthakaṁ pāpetvā",
  "atk-s0509a4:700_2": "attanā adhigatavisesaṁ ārocetuṁ nisinnāsanato uṭṭhāya tassā santikaṁ gantvā ‘‘mahātheri",
  "atk-s0509a4:700_3": "tavānusāsanī yathānusiṭṭhaṁ amhehi katā’’ti vatvā tassā pāde pañcapatiṭṭhitena vandiṁsu.",
  "atk-s0509a4:700_4": "Indaṁva devā tidasā, saṅgāme aparājitanti devāsurasaṅgāme aparājitaṁ vijitāviṁ indaṁ",
  "atk-s0509a4:700_5": "tāvatiṁsā devā viya mahātheri, mayaṁ taṁ purakkhatvā viharissāma aññassa kattabbassa",
  "atk-s0509a4:700_6": "abhāvato. Tasmā ‘‘tevijjāmha anāsavā’’ti attano kataññubhāvaṁ pavedentī idameva tāsaṁ",
  "atk-s0509a4:700_7": "aññābyākaraṇaṁ ahosi. Yaṁ panettha atthato avibhattaṁ, taṁ heṭṭhā vuttanayameva.",
  "atk-s0509a4:701": "Tiṁsamattātherīgāthāvaṇṇanā niṭṭhitā.",
  "atk-s0509a4:702": "12. Candātherīgāthāvaṇṇanā",
  "atk-s0509a4:703_0": "Duggatāhaṁ pure āsintiādikā candāya theriyā gāthā. Ayampi purimabuddhesu katādhikārā",
  "atk-s0509a4:703_1": "tattha tattha bhave vivaṭṭūpanissayaṁ kusalaṁ upacinantī anukkamena sambhatavimokkhasambhārā",
  "atk-s0509a4:703_2": "paripakkañāṇā imasmiṁ buddhuppāde aññatarasmiṁ brāhmaṇagāme apaññātassa brāhmaṇassa",
  "atk-s0509a4:703_3": "gehe paṭisandhiṁ gaṇhi. Tassā nibbattito paṭṭhāyaṁ taṁ kulaṁ bhogehi parikkhayaṁ",
  "atk-s0509a4:703_4": "gataṁ. Sā anukkamena viññutaṁ patvā dukkhena jīvati. Atha tasmiṁ gehe ahivātarogo",
  "atk-s0509a4:703_5": "uppajji. Tenassā sabbepi ñātakā maraṇabyasanaṁ pāpuṇiṁsu. Sā ñātikkhaye jāte aññattha",
  "atk-s0509a4:703_6": "jīvituṁ asakkontī kapālahatthā kule kule vicaritvā laddhaladdhena bhikkhāhārena yāpentī",
  "atk-s0509a4:703_7": "ekadivasaṁ paṭācārāya theriyā bhattavissaggaṭṭhānaṁ agamāsi. Bhikkhuniyo taṁ dukkhitaṁ",
  "atk-s0509a4:703_8": "khuddābhibhūtaṁ disvāna sañjātakāruññā piyasamudācārena saṅgahetvā tattha vijjamānena",
  "atk-s0509a4:703_9": "upacāramanoharena āhārena santappesuṁ. Sā tāsaṁ ācārasīle pasīditvā theriyā santikaṁ",
  "atk-s0509a4:703_10": "upasaṅkamitvā vanditvā ekamantaṁ nisīdi. Tassā therī dhammaṁ kathesi. Sā taṁ dhammaṁ",
  "atk-s0509a4:703_11": "sutvā sāsane abhippasannā saṁsāre ca sañjātasaṁvegā pabbaji . Pabbajitvā ca theriyā",
  "atk-s0509a4:703_12": "ovāde ṭhatvā vipassanaṁ paṭṭhapetvā bhāvanaṁ anuyuñjantī katādhikāratāya ñāṇassa",
  "atk-s0509a4:703_13": "ca paripākaṁ gatattā na cirasseva saha paṭisambhidāhi arahattaṁ patvā attano paṭipattiṁ paccavekkhitvā –",
  "atk-s0509a4:704": "122.",
  "atk-s0509a4:705": " ‘‘Duggatāhaṁ pure āsiṁ, vidhavā ca aputtikā;",
  "atk-s0509a4:706": "Vinā mittehi ñātīhi, bhattacoḷassa nādhigaṁ.",
  "atk-s0509a4:707": "123.",
  "atk-s0509a4:708": " ‘‘Pattaṁ daṇḍañca gaṇhitvā, bhikkhamānā kulā kulaṁ;",
  "atk-s0509a4:709": "Sītuṇhena ca ḍayhantī, satta vassāni cārihaṁ.",
  "atk-s0509a4:710": "124.",
  "atk-s0509a4:711": " ‘‘Bhikkhuniṁ puna disvāna, annapānassa lābhiniṁ;",
  "atk-s0509a4:712": "Upasaṅkammaṁ avocaṁ, pabbajjaṁ anagāriyaṁ.",
  "atk-s0509a4:713": "125.",
  "atk-s0509a4:714": " ‘‘Sā ca maṁ anukampāya, pabbājesi paṭācārā;",
  "atk-s0509a4:715": "Tato maṁ ovaditvāna, paramatthe niyojayi.",
  "atk-s0509a4:716": "126.",
  "atk-s0509a4:717": " ‘‘Tassāhaṁ vacanaṁ sutvā, akāsiṁ anusāsaniṁ;",
  "atk-s0509a4:718": "Amogho ayyāyovādo, tevijjāmhi anāsavā’’ti. –",
  "atk-s0509a4:719": "Udānavasena imā gāthā abhāsi.",
  "atk-s0509a4:720_0": "Tattha duggatāti daliddā. Pureti pabbajitato pubbe. Pabbajitakālato paṭṭhāya hi idha",
  "atk-s0509a4:720_1": "puggalo bhogehi aḍḍho vā daliddo vāti na vattabbo. Guṇehi pana ayaṁ therī aḍḍhāyeva.",
  "atk-s0509a4:720_2": "Tenāha ‘‘duggatāhaṁ pure āsi’’nti. Vidhavāti dhavo vuccati sāmiko, tadabhāvā vidhavā,",
  "atk-s0509a4:720_3": "matapatikāti attho. Aputtikāti puttarahitā. Vinā mittehīti mittehi bandhavehi ca",
  "atk-s0509a4:720_4": "parihīnā rahitā. Bhattacoḷassa nādhiganti bhattassa coḷassa ca pāripūriṁ nādhigacchiṁ,",
  "atk-s0509a4:720_5": "kevalaṁ pana bhikkhāpiṇḍassa pilotikākhaṇḍassa ca vasena ghāsacchādanamattameva alatthanti",
  "atk-s0509a4:720_6": "adhippāyo. Tenāha ‘‘pattaṁ daṇḍañca gaṇhitvā’’tiādi.",
  "atk-s0509a4:721": "Tattha pattanti mattikābhājanaṁ. Daṇḍanti goṇasunakhādipariharaṇadaṇḍakaṁ. Kulā kulanti kulato kulaṁ. Sītuṇhena ca ḍayhantīti vasanagehābhāvato sītena ca uṇhena ca pīḷiyamānā.",
  "atk-s0509a4:722": "Bhikkhuninti paṭācārātheriṁ sandhāya vadati. Punāti pacchā, sattasaṁvaccharato aparabhāge.",
  "atk-s0509a4:723": "Paramattheti parame uttame atthe, nibbānagāminiyā paṭipadāya nibbāne ca. Niyojayīti kammaṭṭhānaṁ ācikkhantī niyojesi. Sesaṁ vuttanayameva.",
  "atk-s0509a4:724": "Candātherīgāthāvaṇṇanā niṭṭhitā.",
  "atk-s0509a4:725": "Pañcakanipātavaṇṇanā niṭṭhitā."
}