{
  "atk-s0402a47:0": "(12) 2. Kesivaggo",
  "atk-s0402a47:1": "1. Kesisuttavaṇṇanā",
  "atk-s0402a47:2_0": "111. Dutiyassa paṭhame kesīti tassa nāmaṁ. Assadamme sāretīti assadammasārathi. Saṇhenapi",
  "atk-s0402a47:2_1": "vinetītiādīsu tassa anucchavikaṁ sakkāraṁ katvā subhojanaṁ bhojetvā madhurapānaṁ",
  "atk-s0402a47:2_2": "pāyetvā muduvacanena samudācaritvā damento saṇhena dameti nāma, jāṇubandhanamukhabandhanādīhi",
  "atk-s0402a47:2_3": "ceva patodavijjhanakasābhighātapharusavacanehi ca damento pharusena dameti nāma,",
  "atk-s0402a47:2_4": "kālena kālaṁ tadubhayaṁ karonto saṇhapharusena dameti nāma.",
  "atk-s0402a47:3": "2. Javasuttavaṇṇanā",
  "atk-s0402a47:4_0": "112. Dutiye ajjavenāti ujukabhāvena. Javenāti padavegena. Khantiyāti adhivāsanakkhantiyā.",
  "atk-s0402a47:4_1": "Soraccenāti sucibhāvasīlena. Puggalaguṇaṅgesu javenāti ñāṇajavena. Sesamettha uttānatthameva.",
  "atk-s0402a47:5": "3. Patodasuttavaṇṇanā",
  "atk-s0402a47:6_0": "113. Tatiye patodacchāyanti vijjhanatthaṁ ukkhittassa patodassa chāyaṁ. Saṁvijjatīti",
  "atk-s0402a47:6_1": "“javo me gahetabbo”ti sallakkhaṇavasena saṁvijjati. Saṁvegaṁ āpajjatīti saṁvegaṁ",
  "atk-s0402a47:6_2": "paṭipajjati lomavedhaviddhoti lomakūpe patodavedhena viddhamatto. Cammavedhaviddhoti",
  "atk-s0402a47:6_3": "chavicammaṁ chindantena patodavedhena viddho. Aṭṭhivedhaviddhoti aṭṭhiṁ bhindantena",
  "atk-s0402a47:6_4": "vedhena viddho. Kāyenāti nāmakāyena. Paramasaccanti nibbānaṁ. Sacchikarotīti passati.",
  "atk-s0402a47:6_5": "Paññāyāti sahavipassanāya maggapaññāya.",
  "atk-s0402a47:7": "4. Nāgasuttavaṇṇanā",
  "atk-s0402a47:8_0": "114. Catutthe aṭṭhiṁ katvāti aṭṭhiko hutvā. Tiṇavaninnādasaddānanti ettha tiṇavoti",
  "atk-s0402a47:8_1": "ḍiṇḍimo, ninnādasaddoti sabbesampi ekatomissito mahāsaddo. Ḍaṁsādīsu ḍaṁsāti piṅgalamakkhikā,",
  "atk-s0402a47:8_2": "makasā makasāva. Khippaññeva gantā hotīti sīlasamādhipaññāvimuttivimuttiñāṇadassanāni",
  "atk-s0402a47:8_3": "pūretvā sīghameva gantā hoti.",
  "atk-s0402a47:9": "5. Ṭhānasuttavaṇṇanā",
  "atk-s0402a47:10_0": "115. Pañcame ṭhānānīti kāraṇāni. Anatthāya saṁvattatīti ahitāya avaḍḍhiyā saṁvattati.",
  "atk-s0402a47:10_1": "Ettha ca paṭhamaṁ opātakkhaṇanamacchabandhanasandhicchedanādibhedaṁ sadukkhaṁ savighātaṁ",
  "atk-s0402a47:10_2": "pāpakammaṁ veditabbaṁ, dutiyaṁ samajīvikānaṁ gihīnaṁ pupphacchaḍḍakādikammaṁ sudhākoṭṭana-gehacchādanaasuciṭṭhānasammajjanādikammañca",
  "atk-s0402a47:10_3": "veditabbaṁ, tatiyaṁ surāpānagandhavilepanamālāpiḷandhanādikammañceva assādavasena",
  "atk-s0402a47:10_4": "pavattaṁ pāṇātipātādikammañca veditabbaṁ, catutthaṁ dhammassavanatthāya gamanakāle",
  "atk-s0402a47:10_5": "suddhavatthacchādana-mālāgandhādīnaṁ ādāya gamanaṁ cetiyavandanaṁ bodhivandanaṁ madhuradhammakathāsavanaṁ",
  "atk-s0402a47:10_6": "pañcasīlasamādānanti evamādīsu somanassasampayuttaṁ kusalakammaṁ veditabbaṁ. Purisathāmeti",
  "atk-s0402a47:10_7": "purisassa ñāṇathāmasmiṁ. Sesadvayepi eseva nayo.",
  "atk-s0402a47:11": "6. Appamādasuttavaṇṇanā",
  "atk-s0402a47:12_0": "116. Chaṭṭhe yato khoti yadā kho. Samparāyikassāti desanāmattametaṁ, khīṇāsavo pana",
  "atk-s0402a47:12_1": "neva samparāyikassa, na diṭṭhadhammikassa maraṇassa bhāyati. Sova idha adhippeto.",
  "atk-s0402a47:12_2": "Keci pana “sammādiṭṭhi bhāvitāti vacanato sotāpannaṁ ādiṁ katvā sabbepi ariyā adhippetā”ti vadanti.",
  "atk-s0402a47:13": "7. Ārakkhasuttavaṇṇanā",
  "atk-s0402a47:14_0": "117. Sattame attarūpenāti attano anurūpena anucchavikena, hitakāmenāti attho. Rajanīyesūti",
  "atk-s0402a47:14_1": "rāgassa paccayabhūtesu. Dhammesūti sabhāvesu, iṭṭhārammaṇesūti attho. Evaṁ sabbattha",
  "atk-s0402a47:14_2": "nayo veditabbo. Na rajjatīti diṭṭhivasena na rajjati. Sesapadesupi eseva nayo. Na",
  "atk-s0402a47:14_3": "ca pana samaṇavacanahetupi gacchatīti samaṇānaṁ paravādīnaṁ vacanahetupi attano diṭṭhiṁ",
  "atk-s0402a47:14_4": "pahāya tesaṁ diṭṭhivasena na gacchatīti attho. Idhāpi khīṇāsavova adhippeto.",
  "atk-s0402a47:15": "8-10. Saṁvejanīyādisuttattayavaṇṇanā",
  "atk-s0402a47:16_0": "118-120. Aṭṭhame dassanīyānīti passitabbayuttakāni. Saṁvejanīyānīti saṁvegajanakāni.",
  "atk-s0402a47:16_1": "Navame jātibhayanti jātiṁ ārabbha uppajjanakabhayaṁ. Sesapadesupi eseva nayo. Dasame",
  "atk-s0402a47:16_2": "aggibhayanti aggiṁ paṭicca uppajjanakabhayaṁ. Sesapadesupi eseva nayo.",
  "atk-s0402a47:17": "Kesivaggo dutiyo."
}