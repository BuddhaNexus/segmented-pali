{
  "atk-s0509a6:0": "7. Sattakanipāto",
  "atk-s0509a6:1": "1. Uttarātherīgāthāvaṇṇanā",
  "atk-s0509a6:2_0": "Sattakanipāte musalāni gahetvānāti uttarāya theriyā gāthā. Ayampi purimabuddhesu",
  "atk-s0509a6:2_1": "katādhikārā tattha tattha bhave vivaṭṭūpanissayaṁ kusalaṁ upacinantī, anukkamena",
  "atk-s0509a6:2_2": "sambhāvitakusalamūlā samupacitavimokkhasambhārā paripakkavimuttiparipācanīyadhammā",
  "atk-s0509a6:2_3": "hutvā, imasmiṁ buddhuppāde sāvatthiyaṁ aññatarasmiṁ kulagehe nibbattitvā uttarāti",
  "atk-s0509a6:2_4": "laddhanāmā anukkamena viññutaṁ patvā paṭācārāya theriyā santikaṁ upasaṅkami. Therī",
  "atk-s0509a6:2_5": "tassā dhammaṁ kathesi. Sā dhammaṁ sutvā saṁsāre jātasaṁvegā sāsane abhippasannā hutvā",
  "atk-s0509a6:2_6": "pabbaji. Pabbajitvā ca katapubbakiccā paṭācārāya theriyā santike vipassanaṁ paṭṭhapetvā",
  "atk-s0509a6:2_7": "bhāvanamanuyuñjantī upanissayasampannatāya indriyānaṁ paripākaṁ gatattā ca na cirasseva",
  "atk-s0509a6:2_8": "vipassanaṁ ussukkāpetvā saha paṭisambhidāhi arahattaṁ pāpuṇi. Arahattaṁ pana patvā",
  "atk-s0509a6:2_9": "attano paṭipattiṁ paccavekkhitvā udānavasena –",
  "atk-s0509a6:3": "175.",
  "atk-s0509a6:4": " ‘‘Musalāni gahetvāna, dhaññaṁ koṭṭenti māṇavā;",
  "atk-s0509a6:5": "Puttadārāni posentā, dhanaṁ vindanti māṇavā.",
  "atk-s0509a6:6": "176.",
  "atk-s0509a6:7": " ‘‘Ghaṭetha buddhasāsane, yaṁ katvā nānutappati;",
  "atk-s0509a6:8": "Khippaṁ pādāni dhovitvā, ekamantaṁ nisīdatha.",
  "atk-s0509a6:9": "177.",
  "atk-s0509a6:10": " ‘‘Cittaṁ upaṭṭhapetvāna, ekaggaṁ susamāhitaṁ;",
  "atk-s0509a6:11": "Paccavekkhatha saṅkhāre, parato no ca attato.",
  "atk-s0509a6:12": "178.",
  "atk-s0509a6:13": " ‘‘Tassāhaṁ vacanaṁ sutvā, paṭācārānusāsaniṁ;",
  "atk-s0509a6:14": "Pāde pakkhālayitvāna, ekamante upāvisiṁ.",
  "atk-s0509a6:15": "179.",
  "atk-s0509a6:16": " ‘‘Rattiyā purime yāme, pubbajātimanussariṁ;",
  "atk-s0509a6:17": "Rattiyā majjhime yāme, dibbacakkhuṁ visodhayiṁ.",
  "atk-s0509a6:18": "180.",
  "atk-s0509a6:19": " ‘‘Rattiyā pacchime yāme, tamokkhandhaṁ padālayiṁ;",
  "atk-s0509a6:20": "Tevijjā atha vuṭṭhāsiṁ, katā te anusāsanī.",
  "atk-s0509a6:21": "181.",
  "atk-s0509a6:22": " ‘‘Sakkaṁva devā tidasā, saṅgāme aparājitaṁ;",
  "atk-s0509a6:23": "Purakkhatvā vihassāmi, tevijjāmhi anāsavā’’ti. –",
  "atk-s0509a6:24": "Imā gāthā abhāsi.",
  "atk-s0509a6:25_0": "Tattha cittaṁ upaṭṭhapetvānāti bhāvanācittaṁ kammaṭṭhāne upaṭṭhapetvā. Kathaṁ? Ekaggaṁ",
  "atk-s0509a6:25_1": "susamāhitaṁ paccavekkhathāti paṭipattiṁ avekkhatha, saṅkhāre aniccātipi, dukkhātipi,",
  "atk-s0509a6:25_2": "anattātipi lakkhaṇattayaṁ vipassathāti attho. Idañca ovādakāle attano aññesañca bhikkhunīnaṁ",
  "atk-s0509a6:25_3": "theriyādīnaṁ ovādassa anuvādavasena vuttaṁ. Paṭācārānusāsaninti paṭācārāya theriyā",
  "atk-s0509a6:25_4": "anusiṭṭhiṁ. ‘‘Paṭācārāya sāsana’’ntipi vā pāṭho.",
  "atk-s0509a6:26_0": "Atha vuṭṭhāsinti tevijjābhāvappattito pacchā āsanato vuṭṭhāsiṁ. Ayampi therī ekadivasaṁ",
  "atk-s0509a6:26_1": "paṭācārāya theriyā santike kammaṭṭhānaṁ sodhetvā attano vasanaṭṭhānaṁ pavisitvā pallaṅkaṁ",
  "atk-s0509a6:26_2": "ābhujitvā nisīdi. ‘‘Na tāvimaṁ pallaṅkaṁ bhindissāmi, yāva me na anupādāya āsavehi",
  "atk-s0509a6:26_3": "cittaṁ vimuccatī’’ti nicchayaṁ katvā sammasanaṁ ārabhitvā, anukkamena vipassanaṁ",
  "atk-s0509a6:26_4": "ussukkāpetvā maggapaṭipāṭiyā abhiññāpaṭisambhidāparivāraṁ arahattaṁ patvā ekūnavīsatiyā",
  "atk-s0509a6:26_5": "paccavekkhaṇāñāṇāya pavattāya ‘‘idānimhi katakiccā’’ti somanassajātā imā gāthā udānetvā",
  "atk-s0509a6:26_6": "pāde pasāresi aruṇuggamanavelāyaṁ. Tato sammadeva vibhātāya rattiyā theriyā santikaṁ",
  "atk-s0509a6:26_7": "upagantvā imā gāthā paccudāhāsi. Tena vuttaṁ ‘‘katā te anusāsanī’’tiādi. Sesaṁ sabbaṁ",
  "atk-s0509a6:26_8": "heṭṭhā vuttanayameva.",
  "atk-s0509a6:27": "Uttarātherīgāthāvaṇṇanā niṭṭhitā.",
  "atk-s0509a6:28": "2. Cālātherīgāthāvaṇṇanā",
  "atk-s0509a6:29_0": "Satiṁupaṭṭhapetvānātiādikā cālāya theriyā gāthā. Ayampi purimabuddhesu katādhikārā",
  "atk-s0509a6:29_1": "tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde magadhesu",
  "atk-s0509a6:29_2": "nālakagāme rūpasāribrāhmaṇiyā kucchimhi nibbatti. Tassā nāmaggahaṇadivase cālāti",
  "atk-s0509a6:29_3": "nāmaṁ akaṁsu, tassā kaniṭṭhāya upacālāti, atha tassā kaniṭṭhāya sīsūpacālāti . Imā",
  "atk-s0509a6:29_4": "tissopi dhammasenāpatissa kaniṭṭhabhaginiyo, imāsaṁ puttānampi tiṇṇaṁ idameva nāmaṁ.",
  "atk-s0509a6:29_5": "Ye sandhāya theragāthāya ‘‘cāle upacāle sīsūpacāle’’ti (theragā. 42) āgataṁ.",
  "atk-s0509a6:30_0": "Imā pana tissopi bhaginiyo ‘‘dhammasenāpati pabbajī’’ti sutvā ‘‘na hi nūna so orako",
  "atk-s0509a6:30_1": "dhammavinayo, na sā orikā pabbajjā, yattha amhākaṁ ayyo pabbajito’’ti ussāhajātā",
  "atk-s0509a6:30_2": "tibbacchandā assumukhaṁ rudamānaṁ ñātiparijanaṁ pahāya pabbajiṁsu. Pabbajitvā ca",
  "atk-s0509a6:30_3": "ghaṭentiyo vāyamantiyo nacirasseva arahattaṁ pāpuṇiṁsu. Arahattaṁ pana patvā nibbānasukhena",
  "atk-s0509a6:30_4": "phalasukhena viharanti.",
  "atk-s0509a6:31": "Tāsu cālā bhikkhunī ekadivasaṁ pacchābhattaṁ piṇḍapātapaṭikkantā andhavanaṁ pavisitvā divāvihāraṁ nisīdi. Atha naṁ māro upasaṅkamitvā kāmehi upanesi. Yaṁ sandhāya sutte vuttaṁ –",
  "atk-s0509a6:32_0": "‘‘Atha kho cālā bhikkhunī pubbaṇhasamayaṁ nivāsetvā pattacīvaraṁ ādāya sāvatthiṁ",
  "atk-s0509a6:32_1": "piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena",
  "atk-s0509a6:32_2": "andhavanaṁ, tenupasaṅkami divāvihārāya. Andhavanaṁ ajjhogāhetvā aññatarasmiṁ rukkhamūle",
  "atk-s0509a6:32_3": "divāvihāraṁ nisīdi. Atha kho māro pāpimā yena cālā bhikkhunī, tenupasaṅkami, upasaṅkamitvā",
  "atk-s0509a6:32_4": "cālaṁ bhikkhuniṁ etadavocā’’ti (saṁ. ni. 1.167).",
  "atk-s0509a6:33_0": "Andhavanamhi divāvihāraṁ nisinnaṁ māro upasaṅkamitvā brahmacariyavāsato vicchinditukāmo",
  "atk-s0509a6:33_1": "‘‘kaṁ nu uddissa muṇḍāsī’’tiādiṁ pucchi. Athassa satthu guṇe dhammassa ca niyyānikabhāvaṁ",
  "atk-s0509a6:33_2": "pakāsetvā attano katakiccabhāvavibhāvanena tassa visayātikkamaṁ pavedesi. Taṁ sutvā",
  "atk-s0509a6:33_3": "māro dukkhī dummano tatthevantaradhāyi. Atha sā attanā mārena ca bhāsitā gāthā udānavasena kathentī –",
  "atk-s0509a6:34": "182.",
  "atk-s0509a6:35": " ‘‘Satiṁ upaṭṭhapetvāna, bhikkhunī bhāvitindriyā;",
  "atk-s0509a6:36": "Paṭivijjhi padaṁ santaṁ, saṅkhārūpasamaṁ sukhaṁ.",
  "atk-s0509a6:37": "183.",
  "atk-s0509a6:38": " ‘‘Kaṁ nu uddissa muṇḍāsi, samaṇī viya dissati;",
  "atk-s0509a6:39": "Na ca rocesi pāsaṇḍe, kimidaṁ carasi momuhā.",
  "atk-s0509a6:40": "184.",
  "atk-s0509a6:41": " ‘‘Ito bahiddhā pāsaṇḍā, diṭṭhiyo upanissitā;",
  "atk-s0509a6:42": "Na te dhammaṁ vijānanti, na te dhammassa kovidā.",
  "atk-s0509a6:43": "185.",
  "atk-s0509a6:44": " ‘‘Atthi sakyakule jāto, buddho appaṭipuggalo;",
  "atk-s0509a6:45": "So me dhammamadesesi, diṭṭhīnaṁ samatikkamaṁ.",
  "atk-s0509a6:46": "186.",
  "atk-s0509a6:47": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a6:48": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a6:49": "187.",
  "atk-s0509a6:50": " ‘‘Tassāhaṁ vacanaṁ sutvā, vihariṁ sāsane ratā;",
  "atk-s0509a6:51": "Tisso vijjā anuppattā, kataṁ buddhassa sāsanaṁ.",
  "atk-s0509a6:52": "188.",
  "atk-s0509a6:53": " ‘‘Sabbattha vihatā nandī, tamokkhandho padālito;",
  "atk-s0509a6:54": "Evaṁ jānāhi pāpima, nihato tvamasi antakā’’ti. –",
  "atk-s0509a6:55": "Imā gāthā abhāsi.",
  "atk-s0509a6:56_0": "Tattha satiṁ upaṭṭhapetvānāti satipaṭṭhānabhāvanāvasena kāyādīsu asubhadukkhāniccānattavasena",
  "atk-s0509a6:56_1": "satiṁ suṭṭhu upaṭṭhitaṁ katvā. Bhikkhunīti attānaṁ sandhāya vadati. Bhāvitindriyāti",
  "atk-s0509a6:56_2": "ariyamaggabhāvanāya bhāvitasaddhādipañcindriyā. Paṭivijjhi padaṁ santanti santaṁ",
  "atk-s0509a6:56_3": "padaṁ nibbānaṁ sacchikiriyāpaṭivedhena paṭivijjhi sacchākāsi. Saṅkhārūpasamanti sabbasaṅkhārānaṁ",
  "atk-s0509a6:56_4": "upasamahetubhūtaṁ. Sukhanti accantasukhaṁ.",
  "atk-s0509a6:57_0": "‘‘Kaṁ nu uddissā’’ti gāthā mārena vuttā. Tatrāyaṁ saṅkhepattho – imasmiṁ loke bahū",
  "atk-s0509a6:57_1": "samayā tesañca desetāro bahū eva titthakarā, tesu kaṁ nu kho tvaṁ uddissa muṇḍāsi",
  "atk-s0509a6:57_2": "muṇḍitakesā asi. Na kevalaṁ muṇḍāva, atha kho kāsāvadhāraṇena ca samaṇī viya dissati.",
  "atk-s0509a6:57_3": "Na ca rocesi pāsaṇḍeti tāpasaparibbājakādīnaṁ ādāsabhūte pāsaṇḍe te te samayantare",
  "atk-s0509a6:57_4": "neva rocesi. Kimidaṁ carasi momuhāti kiṁ nāmidaṁ, yaṁ pāsaṇḍavihitaṁ ujuṁ nibbānamaggaṁ",
  "atk-s0509a6:57_5": "pahāya ajja kālikaṁ kumaggaṁ paṭipajjantī ativiya mūḷhā carasi paribbhamasīti.",
  "atk-s0509a6:58_0": "Taṁ sutvā therī paṭivacanadānamukhena taṁ tajjentī ‘‘ito bahiddhā’’tiādimāha. Tattha",
  "atk-s0509a6:58_1": "ito bahiddhā pāsaṇḍā nāma ito sammāsambuddhassa sāsanato bahiddhā kuṭīsakabahukārādikā.",
  "atk-s0509a6:58_2": "Te hi sattānaṁ taṇhāpāsaṁ diṭṭhipāsañca ḍenti oḍḍentīti pāsaṇḍāti vuccati. Tenāha",
  "atk-s0509a6:58_3": "– ‘‘diṭṭhiyo upanissitā’’ti sassatadiṭṭhigatāni upecca nissitā, diṭṭhigatāni ādiyiṁsūti",
  "atk-s0509a6:58_4": "attho. Yadaggena ca diṭṭhisannissitā, tadaggena pāsaṇḍasannissitā. Na te dhammaṁ",
  "atk-s0509a6:58_5": "vijānantīti ye pāsaṇḍino sassatadiṭṭhigatasannissitā ‘‘ayaṁ pavatti evaṁ pavattatī’’ti",
  "atk-s0509a6:58_6": "pavattidhammampi yathābhūtaṁ na vijānanti. Na te dhammassa kovidāti ‘‘ayaṁ nivatti",
  "atk-s0509a6:58_7": "evaṁ nivattatī’’ti nivattidhammassāpi akusalā, pavattidhammamaggepi hi te saṁmūḷhā,",
  "atk-s0509a6:58_8": "kimaṅgaṁ pana nivattidhammeti.",
  "atk-s0509a6:59_0": "Evaṁ pāsaṇḍavādānaṁ aniyyānikataṁ dassetvā idāni kaṁ nu uddissa muṇḍāsīti pañhaṁ",
  "atk-s0509a6:59_1": "vissajjetuṁ ‘‘atthi sakyakule jāto’’tiādi vuttaṁ. Tattha diṭṭhīnaṁ samatikkamanti",
  "atk-s0509a6:59_2": "sabbāsaṁ diṭṭhīnaṁ samatikkamanupāyaṁ diṭṭhijālaviniveṭhanaṁ. Sesaṁ vuttanayameva.",
  "atk-s0509a6:60": "Cālātherīgāthāvaṇṇanā niṭṭhitā.",
  "atk-s0509a6:61": "3. Upacālātherīgāthāvaṇṇanā",
  "atk-s0509a6:62": "Satimatītiādikā upacālāya theriyā gāthā. Tassā vatthu cālāya theriyā vatthumhi vuttameva. Ayampi hi cālā viya pabbajitvā vipassanaṁ paṭṭhapetvā arahattaṁ patvā udānentī –",
  "atk-s0509a6:63": "189.",
  "atk-s0509a6:64": " ‘‘Satimatī cakkhumatī, bhikkhunī bhāvitindriyā;",
  "atk-s0509a6:65": "Paṭivijjhi padaṁ santaṁ, akāpurisasevita’’nti. –",
  "atk-s0509a6:66": "Imaṁ gāthaṁ abhāsi.",
  "atk-s0509a6:67_0": "Tattha satimatīti satisampannā, pubbabhāge paramena satinepakkena samannāgatā hutvā",
  "atk-s0509a6:67_1": "pacchā ariyamaggassa bhāvitattā sativepullappattiyā uttamāya satiyā samannāgatāti",
  "atk-s0509a6:67_2": "attho. Cakkhumatīti paññācakkhunā samannāgatā, ādito udayatthagāminiyā paññāya ariyāya",
  "atk-s0509a6:67_3": "nibbedhikāya samannāgatā hutvā paññāvepullappattiyā paramena paññācakkhunā samannāgatāti",
  "atk-s0509a6:67_4": "vuttaṁ hoti. Akāpurisasevitanti alāmakapurisehi uttamapurisehi ariyehi buddhādīhi sevitaṁ.",
  "atk-s0509a6:68_0": "‘‘Kinnu jātiṁ na rocesī’’ti gāthā theriṁ kāmesu upahāretukāmena mārena vuttā. ‘‘Kiṁ",
  "atk-s0509a6:68_1": "nu tvaṁ bhikkhuni na rocesī’’ti (saṁ. ni. 1.167) hi mārena puṭṭhā therī āha – ‘‘jātiṁ",
  "atk-s0509a6:68_2": "khvāhaṁ, āvuso, na rocemī’’ti. Atha naṁ māro jātassa kāmā paribhogā, tasmā jātipi",
  "atk-s0509a6:68_3": "icchitabbā, kāmāpi paribhuñjitabbāti dassento –",
  "atk-s0509a6:69": "190.",
  "atk-s0509a6:70": " ‘‘Kinnu jātiṁ na rocesi, jāto kāmāni bhuñjati;",
  "atk-s0509a6:71": "Bhuñjāhi kāmaratiyo, māhu pacchānutāpinī’’ti. –",
  "atk-s0509a6:72": "Gāthamāha.",
  "atk-s0509a6:73_0": "Tassattho – kiṁ nu taṁ kāraṇaṁ, yena tvaṁ upacāle jātiṁ na rocesi na roceyyāsi, na",
  "atk-s0509a6:73_1": "taṁ kāraṇaṁ atthi. Yasmā jāto kāmāni bhuñjati idha jāto kāmaguṇasaṁhitāni rūpādīni",
  "atk-s0509a6:73_2": "paṭisevanto kāmasukhaṁ paribhuñjati. Na hi ajātassa taṁ atthi, tasmā bhuñjāhi kāmaratiyo",
  "atk-s0509a6:73_3": "kāmakhiḍḍāratiyo anubhava. Māhu pacchānutāpinī ‘‘yobbaññe sati vijjamānesu bhogesu",
  "atk-s0509a6:73_4": "na mayā kāmasukhamanubhūta’’nti pacchānutāpinī mā ahosi. Imasmiṁ loke dhammā nāma",
  "atk-s0509a6:73_5": "yāvadeva atthādhigamattho attho ca kāmasukhatthoti pākaṭoyamatthoti adhippāyo.",
  "atk-s0509a6:74": "Taṁ sutvā therī jātiyā dukkhanimittataṁ attano ca tassa visayātikkamaṁ vibhāvetvā tajjentī –",
  "atk-s0509a6:75": "191.",
  "atk-s0509a6:76": " ‘‘Jātassa maraṇaṁ hoti, hatthapādāna chedanaṁ;",
  "atk-s0509a6:77": "Vadhabandhapariklesaṁ, jāto dukkhaṁ nigacchati.",
  "atk-s0509a6:78": "192.",
  "atk-s0509a6:79": " ‘‘Atthi sakyakule jāto, sambuddho aparājito;",
  "atk-s0509a6:80": "So me dhammamadesesi, jātiyā samatikkamaṁ.",
  "atk-s0509a6:81": "193.",
  "atk-s0509a6:82": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a6:83": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a6:84": "194.",
  "atk-s0509a6:85": " ‘‘Tassāhaṁ vacanaṁ sutvā, vihariṁ sāsane ratā;",
  "atk-s0509a6:86": "Tisso vijjā anuppattā, kataṁ buddhassa sāsanaṁ.",
  "atk-s0509a6:87": "195.",
  "atk-s0509a6:88": " ‘‘Sabbattha vihatā nandī, tamokkhandho padālito;",
  "atk-s0509a6:89": "Evaṁ jānāhi pāpima, nihato tvamasi antakā’’ti. –",
  "atk-s0509a6:90": "Imā gāthā abhāsi.",
  "atk-s0509a6:91_0": "Tattha jātassa maraṇaṁ hotīti yasmā jātassa sattassa maraṇaṁ hoti, na ajātassa. Na",
  "atk-s0509a6:91_1": "kevalaṁ maraṇameva, atha kho jarārogādayo yattakānatthā, sabbepi te jātassa honti",
  "atk-s0509a6:91_2": "jātihetukā. Tenāha bhagavā – ‘‘jātipaccayā jarāmaraṇaṁ sokaparidevadukkhadomanassupāyāsā",
  "atk-s0509a6:91_3": "sambhavantī’’ti (mahāva. 1; vibha. 225; udā. 1). Tenevāha – ‘‘hatthapādāna chedana’’nti",
  "atk-s0509a6:91_4": "hatthapādānaṁ chedanaṁ jātasseva hoti, na ajātassa. Hatthapādachedanāpadesena cettha",
  "atk-s0509a6:91_5": "bāttiṁsa kammakāraṇāpi dassitā evāti daṭṭhabbaṁ. Tenevāha – ‘‘vadhabandhapariklesaṁ,",
  "atk-s0509a6:91_6": "jāto dukkhaṁ nigacchatī’’ti. Jīvitaviyojanamuṭṭhippahārādisaṅkhātaṁ vadhapariklesañceva",
  "atk-s0509a6:91_7": "andubandhanādisaṅkhātaṁ bandhapariklesaṁ aññañca yaṁkiñci dukkhaṁ nāma taṁ sabbaṁ",
  "atk-s0509a6:91_8": "jāto eva nigacchati, na ajāto, tasmā jātiṁ na rocemīti.",
  "atk-s0509a6:92_0": "Idāni jātiyā kāmānañca accantameva attanā samatikkantabhāvaṁ mūlato paṭṭhāya dassentī",
  "atk-s0509a6:92_1": "– ‘‘atthi sakyakule jāto’’tiādimāha. Tattha aparājitoti kilesamārādinā kenaci na",
  "atk-s0509a6:92_2": "parājito. Satthā hi sabbābhibhū sadevakaṁ lokaṁ aññadatthu abhibhavitvā ṭhito , tasmā",
  "atk-s0509a6:92_3": "aparājito. Sesaṁ vuttanayattā uttānameva.",
  "atk-s0509a6:93": "Upacālātherīgāthāvaṇṇanā niṭṭhitā.",
  "atk-s0509a6:94": "Sattakanipātavaṇṇanā niṭṭhitā."
}