{
  "atk-s0516a:0": "Namo tassa bhagavato arahato sammāsambuddhassa",
  "atk-s0516a:1": "Khuddakanikāye",
  "atk-s0516a:2": "Cūḷaniddesa-aṭṭhakathā",
  "atk-s0516a:3": "Pārāyanavagganiddeso",
  "atk-s0516a:4": "1. Ajitamāṇavasuttaniddesavaṇṇanā",
  "atk-s0516a:5": "Pārāyanavaggassa paṭhame ajitasuttaniddese –",
  "atk-s0516a:6": "1.",
  "atk-s0516a:7": "“Kenassu nivuto loko, (iccāyasmā ajito,)",
  "atk-s0516a:8": "Kenassu nappakāsati;",
  "atk-s0516a:9": "Kissābhilepanaṃ brūsi, kiṃsu tassa mahabbhaya”nti. –",
  "atk-s0516a:10_0": "Ajitamāṇavassa pucchite paṭhamapañhe ca uparūparipañhe ca niddesesu ca vuttañca uttānañca",
  "atk-s0516a:10_1": "vajjetvā visesameva vakkhāma. Tattha nivutoti paṭicchādito. Kissābhilepanaṃ brūsīti",
  "atk-s0516a:10_2": "kiṃ assa lokassa abhilepanaṃ vadesi?",
  "atk-s0516a:11": "Āvutoti āvarito. Nivutoti paṭicchādito. Ovutoti heṭṭhā paṭicchādito. Pihitoti uparibhāgena chādito. Paṭicchannoti avivaṭo. Paṭikujjitoti adhomukhaṃ chādito.",
  "atk-s0516a:12_0": "Nappakāsatīti nappakāso hoti. Nappabhāsatīti ñāṇappabhāsaṃ na karoti. Na tapatīti",
  "atk-s0516a:12_1": "ñāṇatapaṃ na karoti. Na virocatīti ñāṇavirocanaṃ na karoti. Na ñāyatīti na jānīyati.",
  "atk-s0516a:12_2": "Na paññāyatīti nappaññāyate.",
  "atk-s0516a:13_0": "Kena littoti kena limpito. Saṃlitto upalittoti upasaggena padaṃ vaḍḍhitaṃ. Ācikkhasi",
  "atk-s0516a:13_1": "niddesavasena. Desesi paṭiniddesavasena. Paññapesi tena tena pakārena. Atthaṃ bodhento",
  "atk-s0516a:13_2": "paṭṭhapesi. Tassatthassa kāraṇaṃ dassento vivarasi. Byañjanabhāvaṃ dassento vibhajasi.",
  "atk-s0516a:13_3": "Nikujjitabhāvaṃ gambhīrabhāvañca haritvā sotūnaṃ ñāṇassa patiṭṭhaṃ janayanto uttānīkarosi.",
  "atk-s0516a:13_4": "Sabbehipi imehi ākārehi sotūnaṃ aññāṇandhakāraṃ vidhamento pakāsesīti evaṃ attho daṭṭhabbo.",
  "atk-s0516a:14_0": "2. Vevicchā pamādā nappakāsatīti macchariyahetu ca pamādahetu ca nappakāsati. Macchariyaṃ",
  "atk-s0516a:14_1": "hissa dānādīhi guṇehi pakāsituṃ na deti, pamādo sīlādīhi. Jappābhilepananti taṇhā",
  "atk-s0516a:14_2": "assa lokassa makkaṭalepo viya makkaṭassa abhilepanaṃ. Dukkhanti jātiādikaṃ dukkhaṃ.",
  "atk-s0516a:15_0": "Yesaṃ dhammānanti yesaṃ rūpādidhammānaṃ. Ādito samudāgamanaṃ paññāyatīti paṭhamato",
  "atk-s0516a:15_1": "uppādo paññāyati. Atthaṅgamato nirodho paññāyatīti bhaṅgato nirujjhanaṃ paññāyati.",
  "atk-s0516a:15_2": "Kammasannissito vipākoti kusalākusalavipāko kammaṃ amuñcitvā pavattanato kammasannissito",
  "atk-s0516a:15_3": "vipākoti vuccati. Vipākasannissitaṃ kammanti kusalākusalaṃ kammaṃ vipākassa okāsaṃ",
  "atk-s0516a:15_4": "katvā ṭhitattā vipākasannissitaṃ kammanti vuccati. Nāmasannissitaṃ rūpanti pañcavokāre",
  "atk-s0516a:15_5": "rūpaṃ nāmaṃ amuñcitvā pavattanato nāmasannissitaṃ rūpanti vuccati. Rūpasannissitaṃ",
  "atk-s0516a:15_6": "nāmanti pañcavokāre nāmaṃ rūpaṃ amuñcitvā pavattanato rūpasannissitaṃ nāmanti vuccati.",
  "atk-s0516a:16_0": "3. Savanti sabbadhi sotāti sabbesu rūpādiāyatanesu taṇhādikā sotā sandanti. Kiṃ nivāraṇanti",
  "atk-s0516a:16_1": "tesaṃ kiṃ āvaraṇaṃ kā rakkhā. Saṃvaraṃ brūhīti taṃ tesaṃ nivāraṇasaṅkhātaṃ saṃvaraṃ",
  "atk-s0516a:16_2": "brūhi. Etena sāvasesappahānaṃ pucchati. Kena sotā pidhīyareti kena dhammena ete sotā",
  "atk-s0516a:16_3": "pidhīyanti pacchijjanti. Etena anavasesappahānaṃ pucchati.",
  "atk-s0516a:17": "Savantīti uppajjanti. Āsavantīti adhogāmino hutvā savanti. Sandantīti nirantaragāmino hutvā sandamānā pavattanti. Pavattantīti punappunaṃ vattanti.",
  "atk-s0516a:18_0": "4. Sati tesaṃ nivāraṇanti vipassanāyuttā kusalākusaladhammānaṃ gatiyo samanvesamānā",
  "atk-s0516a:18_1": "sati tesaṃ sotānaṃ nivāraṇaṃ. Sotānaṃ saṃvaraṃ brūmīti tamevāhaṃ satiṃ sotānaṃ saṃvaraṃ",
  "atk-s0516a:18_2": "brūmīti adhippāyo. Paññāyete pidhīyareti rūpādīsu pana aniccatādipaṭivedhasādhikāya",
  "atk-s0516a:18_3": "maggapaññāya ete sotā sabbaso pidhīyanti.",
  "atk-s0516a:19_0": "Pacchijjantīti ucchijjanti. Samudayañcāti paccayañca. Atthaṅgamañcāti uppannānaṃ",
  "atk-s0516a:19_1": "abhāvagamanañca, anuppannānaṃ anuppādaṃ vā. Assādañcāti ānisaṃsañca. Ādīnavañcāti",
  "atk-s0516a:19_2": "dosañca. Nissaraṇañcāti nikkhamanañca.",
  "atk-s0516a:20_0": "5. Paññā cevāti pañhāgāthāya yā cāyaṃ tayā vuttā paññā, yā ca sati, yañca tadavasesaṃ",
  "atk-s0516a:20_1": "nāmarūpaṃ, etaṃ sabbampi kattha nirujjhati. Etaṃ me pañhaṃ puṭṭho pabrūhīti evaṃ",
  "atk-s0516a:20_2": "saṅkhepattho veditabbo.",
  "atk-s0516a:21": "Katthetaṃ uparujjhatīti etaṃ nāmarūpaṃ kattha na bhavati. Vūpasammatīti nibbāti. Atthaṃ gacchatīti abhāvaṃ gacchati. Paṭippassambhatīti sannisīdati.",
  "atk-s0516a:22_0": "6. Vissajjanagāthāya panassa yasmā paññāsatiyo nāmeneva saṅgahaṃ gacchanti, tasmā",
  "atk-s0516a:22_1": "tā visuṃ na vuttā. Ayamettha saṅkhepattho – yaṃ maṃ tvaṃ, ajita, etaṃ pañhaṃ apucchi",
  "atk-s0516a:22_2": "– “katthetaṃ uparujjhatī”ti, tadetaṃ yattha nāmañca rūpañca asesaṃ uparujjhati, taṃ",
  "atk-s0516a:22_3": "te vadāmi. Tassa tassa hi viññāṇassa nirodhena saheva apubbaṃ acarimaṃ etthetaṃ uparujjhati,",
  "atk-s0516a:22_4": "ettheva viññāṇanirodhena nirujjhati etaṃ, viññāṇanirodhā tassa tassa nirodho hoti,",
  "atk-s0516a:22_5": "taṃ nātivattatīti vuttaṃ hoti.",
  "atk-s0516a:23_0": "Sotāpattimaggañāṇena abhisaṅkhāraviññāṇassa nirodhenāti sotāpattimaggasampayuttapaññāya",
  "atk-s0516a:23_1": "kusalākusalacetanāsampayuttacittassa abhabbuppattikavasena nirujjhanena. Tattha duvidho",
  "atk-s0516a:23_2": "nirodho anupādinnakanirodho upādinnakanirodhoti. Sotāpattimaggena hi cattāri diṭṭhisampayuttāni",
  "atk-s0516a:23_3": "vicikicchāsahagatanti pañca cittāni nirujjhanti, tāni rūpaṃ samuṭṭhāpenti. Taṃ anupādinnakarūpakkhandho,",
  "atk-s0516a:23_4": "tāni cittāni viññāṇakkhandho, taṃsampayuttā vedanā saññā saṅkhārā tayo arūpakkhandhā.",
  "atk-s0516a:23_5": "Tattha sace sotāpannassa sotāpattimaggo abhāvito abhavissā, tāni pañca cittāni chasu",
  "atk-s0516a:23_6": "ārammaṇesu pariyuṭṭhānaṃ pāpuṇeyyuṃ. Sotāpattimaggo pana nesaṃ pariyuṭṭhānuppattiṃ",
  "atk-s0516a:23_7": "vārayamāno setusamugghātaṃ abhabbuppattikabhāvaṃ kurumāno anupādinnakaṃ nirodheti",
  "atk-s0516a:23_8": "nāma. Sakadāgāmimaggena cattāri diṭṭhivippayuttāni dve domanassasahagatānīti oḷārikakāmarāgabyāpādavasena",
  "atk-s0516a:23_9": "cha cittāni nirujjhanti. Anāgāmimaggena aṇusahagatakāmarāgabyāpādavasena tāni eva",
  "atk-s0516a:23_10": "cha cittāni nirujjhanti. Arahattamaggena cattāri diṭṭhivippayuttāni uddhaccasahagatañcāti",
  "atk-s0516a:23_11": "pañca akusalacittāni nirujjhanti. Tattha sace tesaṃ ariyānaṃ te maggā abhāvitā assu,",
  "atk-s0516a:23_12": "tāni cittāni chasu ārammaṇesu pariyuṭṭhānaṃ pāpuṇeyyuṃ. Te pana tesaṃ maggā pariyuṭṭhānuppattiṃ",
  "atk-s0516a:23_13": "vārayamānā setusamugghātaṃ abhabbuppattikabhāvaṃ kurumānā anupādinnakaṃ nirodhenti",
  "atk-s0516a:23_14": "nāma. Evaṃ anupādinnakanirodho veditabbo.",
  "atk-s0516a:24_0": "Sace pana sotāpannassa sotāpattimaggo abhāvito abhavissā, ṭhapetvā satta bhave anamatagge",
  "atk-s0516a:24_1": "saṃsāravaṭṭe upādinnakakkhandhappavattaṃ pavatteyya. Kasmā? Tassa pavattiyā hetūnaṃ",
  "atk-s0516a:24_2": "atthitāya. Tīṇi saṃyojanāni diṭṭhānusayo vicikicchānusayoti ime pana pañca kilese",
  "atk-s0516a:24_3": "so maggo uppajjamānova samugghāteti. Idāni kuto sotāpannassa satta bhave ṭhapetvā",
  "atk-s0516a:24_4": "anamatagge saṃsāravaṭṭe upādinnakappavattaṃ pavattissati. Evaṃ sotāpattimaggo upādinnakappavattaṃ",
  "atk-s0516a:24_5": "appavattaṃ kurumāno upādinnakaṃ nirodheti nāma.",
  "atk-s0516a:25_0": "Sace sakadāgāmissa sakadāgāmimaggo abhāvito abhavissā, ṭhapetvā dve bhave pañcasu",
  "atk-s0516a:25_1": "bhavesu upādinnakappavattaṃ pavatteyya. Kasmā? Tassa pavattiyā hetūnaṃ atthitāya.",
  "atk-s0516a:25_2": "Oḷārikāni kāmarāgapaṭighasaṃyojanāni oḷāriko kāmarāgānusayo paṭighānusayoti ime pana",
  "atk-s0516a:25_3": "cattāro kilese so maggo uppajjamānova samugghāteti. Idāni kuto sakadāgāmissa dve",
  "atk-s0516a:25_4": "bhave ṭhapetvā pañcasu bhavesu upādinnakappavattaṃ pavattissati. Evaṃ sakadāgāmimaggo",
  "atk-s0516a:25_5": "upādinnakappavattaṃ appavattaṃ kurumāno upādinnakaṃ nirodheti nāma.",
  "atk-s0516a:26_0": "Sace anāgāmissa anāgāmimaggo abhāvito abhavissā, ṭhapetvā ekaṃ bhavaṃ dutiyabhave",
  "atk-s0516a:26_1": "upādinnakappavattaṃ pavatteyya. Kasmā? Tassa pavattiyā hetūnaṃ atthitāya. Aṇusahagatāni",
  "atk-s0516a:26_2": "kāmarāgapaṭighasaññojanāni aṇusahagato kāmarāgānusayo paṭighānusayoti ime pana cattāro",
  "atk-s0516a:26_3": "kilese so maggo uppajjamānova samugghāteti. Idāni kuto anāgāmissa ekaṃ bhavaṃ ṭhapetvā",
  "atk-s0516a:26_4": "dutiyabhave upādinnakappavattaṃ pavattissati. Evaṃ anāgāmimaggo upādinnakappavattaṃ",
  "atk-s0516a:26_5": "appavattaṃ kurumāno upādinnakaṃ nirodheti nāma.",
  "atk-s0516a:27_0": "Sace arahato arahattamaggo abhāvito abhavissā, rūpārūpabhavesu upādinnakappavattaṃ",
  "atk-s0516a:27_1": "pavatteyya. Kasmā? Tassa pavattiyā hetūnaṃ atthitāya. Rūparāgo arūparāgo māno uddhaccaṃ",
  "atk-s0516a:27_2": "avijjā mānānusayo bhavarāgānusayo avijjānusayoti ime pana aṭṭha kilese so maggo uppajjamānova",
  "atk-s0516a:27_3": "samugghāteti. Idāni kuto khīṇāsavassa punabbhave upādinnakappavattaṃ pavattissati?",
  "atk-s0516a:27_4": "Evaṃ arahattamaggo upādinnakappavattaṃ appavattaṃ kurumāno upādinnakaṃ nirodheti nāma.",
  "atk-s0516a:28_0": "Sotāpattimaggo cettha apāyabhavaṃ nirodheti. Sakadāgāmimaggo sugatikāmabhavekadesaṃ.",
  "atk-s0516a:28_1": "Anāgāmimaggo kāmabhavaṃ. Arahattamaggo rūpārūpabhavaṃ, sabbabhavepi nirodheti evāti",
  "atk-s0516a:28_2": "vadanti. Evaṃ upādinnakanirodho veditabbo.",
  "atk-s0516a:29": "Tattha “abhisaṅkhāraviññāṇassa nirodhenā”ti etena anupādinnakanirodhaṃ dasseti. “Ye uppajjeyyuṃ nāmañca rūpañca, etthete nirujjhantī”ti iminā pana upādinnakanirodhaṃ dasseti.",
  "atk-s0516a:30": "Tattha satta bhave ṭhapetvāti kāmabhavato kāmabhavaṃ saṃsarantassa satta bhave vajjetvā. Anamatagge saṃsāreti –",
  "atk-s0516a:31": "“Khandhānañca paṭipāṭi, dhātuāyatanāna ca;",
  "atk-s0516a:32": "Abbocchinnaṃ vattamānā, ‘saṃsāro’ti pavuccatī”ti. –",
  "atk-s0516a:33_0": "Evaṃ vaṇṇite saṃsāravaṭṭe. Ye uppajjeyyuṃ nāmañca rūpañcāti namanalakkhaṇaṃ catukkhandhasaṅkhātaṃ",
  "atk-s0516a:33_1": "nāmañca ruppanalakkhaṇaṃ bhūtopādāyasaṅkhātaṃ rūpañca ete dhammā uppajjeyyuṃ. Etthete",
  "atk-s0516a:33_2": "nirujjhantīti etasmiṃ sotāpattimagge ete nāmarūpadhammā abhabbuppattikavasena nirodhaṃ",
  "atk-s0516a:33_3": "gacchanti. Sakadāgāmimaggañāṇenāti ettha paṭisandhivasena sakiṃyeva imaṃ lokaṃ āgacchatīti",
  "atk-s0516a:33_4": "sakadāgāmī, tassa maggo sakadāgāmimaggo. Tena maggena sampayuttañāṇena. Dve bhave",
  "atk-s0516a:33_5": "ṭhapetvāti kāmadhātuyāyeva paṭisandhivasena dve bhave vajjetvā. Pañcasu bhavesūti",
  "atk-s0516a:33_6": "tadavasiṭṭhesu pañcasu bhavesu. Etthete nirujjhantīti ettha sakadāgāmimagge ete dhammā",
  "atk-s0516a:33_7": "vuttanayena nirujjhanti. Ekaṃ bhavaṃ ṭhapetvāti ukkaṭṭhavasena rūpadhātuyā vā arūpadhātuyā",
  "atk-s0516a:33_8": "vā ekaṃ bhavaṃ vajjetvā. Rūpadhātuyā vā arūpadhātuyā vāti dutiyakabhave rūpadhātuyā",
  "atk-s0516a:33_9": "ceva arūpadhātuyā ca. Nāmañca rūpañcāti ettha rūpabhave nāmarūpaṃ, arūpabhave nāmameva.",
  "atk-s0516a:33_10": "Etthete nirujjhantīti ettha anāgāmimagge ete nāmarūpadhammā vuttanayena nirujjhanti.",
  "atk-s0516a:34_0": "Arahatoti kilesehi ārakattā “arahā”ti laddhanāmassa khīṇāsavassa. Anupādisesāya nibbānadhātuyāti",
  "atk-s0516a:34_1": "duvidhā hi nibbānadhātu saupādisesā ca anupādisesā ca. Tattha upādīyati “ahaṃ mamā”ti",
  "atk-s0516a:34_2": "bhusaṃ gaṇhīyatīti upādi, khandhapañcakassetaṃ adhivacanaṃ. Upādiyeva seso avasiṭṭho",
  "atk-s0516a:34_3": "upādiseso, saha upādisesena vattatīti saupādisesā. Natthettha upādisesoti anupādisesā.",
  "atk-s0516a:34_4": "Tāya anupādisesāya nibbānadhātuyā. Parinibbāyantassāti nirindhanassa viya jātavedassa",
  "atk-s0516a:34_5": "nibbāyantassa appavattaṃ pavisantassa. Carimaviññāṇassa nirodhenāti ettha assāsapassāsānaṃ",
  "atk-s0516a:34_6": "nirodhavasena. Tayo carimā bhavacarimo jhānacarimo cuticarimoti. Bhavesu hi kāmabhave",
  "atk-s0516a:34_7": "assāsapassāsā pavattanti, rūpārūpabhavesu nappavattanti. Tasmā so bhavacarimo. Jhānesu",
  "atk-s0516a:34_8": "purimajhānattayeva pavattanti, catutthe nappavattanti. Tasmā so jhānacarimo. Ye pana",
  "atk-s0516a:34_9": "cuticittassa purato soḷasamena cittena sahuppannā, te cuticittena saha nirujjhanti.",
  "atk-s0516a:34_10": "So cuticarimo nāma. Ayaṃ idha carimoti adhippeto. Ye hi keci buddhā vā paccekabuddhā",
  "atk-s0516a:34_11": "vā ariyasāvakā vā antamaso kunthakipillikaṃ upādāya sabbe bhavaṅgacitteneva abyākatena",
  "atk-s0516a:34_12": "dukkhasaccena kālaṃ karonti. Tasmā carimaviññāṇassa nirodhenāti cuticittassa nirodhenāti attho.",
  "atk-s0516a:35_0": "Paññā ca sati ca nāmañcāti etehi catunnaṃ arūpakkhandhānaṃ gahaṇaṃ paccetabbaṃ. Rūpañcāti",
  "atk-s0516a:35_1": "etena catunnaṃ mahābhūtānaṃ catuvīsatiupādārūpānañca gahaṇaṃ paccetabbaṃ. Idāni tassa",
  "atk-s0516a:35_2": "nirujjhanūpāyaṃ dassento “viññāṇassa nirodhena, etthetaṃ uparujjhatī”ti āha. Tattha",
  "atk-s0516a:35_3": "viññāṇanti carimaviññāṇampi abhisaṅkhāraviññāṇampi. Abhisaṅkhāraviññāṇassa pahīnanirodhena",
  "atk-s0516a:35_4": "etthetaṃ uparujjhati nirujjhati dīpasikhā viya apaṇṇattikabhāvaṃ yāti, carimaviññāṇassa",
  "atk-s0516a:35_5": "anuppādapaccayattā anuppādanirodhena anuppādavaseneva uparujjhatīti.",
  "atk-s0516a:36_0": "7. Ettāvatā ca “dukkhamassa mahabbhaya”nti iminā pakāsitaṃ dukkhasaccaṃ, “yāni sotānī”ti",
  "atk-s0516a:36_1": "iminā samudayasaccaṃ, “paññāyete pidhīyare”ti iminā maggasaccaṃ, “asesaṃ uparujjhatī”ti",
  "atk-s0516a:36_2": "iminā nirodhasaccanti evaṃ cattāri saccāni sutvāpi ariyabhūmiṃ anadhigato puna sekkhāsekkhapaṭipadaṃ",
  "atk-s0516a:36_3": "pucchanto “ye ca saṅkhātadhammāse”ti gāthamāha. Tattha saṅkhātadhammāti aniccādivasena",
  "atk-s0516a:36_4": "parivīmaṃsitadhammā, arahantānametaṃ adhivacanaṃ. Sekkhāti sīlādīni sikkhamānā avasesā",
  "atk-s0516a:36_5": "ariyapuggalā. Puthūti bahū sattajanā. Tesaṃ me nipako iriyaṃ puṭṭho pabrūhīti tesaṃ",
  "atk-s0516a:36_6": "me sekkhāsekkhānaṃ nipako paṇḍito tvaṃ puṭṭho paṭipattiṃ brūhīti.",
  "atk-s0516a:37_0": "Tesaṃ khandhā saṅkhātāti tesaṃ pañcakkhandhā appaṭisandhikaṃ katvā desitā, saṅkhepaṃ",
  "atk-s0516a:37_1": "katvā ṭhapitā vā. Dhātuādīsupi eseva nayo. Iriyanti payogaṃ. Cariyanti kiriyaṃ. Vuttinti",
  "atk-s0516a:37_2": "pavattiṃ. Ācaranti caraṇaṃ. Gocaranti paccayaṃ. Vihāranti iriyāpathapavattanaṃ. Paṭipadanti vipassanaṃ.",
  "atk-s0516a:38_0": "8. Athassa bhagavā yasmā sekkhena kāmacchandanīvaraṇaṃ ādiṃ katvā sabbakilesā pahātabbā",
  "atk-s0516a:38_1": "eva, tasmā “kāmesūti upaḍḍhagāthāya sekkhapaṭipadaṃ dasseti. Tassattho – vatthukāmesu",
  "atk-s0516a:38_2": "kilesakāmena nābhigijjheyya, kāyaduccaritādayo ca manaso āvilabhāvakare dhamme pajahanto",
  "atk-s0516a:38_3": "manasānāvilo siyāti. Yasmā pana asekkho aniccādivasena sabbasaṅkhārādīnaṃ paritulitattā",
  "atk-s0516a:38_4": "kusalo sabbadhammesu kāyānupassanāsatiādīhi ca sato sakkāyadiṭṭhiādīnaṃ bhinnattā",
  "atk-s0516a:38_5": "bhikkhubhāvaṃ patto hutvā sabbairiyāpathesu paribbajati, tasmā “kusalo”ti upaḍḍhagāthāya",
  "atk-s0516a:38_6": "asekkhapaṭipadaṃ dasseti.",
  "atk-s0516a:39": "Nābhigijjheyyāti gedhaṃ nāpajjeyya. Na paligijjheyyāti lobhaṃ nāpajjeyya. Na palibundheyyāti lobhavasena na allīyeyya.",
  "atk-s0516a:40": "Āvilakare kilese jaheyyāti cittāluḷakare upatāpasaṅkhāte kilese jaheyya.",
  "atk-s0516a:41": "Sabbe dhammā anattāti nibbānaṃ antokaritvā vuttaṃ. Yaṃ kiñci samudayadhammanti yaṃ kiñci sappaccayasabhāvaṃ.",
  "atk-s0516a:42_0": "Saha gāthāpariyosānāti gāthāvasāneneva saddhiṃ. Yete brāhmaṇena saddhiṃ ekacchandāti",
  "atk-s0516a:42_1": "ye ete ajitamāṇavena kalyāṇachandena ekajjhāsayā. Ekappayogāti kāyavacīmanopayogehi",
  "atk-s0516a:42_2": "ekappayogā. Ekādhippāyāti eko adhippāyo ruci etesanti ekādhippāyā, ekarucikāti attho.",
  "atk-s0516a:42_3": "Ekavāsanavāsitāti atītabuddhasāsane tena saddhiṃ bhāvitabhāvanā. Anekapāṇasahassānanti",
  "atk-s0516a:42_4": "anekesaṃ devamanussasaṅkhātānaṃ pāṇasahassānaṃ. Virajaṃ vītamalanti rāgādirajavirahitaṃ",
  "atk-s0516a:42_5": "rāgādimalavirahitañca.",
  "atk-s0516a:43_0": "Dhammacakkhunti idha sotāpattimaggo adhippeto. Aññattha heṭṭhāmaggattayaṃ. Tassa",
  "atk-s0516a:43_1": "uppattikāraṇadassanatthaṃ “yaṃ kiñci samudayadhammaṃ, sabbaṃ taṃ nirodhadhamma”nti",
  "atk-s0516a:43_2": "āha. Tañhi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ",
  "atk-s0516a:43_3": "uppajjati. Tassa brāhmaṇassa anupādāya āsavehi cittaṃ vimuccīti tassa ca ajitabrāhmaṇassa",
  "atk-s0516a:43_4": "antevāsikasahassānañca taṇhādīhi aggahetvā kāmāsavādīhi maggakkhaṇe cittaṃ vimuccamānaṃ",
  "atk-s0516a:43_5": "phalakkhaṇe vimucci. Saha arahattappattāti arahattappattiyā ca saheva āyasmato ajitassa",
  "atk-s0516a:43_6": "ca antevāsikasahassassa ca ajinajaṭāvākacīratidaṇḍakamaṇḍaluādayo antaradhāyiṃsu.",
  "atk-s0516a:43_7": "Sabbeva iddhimayapattacīvaradharā dvaṅgulakesā ehibhikkhū hutvā bhagavantaṃ namassamānā",
  "atk-s0516a:43_8": "pañjalikā nisīdiṃsu. Pāḷiyaṃ pana ajitattherova paññāyati. Tattha anvatthapaṭipattiyāti",
  "atk-s0516a:43_9": "sayaṃ paccāsīsitaladdhapaṭipattiyā, nibbānaladdhabhāvenāti attho. Sesaṃ sabbattha",
  "atk-s0516a:43_10": "pākaṭameva. Evaṃ bhagavā arahattanikūṭena desanaṃ niṭṭhāpesīti.",
  "atk-s0516a:44": "Saddhammappajjotikāya cūḷaniddesa-aṭṭhakathāya",
  "atk-s0516a:45": "Ajitamāṇavasuttaniddesavaṇṇanā niṭṭhitā.",
  "atk-s0516a:46": "2. Tissametteyyamāṇavasuttaniddesavaṇṇanā",
  "atk-s0516a:47_0": "9. Dutiye tissametteyyasuttaniddese – kodha santusitoti niṭṭhite pana ajitasutte",
  "atk-s0516a:47_1": "“kathaṃ lokaṃ avekkhantaṃ, maccurājā na passatī”ti evaṃ mogharājā pucchituṃ ārabhi.",
  "atk-s0516a:47_2": "“Na tāvassa indriyāni paripākaṃ gatānī”ti ñatvā bhagavā “tiṭṭha tvaṃ, mogharāja,",
  "atk-s0516a:47_3": "añño pucchatū”ti paṭikkhipi. Tato tissametteyyo attano saṃsayaṃ pucchanto “kodhāti",
  "atk-s0516a:47_4": "gāthamāha. Tattha kodha santusitoti ko idha satto tuṭṭho. Iñjitāti taṇhādiṭṭhivipphanditāni.",
  "atk-s0516a:47_5": "Ubhantamabhiññāyāti ubho ante abhijānitvā. Mantā na lippatīti paññāya na lippati.",
  "atk-s0516a:48": "Paripuṇṇasaṅkappoti nekkhammādivitakkehi paripuṇṇasaṅkappattā paripuṇṇamanoratho.",
  "atk-s0516a:49": "Taṇhiñjitanti taṇhāya calitaṃ. Diṭṭhiñjitādīsupi eseva nayo. Kāmiñjitanti kilesakāmehi iñjitaṃ phanditaṃ. “Kammiñjita”ntipi pāṭho, taṃ na sundaraṃ.",
  "atk-s0516a:50_0": "Mahanto purisoti mahāpuriso. Uttamo purisoti aggapuriso. Padhāno purisoti seṭṭhapuriso.",
  "atk-s0516a:50_1": "Alāmako purisoti visiṭṭhapuriso. Jeṭṭhako purisoti pāmokkhapuriso. Na heṭṭhimako",
  "atk-s0516a:50_2": "purisoti uttamapuriso. Purisānaṃ koṭippatto purisoti padhānapuriso. Sabbesaṃ icchito",
  "atk-s0516a:50_3": "purisoti pavarapuriso.",
  "atk-s0516a:51": "Sibbinimaccagāti taṇhaṃ atiagā, atikkamitvā ṭhito. Upaccagāti bhusaṃ atiagā.",
  "atk-s0516a:52_0": "10. Tassetamatthaṃ bhagavā byākaronto “kāmesū”ti gāthādvayamāha. Tattha kāmesu brahmacariyavāti",
  "atk-s0516a:52_1": "kāmanimittaṃ brahmacariyavā, kāmesu ādīnavaṃ disvā maggabrahmacariyena samannāgatoti",
  "atk-s0516a:52_2": "vuttaṃ hoti. Ettāvatā santusitataṃ dasseti. “Vītataṇho”tiādīhi aniñjitataṃ. Tattha",
  "atk-s0516a:52_3": "saṅkhāya nibbutoti aniccādivasena dhamme vīmaṃsitvā rāgādinibbānena nibbuto.",
  "atk-s0516a:53_0": "Asaddhammasamāpattiyāti nīcadhammasamāyogato. Āratīti ārakā ramanaṃ. Viratīti tāya",
  "atk-s0516a:53_1": "vinā ramanaṃ. Paṭiviratīti paṭinivattitvā tāya vinā ramanaṃ. Veramaṇīti veravināsanaṃ.",
  "atk-s0516a:53_2": "Akiriyāti kiriyāpacchindanaṃ. Akaraṇanti karaṇaparicchindanaṃ. Anajjhāpattīti anāpajjanatā.",
  "atk-s0516a:53_3": "Velāanatikkamoti sīmāanatikkamo. Sesaṃ tattha tattha vuttanayattā pākaṭameva.",
  "atk-s0516a:54_0": "Evaṃ bhagavā idampi suttaṃ arahattanikūṭeneva desesi. Desanāpariyosāne ayampi brāhmaṇo",
  "atk-s0516a:54_1": "arahatte patiṭṭhāsi saddhiṃ antevāsikasahassena, aññesañca anekasahassānaṃ dhammacakkhuṃ",
  "atk-s0516a:54_2": "udapādi. Sesaṃ pubbasadisameva.",
  "atk-s0516a:55": "Saddhammappajjotikāya cūḷaniddesa-aṭṭhakathāya",
  "atk-s0516a:56": "Tissametteyyamāṇavasuttaniddesavaṇṇanā niṭṭhitā.",
  "atk-s0516a:57": "3. Puṇṇakamāṇavasuttaniddesavaṇṇanā",
  "atk-s0516a:58_0": "12. Tatiye puṇṇakasuttaniddese – anejanti idampi purimanayeneva mogharājānaṃ paṭikkhipitvā",
  "atk-s0516a:58_1": "vuttaṃ. Tattha mūladassāvinti akusalamūlādidassāviṃ. Isayoti isināmakā jaṭilā. Yaññanti",
  "atk-s0516a:58_2": "deyyadhammaṃ. Akappayiṃsūti pariyesiṃsu.",
  "atk-s0516a:59_0": "Hetudassāvītiādīni sabbāni kāraṇavevacanāneva. Kāraṇañhi yasmā attano phalatthāya",
  "atk-s0516a:59_1": "hinoti pavattati, tasmā hetūti vuccati. Yasmā taṃ phalaṃ nideti ‘handa, gaṇhatha",
  "atk-s0516a:59_2": "na’nti appeti viya, tasmā nidānanti vuccati. Sambhavadassāvītiādīni pañca padāni",
  "atk-s0516a:59_3": "heṭṭhā dassitanayāni eva. Yasmā taṃ paṭicca eti pavattati, tañca phalaṃ tato samudeti",
  "atk-s0516a:59_4": "uppajjati, tasmā paccayoti ca samudayoti ca vuccati.",
  "atk-s0516a:60_0": "Yā vā panaññāpi kāci sugatiyoti catuapāyavinimuttakā uttaramātādayo appesakkhā kapaṇamanussā",
  "atk-s0516a:60_1": "ca dullabhaghāsacchādanā dukkhapīḷitā veditabbā. Yā vā panaññāpi kāci duggatiyoti",
  "atk-s0516a:60_2": "yamarājanāgasupaṇṇapetamahiddhikādayo paccetabbā. Attabhāvābhinibbattiyāti tīsu ṭhānesu",
  "atk-s0516a:60_3": "paṭisandhivasena attabhāvapaṭilābhatthāya. Jānātīti sabbaññutaññāṇena jānāti. Passatīti",
  "atk-s0516a:60_4": "samantacakkhunā passati.",
  "atk-s0516a:61_0": "Akusalāti akosallasambhūtā. Akusalaṃ bhajantīti akusalabhāgiyā. Akusalapakkhe bhavāti",
  "atk-s0516a:61_1": "akusalapakkhikā. Sabbe te avijjā mūlaṃ kāraṇaṃ etesanti avijjāmūlakā. Avijjāya samosaranti",
  "atk-s0516a:61_2": "sammā osaranti gacchantīti avijjāsamosaraṇā. Avijjāsamugghātāti arahattamaggena avijjāya",
  "atk-s0516a:61_3": "hatāya. Sabbe te samugghātaṃ gacchantīti vuttappakārā akusaladhammā, te sabbe hatabhāvaṃ pāpuṇanti.",
  "atk-s0516a:62_0": "Appamādamūlakāti satiavippavāso appamādo mūlaṃ kāraṇaṃ etesanti appamādamūlakā. Appamādesu",
  "atk-s0516a:62_1": "sammā osaranti gacchantīti appamādasamosaraṇā. Appamādo tesaṃ dhammānaṃ aggamakkhāyatīti",
  "atk-s0516a:62_2": "sayaṃ kāmāvacaropi samāno catubhūmakadhammānaṃ patiṭṭhābhāvena aggo nāma jāto.",
  "atk-s0516a:63": "Alamattoti samatthacitto. Mayā pucchitanti mayā puṭṭhaṃ. Vahassetaṃ bhāranti etaṃ ābhatabhāraṃ vahassu. Ye keci isipabbajjaṃ pabbajitā. “Isipabbajjā pabbajitā”tipi pāṭho.",
  "atk-s0516a:64_0": "Ājīvakasāvakānaṃ ājīvakā devatāti ye ājīvakavacanaṃ suṇanti sussusanti, te ājīvakasāvakā,",
  "atk-s0516a:64_1": "tesaṃ ājīvakasāvakānaṃ. Ājīvakā ca tesaṃ deyyadhammaṃ paṭiggaṇhanti, te eva ājīvakā",
  "atk-s0516a:64_2": "devatā. Evaṃ sabbattha. Ye yesaṃ dakkhiṇeyyāti ye ājīvakādayo disāpariyosānā yesaṃ",
  "atk-s0516a:64_3": "khattiyādīnaṃ deyyadhammānucchavikā. Te tesaṃ devatāti te ājīvakādayo tesaṃ khattiyādīnaṃ devatā.",
  "atk-s0516a:65_0": "Yepi yaññaṃ esantīti deyyadhammaṃ icchanti. Gavesantīti olokenti. Pariyesantīti uppādenti.",
  "atk-s0516a:65_1": "Yaññā vā ete puthūti yaññā eva vā ete puthukā. Yaññayājakā vā ete puthūti deyyadhammassa",
  "atk-s0516a:65_2": "yājanakā eva vā ete puthukā. Dakkhiṇeyyā vā ete puthūti deyyadhammānucchavikā eva",
  "atk-s0516a:65_3": "vā ete puthukā. Te vitthārato dassetuṃ “kathaṃ yaññā vā ete puthū”tiādinā nayena vitthārena dasseti.",
  "atk-s0516a:66_0": "13. Āsīsamānāti rūpādīni patthayamānā. Itthattanti itthabhāvañca patthayamānā, manussādibhāvaṃ",
  "atk-s0516a:66_1": "icchantāti vuttaṃ hoti. Jaraṃ sitāti jaraṃ nissitā. Jarāmukhena cettha sabbaṃ vaṭṭadukkhaṃ",
  "atk-s0516a:66_2": "vuttaṃ. Tena vaṭṭadukkhanissitā tato aparimuccamānāyeva kappayiṃsūti dīpeti.",
  "atk-s0516a:67_0": "Rūpapaṭilābhaṃ āsīsamānāti vaṇṇāyatanasampattilābhaṃ patthayamānā. Saddādīsupi eseva",
  "atk-s0516a:67_1": "nayo. Khattiyamahāsālakule attabhāvapaṭilābhanti sārappatte khattiyānaṃ mahāsālakule",
  "atk-s0516a:67_2": "attabhāvalābhaṃ paṭisandhiṃ patthayamānā. Brāhmaṇamahāsālakulādīsupi eseva nayo.",
  "atk-s0516a:67_3": "Brahmakāyikesu devesūti ettha pubbabhavaṃ sandhāya vuttaṃ. Etthāti khattiyakulādīsu.",
  "atk-s0516a:68": "Jarānissitāti jaraṃ assitā. Byādhinissitātiādīsupi eseva nayo. Etehi sabbaṃ vaṭṭadukkhaṃ pariyādiyitvā dassitaṃ hoti.",
  "atk-s0516a:69_0": "14. Kaccisu te bhagavā yaññapathe appamattā, atāru jātiñca jarañca mārisāti ettha",
  "atk-s0516a:69_1": "yañño eva yaññapatho. Idaṃ vuttaṃ hoti – kacci te yaññe appamattā hutvā yaññaṃ kappayantā",
  "atk-s0516a:69_2": "vaṭṭadukkhamuttariṃsūti.",
  "atk-s0516a:70": "Yepi yaññaṃ denti yajantīti deyyadhammadānavasena yajanti. Pariccajantīti vissajjenti.",
  "atk-s0516a:71_0": "15. Āsīsantīti rūpapaṭilābhādayo patthenti. Thomayantīti “suciṃ dinna”ntiādinā nayena",
  "atk-s0516a:71_1": "yaññādīni pasaṃsanti. Abhijappantīti rūpādipaṭilābhāya vācaṃ gīranti. Juhantīti denti.",
  "atk-s0516a:71_2": "Kāmābhijappanti paṭicca lābhanti rūpādilābhaṃ paṭicca punappunaṃ kāme eva abhijappanti,",
  "atk-s0516a:71_3": "“aho vata amhākampi siyyu”nti vadanti, taṇhañca tattha vaḍḍhentīti vuttaṃ hoti. Yājayogāti",
  "atk-s0516a:71_4": "yāgādhimuttā. Bhavarāgarattāti evamimehi āsīsanādīhi bhavarāgeneva rattā, bhavarāgarattā",
  "atk-s0516a:71_5": "vā hutvā etāni āsīsanādīni karontā nātariṃsu jātiādivaṭṭadukkhaṃ na uttariṃsu.",
  "atk-s0516a:72_0": "Yaññaṃ vā thomentīti dānaṃ vā vaṇṇenti. Phalaṃ vāti rūpādipaṭilābhaṃ. Dakkhiṇeyye",
  "atk-s0516a:72_1": "vāti jātisampannādīsu. Suciṃ dinnanti suciṃ katvā dinnaṃ. Manāpanti manavaḍḍhanakaṃ.",
  "atk-s0516a:72_2": "Paṇītanti ojavantaṃ. Kālenāti tattha tattha sampattakāle. Kappiyanti akappiyaṃ vajjetvā",
  "atk-s0516a:72_3": "dinnaṃ. Anavajjanti niddosaṃ. Abhiṇhanti punappunaṃ. Dadaṃ cittaṃ pasāditanti dadato",
  "atk-s0516a:72_4": "muñcanacittaṃ pasāditanti. Thomenti kittentīti guṇaṃ pākaṭaṃ karonti. Vaṇṇentīti",
  "atk-s0516a:72_5": "vaṇṇaṃ bhaṇanti. Pasaṃsantīti pasādaṃ pāpenti.",
  "atk-s0516a:73_0": "Ito nidānanti ito manussalokato dinnakāraṇā. Ajjhāyakāti mante parivattentā. Mantadharāti",
  "atk-s0516a:73_1": "mante dhārentā. Tiṇṇaṃ vedānanti iruvedayajuvedasāmavedānaṃ. Oṭṭhapahaṭakaraṇavasena",
  "atk-s0516a:73_2": "pāraṃ gatāti pāragū. Saha nighaṇḍunā ca keṭubhena ca sanighaṇḍukeṭubhānaṃ. Nighaṇḍūti",
  "atk-s0516a:73_3": "nighaṇḍurukkhādīnaṃ vevacanappakāsakaṃ satthaṃ. Keṭubhanti kiriyākappavikappo kavīnaṃ",
  "atk-s0516a:73_4": "upakārāvahaṃ satthaṃ. Saha akkharappabhedena sākkharappabhedānaṃ. Akkharappabhedoti",
  "atk-s0516a:73_5": "sikkhā ca nirutti ca. Itihāsapañcamānanti āthabbaṇavedaṃ catutthaṃ katvā “itiha āsa,",
  "atk-s0516a:73_6": "itiha āsā”ti īdisavacanapaṭisaṃyuttapurāṇakathāsaṅkhāto itihāso pañcamo etesanti",
  "atk-s0516a:73_7": "itihāsapañcamā, tesaṃ itihāsapañcamānaṃ vedānaṃ.",
  "atk-s0516a:74_0": "Padaṃ tadavasesañca byākaraṇaṃ adhiyanti, vedenti vāti padakā veyyākaraṇā. Lokāyataṃ",
  "atk-s0516a:74_1": "vuccati vitaṇḍavādasatthaṃ. Mahāpurisalakkhaṇanti mahāpurisānaṃ buddhādīnaṃ lakkhaṇadīpakaṃ",
  "atk-s0516a:74_2": "dvādasasahassaganthappamāṇaṃ satthaṃ. Yattha soḷasasahassagāthāpadaparimāṇā buddhamantā",
  "atk-s0516a:74_3": "nāma ahesuṃ. Yesaṃ vasena “iminā lakkhaṇena samannāgatā buddhā nāma honti, iminā",
  "atk-s0516a:74_4": "paccekabuddhā, aggasāvakā, asītimahāsāvakā, buddhamātā, buddhapitā, aggupaṭṭhāko,",
  "atk-s0516a:74_5": "aggupaṭṭhāyikā, rājā cakkavattī”ti ayaṃ viseso ñāyati. Anavayāti imesu lokāyatamahāpurisalakkhaṇesu",
  "atk-s0516a:74_6": "anūnā paripūrakārino, avayā na hontīti vuttaṃ hoti. Avayā nāma ye tāni atthato ca",
  "atk-s0516a:74_7": "ganthato ca sandhāretuṃ na sakkonti. Vītarāgāti pahīnarāgā. Etena arahattaphalaṭṭhā",
  "atk-s0516a:74_8": "vuttā. Rāgavinayāya vā paṭipannāti etena arahattamaggaṭṭhā. Vītadosāti anāgāmiphalaṭṭhā.",
  "atk-s0516a:74_9": "Dosavinayāya vā paṭipannāti etena anāgāmimaggaṭṭhā. Vītamohāti arahattaphalaṭṭhā.",
  "atk-s0516a:74_10": "Mohavinayāya vā paṭipannāti arahattamaggaṭṭhā. Sīlasamādhipaññāvimuttisampannāti",
  "atk-s0516a:74_11": "etehi catūhi lokiyalokuttaramissakehi sīlādīhi sampannā. Vimuttiñāṇadassanasampannāti",
  "atk-s0516a:74_12": "etena paccavekkhaṇañāṇasampannā vuttāti ñātabbaṃ, tañca kho lokiyameva. Abhijappantīti",
  "atk-s0516a:74_13": "patthenti. Jappantīti paccāsīsanti. Pajappantīti atīva paccāsīsanti. Yājayogesu yuttāti",
  "atk-s0516a:74_14": "anuyoge deyyadhamme diyyamāne abhiyogavasena yuttā.",
  "atk-s0516a:75": "16. Atha ko carahīti atha idāni ko añño atāri.",
  "atk-s0516a:76_0": "17. Saṅkhāyāti ñāṇena vīmaṃsitvā. Paroparānīti parāni ca oparāni ca, parattabhāvasakattabhāvādīni",
  "atk-s0516a:76_1": "parāni ca oparāni cāti vuttaṃ hoti. Vidhūmoti kāyaduccaritādidhūmavirahito. Anīghoti",
  "atk-s0516a:76_2": "rāgādiīghavirahito. Atāri soti so evarūpo arahā jātijaraṃ atāri.",
  "atk-s0516a:77": "Sakarūpāti attano rūpā. Pararūpāti paresaṃ rūpā. Kāyaduccaritaṃ vidhūmitanti tividhakāyaduccaritaṃ vidhūmaṃ kataṃ. Vidhamitanti nāsitaṃ.",
  "atk-s0516a:78_0": "Māno hi te, brāhmaṇa, khāribhāroti yathā khāribhāro khandhena vayhamāno upariṭṭhitopi",
  "atk-s0516a:78_1": "akkantakkantaṭṭhānaṃ pathaviyā saddhiṃ phasseti viya, evaṃ jātigottakulādīni mānavatthūni",
  "atk-s0516a:78_2": "nissāya ussāpito māno, tattha tattha issaṃ uppādento catūsu apāyesu saṃsīdāpeti.",
  "atk-s0516a:78_3": "Tenāha – “māno hi te, brāhmaṇa, khāribhāro”ti. Kodho dhūmoti tava ñāṇaggissa upakkilesaṭṭhena",
  "atk-s0516a:78_4": "kodho dhūmo. Tena hi te upakkiliṭṭho ñāṇaggi na virocati. Bhasmani mosavajjanti nirojaṭṭhena",
  "atk-s0516a:78_5": "musāvādo chārikā nāma. Yathā hi chārikāya paṭicchanno aggi na jotati, evaṃ te musāvādena",
  "atk-s0516a:78_6": "paṭicchannaṃ ñāṇanti dasseti. Jivhā sujāti yathā tuyhaṃ suvaṇṇarajatalohakaṭṭhamattikāsu",
  "atk-s0516a:78_7": "aññataramayā yāgayajanatthāya sujā hoti, evaṃ mayhaṃ dhammayāgayajanatthāya pahutajivhā",
  "atk-s0516a:78_8": "sujāti vadati. Yathā tuyhaṃ nadītīre yajanaṭṭhānaṃ, evaṃ dhammayāgayajanaṭṭhānaṭṭhena",
  "atk-s0516a:78_9": "hadayaṃ jotiṭṭhānaṃ. Attāti cittaṃ.",
  "atk-s0516a:79_0": "Jātīti jāyanakavasena jāti. Idamettha sabhāvapaccattaṃ. Sañjāyanavasena sañjāti,",
  "atk-s0516a:79_1": "upasaggena padaṃ vaḍḍhitaṃ. Okkamanavasena okkanti. Jāyanaṭṭhena vā jāti. Sā aparipuṇṇāyatanavasena",
  "atk-s0516a:79_2": "yuttā. Sañjāyanaṭṭhena sañjāti. Sā paripuṇṇāyatanavasena yuttā. Okkamanaṭṭhena okkanti.",
  "atk-s0516a:79_3": "Sā aṇḍajajalābujavasena yuttā. Te hi aṇḍakosañca vatthikosañca okkamanti pavisanti",
  "atk-s0516a:79_4": "okkamantā pavisantā viya paṭisandhiṃ gaṇhanti. Abhinibbattanaṭṭhena abhinibbatti.",
  "atk-s0516a:79_5": "Sā saṃsedajaopapātikavasena yuttā. Te hi pākaṭā eva hutvā nibbattanti. Ayaṃ tāva sammutikathā.",
  "atk-s0516a:80_0": "Idāni paramatthakathā hoti. Khandhā eva hi paramatthato pātubhavanti, na sattā. Tattha",
  "atk-s0516a:80_1": "ca khandhānanti ekavokārabhave ekassa, catuvokārabhave catunnaṃ, pañcavokārabhave",
  "atk-s0516a:80_2": "pañcannampi gahaṇaṃ veditabbaṃ. Pātubhāvoti uppatti. Āyatanānanti ettha tatra tatra",
  "atk-s0516a:80_3": "upapajjamānāyatanānaṃ saṅgaho veditabbo. Paṭilābhoti santatiyā pātubhāvoyeva. Pātubhavantāneva",
  "atk-s0516a:80_4": "hi tāni paṭiladdhāni nāma honti. Sā panesā tattha tattha bhave paṭhamābhinibbattilakkhaṇā",
  "atk-s0516a:80_5": "jāti, niyyātanarasā, atītabhavato idha ummujjanapaccupaṭṭhānā, phalavasena dukkhavicittatāpaccupaṭṭhānā vā.",
  "atk-s0516a:81_0": "Jarāti sabhāvapaccattaṃ. Jīraṇatāti ākārabhāvaniddeso. Khaṇḍiccantiādayo tayo kālātikkame",
  "atk-s0516a:81_1": "kiccaniddesā, pacchimā dve pakatiniddesā. Ayañhi jarāti iminā padena sabhāvato dīpitā.",
  "atk-s0516a:81_2": "Tenassā idaṃ sabhāvapaccattaṃ. Jīraṇatāti iminā ākārato, tenassāyaṃ ākāraniddeso.",
  "atk-s0516a:81_3": "Khaṇḍiccanti iminā kālātikkame dantanakhānaṃ khaṇḍitabhāvakaraṇakiccato. Pāliccanti",
  "atk-s0516a:81_4": "iminā kesalomānaṃ palitabhāvakaraṇakiccato. Valittacatāti iminā maṃsaṃ milāpetvā",
  "atk-s0516a:81_5": "tace valibhāvakaraṇakiccato. Tenassā ime khaṇḍiccantiādayo tayo kālātikkame kiccaniddesā.",
  "atk-s0516a:81_6": "Tehi imesaṃ vikārānaṃ dassanavasena pākaṭībhūtā pākaṭajarā dassitā. Yatheva hi udakassa",
  "atk-s0516a:81_7": "vā vātassa vā aggino vā tiṇarukkhādīnaṃ saṃbhaggapalibhaggatāya vā jhāmatāya vā gatamaggo",
  "atk-s0516a:81_8": "pākaṭo hoti, na ca so gatamaggo tāneva udakādīni, evameva jarāya dantādīnaṃ khaṇḍiccādivasena",
  "atk-s0516a:81_9": "gatamaggo pākaṭo, cakkhuṃ ummīletvāpi gayhati, na ca khaṇḍiccādīneva jarā. Na hi",
  "atk-s0516a:81_10": "jarā cakkhuviññeyyā hoti.",
  "atk-s0516a:82_0": "Āyuno saṃhāni indriyānaṃ paripākoti imehi pana padehi kālātikkameyeva abhibyattāya",
  "atk-s0516a:82_1": "āyukkhayacakkhādiindriyaparipākasaṅkhātāya pakatiyā dīpitā, tenassime pacchimā dve",
  "atk-s0516a:82_2": "pakatiniddesāti veditabbā. Tattha yasmā jaraṃ pattassa āyu hāyati, tasmā jarā “āyuno",
  "atk-s0516a:82_3": "saṃhānī”ti phalūpacārena vuttā. Yasmā ca daharakāle suppasannāni sukhumampi attano",
  "atk-s0516a:82_4": "visayaṃ sukheneva gaṇhanasamatthāni cakkhādīni indriyāni jaraṃ pattassa paripakkāni",
  "atk-s0516a:82_5": "āluḷitāni avisadāni, oḷārikampi attano visayaṃ gahetuṃ asamatthāni honti. Tasmā “indriyānaṃ",
  "atk-s0516a:82_6": "paripāko”ti phalūpacāreneva vuttā.",
  "atk-s0516a:83_0": "Sā panesā evaṃ niddiṭṭhā sabbāpi jarā pākaṭā paṭicchannāti duvidhā hoti. Tattha dantādīsu",
  "atk-s0516a:83_1": "khaṇḍādibhāvadassanato rūpadhammesu jarā pākaṭajarā nāma. Arūpadhammesu pana jarā",
  "atk-s0516a:83_2": "tādisassa vikārassa adassanato paṭicchannajarā nāma. Tattha yvāyaṃ khaṇḍādibhāvo",
  "atk-s0516a:83_3": "dissati, so tādisānaṃ dantādīnaṃ suviññeyyattā vaṇṇoyeva. Tañca cakkhunā disvā manodvārena",
  "atk-s0516a:83_4": "cintetvā “ime dantā jarāya pahaṭā”ti jaraṃ jānāti. Udakaṭṭhāne baddhāni gosiṅgādīni",
  "atk-s0516a:83_5": "oloketvā heṭṭhā udakassa atthibhāvajānanaṃ viya.",
  "atk-s0516a:84_0": "Puna avīci savīcīti evampi ayaṃ jarā duvidhā hoti. Tattha maṇikanakarajatapavāḷacandasūriyādīnaṃ",
  "atk-s0516a:84_1": "mandadasakādīsu pāṇīnaṃ viya ca pupphaphalapallavādīsu apāṇīnaṃ viya ca antarantarā",
  "atk-s0516a:84_2": "vaṇṇavisesādīnaṃ dubbiññeyyattā jarā avīcijarā nāma, nirantarajarāti attho. Tato",
  "atk-s0516a:84_3": "aññesu pana yathāvuttesu antarantarā vaṇṇavisesādīnaṃ suviññeyyattā jarā savīcijarā nāma.",
  "atk-s0516a:85_0": "Tattha savīcijarā upādinnakaanupādinnakavasena evaṃ dīpetabbā – daharakumārakānañhi",
  "atk-s0516a:85_1": "paṭhamameva khīradantā nāma uṭṭhahanti, na te thirā. Tesu pana patitesu puna dantā",
  "atk-s0516a:85_2": "uṭṭhahanti, te paṭhamameva setā honti, jarāvātena pana pahaṭakāle kāḷakā honti. Kesā",
  "atk-s0516a:85_3": "pana paṭhamameva tambāpi honti kāḷakāpi setakāpi. Chavi pana salohitakā hoti. Vaḍḍhantānaṃ",
  "atk-s0516a:85_4": "vaḍḍhantānaṃ odātānaṃ odātabhāvo, kāḷakānaṃ kāḷakabhāvo paññāyati. Jarāvātena pahaṭakāle",
  "atk-s0516a:85_5": "ca valiṃ gaṇhāti. Sabbampi sassaṃ vapitakāle setaṃ hoti, pacchā nīlaṃ. Jarāvātena",
  "atk-s0516a:85_6": "pana pahaṭakāle paṇḍaraṃ hoti. Ambaṅkurenāpi dīpetuṃ vaṭṭati eva. Sā panesā khandhaparipākalakkhaṇā",
  "atk-s0516a:85_7": "jarā, maraṇūpanayanarasā, yobbanavināsapaccupaṭṭhānā. Sesaṃ sabbattha pākaṭameva.",
  "atk-s0516a:85_8": "Evaṃ bhagavā idampi suttaṃ arahattanikūṭeneva desesi, desanāpariyosāne ayampi brāhmaṇo",
  "atk-s0516a:85_9": "arahatte patiṭṭhāsi saddhiṃ antevāsikasahassena. Aññesañca anekasahassānaṃ dhammacakkhuṃ",
  "atk-s0516a:85_10": "udapādi. Sesaṃ vuttasadisameva.",
  "atk-s0516a:86": "Saddhammappajjotikāya cūḷaniddesa-aṭṭhakathāya",
  "atk-s0516a:87": "Puṇṇakamāṇavasuttaniddesavaṇṇanā niṭṭhitā.",
  "atk-s0516a:88": "4. Mettagūmāṇavasuttaniddesavaṇṇanā",
  "atk-s0516a:89": "18. Catutthe mettagūsutte – maññāmi taṃ vedagū bhāvitattanti “ayaṃ vedagū”ti ca “bhāvitatto”ti ca evaṃ taṃ maññāmi.",
  "atk-s0516a:90_0": "Aparittoti na appo. Mahantoti na khuddako. Gambhīroti na uttāno. Appameyyoti minituṃ",
  "atk-s0516a:90_1": "na sakkuṇeyyo. Duppariyogāḷhoti avagāhituṃ otarituṃ dukkho. Bahuratano sāgarūpamoti",
  "atk-s0516a:90_2": "bahūnaṃ dhammaratanānaṃ ākarattā anekavidharatanasampanno mahāsamuddo viya bahuratano sāgarasadiso.",
  "atk-s0516a:91": "Na maṅku hotīti na vikuṇitamukho hoti. Appatiṭṭhitacittoti dosavasena na ghanībhūtacitto. Alīnamanasoti na saṅkucitacitto. Abyāpannacetasoti na pūticitto.",
  "atk-s0516a:92_0": "Diṭṭhe diṭṭhamattoti cakkhuvisaye rūpārammaṇe diṭṭhamattoyeva taṃ ārammaṇaṃ bhavissati,",
  "atk-s0516a:92_1": "kattā vā kāretā vā natthi. Yaṃ cakkhunā diṭṭhaṃ vaṇṇāyatanameva. Sutādīsupi eseva",
  "atk-s0516a:92_2": "nayo. Api ca diṭṭheti dassanayogena vaṇṇāyatanaṃ, savanayogena saddāyatanaṃ, mutayogena",
  "atk-s0516a:92_3": "ghānajivhākāyāyatanāni dasseti. Ghānassa gandhāyatanaṃ, jivhāya rasāyatanaṃ, kāyassa",
  "atk-s0516a:92_4": "pathavī tejo vāyūti phoṭṭhabbāyatanaṃ, viññātayogena dhammāyatanaṃ dasseti. Diṭṭhe",
  "atk-s0516a:92_5": "anūpayoti cakkhuviññāṇena diṭṭhe rāgūpayavirahito. Anapāyoti kodhavirahito appaṭigho.",
  "atk-s0516a:92_6": "Anissitoti taṇhāya anallīno. Appaṭibaddhoti mānena na baddho. Vippamuttoti sabbārammaṇato",
  "atk-s0516a:92_7": "mutto. Visaññuttoti kilesehi viyutto hutvā ṭhito.",
  "atk-s0516a:93_0": "Saṃvijjati bhagavato cakkhūti buddhassa bhagavato pakatimaṃsacakkhu upalabbhati.",
  "atk-s0516a:93_1": "Passatīti dakkhati oloketi. Cakkhunā rūpanti cakkhuviññāṇena rūpārammaṇaṃ. Chandarāgoti taṇhāchando.",
  "atk-s0516a:94_0": "Dantaṃ nayanti samitinti uyyānakīḷāmaṇḍalādīsu hi mahājanamajjhaṃ gacchantā dantameva",
  "atk-s0516a:94_1": "goṇaṃ vā dantaṃ assājānīyaṃ vā yāne yojetvā nayanti. Rājāti tathārūpāneva ṭhānāni",
  "atk-s0516a:94_2": "gacchanto rājāpi dantameva abhiruhati. Manussesūti manussesupi catūhi ariyamaggehi",
  "atk-s0516a:94_3": "danto nibbisevanova seṭṭho. Yotivākyanti evarūpaṃ atikkammavacanaṃ punappunaṃ vuccamānampi",
  "atk-s0516a:94_4": "titikkhati nappatippharati na vihaññati, evarūpo danto seṭṭhoti attho.",
  "atk-s0516a:95_0": "Assatarāti vaḷavāya gadrabhena jātā. Ājānīyāti yaṃ assadammasārathi kāraṇaṃ kāreti,",
  "atk-s0516a:95_1": "tassa khippaṃ jānanasamatthā. Sindhavāti sindhavaraṭṭhe jātā assā. Mahānāgāti kuñjarasaṅkhātā",
  "atk-s0516a:95_2": "mahāhatthino. Attadantoti ete assatarā vā sindhavā vā kuñjarā vā dantāva, na adantā.",
  "atk-s0516a:95_3": "Yo pana catumaggasaṅkhātena attano dantatāya attadanto nibbisevano, ayaṃ tatopi varaṃ,",
  "atk-s0516a:95_4": "sabbehipi etehi uttaritaroti attho.",
  "atk-s0516a:96_0": "Na hi etehi yānehīti yāni etāni hatthiyānādīni uttamayānāni, etehi yānehi koci puggalo",
  "atk-s0516a:96_1": "supinantenapi agatapubbattā “agata”nti saṅkhātaṃ nibbānadisaṃ tathā na gaccheyya.",
  "atk-s0516a:96_2": "Yathā pubbabhāge indriyadamena dantena, aparabhāge ariyamaggabhāvanāya sudantena",
  "atk-s0516a:96_3": "danto nibbisevano sappañño puggalo taṃ agatapubbaṃ disaṃ gacchati, dantabhūmiṃ pāpuṇāti,",
  "atk-s0516a:96_4": "tasmā attadamanameva varataranti attho.",
  "atk-s0516a:97_0": "Vidhāsu na vikampantīti navavidhamānakoṭṭhāsesu na calanti na vedhenti. Vippamuttā",
  "atk-s0516a:97_1": "punabbhavāti kammakilesato samucchedavimuttiyā suṭṭhu muttā. Dantabhūmiṃ anuppattāti",
  "atk-s0516a:97_2": "arahattaphalaṃ pāpuṇitvā ṭhitā. Te loke vijitāvinoti te vuttappakārā khīṇāsavā sattaloke vijitavijayā nāma.",
  "atk-s0516a:98_0": "Yassindriyāni bhāvitānīti yassa khīṇāsavassa saddhādipañcindriyāni arahattaphalaṃ",
  "atk-s0516a:98_1": "pāpetvā vaḍḍhitāni. Ajjhattañca bahiddhā cāti cakkhādiajjhattāyatanāni ca rūpādibahiddhāyatanāni",
  "atk-s0516a:98_2": "ca nibbisevanāni katāni. Sabbaloketi sakalatedhātuke loke ca. Nibbijjha imaṃ parañca",
  "atk-s0516a:98_3": "lokanti imañca attabhāvaṃ paraloke ca attabhāvaṃ atikkamitvā ṭhito khīṇāsavo. Kālaṃ",
  "atk-s0516a:98_4": "kaṅkhati bhāvito sa dantoti so khīṇāsavo cakkhādito danto vaḍḍhitacitto maraṇakālaṃ pattheti.",
  "atk-s0516a:99_0": "Yesaṃ dhammānaṃ ādito samudāgamanaṃ paññāyatīti yesaṃ khandhādidhammānaṃ uppatti",
  "atk-s0516a:99_1": "paññāyati. Atthaṅgamato nirodhoti atthaṅgamanavasena tesaṃyeva abhāvo paññāyati.",
  "atk-s0516a:99_2": "Kammasannissito vipākoti kusalākusalakammanissito vipāko kammaṃ amuñcitvā pavattanato",
  "atk-s0516a:99_3": "vipākopi kammasannissitova nāma. Nāmasannissitaṃ rūpanti sabbarūpaṃ nāmaṃ gahetvā",
  "atk-s0516a:99_4": "pavattanato nāmasannissitaṃ nāma jātaṃ. Jātiyā anugatanti sabbaṃ kammādikaṃ jātiyā",
  "atk-s0516a:99_5": "anupaviṭṭhaṃ. Jarāya anusaṭanti jarāya patthaṭaṃ. Byādhinā abhibhūtanti byādhidukkhena",
  "atk-s0516a:99_6": "abhimadditaṃ. Maraṇena abbhāhatanti maccunā abhihaṭaṃ pahaṭaṃ. Atāṇanti puttādīhipi",
  "atk-s0516a:99_7": "tāyanassa abhāvato atāyanaṃ anārakkhaṃ alabbhaṇeyyaṃ khemaṃ vā. Aleṇanti allīyituṃ",
  "atk-s0516a:99_8": "nissayituṃ anarahaṃ, allīnānampi na leṇakiccakaraṇaṃ. Asaraṇanti nissitānaṃ na bhayahārakaṃ,",
  "atk-s0516a:99_9": "na bhayavināsakaṃ. Asaraṇībhūtanti pure uppattiyā attano abhāveneva asaraṇaṃ, uppattisamakālameva",
  "atk-s0516a:99_10": "asaraṇabhūtanti attho.",
  "atk-s0516a:100_0": "19. Apucchasīti ettha a-iti padapūraṇamatte nipāto, pucchasitveva attho. Pavakkhāmi",
  "atk-s0516a:100_1": "yathā pajānanti yathā pajānanto ācikkhati, evaṃ ācikkhissāmi. Upadhinidānā pabhavanti",
  "atk-s0516a:100_2": "dukkhāti taṇhādiupadhinidānā jātiādidukkhavisesā pabhavanti.",
  "atk-s0516a:101_0": "Taṇhūpadhīti taṇhā eva taṇhūpadhi. Sassatucchedadiṭṭhi eva diṭṭhūpadhi. Rāgādikilesā",
  "atk-s0516a:101_1": "eva kilesūpadhi. Puññādikammāni eva kammūpadhi. Tividhaduccaritāniyeva duccaritūpadhi.",
  "atk-s0516a:101_2": "Kabaḷīkārādayo āhārā eva āhārūpadhi. Dosapaṭigho eva paṭighūpadhi. Kammasamuṭṭhānā",
  "atk-s0516a:101_3": "kammeneva gahitā pathavādayo catasso dhātuyova catasso upādinnadhātuyo upadhī. Cakkhādichaajjhattikāni",
  "atk-s0516a:101_4": "āyatanāni eva cha ajjhattikāni āyatanāni upadhī. Cakkhuviññāṇādichaviññāṇakāyāva",
  "atk-s0516a:101_5": "cha viññāṇakāyā upadhī. Sabbampi dukkhaṃ dukkhamanaṭṭhenāti sabbatebhūmakaṃ dukkhaṃ",
  "atk-s0516a:101_6": "dussahanaṭṭhena upadhi.",
  "atk-s0516a:102_0": "20. Evaṃ upadhinidānato pabhavantesu dukkhesu – yo ve avidvāti gāthā. Tattha pajānanti",
  "atk-s0516a:102_1": "saṅkhāre aniccādivasena jānanto. Dukkhassa jātippabhavānupassīti vaṭṭadukkhassa jātikāraṇaṃ",
  "atk-s0516a:102_2": "“upadhī”ti anupassanto. Imissā gāthāya niddese vattabbaṃ natthi.",
  "atk-s0516a:103": "21. Sokapariddavañcāti sokañca paridevañca. Tathā hi te vidito esa dhammoti yathā yathā sattā jānanti, tathā tathā ñāpanavasena vidito esa tayā dhammoti.",
  "atk-s0516a:104_0": "Tattha tarantīti paṭhamamaggena diṭṭhoghaṃ taranti. Uttarantīti dutiyamaggena kāmoghaṃ",
  "atk-s0516a:104_1": "tanukaraṇavasena uggantvā taranti. Patarantīti tameva niravasesappahānavasena tatiyamaggena",
  "atk-s0516a:104_2": "visesena taranti. Samatikkamantīti bhavoghaavijjoghappahānavasena catutthamaggena",
  "atk-s0516a:104_3": "sammā atikkamanti. Vītivattantīti phalaṃ pāpuṇitvā tiṭṭhanti.",
  "atk-s0516a:105_0": "22. Kittayissāmi te dhammanti nibbānadhammaṃ nibbānagāminipaṭipadādhammañca te desayissāmi.",
  "atk-s0516a:105_1": "Diṭṭhe dhammeti diṭṭheva dukkhādidhamme, imasmiṃyeva vā attabhāve. Anītihanti attapaccakkhaṃ.",
  "atk-s0516a:105_2": "Yaṃ viditvāti yaṃ dhammaṃ “sabbe saṅkhārā aniccā”tiādinā nayena sammasanto viditvā.",
  "atk-s0516a:106_0": "Tattha ādikalyāṇanti hitvāpi anuttaraṃ vivekasukhaṃ dhammaṃ tava kittayissāmi, tañca",
  "atk-s0516a:106_1": "kho appaṃ vā bahuṃ vā kittayanto ādikalyāṇādippakārameva kittayissāmi. Ādimhi kalyāṇaṃ",
  "atk-s0516a:106_2": "bhaddakaṃ anavajjameva katvā kittayissāmi. Majjhepi. Pariyosānepi bhaddakaṃ anavajjameva",
  "atk-s0516a:106_3": "katvā kittayissāmīti vuttaṃ hoti. Yasmiñhi bhagavā ekagāthampi desesi, sā samantabhaddakattā",
  "atk-s0516a:106_4": "dhammassa paṭhamapādena ādikalyāṇā, dutiyatatiyapādehi majjhekalyāṇā, pacchimapādena",
  "atk-s0516a:106_5": "pariyosānakalyāṇā. Ekānusandhikaṃ suttaṃ nidānena ādikalyāṇaṃ, nigamanena pariyosānakalyāṇaṃ,",
  "atk-s0516a:106_6": "sesena majjhekalyāṇaṃ. Nānānusandhikaṃ suttaṃ paṭhamānusandhinā ādikalyāṇaṃ, pacchimena",
  "atk-s0516a:106_7": "pariyosānakalyāṇaṃ, sesehi majjhekalyāṇaṃ.",
  "atk-s0516a:107_0": "Api ca sanidānauppattittā ādikalyāṇaṃ, veneyyānaṃ anurūpato atthassa aviparītatāya",
  "atk-s0516a:107_1": "ca hetudāharaṇayuttato ca majjhekalyāṇaṃ, sotūnaṃ saddhāpaṭilābhajananena nigamanena",
  "atk-s0516a:107_2": "ca pariyosānakalyāṇaṃ.",
  "atk-s0516a:108_0": "Sakalo hi sāsanadhammo attano atthabhūtena sīlena ādikalyāṇo, samathavipassanāmaggaphalehi",
  "atk-s0516a:108_1": "majjhekalyāṇo, nibbānena pariyosānakalyāṇo. Sīlasamādhīhi vā ādikalyāṇo, vipassanāmaggehi",
  "atk-s0516a:108_2": "majjhekalyāṇo, phalanibbānehi pariyosānakalyāṇo. Buddhasubodhitāya vā ādikalyāṇo,",
  "atk-s0516a:108_3": "dhammasudhammatāya majjhekalyāṇo, saṅghasuppaṭipattiyā pariyosānakalyāṇo. Taṃ sutvā",
  "atk-s0516a:108_4": "tathattāya paṭipannena adhigantabbāya abhisambodhiyā vā ādikalyāṇo, paccekabodhiyā",
  "atk-s0516a:108_5": "majjhekalyāṇo, sāvakabodhiyā pariyosānakalyāṇo.",
  "atk-s0516a:109_0": "Suyyamāno cesa nīvaraṇavikkhambhanato bhavanenapi kalyāṇameva āvahatīti ādikalyāṇo,",
  "atk-s0516a:109_1": "paṭipajjiyamāno samathavipassanāsukhāvahanato paṭipattiyāpi kalyāṇameva āvahatīti",
  "atk-s0516a:109_2": "majjhekalyāṇo, tathāpaṭipanno ca paṭipattiphale niṭṭhite tādibhāvāvahanato paṭipattiphalenapi",
  "atk-s0516a:109_3": "kalyāṇameva āvahatīti pariyosānakalyāṇoti.",
  "atk-s0516a:110_0": "Yaṃ panesa bhagavā dhammaṃ desento sāsanabrahmacariyaṃ maggabrahmacariyañca pakāseti,",
  "atk-s0516a:110_1": "nānānayehi dīpeti. Taṃ yathānurūpaṃ atthasampattiyā sātthaṃ. Byañjanasampattiyā sabyañjanaṃ.",
  "atk-s0516a:110_2": "Saṅkāsanapakāsanavivaraṇavibhajanauttānīkaraṇapaññattiatthapadasamāyogato sātthaṃ.",
  "atk-s0516a:110_3": "Akkharapadabyañjanākāraniruttiniddesasampattiyā sabyañjanaṃ. Atthagambhīratāpaṭivedhagambhīratāhi",
  "atk-s0516a:110_4": "sātthaṃ. Dhammagambhīratādesanāgambhīratāhi sabyañjanaṃ. Atthapaṭibhānapaṭisambhidāvisayato",
  "atk-s0516a:110_5": "sātthaṃ. Dhammaniruttipaṭisambhidāvisayato sabyañjanaṃ. Paṇḍitavedanīyato sarikkhakajanappasādakanti",
  "atk-s0516a:110_6": "sātthaṃ. Saddheyyato lokiyajanappasādakanti sabyañjanaṃ. Gambhīrādhippāyato sātthaṃ.",
  "atk-s0516a:110_7": "Uttānapadato sabyañjanaṃ. Upanetabbassa abhāvato sakalaparipuṇṇabhāvena kevalaparipuṇṇaṃ.",
  "atk-s0516a:110_8": "Apanetabbassa abhāvato niddosabhāvena parisuddhaṃ.",
  "atk-s0516a:111_0": "Api ca – paṭipattiyā adhigamabyattito sātthaṃ. Pariyattiyā āgamabyattito sabyañjanaṃ.",
  "atk-s0516a:111_1": "Sīlādipañcadhammakkhandhayuttato kevalaparipuṇṇaṃ. Nirupakkilesato nittharaṇatthāya",
  "atk-s0516a:111_2": "pavattito lokāmisanirapekkhato ca parisuddhaṃ. Sikkhattayapariggahitattā brahmabhūtehi",
  "atk-s0516a:111_3": "seṭṭhehi caritabbato, tesañca cariyabhāvato brahmacariyaṃ.",
  "atk-s0516a:112_0": "Evaṃ pariyattidhammaṃ dassetvā idāni lokuttaradhammaṃ dassetuṃ “cattāro satipaṭṭhāne”ti",
  "atk-s0516a:112_1": "āha. Sattatiṃsabodhipakkhiyadhamme dassetvā nibbattitalokuttaraṃ dassetuṃ “nibbānañcā”ti",
  "atk-s0516a:112_2": "āha. Nibbānagāminiñca paṭipadanti pubbabhāgasīlasamādhivipassanādhammañca kittayissāmi.",
  "atk-s0516a:113": "Dukkhe diṭṭheti dukkhasacce sarasalakkhaṇena diṭṭhe dukkhasaccaṃ pakāsessāmi. Samudayādīsupi eseva nayo.",
  "atk-s0516a:114": "23. Tañcāhaṃ abhinandāmīti taṃ vuttappakāradhammajotakaṃ tava vacanaṃ ahaṃ patthayāmi. Dhammamuttamanti tañca dhammamuttamaṃ abhinandāmi.",
  "atk-s0516a:115_0": "Tattha mahato tamokāyassa padālananti mahato avijjārāsissa chedanaṃ. Aniccalakkhaṇavasena",
  "atk-s0516a:115_1": "esī. Dukkhalakkhaṇavasena gavesī. Anattalakkhaṇavasena samantato pariyesī. Mahato",
  "atk-s0516a:115_2": "vipallāsassa pabhedananti mahantassa asubhe subhantiādidvādasavidhassa vipallāsassa",
  "atk-s0516a:115_3": "bhedanaṃ. Mahato taṇhāsallassa abbahananti mahantassa antotudanaṭṭhena taṇhākaṇṭakassa",
  "atk-s0516a:115_4": "luñcanaṃ. Diṭṭhisaṅghāṭassa viniveṭhananti diṭṭhiyeva abbocchinnappavattito saṅghaṭitaṭṭhena",
  "atk-s0516a:115_5": "saṅghāṭo, tassa diṭṭhisaṅghāṭassa nivattanaṃ. Mānadhajassa pātananti ussitaṭṭhena",
  "atk-s0516a:115_6": "unnatilakkhaṇassa mānaddhajassa pātanaṃ. Abhisaṅkhārassa vūpasamanti puññādiabhisaṅkhārassa",
  "atk-s0516a:115_7": "upasamanaṃ. Oghassa nittharaṇanti vaṭṭe osīdāpanassa kāmoghādioghassa nittharaṇaṃ",
  "atk-s0516a:115_8": "nikkhamanaṃ. Bhārassa nikkhepananti rūpādipañcakkhandhabhārassa khipanaṃ chaḍḍanaṃ.",
  "atk-s0516a:115_9": "Saṃsāravaṭṭassa upacchedanti khandhādipaṭipāṭisaṃsāravaṭṭassa hetunassanena ucchijjanaṃ.",
  "atk-s0516a:115_10": "Santāpassa nibbāpananti kilesasantāpassa nibbutiṃ. Pariḷāhassa paṭipassaddhanti kilesapariḷāhassa",
  "atk-s0516a:115_11": "vūpasamaṃ paṭipassambhanaṃ. Dhammadhajassa ussāpananti navavidhalokuttaradhammassa",
  "atk-s0516a:115_12": "ussāpetvā ṭhapanaṃ. Paramatthaṃ amataṃ nibbānanti uttamaṭṭhena paramatthaṃ. Natthi",
  "atk-s0516a:115_13": "etassa maraṇasaṅkhātaṃ matanti amataṃ. Kilesavisapaṭipakkhattā agadantipi amataṃ.",
  "atk-s0516a:115_14": "Saṃsāradukkhapaṭipakkhabhūtattā nibbutanti nibbānaṃ. Natthettha taṇhāsaṅkhātaṃ vānantipi nibbānaṃ.",
  "atk-s0516a:116": "Mahesakkhehi sattehīti mahānubhāvehi sakkādīhi sattehi. Pariyesitoti pariyiṭṭho. Kahaṃ devadevoti devānaṃ atidevo kuhiṃ. Kahaṃ narāsabhoti uttamapuriso.",
  "atk-s0516a:117_0": "24. Uddhaṃ adho tiriyañcāpi majjheti ettha uddhanti anāgataddhā vuccati. Adhoti atītaddhā.",
  "atk-s0516a:117_1": "Tiriyañcāpi majjheti paccuppannaddhā. Etesu nandiñca nivesanañca, panujja viññāṇanti",
  "atk-s0516a:117_2": "etesu uddhādīsu taṇhañca diṭṭhinivesanañca abhisaṅkhāraviññāṇañca panudehi. Panuditvā",
  "atk-s0516a:117_3": "ca bhave na tiṭṭheti evaṃ sante duvidhepi bhave na tiṭṭheyya. Evaṃ tāva panujjasaddassa",
  "atk-s0516a:117_4": "panudehīti imasmiṃ atthavikappe sambandho. Panuditvāti etasmiṃ pana atthavikappe",
  "atk-s0516a:117_5": "bhave na tiṭṭheti ayameva sambandho. Etāni nandīnivesanaviññāṇāni panuditvā duvidhepi",
  "atk-s0516a:117_6": "bhave na tiṭṭheyyāti.",
  "atk-s0516a:118_0": "Sahokāsavasena devaloko uddhaṃ. Apāyaloko adho. Manussaloko majjhe. Tattha kusalā",
  "atk-s0516a:118_1": "dhammāti apāyaṃ muñcitvā upari paṭisandhidānato kusalā dhammā uddhanti vuccanti.",
  "atk-s0516a:118_2": "Akusalā dhammā apāyesu paṭisandhidānato adhoti. Tadubhayavimuttattā abyākatā dhammā",
  "atk-s0516a:118_3": "tiriyañcāpi majjheti vuccanti. Sabboparivasena arūpadhātu uddhaṃ. Sabbaadhovasena",
  "atk-s0516a:118_4": "kāmadhātu adho. Tadubhayantaravasena rūpadhātu majjhe. Kāyacittābādhakhananavasena",
  "atk-s0516a:118_5": "sukhā vedanā uddhaṃ. Dukkhamanavasena dukkhā vedanā adho. Adukkhamasukhā vedanā majjhe.",
  "atk-s0516a:118_6": "Attabhāvavasena paricchedaṃ dassento “uddhanti uddhaṃ pādatalā”tiādimāha. Tattha",
  "atk-s0516a:118_7": "uddhaṃ pādatalāti pādatalato upari. Adho kesamatthakāti kesamatthakato adho. Majjheti dvinnaṃ antaraṃ.",
  "atk-s0516a:119_0": "Puññābhisaṅkhārasahagataṃ viññāṇanti terasavidhapuññābhisaṅkhārasampayuttaṃ kammaviññāṇaṃ.",
  "atk-s0516a:119_1": "Apuññābhisaṅkhārasahagataṃ viññāṇanti dvādasavidhaapuññābhisaṅkhārasampayuttaṃ kammaviññāṇaṃ.",
  "atk-s0516a:119_2": "Āneñjābhisaṅkhārasahagataṃ viññāṇanti catubbidhaṃ āneñjābhisaṅkhārasahagataṃ kammaviññāṇaṃ.",
  "atk-s0516a:119_3": "Nujjāti khipa. Panujjāti atīva khipa. Nudāti luñca. Panudāti atīva luñca. Pajahāti",
  "atk-s0516a:119_4": "chaḍḍehi. Vinodehīti dūraṃ karohi.",
  "atk-s0516a:120_0": "Kammabhavañcāti puññābhisaṅkhāracetanāva. Paṭisandhikañca punabbhavanti paṭisandhiyā",
  "atk-s0516a:120_1": "rūpādipunabbhavañca. Pajahanto paṭhamamaggena, vinodento dutiyamaggena, byantī karonto",
  "atk-s0516a:120_2": "tatiyamaggena, anabhāvaṃ gamento catutthamaggena. Kammabhave na tiṭṭheyyāti puññādiabhisaṅkhāre na tiṭṭheyya.",
  "atk-s0516a:121": "25. Etāni vinodetvā bhave atiṭṭhanto eso – evaṃ vihārīti gāthā. Tattha idhevāti imasmiṃyeva sāsane, imasmiṃyeva vā attabhāve. Imissā gāthāya niddeso uttānatthova.",
  "atk-s0516a:122": "26. Sukittitaṃ gotamanūpadhīkanti ettha anūpadhīkanti nibbānaṃ, taṃ sandhāya bhagavantaṃ ālapanto āha – “sukittitaṃ gotamanūpadhīka”nti.",
  "atk-s0516a:123_0": "Niddese kilesā cāti upatāpanaṭṭhena rāgādayo kilesā ca rāsaṭṭhena vipākabhūtā pañcakkhandhā",
  "atk-s0516a:123_1": "ca kusalādiabhisaṅkhārā cetanā ca “upadhī”ti vuccanti kathīyanti. Upadhippahānaṃ",
  "atk-s0516a:123_2": "tadaṅgappahānena, upadhivūpasamaṃ vikkhambhanappahānena, upadhipaṭinissaggaṃ samucchedappahānena",
  "atk-s0516a:123_3": "upadhipaṭipassaddhaṃ phalenāti.",
  "atk-s0516a:124_0": "27. Na kevalaṃ dukkhameva pahāsi – te cāpīti gāthā. Tattha aṭṭhitanti sakkaccaṃ,",
  "atk-s0516a:124_1": "sadā vā. Taṃ taṃ namassāmīti tasmā taṃ namassāmi. Sameccāti upagantvā. Nāgāti bhagavantaṃ ālapanto āha.",
  "atk-s0516a:125_0": "Niddese sameccāti jānitvā, ekato hutvā vā. Abhisameccāti paṭivijjhitvā. Samāgantvāti",
  "atk-s0516a:125_1": "sammukhā hutvā. Abhisamāgantvāti samīpaṃ gantvā. Sammukhāti sammukhe. Āguṃ na karotīti pāpaṃ na karoti.",
  "atk-s0516a:126_0": "28. Idāni naṃ bhagavā “addhā hi bhagavā pahāsi dukkha”nti evaṃ tena brāhmaṇena viditopi",
  "atk-s0516a:126_1": "attānaṃ anupanetvāva pahīnadukkhena puggalena ovadanto “yaṃ brāhmaṇa”nti gāthamāha.",
  "atk-s0516a:126_2": "Tassattho – yaṃ taṃ abhijānanto “ayaṃ bāhitapāpattā brāhmaṇo, vedehi gatattā vedagū,",
  "atk-s0516a:126_3": "kiñcanābhāvā akiñcano, kāmesu ca bhavesu ca asattattā kāmabhave asatto”ti jaññā jāneyyāsi.",
  "atk-s0516a:126_4": "Addhā hi so oghamimaṃ atāri, tiṇṇo ca pāraṃ akhilo akaṅkho.",
  "atk-s0516a:127_0": "Niddese rāgakiñcananti rāgapalibodhaṃ. Dosakiñcanantiādipi eseva nayo. Kāmoghaṃ tiṇṇo",
  "atk-s0516a:127_1": "anāgāmimaggena. Bhavoghaṃ tiṇṇo arahattamaggena. Diṭṭhoghaṃ tiṇṇo sotāpattimaggena.",
  "atk-s0516a:127_2": "Avijjoghaṃ tiṇṇo arahattamaggena. Saṃsārapathaṃ tiṇṇo kusalākusalakammappabhedenāti.",
  "atk-s0516a:127_3": "Uttiṇṇo paṭhamamaggena. Nittiṇṇo dutiyamaggena. Atikkanto tatiyamaggena. Samatikkanto",
  "atk-s0516a:127_4": "catutthamaggena.Vītivatto phalena.",
  "atk-s0516a:128": "29. Kiñca bhiyyo – vidvā ca yoti gāthā. Tattha idhāti imasmiṃ sāsane, attabhāve vā. Visajjāti vosajjitvā.",
  "atk-s0516a:129_0": "Niddese sajjanti muñcanaṃ. Visajjanti vosajjanaṃ. Sesaṃ sabbattha pākaṭameva. Evaṃ",
  "atk-s0516a:129_1": "bhagavā idampi suttaṃ arahattanikūṭeneva desesi. Desanāpariyosāne ca vuttasadiso",
  "atk-s0516a:129_2": "eva dhammābhisamayo ahosīti.",
  "atk-s0516a:130": "Saddhammappajjotikāya cūḷaniddesa-aṭṭhakathāya",
  "atk-s0516a:131": "Mettagūmāṇavasuttaniddesavaṇṇanā niṭṭhitā.",
  "atk-s0516a:132": "5. Dhotakamāṇavasuttaniddesavaṇṇanā",
  "atk-s0516a:133": "30. Pañcame dhotakasutte – vācābhikaṅkhāmīti vācaṃ abhikaṅkhāmi. Sikkhe nibbānamattanoti attano rāgādīnaṃ nibbānatthāya adhisīlādīni sikkheyya. Niddese apubbaṃ natthi.",
  "atk-s0516a:134": "31.",
  "atk-s0516a:135": "Itoti mama mukhato.",
  "atk-s0516a:136_0": "Niddese ātappanti kilesatāpanaṃ. Ussāhanti asaṅkocaṃ. Ussoḷhīnti balavavīriyaṃ. Thāmanti",
  "atk-s0516a:136_1": "asithilaṃ. Dhitinti dhāraṇaṃ. Vīriyaṃ karohīti parakkamaṃ karohi. Chandaṃ janehīti ruciṃ uppādehi.",
  "atk-s0516a:137_0": "32. Evaṃ vutte attamano dhotako bhagavantaṃ abhitthavamāno kathaṃkathāpamokkhaṃ yācanto",
  "atk-s0516a:137_1": "“passāmaha”nti gāthamāha. Tattha passāmahaṃ devamanussaloketi passāmi ahaṃ devamanussaloke.",
  "atk-s0516a:137_2": "Taṃ taṃ namassāmīti taṃ evarūpaṃ taṃ namassāmi. Pamuñcāti pamocehi.",
  "atk-s0516a:138_0": "Niddese paccekabuddhāti taṃ taṃ ārammaṇaṃ pāṭiyekkaṃ catusaccaṃ sayameva buddhā paṭivedhappattāti",
  "atk-s0516a:138_1": "paccekabuddhā. Sīhasīhoti achambhitaṭṭhena sīhānaṃ atisīho. Nāganāgoti nikkilesaṭṭhena,",
  "atk-s0516a:138_2": "mahantaṭṭhena vā nāgānaṃ atināgo. Gaṇigaṇīti gaṇavantānaṃ atīva gaṇavā. Munimunīti",
  "atk-s0516a:138_3": "ñāṇavantānaṃ atīva ñāṇavā. Rājarājāti uttamarājā. Muñca manti mocehi maṃ. Pamuñca",
  "atk-s0516a:138_4": "manti nānāvidhena muñcehi maṃ. Mocehi manti sithilaṃ karohi maṃ. Pamocehi manti atīva",
  "atk-s0516a:138_5": "sithilaṃ karohi maṃ. Uddhara manti maṃ saṃsārapaṅkā uddharitvā thale patiṭṭhāpehi.",
  "atk-s0516a:138_6": "Samuddhara manti sammā uddharitvā thale patiṭṭhāpehi maṃ. Vuṭṭhāpehīti vicikicchāsallato",
  "atk-s0516a:138_7": "apanetvā visuṃ karaṇavasena uṭṭhāpehi.",
  "atk-s0516a:139_0": "33. Athassa bhagavā attādhīnameva kathaṃkathāpamokkhaṃ oghataraṇamukhena dassento",
  "atk-s0516a:139_1": "“nāha”nti gāthamāha. Tattha nāhaṃ sahissāmīti ahaṃ na sahissāmi na sakkomi. Na vāyamissāmīti",
  "atk-s0516a:139_2": "vuttaṃ hoti. Pamocanāyāti pamocetuṃ. Kathaṃkathinti sakaṅkhaṃ. Taresīti tareyyāsi.",
  "atk-s0516a:140_0": "Niddese na īhāmīti payogaṃ na karomi. Na samīhāmīti atīva payogaṃ na karomi. Assaddhe",
  "atk-s0516a:140_1": "puggaleti ratanattaye saddhāvirahite puggale. Acchandiketi maggaphalatthaṃ rucivirahite.",
  "atk-s0516a:140_2": "Kusīteti samādhivirahite. Hīnavīriyeti nibbīriye. Appaṭipajjamāneti paṭipattiyā na paṭipajjamāne.",
  "atk-s0516a:141_0": "34. Evaṃ vutte attamanataro dhotako bhagavantaṃ abhitthavamāno anusāsaniṃ yācanto",
  "atk-s0516a:141_1": "“anusāsa brahme”ti gāthamāha. Tattha brahmeti seṭṭhavacanametaṃ. Tena bhagavantaṃ",
  "atk-s0516a:141_2": "āmantayamāno āha “anusāsa brahme”ti. Vivekadhammanti sabbasaṅkhāravivekaṃ nibbānadhammaṃ.",
  "atk-s0516a:141_3": "Abyāpajjamānoti nānappakārakaṃ anāpajjamāno. Idheva santoti idheva samāno. Asitoti anissito.",
  "atk-s0516a:142_0": "35-7. Ito parā dve gāthā mettagūsutte vuttanayā eva. Kevalañhi tattha dhammaṃ, idha",
  "atk-s0516a:142_1": "santinti ayaṃ viseso. Tatiyagāthāyapi pubbaḍḍhaṃ tattha vuttanayameva. Aparaḍḍhe",
  "atk-s0516a:142_2": "saṅgoti sajjanaṭṭhānaṃ, laggananti vuttaṃ hoti. Sesaṃ sabbattha pākaṭameva.",
  "atk-s0516a:143": "Evaṃ bhagavā idampi suttaṃ arahattanikūṭeneva desesi, desanāpariyosāne ca vuttasadiso eva dhammābhisamayo ahosīti.",
  "atk-s0516a:144": "Saddhammappajjotikāya cūḷaniddesa-aṭṭhakathāya",
  "atk-s0516a:145": "Dhotakamāṇavasuttaniddesavaṇṇanā niṭṭhitā.",
  "atk-s0516a:146": "6. Upasīvamāṇavasuttaniddesavaṇṇanā",
  "atk-s0516a:147_0": "38. Chaṭṭhe upasīvasutte – mahantamoghanti mahantaṃ oghaṃ. Anissitoti puggalaṃ vā",
  "atk-s0516a:147_1": "dhammaṃ vā anallīno. No visahāmīti na sakkomi. Ārammaṇanti nissayaṃ. Yaṃ nissitoti",
  "atk-s0516a:147_2": "yaṃ dhammaṃ vā puggalaṃ vā nissito.",
  "atk-s0516a:148_0": "Niddese kāmoghanti anāgāmimaggena kāmoghaṃ. Arahattamaggena bhavoghaṃ. Sotāpattimaggena",
  "atk-s0516a:148_1": "diṭṭhoghaṃ. Arahattamaggena avijjoghaṃ tareyyaṃ. Sakyakulā pabbajitoti bhagavato",
  "atk-s0516a:148_2": "uccākulaparidīpanavasena vuttaṃ. Ālambaṇanti avattharitvā ṭhānaṃ. Nissayanti allīyanaṃ.",
  "atk-s0516a:148_3": "Upanissayanti apassayanaṃ.",
  "atk-s0516a:149_0": "39. Idāni yasmā brāhmaṇo ākiñcaññāyatanalābhī tañca santampi nissayaṃ na jānāti.",
  "atk-s0516a:149_1": "Tenassa bhagavā tañca nissayaṃ uttariñca niyyānapathaṃ dassento “ākiñcañña”nti gāthamāha.",
  "atk-s0516a:149_2": "Tattha pekkhamānoti taṃ ākiñcaññāyatanasamāpattiṃ sato samāpajjitvā vuṭṭhahitvā ca",
  "atk-s0516a:149_3": "aniccādivasena passamāno. Natthīti nissāyāti taṃ “natthi kiñcī”ti pavattaṃ samāpattiṃ",
  "atk-s0516a:149_4": "ārammaṇaṃ katvā. Tarassu oghanti tato pabhuti pavattāya vipassanāya yathānurūpaṃ",
  "atk-s0516a:149_5": "catubbidhampi oghaṃ tarassu. Kathāhīti kathaṃkathāhi. Taṇhakkhayaṃ nattamahābhipassāti",
  "atk-s0516a:149_6": "rattindivaṃ nibbānaṃ vibhūtaṃ katvā passa. Etenassa diṭṭhadhammasukhavihāraṃ kathesi.",
  "atk-s0516a:150_0": "Niddese taññeva viññāṇaṃ abhāvetīti ākāsālambaṇaṃ katvā pavattamahaggataviññāṇaṃ",
  "atk-s0516a:150_1": "abhāveti abhāvaṃ gameti. Vibhāvetīti vividhā abhāvaṃ gameti. Antaradhāpetīti adassanaṃ",
  "atk-s0516a:150_2": "gameti. Natthi kiñcīti passatīti antamaso bhaṅgamattampissa natthīti passati.",
  "atk-s0516a:151_0": "40. Idāni “kāme pahāyā”ti sutvā vikkhambhanavasena attanā pahīne kāme sampassamāno",
  "atk-s0516a:151_1": "“sabbesū”ti gāthamāha. Tattha hitvā maññanti aññaṃ tato heṭṭhā chabbidhampi samāpattiṃ",
  "atk-s0516a:151_2": "hitvā. Saññāvimokkhe parameti sattasu saññāvimokkhesu uttame ākiñcaññāyatane. Tiṭṭhe",
  "atk-s0516a:151_3": "nu so tattha anānuyāyīti so puggalo tattha ākiñcaññāyatanabrahmaloke avigacchamāno",
  "atk-s0516a:151_4": "tiṭṭheyya nūti pucchati.",
  "atk-s0516a:152": "Niddese aviccamānoti aviyujjamāno. Avigacchamānoti viyogaṃ anāpajjamāno. Anantaradhāyamānoti antaradhānaṃ anāpajjamāno. Aparihāyamānoti anantarā parihānaṃ anāpajjamāno.",
  "atk-s0516a:153_0": "41-2. Athassa bhagavā saṭṭhikappasahassamattakaṃyeva ṭhānaṃ anujānanto catutthaṃ",
  "atk-s0516a:153_1": "gāthamāha. Evaṃ tassa tattha ṭhānaṃ sutvā idānissa sassatucchedabhāvaṃ pucchanto",
  "atk-s0516a:153_2": "“tiṭṭhe ce”ti gāthamāha. Tattha pūgampi vassānanti anekasaṅkhyampi vassānaṃ, gaṇanarāsinti",
  "atk-s0516a:153_3": "attho. “Pūgampi vassānī”tipi pāṭho. Tattha vibhattibyattayena sāmivacanassa paccattavacanaṃ",
  "atk-s0516a:153_4": "kātabbaṃ, pūganti vā etassa bahūnīti attho vattabbo. “Pūgānī”ti vāpi paṭhanti, purimapāṭhoyeva",
  "atk-s0516a:153_5": "sabbasundaro. Tattheva so sīti siyā vimuttoti so puggalo tatthevākiñcaññāyatane nānādukkhehi",
  "atk-s0516a:153_6": "vimutto sītibhāvappatto bhaveyya, nibbānappatto sassato hutvā tiṭṭheyyāti adhippāyo.",
  "atk-s0516a:153_7": "Cavetha viññāṇaṃ tathāvidhassāti “udāhu tathāvidhassa viññāṇaṃ anupādāya parinibbāyeyyā”ti",
  "atk-s0516a:153_8": "ucchedaṃ pucchati, “paṭisandhiggahaṇatthaṃ vāpi bhaveyyā”ti paṭisandhimpi tassa pucchati.",
  "atk-s0516a:154_0": "Tassa viññāṇaṃ caveyyāti tassa ākiñcaññāyatane uppannassa viññāṇaṃ cutiṃ pāpuṇeyya.",
  "atk-s0516a:154_1": "Ucchijjeyyāti ucchedaṃ bhaveyya. Vinasseyyāti vināsaṃ pāpuṇeyya. Na bhaveyyāti abhāvaṃ",
  "atk-s0516a:154_2": "gameyya. Upapannassāti paṭisandhivasena upapannassa.",
  "atk-s0516a:155_0": "43. Athassa bhagavā ucchedasassataṃ anupagamma tatthupapannassa ariyasāvakassa anupādāya",
  "atk-s0516a:155_1": "parinibbānaṃ dassento “accī yathā”ti gāthamāha. Tattha atthaṃ paletīti atthaṃ gacchati.",
  "atk-s0516a:155_2": "Na upeti saṅkhanti “asukaṃ nāma disaṃ gato”ti vohāraṃ na gacchati. Evaṃ munī nāmakāyā",
  "atk-s0516a:155_3": "vimuttoti evaṃ tattha uppanno sekkhamuni pakatiyā pubbeva rūpakāyā vimutto, tattha",
  "atk-s0516a:155_4": "catutthamaggaṃ nibbattetvā dhammakāyassa pariññātattā puna nāmakāyāpi vimutto ubhatobhāgavimutto",
  "atk-s0516a:155_5": "khīṇāsavo hutvā anupādānibbānasaṅkhātaṃ atthaṃ paleti na upeti saṅkhaṃ “khattiyo",
  "atk-s0516a:155_6": "vā brāhmaṇo vā”ti evamādikaṃ.",
  "atk-s0516a:156": "Niddese khittāti calitā. Ukkhittāti aticalitā. Nunnāti papphoṭiyā. Paṇunnāti dūrīkatā. Khambhitāti paṭikkamāpitā. Vikkhambhitāti na santike katā.",
  "atk-s0516a:157_0": "44. Idāni “atthaṃ paletī”ti sutvā tassa yoniso atthamasallakkhento “atthaṅgato so”ti",
  "atk-s0516a:157_1": "gāthamāha. Tassattho – so atthaṅgato udāhu natthi, udāhu ve sassatiyā sassatabhāvena",
  "atk-s0516a:157_2": "arogo avipariṇāmadhammo soti evaṃ taṃ me munī sādhu byākarohi. Kiṃkāraṇā? Tathā hi",
  "atk-s0516a:157_3": "te vidito esa dhammoti.",
  "atk-s0516a:158": "Niddese niruddhoti nirodhaṃ patto. Ucchinnoti ucchinnasantāno. Vinaṭṭhoti vināsaṃ patto.",
  "atk-s0516a:159_0": "45. Athassa bhagavā tathā avattabbataṃ dassento “atthaṅgatassā”ti gāthamāha. Tattha",
  "atk-s0516a:159_1": "atthaṅgatassāti anupādāparinibbutassa. Na pamāṇamatthīti rūpādipamāṇaṃ natthi. Yena",
  "atk-s0516a:159_2": "naṃ vajjunti yena rāgādinā naṃ vadeyyuṃ. Sabbesu dhammesūti sabbesu khandhādidhammesu.",
  "atk-s0516a:160_0": "Niddese adhivacanāni cāti sirivaḍḍhako dhanavaḍḍhakotiādayo hi vacanamattaṃyeva adhikāraṃ",
  "atk-s0516a:160_1": "katvā pavattā adhivacanā nāma. Adhivacanānaṃ pathā adhivacanapathā nāma. “Abhisaṅkharontīti",
  "atk-s0516a:160_2": "kho, bhikkhave, tasmā saṅkhārā”ti evaṃ niddhāritvā sahetukaṃ katvā vuccamānā abhilāpā",
  "atk-s0516a:160_3": "nirutti nāma. Niruttīnaṃ pathā niruttipathā nāma. “Takko vitakko saṅkappo”ti evaṃ",
  "atk-s0516a:160_4": "tena tena pakārena paññāpanato paññatti nāma. Paññattīnaṃ pathā paññattipathā nāma.",
  "atk-s0516a:160_5": "Sesaṃ sabbattha pākaṭameva.",
  "atk-s0516a:161": "Evaṃ bhagavā idampi suttaṃ arahattanikūṭeneva desesi, desanāpariyosāne ca vuttasadisova dhammābhisamayo ahosīti.",
  "atk-s0516a:162": "Saddhammappajjotikāya cūḷaniddesa-aṭṭhakathāya",
  "atk-s0516a:163": "Upasīvamāṇavasuttaniddesavaṇṇanā niṭṭhitā.",
  "atk-s0516a:164": "7. Nandamāṇavasuttaniddesavaṇṇanā",
  "atk-s0516a:165_0": "46. Sattame nandasutte – paṭhamagāthāyattho – loke khattiyādayojanā ājīvakanigaṇṭhādike",
  "atk-s0516a:165_1": "sandhāya “santi loke munayo”ti vadanti. Tayidaṃ kathaṃsūti kiṃ nu kho te samāpattiñāṇādinā",
  "atk-s0516a:165_2": "ñāṇena upapannattā ñāṇūpapannaṃ muni no vadanti, evaṃvidhaṃ nu vadanti, udāhu ve",
  "atk-s0516a:165_3": "nānappakārakena lūkhajīvitasaṅkhātena jīvitenūpapannanti.",
  "atk-s0516a:166": "Niddese aṭṭhasamāpattiñāṇena vāti paṭhamajjhānādiaṭṭhasamāpattisampayuttañāṇena vā. Pañcābhiññāñāṇena vāti pubbenivāsādijānanañāṇena vā.",
  "atk-s0516a:167": "47. Athassa bhagavā tadubhayampi paṭikkhipitvā muniṃ dassento “na diṭṭhiyā”ti gāthamāha.",
  "atk-s0516a:168_0": "48. Idāni “diṭṭhādīhi suddhī”ti vadantānaṃ vāde kaṅkhāpahānatthaṃ “ye kecime”ti pucchati.",
  "atk-s0516a:168_1": "Tattha anekarūpenāti kotūhalamaṅgalādināpi. Tattha yatā carantāti tattha sakkāyadiṭṭhiyā guttā viharantā.",
  "atk-s0516a:169": "49. Athassa tathā suddhiabhāvaṃ dīpento bhagavā catutthaṃ gāthamāha.",
  "atk-s0516a:170": "50. Evaṃ “nātariṃsū”ti sutvā idāni yo atari, taṃ sotukāmo “ye kecime”ti pucchati. Athassa bhagavā oghatiṇṇamukhena jātijarātiṇṇe dassento chaṭṭhaṃ gāthamāha.",
  "atk-s0516a:171_0": "51. Tattha nivutāti ovuṭā pariyonaddhā. Ye sīdhāti ye su idha, ettha ca su-iti nipātamattaṃ.",
  "atk-s0516a:171_1": "Taṇhaṃ pariññāyāti tīhi pariññāhi taṇhaṃ parijānitvā. Sesaṃ sabbattha pubbe vuttanayattā pākaṭameva.",
  "atk-s0516a:172_0": "52. Evaṃ bhagavā arahattanikūṭeneva desanaṃ niṭṭhāpesi, desanāpariyosāne pana nando",
  "atk-s0516a:172_1": "bhagavato bhāsitaṃ abhinandamāno etābhinandāmīti gāthamāha. Idhāpi ca pubbe vuttasadiso",
  "atk-s0516a:172_2": "eva dhammābhisamayo ahosīti.",
  "atk-s0516a:173": "Saddhammappajjotikāya cūḷaniddesa-aṭṭhakathāya",
  "atk-s0516a:174": "Nandamāṇavasuttaniddesavaṇṇanā niṭṭhitā.",
  "atk-s0516a:175": "8. Hemakamāṇavasuttaniddesavaṇṇanā",
  "atk-s0516a:176_0": "53. Aṭṭhame hemakasutte – ye me pubbe viyākaṃsūti ye bāvariādayo pubbe mayhaṃ sakaṃ",
  "atk-s0516a:176_1": "laddhiṃ viyākaṃsu. Huraṃ gotamasāsanāti gotamasāsanato pubbataraṃ. Sabbaṃ taṃ takkavaḍḍhananti",
  "atk-s0516a:176_2": "sabbaṃ taṃ kāmavitakkādivaḍḍhanaṃ.",
  "atk-s0516a:177_0": "Ye caññe tassa ācariyāti ye ca aññe tassa bāvariyassa ācāre sikkhāpakā ācariyā. Te",
  "atk-s0516a:177_1": "sakaṃ diṭṭhinti te ācariyā attano diṭṭhiṃ. Sakaṃ khantinti attano khamanaṃ. Sakaṃ",
  "atk-s0516a:177_2": "rucinti attano rocanaṃ. Vitakkavaḍḍhananti kāmavitakkādivitakkānaṃ uppādanaṃ punappunaṃ",
  "atk-s0516a:177_3": "pavattanaṃ. Saṅkappavaḍḍhananti kāmasaṅkappādīnaṃ vaḍḍhanaṃ. Imāni dve padāni sabbasaṅgāhikavasena",
  "atk-s0516a:177_4": "vuttāni. Idāni kāmavitakkādike sarūpato dassetuṃ “kāmavitakkavaḍḍhana”ntiādinā nayena",
  "atk-s0516a:177_5": "navavitakke dassesi.",
  "atk-s0516a:178": "54. Taṇhānigghātananti taṇhāvināsanaṃ.",
  "atk-s0516a:179_0": "55-6. Athassa bhagavā taṃ dhammaṃ ācikkhanto “idhā”ti gāthādvayamāha. Tattha etadaññāya",
  "atk-s0516a:179_1": "ye satāti etaṃ nibbānaṃ padamaccutaṃ “sabbe saṅkhārā aniccā”tiādinā nayena vipassantā",
  "atk-s0516a:179_2": "anupubbena jānitvā ye kāyānupassanāsatiādīhi satā. Diṭṭhadhammābhinibbutāti viditadhammattā",
  "atk-s0516a:179_3": "diṭṭhadhammā ca rāgādinibbānena ca abhinibbutā. Sesaṃ sabbattha pākaṭameva.",
  "atk-s0516a:180": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a:181": "Saddhammappajjotikāya cūḷaniddesa-aṭṭhakathāya",
  "atk-s0516a:182": "Hemakamāṇavasuttaniddesavaṇṇanā niṭṭhitā.",
  "atk-s0516a:183": "9. Todeyyamāṇavasuttaniddesavaṇṇanā",
  "atk-s0516a:184": "57. Navame todeyyasutte – vimokkho tassa kīdisoti tassa kīdiso vimokkho icchitabboti pucchati.",
  "atk-s0516a:185": "58. Idānissa aññavimokkhābhāvaṃ dassento bhagavā dutiyaṃ gāthamāha. Tattha vimokkho tassa nāparoti tassa añño vimokkho natthi.",
  "atk-s0516a:186_0": "59. Evaṃ “taṇhakkhayo eva vimokkho”ti vuttepi tamatthaṃ asallakkhento “nirāsaso so",
  "atk-s0516a:186_1": "uda āsasāno”ti puna pucchati. Tattha uda paññakappīti udāhu samāpattiñāṇādinā ñāṇena",
  "atk-s0516a:186_2": "taṇhākappaṃ vā diṭṭhikappaṃ vā kappayati.",
  "atk-s0516a:187": "60. Athassa bhagavā taṃ ācikkhanto catutthaṃ gāthamāha. Tattha kāmabhaveti kāme ca bhave ca.",
  "atk-s0516a:188_0": "Rūpe nāsīsatīti catusamuṭṭhānike rūpārammaṇe chandarāgavasena na pattheti. Saddhādīsupi",
  "atk-s0516a:188_1": "eseva nayo. Palibodhaṭṭhena rāgo eva kiñcanaṃ rāgakiñcanaṃ madanaṭṭhena vā. Dosakiñcanādīsupi",
  "atk-s0516a:188_2": "eseva nayo. Sesaṃ sabbattha pākaṭameva.",
  "atk-s0516a:189": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a:190": "Saddhammappajjotikāya cūḷaniddesa-aṭṭhakathāya",
  "atk-s0516a:191": "Todeyyamāṇavasuttaniddesavaṇṇanā niṭṭhitā.",
  "atk-s0516a:192": "10. Kappamāṇavasuttaniddesavaṇṇanā",
  "atk-s0516a:193_0": "61. Dasame kappasuttaniddese – majjhe sarasminti purimapacchimakoṭipaññāṇābhāvato",
  "atk-s0516a:193_1": "majjhabhūte saṃsāreti vuttaṃ hoti. Tiṭṭhatanti tiṭṭhamānānaṃ. Yathāyidaṃ nāparaṃ",
  "atk-s0516a:193_2": "siyāti yathā idaṃ dukkhaṃ puna na bhaveyya.",
  "atk-s0516a:194_0": "Āgamananti pubbantato idhāgamanaṃ. Gamananti ito paralokagamanaṃ. Gamanāgamananti",
  "atk-s0516a:194_1": "tadubhayavasena vuttaṃ. Kālanti maraṇakālaṃ. Gatīti nibbatti. Bhavābhavoti bhavato",
  "atk-s0516a:194_2": "bhavo. Cuti cāti bhavato cavanañca. Upapatti cāti cutassa upapatti ca. Nibbatti cāti",
  "atk-s0516a:194_3": "pātubhāvo ca. Bhedo cāti khandhabhedo ca. Jāti cāti jananañca. Jarā cāti hāni ca.",
  "atk-s0516a:194_4": "Maraṇañcāti jīvitindriyassa cāgo ca. Purimāpi koṭi na paññāyatīti pubbāpi koṭi natthi",
  "atk-s0516a:194_5": "na saṃvijjati. Tathā pacchimāpi koṭi.",
  "atk-s0516a:195_0": "Ettakā jātiyoti etaparamā jātiyo. Vaṭṭaṃ vattīti saṃsārapavatti. Tato paraṃ na vattatīti",
  "atk-s0516a:195_1": "tato uddhaṃ nappavattati. Hevaṃ natthīti evaṃ natthi na saṃvijjati. Hi-iti nipāto.",
  "atk-s0516a:195_2": "Anamataggoyanti ayaṃ saṃsāro aviditaggo.",
  "atk-s0516a:196_0": "Avijjānīvaraṇānanti avijjāya āvaritānaṃ. Taṇhāsaṃyojanānanti kāmarāgasaṅkhātataṇhābandhanabaddhānaṃ.",
  "atk-s0516a:196_1": "Sandhāvatanti kāmadhātuyā punappunaṃ dhāvantānaṃ. Saṃsaratanti rūpārūpadhātuyā saṃsarantānaṃ.",
  "atk-s0516a:196_2": "Dukkhaṃ paccanubhūtanti kāyikacetasikadukkhaṃ anubhūtaṃ vinditaṃ. Tibbanti bahalaṃ.",
  "atk-s0516a:196_3": "Byasananti avaḍḍhi vināso. Kaṭasī vaḍḍhitāti susānavaḍḍhitaṃ. Alamevāti yuttameva.",
  "atk-s0516a:196_4": "Sabbasaṅkhāresūti tebhūmakasaṅkhāresu. Nibbinditunti ukkaṇṭhituṃ. Virajjitunti virāgaṃ",
  "atk-s0516a:196_5": "uppādetuṃ. Vimuccitunti mocetuṃ. Vaṭṭaṃ vattissatīti saṃsārapavattaṃ tebhūmakavaṭṭaṃ",
  "atk-s0516a:196_6": "anāgate pavattissati. Tato paraṃ na vattissatīti tato uddhaṃ anāgate saṃsārapavattaṃ",
  "atk-s0516a:196_7": "nappavattissati. Jātibhayeti jātiṃ paṭicca uppajjanakabhaye. Jarābhayādīsupi eseva nayo.",
  "atk-s0516a:197_0": "62-3. Athassa bhagavā tamatthaṃ byākaronto uparūparigāthāyo abhāsi. Dutiyagāthā vuttatthāyeva.",
  "atk-s0516a:197_1": "Tatiyagāthāya akiñcananti kiñcanapaṭipakkhaṃ. Anādānanti ādānapaṭipakkhaṃ, kiñcanādānavūpasamanti",
  "atk-s0516a:197_2": "vuttaṃ hoti. Anāparanti aparapaṭibhāgadīpavirahitaṃ, seṭṭhanti vuttaṃ hoti.",
  "atk-s0516a:198": "64. Catutthagāthāya na te mārassa paddhagūti te mārassa paddhacarā paricārikā sissā na honti.",
  "atk-s0516a:199_0": "Mahājanaṃ pāse niyojetvā māretīti māro. Akusalakamme niyuttattā kaṇho. Chasu devalokesu",
  "atk-s0516a:199_1": "adhipatittā adhipati. Akusalānaṃ dhammānaṃ antaṃ gatattā antagū. Pāpajanaṃ na muñcatīti",
  "atk-s0516a:199_2": "namuci. Sativippavāsappamattapuggalānaṃ ñātakoti pamattabandhu. Sesaṃ sabbattha pākaṭameva.",
  "atk-s0516a:200": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadisova dhammābhisamayo ahosīti.",
  "atk-s0516a:201": "Saddhammappajjotikāya cūḷaniddesa-aṭṭhakathāya",
  "atk-s0516a:202": "Kappamāṇavasuttaniddesavaṇṇanā niṭṭhitā.",
  "atk-s0516a:203": "11. Jatukaṇṇimāṇavasuttaniddesavaṇṇanā",
  "atk-s0516a:204_0": "65. Ekādasame jatukaṇṇisutte – sutvānahaṃ vīra akāmakāminti ahaṃ “itipi so bhagavā”tiādinā",
  "atk-s0516a:204_1": "nayena vīra kāmānaṃ akāmanato akāmakāmiṃ buddhaṃ sutvā. Akāmamāgamanti nikkāmaṃ bhagavantaṃ",
  "atk-s0516a:204_2": "pucchituṃ āgatomhi. Sahajanettāti sahajātasabbaññutaññāṇacakkhu. Yathātacchanti yathātathaṃ.",
  "atk-s0516a:204_3": "Brūhi meti puna yācanto bhaṇati. Yācanto hi sahassakkhattumpi bhaṇeyya, ko pana vādo dvikkhattuṃ.",
  "atk-s0516a:205_0": "Itipi so bhagavā arahaṃ sammāsambuddhoti imesaṃ padānaṃ attho heṭṭhā vuttova. Vijjāhi",
  "atk-s0516a:205_1": "pana caraṇena ca sampannattā vijjācaraṇasampanno. Tattha vijjāti tissopi vijjā aṭṭhapi",
  "atk-s0516a:205_2": "vijjā. Tisso vijjā bhayabheravasutte vuttanayena veditabbā, aṭṭha ambaṭṭhasutte.",
  "atk-s0516a:205_3": "Tattha hi vipassanāñāṇena manomayiddhiyā ca saha cha abhiññā pariggahetvā aṭṭha vijjā",
  "atk-s0516a:205_4": "vuttā. Caraṇanti sīlasaṃvaro indriyesu guttadvāratā bhojane mattaññutā jāgariyānuyogo",
  "atk-s0516a:205_5": "satta saddhammā cattāri rūpāvacarajjhānānīti ime pannarasa dhammā veditabbā. Imeyeva",
  "atk-s0516a:205_6": "hi pannarasa dhammā yasmā etehi carati ariyasāvako gacchati amataṃ disaṃ, tasmā “caraṇa”nti",
  "atk-s0516a:205_7": "vuttā. Yathāha – “idha, mahānāma, ariyasāvako sīlavā hotī”ti sabbaṃ majjhimapaṇṇāsake",
  "atk-s0516a:205_8": "vuttanayena veditabbaṃ. Bhagavā imāhi vijjāhi iminā ca caraṇena samannāgato, tena",
  "atk-s0516a:205_9": "vuccati vijjācaraṇasampannoti. Tattha vijjāsampadā bhagavato sabbaññutaṃ pūretvā",
  "atk-s0516a:205_10": "ṭhitā, caraṇasampadā mahākāruṇikataṃ. So sabbaññutāya sabbasattānaṃ atthānatthaṃ",
  "atk-s0516a:205_11": "ñatvā mahākāruṇikatāya anatthaṃ parivajjetvā atthe niyojeti, yathā taṃ vijjācaraṇasampanno.",
  "atk-s0516a:205_12": "Tenassa sāvakā suppaṭipannā honti, no duppaṭipannā, vijjācaraṇavipannānañhi sāvakā attantapādayo viya.",
  "atk-s0516a:206_0": "Sobhanagamanattā sundaraṃ ṭhānaṃ gatattā sammā gatattā sammā ca gadattā sugato. Gamanampi",
  "atk-s0516a:206_1": "hi gatanti vuccati. Tañca bhagavato sobhanaṃ parisuddhamanavajjaṃ. Kiṃ pana tanti?",
  "atk-s0516a:206_2": "Ariyamaggo. Tena hesa gamanena khemaṃ disaṃ asajjamāno gatoti sobhanagamanattā sugato.",
  "atk-s0516a:206_3": "Sundarañcesa ṭhānaṃ gato amataṃ nibbānanti sundaraṃ ṭhānaṃ gatattāpi sugato. Sammā",
  "atk-s0516a:206_4": "ca gato tena tena maggena pahīne kilese puna apaccāgacchanto. Vuttañhetaṃ –",
  "atk-s0516a:207_0": "“Sotāpattimaggena ye kilesā pahīnā, te kilese na puneti na pacceti na paccāgacchatīti",
  "atk-s0516a:207_1": "sugato…pe… arahattamaggena ye kilesā pahīnā, te kilese na puneti na pacceti na paccāgacchatīti sugato”ti.",
  "atk-s0516a:208_0": "Sammā vā gato dīpaṅkarapādamūlato pabhuti yāva bodhimaṇḍā tāva samatiṃsapāramīpūrikāya",
  "atk-s0516a:208_1": "sammā paṭipattiyā sabbalokassa hitasukhameva karonto sassataṃ ucchedaṃ kāmasukhaṃ",
  "atk-s0516a:208_2": "attakilamathanti ime ca ante anupagacchanto gatoti sammā gatattāpi sugato. Sammā",
  "atk-s0516a:208_3": "cesa gadati yuttaṭṭhānesu yuttameva vācaṃ bhāsatīti sammā gadattāpi sugato.",
  "atk-s0516a:209": "Tatridaṃ sādhakasuttaṃ –",
  "atk-s0516a:210_0": "“Yaṃ tathāgato vācaṃ jānāti abhūtaṃ atacchaṃ anatthasaṃhitaṃ, sā ca paresaṃ appiyā",
  "atk-s0516a:210_1": "amanāpā, na taṃ tathāgato vācaṃ bhāsati. Yampi tathāgato vācaṃ jānāti bhūtaṃ tacchaṃ",
  "atk-s0516a:210_2": "anatthasaṃhitaṃ, sā ca paresaṃ appiyā amanāpā, tampi tathāgato vācaṃ na bhāsati.",
  "atk-s0516a:210_3": "Yañca kho tathāgato vācaṃ jānāti bhūtaṃ tacchaṃ atthasaṃhitaṃ, sā ca paresaṃ appiyā",
  "atk-s0516a:210_4": "amanāpā, tatra kālaññū tathāgato hoti tassā vācāya veyyākaraṇāya. Yaṃ tathāgato vācaṃ",
  "atk-s0516a:210_5": "jānāti abhūtaṃ atacchaṃ anatthasaṃhitaṃ. Sā ca paresaṃ piyā manāpā, na taṃ tathāgato",
  "atk-s0516a:210_6": "vācaṃ bhāsati. Yampi tathāgato vācaṃ jānāti bhūtaṃ tacchaṃ anatthasaṃhitaṃ, sā ca",
  "atk-s0516a:210_7": "paresaṃ piyā manāpā, tampi tathāgato vācaṃ na bhāsati. Yañca kho tathāgato vācaṃ",
  "atk-s0516a:210_8": "jānāti bhūtaṃ tacchaṃ atthasaṃhitaṃ, sā ca paresaṃ piyā manāpā, tatra kālaññū tathāgato",
  "atk-s0516a:210_9": "hoti tassā vācāya veyyākaraṇāyā”ti.",
  "atk-s0516a:211": "Evaṃ sammā gadattāpi sugatoti veditabbo.",
  "atk-s0516a:212": "Sabbathā viditalokattā pana lokavidū. So hi bhagavā sabhāvato samudayato nirodhato nirodhūpāyatoti sabbathā lokaṃ avedi aññāsi paṭivijjhi. Yathāha –",
  "atk-s0516a:213_0": "“Yattha kho, āvuso, na jāyati na jīyati na mīyati na cavati na upapajjati, nāhaṃ",
  "atk-s0516a:213_1": "taṃ gamanena lokassa antaṃ ñāteyyaṃ daṭṭheyyaṃ patteyyanti vadāmi. Na cāhaṃ, āvuso,",
  "atk-s0516a:213_2": "appatvāva lokassa antaṃ dukkhassa antakiriyaṃ vadāmi. Api cāhaṃ, āvuso, imasmiṃyeva",
  "atk-s0516a:213_3": "byāmamatte kaḷevare sasaññimhi samanake lokañca paññapemi lokasamudayañca lokanirodhañca",
  "atk-s0516a:213_4": "lokanirodhagāminiñca paṭipadaṃ.",
  "atk-s0516a:214": "“Gamanena na pattabbo, lokassanto kudācanaṃ;",
  "atk-s0516a:215": "Na ca appatvā lokantaṃ, dukkhā atthi pamocanaṃ.",
  "atk-s0516a:216": "“Tasmā have lokavidū sumedho, lokantagū vusitabrahmacariyo;",
  "atk-s0516a:217": "Lokassa antaṃ samitāvi ñatvā, nāsīsatī lokamimaṃ parañcā”ti. ;",
  "atk-s0516a:218_0": "Api ca – tayo lokā saṅkhāraloko sattaloko okāsalokoti. Tattha “eko loko sabbe sattā",
  "atk-s0516a:218_1": "āhāraṭṭhitikā”ti āgataṭṭhāne saṅkhāraloko veditabbo. “Sassato lokoti vā asassato",
  "atk-s0516a:218_2": "lokoti vā”ti āgataṭṭhāne sattaloko.",
  "atk-s0516a:219": "“Yāvatā candimasūriyā pariharanti, disā bhanti virocamānā;",
  "atk-s0516a:220": "Tāva sahassadhā loko, ettha te vattatī vaso”ti. –",
  "atk-s0516a:221_0": "Āgataṭṭhāne okāsaloko. Tampi bhagavā sabbathā avedi. Tathā hissa “eko loko sabbe",
  "atk-s0516a:221_1": "sattā āhāraṭṭhitikā. Dve lokā nāmañca rūpañca. Tayo lokā tisso vedanā. Cattāro lokā",
  "atk-s0516a:221_2": "cattāro āhārā. Pañca lokā pañcupādānakkhandhā. Cha lokā cha ajjhattikāni āyatanāni.",
  "atk-s0516a:221_3": "Satta lokā satta viññāṇaṭṭhitiyo. Aṭṭha lokā aṭṭha lokadhammā. Nava lokā nava sattāvāsā.",
  "atk-s0516a:221_4": "Dasa lokā dasāyatanāni. Dvādasa lokā dvādasāyatanāni. Aṭṭhārasalokā aṭṭhārasa dhātuyo”ti",
  "atk-s0516a:221_5": "ayaṃ saṅkhāralokopi sabbathā vidito.",
  "atk-s0516a:222_0": "Yasmā panesa sabbesampi sattānaṃ āsayaṃ jānāti, anusayaṃ jānāti, caritaṃ jānāti,",
  "atk-s0516a:222_1": "adhimuttiṃ jānāti, apparajakkhe mahārajakkhe tikkhindriye mudindriye, svākāre dvākāre,",
  "atk-s0516a:222_2": "suviññāpaye duviññāpaye, bhabbe abhabbe satte jānāti. Tasmāssa sattalokopi sabbathā",
  "atk-s0516a:222_3": "vidito. Yathā ca sattaloko, evaṃ okāsalokopi. Tathā hesa ekaṃ cakkavāḷaṃ āyāmato",
  "atk-s0516a:222_4": "ca vitthārato ca yojanānaṃ dvādasa satasahassāni catutiṃsa satāni ca paññāsañca yojanāni. Parikkhepato –",
  "atk-s0516a:223": "Sabbaṃ satasahassāni, chattiṃsa parimaṇḍalaṃ;",
  "atk-s0516a:224": "Dasa ceva sahassāni, aḍḍhuḍḍhāni satāni ca.",
  "atk-s0516a:225": "Tattha –",
  "atk-s0516a:226": "Duve satasahassāni, cattāri nahutāni ca;",
  "atk-s0516a:227": "Ettakaṃ bahalattena, saṅkhātāyaṃ vasundharā.",
  "atk-s0516a:228": "Tassāyeva sandhārakaṃ –",
  "atk-s0516a:229": "Cattāri satasahassāni, aṭṭheva nahutāni ca;",
  "atk-s0516a:230": "Ettakaṃ bahalattena, jalaṃ vāte patiṭṭhitaṃ.",
  "atk-s0516a:231": "Tassāpi sandhārako –",
  "atk-s0516a:232": "Nava satasahassāni, māluto nabhamuggato;",
  "atk-s0516a:233": "Saṭṭhi ceva sahassāni, esā lokassa saṇṭhiti.",
  "atk-s0516a:234": "Evaṃ saṇṭhite cettha yojanānaṃ –",
  "atk-s0516a:235": "Caturāsīti sahassāni, ajjhogāḷho mahaṇṇave;",
  "atk-s0516a:236": "Accuggato tāvadeva, sineru pabbatuttamo.",
  "atk-s0516a:237": "Tato upaḍḍhupaḍḍhena, pamāṇena yathākkamaṃ;",
  "atk-s0516a:238": "Ajjhogāḷhuggatā dibbā, nānāratanacittitā.",
  "atk-s0516a:239": "Yugandharo īsadharo, karavīko sudassano;",
  "atk-s0516a:240": "Nemindharo vinatako, assakaṇṇo giri brahā.",
  "atk-s0516a:241": "Ete satta mahāselā, sinerussa samantato;",
  "atk-s0516a:242": "Mahārājānamāvāsā, devayakkhanisevitā.",
  "atk-s0516a:243": "Yojanānaṃ satānucco, himavā pañca pabbato;",
  "atk-s0516a:244": "Yojanānaṃ sahassāni, tīṇi āyatavitthato.",
  "atk-s0516a:245": "Caturāsītisahassehi, kūṭehi paṭimaṇḍito;",
  "atk-s0516a:246": "Tipañcayojanakkhandha-parikkhepā nagavhayā.",
  "atk-s0516a:247": "Paññāsayojanakkhandha-sākhāyāmā samantato;",
  "atk-s0516a:248": "Satayojanavitthiṇṇā, tāvadeva ca uggatā;",
  "atk-s0516a:249": "Jambū yassānubhāvena, jambudīpo pakāsito. ;",
  "atk-s0516a:250_0": "Yañcetaṃ jambuyā pamāṇaṃ, etadeva asurānaṃ cittapāṭaliyā, garuḷānaṃ simbalirukkhassa,",
  "atk-s0516a:250_1": "aparagoyāne kadambassa, uttarakurūsu kapparukkhassa, pubbavidehe sirīsassa, tāvatiṃsesu",
  "atk-s0516a:250_2": "pāricchattakassāti. Tenāhu porāṇā –",
  "atk-s0516a:251": "“Pāṭalī simbalī jambū, devānaṃ pāricchattako;",
  "atk-s0516a:252": "Kadambo kapparukkho ca, sirīsena bhavati sattamaṃ.",
  "atk-s0516a:253": "“Dve asīti sahassāni, ajjhogāḷho mahaṇṇave;",
  "atk-s0516a:254": "Accuggato tāvadeva, cakkavāḷasiluccayo;",
  "atk-s0516a:255": "Parikkhipitvā taṃ sabbaṃ, lokadhātumayaṃ ṭhito”ti. ;",
  "atk-s0516a:256_0": "Tattha candamaṇḍalaṃ ekūnapaññāsayojanaṃ, sūriyamaṇḍalaṃ paññāsayojanaṃ, tāvatiṃsabhavanaṃ",
  "atk-s0516a:256_1": "dasasahassayojanaṃ, tathā asurabhavanaṃ avīcimahānirayo jambudīpo ca. Aparagoyānaṃ",
  "atk-s0516a:256_2": "sattasahassayojanaṃ. Tathā pubbavideho. Uttarakuru aṭṭhasahassayojano. Ekameko cettha",
  "atk-s0516a:256_3": "mahādīpo pañcasatapañcasataparittadīpaparivāro. Taṃ sabbampi ekaṃ cakkavāḷaṃ ekā",
  "atk-s0516a:256_4": "lokadhātu. Tadantaresu lokantarikanirayā. Evaṃ anantāni cakkavāḷāni anantā lokadhātuyo",
  "atk-s0516a:256_5": "bhagavā anantena buddhañāṇena avedi aññāsi paṭivijjhi. Evamassa okāsalokopi sabbathā",
  "atk-s0516a:256_6": "vidito. Evampi sabbathā viditalokattā lokavidū.",
  "atk-s0516a:257_0": "Attano pana guṇehi visiṭṭhatarassa kassaci abhāvato natthi etassa uttaroti anuttaro.",
  "atk-s0516a:257_1": "Tathā hesa sīlaguṇenapi sabbaṃ lokaṃ abhibhavati samādhi…pe… paññā… vimutti… vimuttiñāṇadassanaguṇenapi.",
  "atk-s0516a:257_2": "Sīlaguṇenapi asamo asamasamo appaṭimo appaṭibhāgo appaṭipuggalo…pe… vimuttiñāṇadassanaguṇenapi.",
  "atk-s0516a:257_3": "Yathāha – “na kho panāhaṃ passāmi sadevake loke…pe… sadevamanussāya attanā sīlasampannatara”nti vitthāro.",
  "atk-s0516a:258": "Evaṃ aggapasādasuttādīni “na me ācariyo atthī”tiādikā gāthāyo ca vitthāretabbā.",
  "atk-s0516a:259_0": "Purisadamme sāretīti purisadammasārathi, dameti vinetīti vuttaṃ hoti. Tattha purisadammāti",
  "atk-s0516a:259_1": "adantā dametuṃ yuttā tiracchānapurisāpi manussapurisāpi amanussapurisāpi. Tathā hi",
  "atk-s0516a:259_2": "bhagavatā tiracchānapurisāpi apalālo nāgarājā cūḷodaro mahodaro aggisikho dhūmasikho",
  "atk-s0516a:259_3": "aravāḷo nāgarājā dhanapālako hatthīti evamādayo damitā nibbisā katā, saraṇesu ca",
  "atk-s0516a:259_4": "sīlesu ca patiṭṭhāpitā. Manussapurisāpi saccakanigaṇṭhaputtaambaṭṭhamāṇavapokkharasātisoṇadantakūṭadantādayo.",
  "atk-s0516a:259_5": "Amanussapurisāpi āḷavakasūcilomakharalomayakkhasakkadevarājādayo damitā vinītā vicitrehi",
  "atk-s0516a:259_6": "vinayanūpāyehi. “Ahaṃ kho kesi purisadamme saṇhenapi vinemi, pharusenapi vinemi,",
  "atk-s0516a:259_7": "saṇhapharusenapi vinemī”ti idañcettha suttaṃ vitthāretabbaṃ. Api ca bhagavā visuddhasīlādīnaṃ",
  "atk-s0516a:259_8": "paṭhamajjhānādīni sotāpannādīnañca uttarimaggapaṭipadaṃ ācikkhanto dantepi dametiyeva.",
  "atk-s0516a:260_0": "Atha vā anuttaro purisadammasārathīti ekamevidaṃ atthapadaṃ. Bhagavā hi tathā purisadamme",
  "atk-s0516a:260_1": "sāreti, yathā ekapallaṅkeneva nisinnā aṭṭha disā asajjamānā dhāvanti. Tasmā “anuttaro",
  "atk-s0516a:260_2": "purisadammasārathī”ti vuccati. “Hatthidamakena, bhikkhave, hatthi dammo sārito ekaṃyeva",
  "atk-s0516a:260_3": "disaṃ dhāvatī”ti idañcettha suttaṃ vitthāretabbaṃ.",
  "atk-s0516a:261": "Vīriyavāti ariyamaggena sabbapāpakehi virato. Pahūti pabhū. Visavīti parasantāne vīriyuppādako. Alamattoti samatthacitto.",
  "atk-s0516a:262_0": "Viratoti ariyamaggena viratattā āyatiṃ appaṭisandhiko. Sabbapāpakehi nirayadukkhaṃ",
  "atk-s0516a:262_1": "aticcāti āyatiṃ appaṭisandhitāya nirayadukkhaṃ aticca ṭhito. Vīriyavāsoti vīriyaniketo.",
  "atk-s0516a:262_2": "So vīriyavāti so khīṇāsavo “vīriyavā”ti vattabbataṃ arahati. Padhānavā vīro tādīti",
  "atk-s0516a:262_3": "imāni panassa thutivacanāni. So hi padhānavā maggajjhānapadhānena, vīro kilesārividdhaṃsanasamatthatāya,",
  "atk-s0516a:262_4": "tādi nibbikāratāya pavuccate tathattāti tathārūpo “vīriyavā”ti pavuccati.",
  "atk-s0516a:263_0": "Te kāmakāminoti ete rūpādivatthukāme icchantā. Rāgarāginoti rāgena rañjitā. Saññāsaññinoti",
  "atk-s0516a:263_1": "rāgasaññāya saññino. Na kāme kāmetīti rūpādivatthukāme na pattheti. Akāmoti kāmehi",
  "atk-s0516a:263_2": "virahito. Nikkāmoti nikkantakāmo.",
  "atk-s0516a:264_0": "Sabbaññutaññāṇanti tiyaddhagataṃ sabbaneyyapathaṃ jānātīti sabbaññū, tassa bhāvo",
  "atk-s0516a:264_1": "sabbaññutā, sabbaññutā eva ñāṇaṃ sabbaññutaññāṇaṃ, sabbaññutaññāṇasaṅkhātaṃ nettañca",
  "atk-s0516a:264_2": "vāsanāya saha kilese parājetvā jitattā jinabhāvo ca apubbaṃ acarimaṃ apure apacchā",
  "atk-s0516a:264_3": "ekasmiṃ khaṇe ekasmiṃ kāle uppanno pubbantato uddhaṃ pannoti uppanno.",
  "atk-s0516a:265": "66. Tejī tejasāti tejena samannāgato tejasā abhibhuyya. Yamahaṃ vijaññaṃ jātijarāya idha vippahānanti yaṃ ahaṃ jātijarāya pahānabhūtaṃ dhammaṃ idheva jāneyyaṃ.",
  "atk-s0516a:266_0": "Jagatīti pathavī. Sabbaṃ ākāsagatanti sakalaṃ ākāse pavattaṃ patthaṭaṃ. Tamagatanti",
  "atk-s0516a:266_1": "tamameva tamagataṃ andhakāraṃ yathā gūthagataṃ muttagatanti. Abhivihaccāti nāsetvā.",
  "atk-s0516a:266_2": "Andhakāraṃ vidhamitvāti cakkhuviññāṇuppattinivārakaṃ andhakāraṃ palāpetvā. Ālokaṃ",
  "atk-s0516a:266_3": "dassayitvāti sūriyālokaṃ dassayitvā. Ākāseti ajaṭākāse. Antalikkheti antaradhātusamatthatucchokāse.",
  "atk-s0516a:266_4": "Gaganapatheti devatānaṃ gamanamagge gacchati. Sabbaṃ abhisaṅkhārasamudayanti sakalaṃ",
  "atk-s0516a:266_5": "kammaṃ samudayaṃ uppādaṃ, taṇhanti attho. Kilesatamaṃ avijjandhakāraṃ vidhamitvāti",
  "atk-s0516a:266_6": "kilesatamasaṅkhātaṃ aññāṇaṃ avijjandhakāraṃ nīharitvā nāsetvā. Ñāṇālokaṃ paññālokaṃ",
  "atk-s0516a:266_7": "dassayitvā. Vatthukāme parijānitvāti rūpādivatthukāme ñātatīraṇapariññāya jānitvā.",
  "atk-s0516a:266_8": "Kilesakāme pahāyāti upatāpanasaṅkhāte kilesakāme pahānapariññāya pajahitvā.",
  "atk-s0516a:267_0": "67. Athassa bhagavā taṃ dhammaṃ ācikkhanto uparūparigāthāyo abhāsi. Tattha nekkhammaṃ",
  "atk-s0516a:267_1": "daṭṭhu khematoti nibbānañca nibbānagāminiñca paṭipadaṃ “khema”nti disvā. Uggahitanti",
  "atk-s0516a:267_2": "taṇhāvasena diṭṭhivasena gahitaṃ. Nirattaṃ vāti nirassitabbaṃ vā, muñcitabbanti vuttaṃ",
  "atk-s0516a:267_3": "hoti. Mā te vijjitthāti mā te ahosi. Kiñcananti rāgādikiñcanaṃ, tampi te mā vijjittha.",
  "atk-s0516a:268_0": "Muñcitabbanti muñcitvā na puna gahetabbaṃ. Vijahitabbanti cajitabbaṃ. Vinodetabbanti",
  "atk-s0516a:268_1": "khipitabbaṃ. Byantīkātabbanti vigatantaṃ kātabbaṃ. Anabhāvaṃ gametabbanti anu anu abhāvaṃ gametabbaṃ.",
  "atk-s0516a:269": "68-9. Pubbeti atīte saṅkhāre ārabbha uppannakilesā. Brāhmaṇāti bhagavā jatukaṇṇiṃ ālapati. Sesaṃ sabbattha pākaṭameva.",
  "atk-s0516a:270": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a:271": "Saddhammappajjotikāya cūḷaniddesa-aṭṭhakathāya",
  "atk-s0516a:272": "Jatukaṇṇimāṇavasuttaniddesavaṇṇanā niṭṭhitā.",
  "atk-s0516a:273": "12. Bhadrāvudhamāṇavasuttaniddesavaṇṇanā",
  "atk-s0516a:274_0": "70. Dvādasame bhadrāvudhasutte – okañjahanti ālayaṃ jahaṃ. Taṇhacchidanti taṇhākāyacchidaṃ.",
  "atk-s0516a:274_1": "Anejanti lokadhammesu nikkampaṃ. Nandiñjahanti anāgatarūpādipatthanājahaṃ. Ekā eva",
  "atk-s0516a:274_2": "hi sā taṇhā, thutivasena idha nānappakārato vuttā. Kappañjahanti duvidhaṃ kappajahaṃ.",
  "atk-s0516a:274_3": "Abhiyāceti ativiya yācāmi. Sutvāna nāgassa apanamissanti itoti nāgassa tava bhagavato",
  "atk-s0516a:274_4": "vacanaṃ sutvā ito pāsāṇakacetiyato bahujanā pakkamissantīti adhippāyo.",
  "atk-s0516a:275": "Ye upayupādānāti taṇhādiṭṭhīhi upagantvā gahitā. Cetaso adhiṭṭhānāti citte patiṭṭhitā. Abhinivesānusayāti patiṭṭhahitvā āgantvā sayitā.",
  "atk-s0516a:276": "71. Janapadehi saṅgatāti aṅgādīhi janapadehi idha samāgatā. Viyākarohīti dhammaṃ desehi.",
  "atk-s0516a:277": "Saṅgatāti ete khattiyādayo ekībhūtā. Samāgatāti vuttappakārehi janapadehi āgatā. Samohitāti rāsībhūtā. Sannipatitāti adhiyogā.",
  "atk-s0516a:278_0": "72. Athassa āsayānulomena dhammaṃ desento bhagavā uparūparigāthāyo abhāsi. Tattha",
  "atk-s0516a:278_1": "ādānataṇhanti rūpādīnaṃ ādāyikaṃ gahaṇataṇhaṃ, taṇhupādānanti vuttaṃ hoti. Yaṃ yañhi",
  "atk-s0516a:278_2": "lokasmimupādiyantīti etesu uddhādibhedesu yaṃ yaṃ gaṇhanti. Teneva māro anveti jantunti",
  "atk-s0516a:278_3": "teneva upādānapaccayanibbattakammābhisaṅkhāranibbattavasena paṭisandhikkhandhamāro",
  "atk-s0516a:278_4": "taṃ sattaṃ anugacchati.",
  "atk-s0516a:279_0": "73. Tasmā pajānanti tasmā etamādīnavaṃ aniccādivasena vā saṅkhāre pajānanto. Ādānasatte",
  "atk-s0516a:279_1": "iti pekkhamāno, pajaṃ imaṃ maccudheyye visattanti ādātabbaṭṭhena ādānesu rūpādīsu",
  "atk-s0516a:279_2": "satte sabbaloke imaṃ pajaṃ maccudheyye laggaṃ pekkhamāno, ādānasatte vā ādānābhiniviṭṭhe",
  "atk-s0516a:279_3": "puggale ādānasaṅgahetuñca imaṃ pajaṃ maccudheyye laggaṃ tato vītikkamituṃ asamatthaṃ",
  "atk-s0516a:279_4": "iti pekkhamāno kiñcanaṃ sabbaloke na upādiyethāti. Sesaṃ sabbattha pākaṭameva.",
  "atk-s0516a:280": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a:281": "Saddhammappajjotikāya cūḷaniddesa-aṭṭhakathāya",
  "atk-s0516a:282": "Bhadrāvudhasuttaniddesavaṇṇanā niṭṭhitā.",
  "atk-s0516a:283": "13. Udayamāṇavasuttaniddesavaṇṇanā",
  "atk-s0516a:284": "74. Terasame udayasutte – aññāvimokkhanti paññānubhāvanijjhānaṃ taṃ vimokkhaṃ pucchati.",
  "atk-s0516a:285_0": "Paṭhamenapi jhānena jhāyīti vitakkavicārapītisukhacittekaggatāsampayuttena pañcaṅgikena",
  "atk-s0516a:285_1": "paṭhamajjhānena jhāyatīti jhāyī. Dutiyenāti pītisukhacittekaggatāsampayuttena. Tatiyenāti",
  "atk-s0516a:285_2": "sukhacittekaggatāsampayuttena. Catutthenāti upekkhācittekaggatāsampayuttena. Savitakkasavicārenapi",
  "atk-s0516a:285_3": "jhānena jhāyīti catukkanayapañcakanayesu paṭhamajjhānena savitakkasavicārenapi jhānena",
  "atk-s0516a:285_4": "jhāyatīti jhāyī. Avitakkavicāramattenāti pañcakanaye dutiyena jhānena. Avitakkaavicārenāti",
  "atk-s0516a:285_5": "dutiyatatiyādiavasesajhānena. Sappītikenāti pītisampayuttena dukatikajhānena. Nippītikenāti",
  "atk-s0516a:285_6": "pītivirahitena tadavasesajhānena. Sātasahagatenāti sukhasahagatena tikacatukkajhānena.",
  "atk-s0516a:285_7": "Upekkhāsahagatenāti catukkapañcakena. Suññatenapīti suññatavimokkhasampayuttena.",
  "atk-s0516a:285_8": "Animittenapīti aniccanimittaṃ dhuvanimittaṃ animittañca ugghāṭetvā paṭiladdhena animittenapi",
  "atk-s0516a:285_9": "jhānena jhāyatīti jhāyī. Appaṇihitenapīti maggāgamanavasena paṇidhiṃ sodhetvā pariyādiyitvā",
  "atk-s0516a:285_10": "phalasamāpattivasena appaṇihitenapi. Lokiyenapīti lokiyena paṭhamadutiyatatiyacatutthena.",
  "atk-s0516a:286_0": "Lokuttarenapīti teneva lokuttarasampayuttena. Jhānaratoti jhānesu abhirato. Ekattamanuyuttoti",
  "atk-s0516a:286_1": "ekattaṃ ekībhāvaṃ anuyutto payutto. Sadatthagarukoti sakatthagaruko, ka-kārassāyaṃ",
  "atk-s0516a:286_2": "da-kāro kato. Sadatthoti ca arahattaṃ veditabbaṃ. Tañhi attūpanibaddhaṭṭhena attānaṃ",
  "atk-s0516a:286_3": "avijahanaṭṭhena attano paramatthaṭṭhena ca attano atthattā sakatthoti vuccati. Phalasamāpattisamāpajjanavasena",
  "atk-s0516a:286_4": "sakatthagaruko, “nibbānagaruko”ti eke. Arajoti nikkileso. Virajoti vigatakileso.",
  "atk-s0516a:286_5": "Nirajoti apanītakileso, “vitarajo”tipi pāṭho, soyevattho. Rajāpagatoti kilesehi dūrībhūto.",
  "atk-s0516a:286_6": "Rajavippahīnoti kilesappahīno. Rajavippayuttoti kilesehi mutto.",
  "atk-s0516a:287": "Pāsāṇake cetiyeti pāsāṇapiṭṭhe pārāyanasuttantadesitaṭṭhāne. Sabbossukkapaṭippassaddhattāti sabbesaṃ kilesaussukkānaṃ paṭippassaddhattā, nāsitattā āsīno.",
  "atk-s0516a:288_0": "Kiccākiccanti “idaṃ kattabbaṃ, idaṃ na kattabba”nti evaṃ manasā cintetabbaṃ. Karaṇīyākaraṇīyanti",
  "atk-s0516a:288_1": "kāyadvārena avassaṃ idaṃ karaṇīyaṃ, idaṃ na karaṇīyanti evaṃ karaṇīyākaraṇīyaṃ. Pahīnanti",
  "atk-s0516a:288_2": "vissaṭṭhaṃ. Vasippattoti paguṇabhāvappatto.",
  "atk-s0516a:289_0": "75. Atha bhagavā yasmā udayo catutthajjhānalābhī, tasmāssa paṭiladdhajhānavasena",
  "atk-s0516a:289_1": "nānappakārato aññāvimokkhaṃ dassento uparūparigāthamāha. Tattha pahānaṃ kāmacchandānanti",
  "atk-s0516a:289_2": "yadidaṃ paṭhamaṃ jhānaṃ nibbattentassa kāmacchandapahānaṃ, tampi aññāvimokkhanti",
  "atk-s0516a:289_3": "pabrūmi. Evaṃ sabbapadāni yojetabbāni.",
  "atk-s0516a:290_0": "Yā cittassa akalyatāti cittassa gilānabhāvo. Gilāno hi akallakoti vuccati. Vinayepi",
  "atk-s0516a:290_1": "vuttaṃ – “nāhaṃ, bhante, akallako”ti. Akammaññatāti cittagelaññasaṅkhātova akammaññatākāro.",
  "atk-s0516a:290_2": "Olīyanāti olīyanākāro. Iriyāpathikacittañhi iriyāpathaṃ sandhāretuṃ asakkontaṃ rukkhe",
  "atk-s0516a:290_3": "vagguli viya khīle laggitaphāṇitavārako viya ca olīyati, tassa taṃ ākāraṃ sandhāya",
  "atk-s0516a:290_4": "“olīyanā”ti vuttaṃ. Dutiyapadaṃ upasaggavasena vaḍḍhitaṃ. Līnāti avipphārikatāya",
  "atk-s0516a:290_5": "paṭikuṭitaṃ. Itare dve ākārabhāvaniddesā. Thinanti sappipiṇḍo viya avipphārikatāya",
  "atk-s0516a:290_6": "ghanabhāvena ṭhitaṃ. Thiyanāti ākāraniddeso. Thiyitabhāvo thiyitattaṃ, avipphāravaseneva thaddhatāti attho.",
  "atk-s0516a:291_0": "76. Upekkhāsatisaṃsuddhanti catutthajjhānaupekkhāsatīhi saṃsuddhaṃ. Dhammatakkapurejavanti",
  "atk-s0516a:291_1": "iminā tasmiṃ catutthajjhānavimokkhe ṭhatvā jhānaṅgāni vipassitvā adhigataṃ arahattavimokkhaṃ",
  "atk-s0516a:291_2": "vadati. Arahattavimokkhassa hi maggasampayuttasammāsaṅkappādibhedo dhammatakko purejavo",
  "atk-s0516a:291_3": "hoti. Tenāha “dhammatakkapurejava”nti. Avijjāya pabhedananti etameva ca aññāvimokkhaṃ",
  "atk-s0516a:291_4": "avijjāpabhedanasaṅkhātaṃ nibbānaṃ nissāya jātattā kāraṇopacārena “avijjāya pabhedana”nti brūmīti.",
  "atk-s0516a:292_0": "Yā catutthe jhāne upekkhāti ettha upapattito ikkhatīti upekkhā, samaṃ passati apakkhapatitā",
  "atk-s0516a:292_1": "hutvā passatīti attho. Upekkhanāti ākāraniddeso. Ajjhupekkhanāti upasaggavasena padaṃ",
  "atk-s0516a:292_2": "vaḍḍhitaṃ. Cittasamatāti cittassekaggabhāvo. Cittappassaddhatāti cittassa ūnātirittavajjitabhāvo.",
  "atk-s0516a:292_3": "Majjhattatāti cittassa majjhe ṭhitabhāvo.",
  "atk-s0516a:293_0": "77. Evaṃ avijjāpabhedavacanena vuttaṃ nibbānaṃ sutvā “taṃ kissa vippahānena vuccatī”ti",
  "atk-s0516a:293_1": "pucchanto “kiṃsu saṃyojano”ti gāthamāha. Tattha kiṃsu saṃyojanoti kiṃsaṃyojano. Vicāraṇanti",
  "atk-s0516a:293_2": "vicāraṇakāraṇaṃ. Kissassa vippahānenāti kiṃnāmakassa assa dhammassa vippahānena.",
  "atk-s0516a:294": "78. Athassa bhagavā tamatthaṃ byākaronto “nandisaṃyojano”ti gāthamāha. Tattha vitakkassāti kāmavitakkādiko vitakko assa.",
  "atk-s0516a:295": "79. Idāni tassa nibbānassa maggaṃ pucchanto “kathaṃ satassā”ti gāthamāha. Tattha viññāṇanti abhisaṅkhāraviññāṇaṃ.",
  "atk-s0516a:296": "80.",
  "atk-s0516a:297": "Athassa maggaṃ kathento bhagavā “ajjhattañcā”ti gāthamāha. Tattha evaṃ satassāti evaṃ satassa sampajānassa. Sesaṃ sabbattha pākaṭameva.",
  "atk-s0516a:298": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadisova dhammābhisamayo ahosīti.",
  "atk-s0516a:299": "Saddhammappajjotikāya cūḷaniddesa-aṭṭhakathāya",
  "atk-s0516a:300": "Udayamāṇavasuttaniddesavaṇṇanā niṭṭhitā.",
  "atk-s0516a:301": "14. Posālamāṇavasuttaniddesavaṇṇanā",
  "atk-s0516a:302": "81. Cuddasame posālasutte – yo atītaṃ ādisatīti yo bhagavā attano ca paresañca “ekampi jāti”ntiādibhedaṃ atītaṃ ādisati.",
  "atk-s0516a:303_0": "Ekampi jātinti ekampi paṭisandhimūlakaṃ cutipariyosānaṃ ekabhavapariyāpannaṃ khandhasantānaṃ.",
  "atk-s0516a:303_1": "Esa nayo dvepi jātiyotiādīsu. Anekepi saṃvaṭṭakappetiādīsu pana parihāyamāno kappo",
  "atk-s0516a:303_2": "saṃvaṭṭakappo, tadā sabbesaṃ brahmaloke sannipatanato. Vaḍḍhamāno kappo vivaṭṭakappo,",
  "atk-s0516a:303_3": "tadā brahmalokato sattānaṃ vivaṭṭanato. Tattha saṃvaṭṭena saṃvaṭṭaṭṭhāyī gahito hoti",
  "atk-s0516a:303_4": "taṃmūlakattā, vivaṭṭena ca vivaṭṭaṭṭhāyī. Evañhi sati yāni tāni “cattārimāni, bhikkhave,",
  "atk-s0516a:303_5": "kappassa asaṅkhyeyyāni. Katamāni cattāri? Saṃvaṭṭo saṃvaṭṭaṭṭhāyī vivaṭṭo vivaṭṭaṭṭhāyī”ti",
  "atk-s0516a:303_6": "vuttāni, tāni pariggahitāni honti. Saṃvaṭṭakappe vivaṭṭakappeti ca kappassa addhaṃ",
  "atk-s0516a:303_7": "gahetvā vuttaṃ. Saṃvaṭṭavivaṭṭakappeti sakalaṃ kappaṃ gahetvā vuttaṃ. Kathaṃ anussaratīti",
  "atk-s0516a:303_8": "ce? Amutrāsintiādinā nayena. Tattha amutrāsinti amumhi saṃvaṭṭakappe ahaṃ amumhi",
  "atk-s0516a:303_9": "bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṃ.",
  "atk-s0516a:303_10": "Evaṃnāmoti tisso vā phusso vā. Evaṃgottoti kaccāno vā kassapo vā. Idamassa atītabhave",
  "atk-s0516a:303_11": "attano nāmagottānussaraṇavasena vuttaṃ. Sace pana tasmiṃ kāle attano vaṇṇasampattiṃ",
  "atk-s0516a:303_12": "vā lūkhapaṇītajīvitabhāvaṃ vā sukhadukkhabahulataṃ vā appāyukadīghāyukabhāvaṃ vā",
  "atk-s0516a:303_13": "anussaritukāmo, tampi anussaratiyeva. Tenāha – “evaṃvaṇṇo evamāyupariyanto”ti. Tattha",
  "atk-s0516a:303_14": "evaṃvaṇṇoti odāto vā sāmo vā. Evamāhāroti sālimaṃsodanāhāro vā pavattaphalabhojano",
  "atk-s0516a:303_15": "vā. Evaṃ sukhadukkhapaṭisaṃvedīti anekappakārena kāyikacetasikānaṃ sāmisanirāmisādippabhedānaṃ",
  "atk-s0516a:303_16": "vā sukhadukkhānaṃ paṭisaṃvedī. Evamāyupariyantoti evaṃ vassasataparamāyupariyanto",
  "atk-s0516a:303_17": "vā caturāsīti kappasahassaparamāyupariyanto vā.",
  "atk-s0516a:304_0": "So tato cuto amutra udapādinti so ahaṃ tato bhavato yonito gatito viññāṇaṭṭhitito",
  "atk-s0516a:304_1": "sattāvāsato sattanikāyato vā cuto puna amukasmiṃ nāma bhave yoniyā gatiyā viññāṇaṭṭhitiyā",
  "atk-s0516a:304_2": "sattāvāse sattanikāye vā udapādiṃ. Tatrāpāsinti atha tatrāpi bhave yoniyā gatiyā",
  "atk-s0516a:304_3": "viññāṇaṭṭhitiyā sattāvāse sattanikāye vā puna ahosiṃ. Evaṃnāmotiādivuttanayameva.",
  "atk-s0516a:305_0": "Api ca – yasmā amutrāsinti idaṃ anupubbena ārohantassa yāvadicchakaṃ anussaraṇaṃ.",
  "atk-s0516a:305_1": "So tato cutoti paṭinivattantassa paccavekkhaṇaṃ. Tasmā idhūpapannoti imissā idhūpapattiyā",
  "atk-s0516a:305_2": "anantaramevassa upapattiṭṭhānaṃ sandhāya amutra udapādinti idaṃ vuttanti veditabbaṃ.",
  "atk-s0516a:305_3": "Tatrāpāsinti evamādi panassa tatrā imissā upapattiyā antare upapattiṭṭhāne nāmagottādīnaṃ",
  "atk-s0516a:305_4": "anussaraṇadassanatthaṃ vuttaṃ. So tato cuto idhūpapannoti svāhaṃ tato anantarūpapattiṭṭhānato",
  "atk-s0516a:305_5": "cuto idha asukasmiṃ nāma khattiyakule vā brāhmaṇakule vā nibbatto.",
  "atk-s0516a:306_0": "Ititi evaṃ. Sākāraṃ sauddesanti nāmagottavasena sauddesaṃ, vaṇṇādivasena sākāraṃ.",
  "atk-s0516a:306_1": "Nāmagottena hi satto “tisso kassapo”ti uddisiyati, vaṇṇādīhi “odāto sāmo”ti nānattato",
  "atk-s0516a:306_2": "paññāyati. Tasmā nāmagottaṃ uddeso, itare ākārāti. Pubbenivāsanti pubbe atītajātīsu",
  "atk-s0516a:306_3": "nivuṭṭhakkhandhā pubbenivāso. Nivuṭṭhāti ajjhāvuṭṭhā anubhūtā attano santāne uppajjitvā",
  "atk-s0516a:306_4": "niruddhā, nivuṭṭhadhammā vā. Nivuṭṭhāti gocaranivāsena nivuṭṭhā, attano viññāṇena",
  "atk-s0516a:306_5": "viññātā paricchinnā, paraviññāṇena viññātāpi vā chinnavaṭumakānussaraṇādīsu. Te buddhānaṃyeva",
  "atk-s0516a:306_6": "labbhanti. Taṃ pubbenivāsaṃ ādisati katheti. Paresaṃ atītanti aññesaṃ parapuggalānaṃ",
  "atk-s0516a:306_7": "pubbenivāsaṃ ekampi jātintiādinā nayena ādisati.",
  "atk-s0516a:307_0": "Mahāpadāniyasuttantanti mahāpurisānaṃ apadānaniyuttaṃ mahāpadānasuttaṃ. Mahāsudassaniyasuttantanti",
  "atk-s0516a:307_1": "mahāsudassanassa sampattiyuttaṃ mahāsudassanasuttaṃ. Mahāgovindiyasuttantanti mahāgovindabrāhmaṇassa",
  "atk-s0516a:307_2": "apadānaniyuttaṃ mahāgovindasuttaṃ. Māghadeviyasuttantanti maghadevarañño apadānaniyuttaṃ",
  "atk-s0516a:307_3": "maghadevasuttaṃ. Satānusāriññāṇaṃ hotīti pubbenivāsānussatisampayuttañāṇaṃ hoti.",
  "atk-s0516a:308_0": "Yāvatakaṃ ākaṅkhatīti yattakaṃ ñātuṃ icchati, tattakaṃ jānissāmīti ñāṇaṃ peseti.",
  "atk-s0516a:308_1": "Athassa dubbalapattapuṭe pakkhandanārādho viya appaṭihataṃ anivāritaṃ ñāṇaṃ gacchati.",
  "atk-s0516a:308_2": "Tena yāvatakaṃ ākaṅkhati, tāvatakaṃ anussarati. Bodhijanti bodhiyā mūle jātaṃ. Ñāṇaṃ",
  "atk-s0516a:308_3": "uppajjatīti catumaggañāṇaṃ uppajjati. Ayamantimā jātīti tena ñāṇena jātimūlassa pahīnattā",
  "atk-s0516a:308_4": "puna “ayamantimā jāti, natthidāni punabbhavo”ti aparampi ñāṇaṃ uppajjati. Indriyaparopariyattañāṇanti",
  "atk-s0516a:308_5": "ettha upari “sattāna”nti padaṃ idheva āharitvā sattānaṃ indriyaparopariyattañāṇanti",
  "atk-s0516a:308_6": "yojetabbaṃ. Parāni ca aparāni ca “parāparānī”ti vattabbe sandhivasena ro-kāraṃ katvā",
  "atk-s0516a:308_7": "“paroparānī”ti vuccati. Paroparānaṃ bhāvo paropariyaṃ, paropariyameva paropariyattaṃ,",
  "atk-s0516a:308_8": "veneyyasattānaṃ saddhādīnaṃ pañcannaṃ indriyānaṃ paropariyattaṃ indriyaparopariyattaṃ,",
  "atk-s0516a:308_9": "indriyaparopariyattassa ñāṇaṃ indriyaparopariyattañāṇaṃ, indriyānaṃ uttamānuttamabhāvañāṇanti",
  "atk-s0516a:308_10": "attho. “Indriyavarovariyattañāṇa”ntipi pāṭho, varāni ca avarāni ca varovariyāni,",
  "atk-s0516a:308_11": "varovariyānaṃ bhāvo varovariyattanti yojetabbaṃ. Avariyānīti ca uttamānīti attho.",
  "atk-s0516a:308_12": "Atha vā – parāni ca oparāni ca paroparāni, tesaṃ bhāvo paropariyattanti yojetabbaṃ.",
  "atk-s0516a:308_13": "Oparānīti ca orānīti vuttaṃ hoti, lāmakānīti attho “paroparāyassa samecca dhammā”tiādīsu",
  "atk-s0516a:308_14": "viya. “Indriyaparopariyatte ñāṇa”nti bhummavacanenapi pāṭho.",
  "atk-s0516a:309_0": "Tathāgatassāti yathā vipassiādayo pubbakā isayo āgatā, tathā āgatassa. Yathā ca te",
  "atk-s0516a:309_1": "gatā, tathā gatassa. Tathāgatabalanti aññehi asādhāraṇaṃ tathāgatasseva balaṃ. Yathā",
  "atk-s0516a:309_2": "vā pubbabuddhānaṃ balaṃ puññussayasampattiyā āgataṃ, tathā āgatabalantipi attho.",
  "atk-s0516a:309_3": "Tattha duvidhaṃ tathāgatassa balaṃ kāyabalañca ñāṇabalañca. Tesu kāyabalaṃ hatthikulānusārena",
  "atk-s0516a:309_4": "veditabbaṃ. Vuttañhetaṃ porāṇehi –",
  "atk-s0516a:310": "“Kāḷāvakañca gaṅgeyyaṃ, paṇḍaraṃ tambapiṅgalaṃ;",
  "atk-s0516a:311": "Gandhamaṅgalahemañca, uposathachaddantime dasā”ti. ;",
  "atk-s0516a:312_0": "Yadetaṃ pakatihatthiggaṇanāya hatthīnaṃ koṭisahassassa, purisagaṇanāya dasannaṃ purisakoṭisahassānaṃ",
  "atk-s0516a:312_1": "balaṃ hoti, idaṃ tāva tathāgatassa kāyabalaṃ. Ñāṇabalaṃ pana mahāsīhanāde āgataṃ",
  "atk-s0516a:312_2": "dasabalañāṇaṃ catuvesārajjañāṇaṃ aṭṭhasu parisāsu akampanañāṇaṃ catuyoniparicchedakañāṇaṃ",
  "atk-s0516a:312_3": "pañcagatiparicchedakañāṇaṃ saṃyuttake āgatāni tesattati ñāṇāni sattasattati ñāṇānīti",
  "atk-s0516a:312_4": "evaṃ aññānipi anekāni ñāṇasahassāni, etaṃ ñāṇabalaṃ nāma. Idhāpi ñāṇabalameva adhippetaṃ,",
  "atk-s0516a:312_5": "ñāṇañhi akampiyaṭṭhena upathambhakaṭṭhena ca balanti vuttaṃ.",
  "atk-s0516a:313": "Sattānaṃ āsayānusaye ñāṇanti ettha rūpādīsu khandhesu chandarāgena sattā visattāti sattā. Vuttañhetaṃ bhagavatā –",
  "atk-s0516a:314_0": "“Rūpe kho, rādha, yo chando yo rāgo yā nandī yā taṇhā, tatra satto tatra visatto,",
  "atk-s0516a:314_1": "tasmā ‘satto’ti vuccati. Vedanāya… saññāya… saṅkhāresu… viññāṇe yo chando yo rāgo",
  "atk-s0516a:314_2": "yā nandī yā taṇhā, tatra satto tatra visatto, tasmā ‘satto’ti vuccatī”ti.",
  "atk-s0516a:315_0": "Akkharacintakā pana atthaṃ avicāretvā “nāmamattameta”nti icchanti. Yepi atthaṃ vicārenti,",
  "atk-s0516a:315_1": "te satvayogena sattāti icchanti. Tesaṃ sattānaṃ āsayanti nissayanti etthāti āsayo,",
  "atk-s0516a:315_2": "micchādiṭṭhiyā sammādiṭṭhiyā vā kāmādīhi nekkhammādīhi vā paribhāvitassa cittasantānassetaṃ",
  "atk-s0516a:315_3": "adhivacanaṃ. Sattasantāne anusenti anupavattantīti anusayā, thāmagatānaṃ kāmarāgādīnaṃ",
  "atk-s0516a:315_4": "etaṃ adhivacanaṃ. Āsayo ca anusayo ca āsayānusayo. Jātiggahaṇena ca dvandasamāsavasena",
  "atk-s0516a:315_5": "ca ekavacanaṃ veditabbaṃ. Yasmā caritādhimuttiyo āsayānusayasaṅgahitā, tasmā uddese",
  "atk-s0516a:315_6": "caritādhimuttīsu ñāṇāni āsayānusayañāṇeneva saṅgahetvā “āsayānusaye ñāṇa”nti vuttaṃ.",
  "atk-s0516a:316_0": "Yamakapāṭihīre ñāṇanti ettha aggikkhandhaudakadhārādīnaṃ apubbaṃ acarimaṃ sakiṃyeva",
  "atk-s0516a:316_1": "pavattito yamakaṃ, assaddhiyādīnaṃ paṭipakkhadhammānaṃ haraṇato pāṭihīraṃ, yamakañca",
  "atk-s0516a:316_2": "taṃ pāṭihīrañcāti yamakapāṭihīraṃ.",
  "atk-s0516a:317_0": "Mahākaruṇāsamāpattiyā ñāṇanti ettha paradukkhe sati sādhūnaṃ hadayakampanaṃ karotīti",
  "atk-s0516a:317_1": "karuṇā, kināti vā paradukkhaṃ hiṃsati vināsetīti karuṇā, kirīyati vā dukkhitesu pharaṇavasena",
  "atk-s0516a:317_2": "pasārīyatīti karuṇā, pharaṇakammavasena kammaguṇavasena ca mahatī karuṇā mahākaruṇā,",
  "atk-s0516a:317_3": "samāpajjanti etaṃ mahākāruṇikāti samāpatti, mahākaruṇā ca sā samāpatti cāti mahākaruṇāsamāpatti,",
  "atk-s0516a:317_4": "tassaṃ mahākaruṇāsamāpattiyaṃ. Taṃ sampayuttaṃ vā ñāṇaṃ.",
  "atk-s0516a:318_0": "Sabbaññutaññāṇaṃ anāvaraṇañāṇanti ettha pañcaneyyapathappabhedaṃ sabbaṃ aññāsīti",
  "atk-s0516a:318_1": "sabbaññū, sabbaññussa bhāvo sabbaññutā, sabbaññutā eva ñāṇaṃ sabbaññutāñāṇanti vattabbe",
  "atk-s0516a:318_2": "sabbaññutaññāṇanti vuttaṃ. Saṅkhatāsaṅkhatādibhedā sabbadhammā hi saṅkhāro vikāro",
  "atk-s0516a:318_3": "lakkhaṇaṃ nibbānaṃ paññattīti pañceva neyyapathā honti. Āvajjanapaṭibaddhattā eva",
  "atk-s0516a:318_4": "hi natthi tassa āvaraṇanti tadeva anāvaraṇañāṇanti vuccati.",
  "atk-s0516a:319": "Sabbattha asaṅgamappaṭihatamanāvaraṇañāṇanti ettha atītānāgatapaccuppannesu asaṅgaṃ saṅgavirahitaṃ appaṭihataṃ paṭipakkhavirahitaṃ hutvā pavattaṃ āvaraṇavirahitaṃ ñāṇaṃ.",
  "atk-s0516a:320": "Anāgatampi ādisatīti –",
  "atk-s0516a:321": "“Imasmiṃ bhaddake kappe, tayo āsiṃsu nāyakā;",
  "atk-s0516a:322": "Ahametarahi sambuddho, metteyyo cāpi hessatī”ti. ca –",
  "atk-s0516a:323": "“Asītivassasahassāyukesu, bhikkhave, manussesu metteyyo nāma bhagavā loke uppajjissati arahaṃ sammāsambuddho vijjācaraṇasampanno”ti ca –",
  "atk-s0516a:324_0": "“Atha kho, bhikkhave, saṅkho nāma rājā yo so yūpo raññā mahāpanādena kārāpito, taṃ",
  "atk-s0516a:324_1": "yūpaṃ ussāpetvā ajjhāvasitvā taṃ datvā vissajjitvā samaṇabrāhmaṇakapaṇaddhikavaṇibbakayācakānaṃ",
  "atk-s0516a:324_2": "dānaṃ datvā metteyyassa bhagavato arahato sammāsambuddhassa santike kesamassuṃ ohāretvā",
  "atk-s0516a:324_3": "kāsāyāni vatthāni acchādetvā agārasmā anagāriyaṃ pabbajissatī”ti ca –",
  "atk-s0516a:325": "“Anāgate aṭṭhissaro nāma paccekasambuddho bhavissatī”ti ca, “sumanissaro nāma paccekasambuddho bhavissatī”ti ca –",
  "atk-s0516a:326": "Ādinā nayena devadattādīnaṃ anāgataṃ ācikkhati. Paccuppannampi ādisatīti idaṃ pākaṭameva.",
  "atk-s0516a:327_0": "82. Vibhūtarūpasaññissāti samatikkantarūpasaññissa. Sabbakāyappahāyinoti tadaṅgavikkhambhanavasena",
  "atk-s0516a:327_1": "sabbarūpakāyapahāyino, pahīnarūpabhavapaṭisandhikassāti adhippāyo. Natthi kiñcīti",
  "atk-s0516a:327_2": "passatoti viññāṇābhāvadassanena “natthi kiñcī”ti passato, ākiñcaññāyatanalābhinoti",
  "atk-s0516a:327_3": "vuttaṃ hoti. Ñāṇaṃ sakkānupucchāmīti sakkāti bhagavantaṃ ālapanto āha. Tassa puggalassa",
  "atk-s0516a:327_4": "ñāṇaṃ pucchāmi, kīdisaṃ icchitabbanti. Kathaṃ neyyāti kathañca so netabbo, kathamassa",
  "atk-s0516a:327_5": "uttariñāṇaṃ uppādetabbanti.",
  "atk-s0516a:328_0": "Katamā rūpasaññāti ettha rūpasaññāti saññāsīsena vuttarūpāvacarajhānañceva tadārammaṇañca.",
  "atk-s0516a:328_1": "Rūpāvacarajhānampi hi rūpanti vuccati “rūpī rūpāni passatī”tiādīsu. Tassa ārammaṇampi",
  "atk-s0516a:328_2": "“bahiddhā rūpāni passati suvaṇṇadubbaṇṇānī”tiādīsu. Tasmā idha rūpe saññā rūpasaññāti",
  "atk-s0516a:328_3": "evaṃ saññāsīsena rūpāvacarajhānassetaṃ adhivacanaṃ. Rūpaṃ saññā assāti rūpasaññā,",
  "atk-s0516a:328_4": "rūpamassa nāmanti vuttaṃ hoti. Evaṃ pathavīkasiṇādibhedassa tadārammaṇassa cetaṃ",
  "atk-s0516a:328_5": "adhivacananti veditabbaṃ. Idha pana kusalavipākakiriyavasena pañcadasajhānasaṅkhātā",
  "atk-s0516a:328_6": "rūpasaññā eva adhippetā. Rūpāvacarasamāpattiṃ samāpannassa vāti rūpāvacarakusalajjhānasamāpattiṃ",
  "atk-s0516a:328_7": "samāpannassa. Upapannassa vāti vipākajjhānavasena tasmiṃ bhave upapannassa. Diṭṭhadhammasukhavihārissa",
  "atk-s0516a:328_8": "vāti imasmiṃyeva attabhāve kiriyājhānaṃ samāpajjitvā sukhaṃ uppādetvā viharantassa.",
  "atk-s0516a:328_9": "Arūpasamāpattiyoti ākāsānañcāyatanādīni. Paṭiladdhassāti uppādetvā ṭhitassa. Rūpasaññā",
  "atk-s0516a:328_10": "vibhūtā hontīti rūpasaññā apagatā honti. Vigatāti vināsitā. “Abhāvitā”tipi pāṭho, sundaro.",
  "atk-s0516a:329_0": "Tadaṅgasamatikkamāti tadaṅgappahānavasena atikkamena. Vikkhambhanappahānena pahīnoti",
  "atk-s0516a:329_1": "arūpajjhānapaṭilābhena vikkhambhanena pahīno. Tassa rūpakāyoti tassa arūpasamāpattipaṭilābhino",
  "atk-s0516a:329_2": "arūpapuggalassa rūpāvacarakāyo.",
  "atk-s0516a:330_0": "Ākiñcaññāyatananti ettha nāssa kiñcananti akiñcanaṃ, antamaso saṅgamattampi assa",
  "atk-s0516a:330_1": "avasiṭṭhaṃ natthīti vuttaṃ hoti. Akiñcanassa bhāvo ākiñcaññaṃ, ākāsānañcāyatanaviññāṇāpagamassetaṃ",
  "atk-s0516a:330_2": "adhivacanaṃ, taṃ ākiñcaññaṃ adhiṭṭhānaṭṭhena imissā saññāya āyatananti ākiñcaññāyatanaṃ,",
  "atk-s0516a:330_3": "ākāse pavattitaviññāṇāpagamārammaṇassa jhānassetaṃ adhivacanaṃ. Viññāṇañcāyatanasamāpattiṃ",
  "atk-s0516a:330_4": "sato samāpajjitvāti taṃ viññāṇañcāyatanaṃ satokārī hutvā samāpajjitvā. Tato vuṭṭhahitvāti",
  "atk-s0516a:330_5": "satokārī hutvā tāya samāpattiyā vuṭṭhāya. Taññeva viññāṇanti taṃ ākāse pavattitaṃ",
  "atk-s0516a:330_6": "mahaggataviññāṇaṃ. Abhāvetīti vināseti. Vibhāvetīti vividhā nāseti. Antaradhāpetīti adassanaṃ gameti.",
  "atk-s0516a:331": "Kathaṃ so netabboti so puggalo kenappakārena jānitabbo. Vinetabboti nānāvidhena jānitabbo. Anunetabboti punappunaṃ cittena kathaṃ gamayitabbo.",
  "atk-s0516a:332": "83.",
  "atk-s0516a:333_0": "Athassa bhagavā tādise puggale attano appaṭihatañāṇataṃ pakāsetvā taṃ ñāṇaṃ byākātuṃ",
  "atk-s0516a:333_1": "gāthamāha. Tattha viññāṇaṭṭhitiyo sabbā, abhijānaṃ tathāgatoti abhisaṅkhāravasena",
  "atk-s0516a:333_2": "catasso paṭisandhivasena sattāti evaṃ sabbā viññāṇaṭṭhitiyo abhijānanto tathāgato.",
  "atk-s0516a:333_3": "Tiṭṭhantamenaṃ jānātīti kammābhisaṅkhāravasena tiṭṭhametaṃ puggalaṃ jānāti – “āyatiṃ",
  "atk-s0516a:333_4": "ayaṃ evaṃgatiko bhavissatī”ti. Dhimuttanti ākiñcaññāyatanādīsu adhimuttaṃ. Tapparāyaṇanti tammayaṃ.",
  "atk-s0516a:334_0": "Viññāṇaṭṭhitiyoti paṭisandhiviññāṇassa ṭhānāni saviññāṇakā khandhā eva. Tattha seyyathāpīti",
  "atk-s0516a:334_1": "nidassanatthe nipāto yathā manussāti attho. Aparimāṇesupi hi cakkavāḷesu aparimāṇānaṃ",
  "atk-s0516a:334_2": "manussānaṃ vaṇṇasaṇṭhānādivasena dvepi ekasadisā natthi. Yepi hi katthaci yamakabhātaro",
  "atk-s0516a:334_3": "vaṇṇena vā saṇṭhānena vā sadisā honti. Tepi ālokitavilokitādīhi visadisāva honti.",
  "atk-s0516a:334_4": "Tasmā “nānattakāyā”ti vuttā. Paṭisandhisaññā pana nesaṃ tihetukāpi duhetukāpi ahetukāpi",
  "atk-s0516a:334_5": "hoti. Tasmā “nānattasaññino”ti vuttā. Ekacce ca devāti cha kāmāvacaradevā. Tesu hi",
  "atk-s0516a:334_6": "kesañci kāyo nīlo hoti, kesañci pītakādivaṇṇo. Saññā pana nesaṃ tihetukāpi duhetukāpi",
  "atk-s0516a:334_7": "hoti, ahetukā na hoti. Ekacce ca vinipātikāti catuapāyavinimuttā punabbasumātā yakkhinī",
  "atk-s0516a:334_8": "piyaṅkaramātā phussamittā dhammaguttāti evamādayo aññe ca vemānikā petā. Etesañhi",
  "atk-s0516a:334_9": "odātakāḷamaṅguracchavisāmavaṇṇādivasena ceva kisathūlarassadīghavasena ca kāyo nānā",
  "atk-s0516a:334_10": "hoti, manussānaṃ viya tihetukaduhetukāhetukavasena saññāpi. Te pana devā viya na",
  "atk-s0516a:334_11": "mahesakkhā, kapaṇamanussā viya appesakkhā dullabhaghāsacchādanā dukkhapīḷitā viharanti.",
  "atk-s0516a:334_12": "Ekacce kāḷapakkhe dukkhitā juṇhapakkhe sukhitā honti, tasmā sukhasamussayato vinipatitattā",
  "atk-s0516a:334_13": "vinipātikāti vuttā. Ye panettha tihetukā, tesaṃ dhammābhisamayopi hoti piyaṅkaramātādīnaṃ viya.",
  "atk-s0516a:335_0": "Brahmakāyikāti brahmapārisajjabrahmapurohitamahābrahmāno. Paṭhamābhinibbattāti te",
  "atk-s0516a:335_1": "sabbepi paṭhamajjhānena nibbattā. Brahmapārisajjā pana parittena, brahmapurohitā",
  "atk-s0516a:335_2": "majjhimena, kāyova nesaṃ vipphārikataro hoti. Mahābrahmāno paṇītena, kāyo pana nesaṃ",
  "atk-s0516a:335_3": "ativipphārikataro hoti. Iti te kāyassa nānattā, paṭhamajjhānavasena saññāya ekattā",
  "atk-s0516a:335_4": "nānattakāyā ekattasaññinoti vuttā. Yathā ca te, evaṃ catūsu apāyesu sattā. Nirayesu",
  "atk-s0516a:335_5": "hi kesañci gāvutaṃ, kesañci aḍḍhayojanaṃ, kesañci tigāvutaṃ attabhāvo hoti, devadattassa",
  "atk-s0516a:335_6": "pana yojanasatiko jāto. Tiracchānesupi keci khuddakā honti, keci mahantā. Pettivisayesupi",
  "atk-s0516a:335_7": "keci saṭṭhihatthā, keci asītihatthā honti, keci suvaṇṇā, keci dubbaṇṇā. Tathā kālakañcikā",
  "atk-s0516a:335_8": "asurā. Api cettha dīghapiṭṭhikapetā nāma saṭṭhiyojanikāpi honti. Saññā pana sabbesampi",
  "atk-s0516a:335_9": "akusalavipākāhetukāva hoti. Iti āpāyikāpi nānattakāyā ekattasaññinoti saṅkhaṃ gacchanti.",
  "atk-s0516a:336_0": "Ābhassarāti daṇḍaukkāya acci viya etesaṃ sarīrato ābhā chijjitvā chijjitvā patantī",
  "atk-s0516a:336_1": "viya sarati visaratīti ābhassarā. Tesu pañcakanaye dutiyatatiyajjhānadvayaṃ parittaṃ",
  "atk-s0516a:336_2": "bhāvetvā upapannā parittābhā nāma honti. Majjhimaṃ bhāvetvā upapannā appamāṇābhā",
  "atk-s0516a:336_3": "nāma honti. Paṇītaṃ bhāvetvā upapannā ābhassarā nāma honti. Idha pana ukkaṭṭhaparicchedavasena",
  "atk-s0516a:336_4": "sabbe gahitā. Sabbesañhi tesaṃ kāyo ekavipphārova hoti, saññā pana avitakkavicāramattā",
  "atk-s0516a:336_5": "ca avitakkaavicārā cāti nānā.",
  "atk-s0516a:337_0": "Subhakiṇhāti subhena vokiṇṇā, subhena sarīrappabhāvaṇṇena ekagghanāti attho. Etesañhi",
  "atk-s0516a:337_1": "na ābhassarānaṃ viya chijjitvā chijjitvā pabhā gacchatīti. Catukkanaye tatiyassa",
  "atk-s0516a:337_2": "pañcakanaye catukkassa parittamajjhimapaṇītassa jhānassa vasena parittasubhaappamāṇasubhasubhakiṇhā",
  "atk-s0516a:337_3": "nāma hutvā nibbattanti. Iti sabbepi te ekattakāyā ceva catutthajjhānasaññāya ekattasaññino",
  "atk-s0516a:337_4": "cāti veditabbā. Vehapphalāpi catutthaviññāṇaṭṭhitimeva bhajanti. Asaññasattā viññāṇābhāvā",
  "atk-s0516a:337_5": "ettha saṅgahaṃ na gacchanti, sattāvāsesu gacchanti.",
  "atk-s0516a:338_0": "Suddhāvāsā vivaṭṭapakkhe ṭhitā, na sabbakālikā, kappasatasahassampi asaṅkhyeyyampi",
  "atk-s0516a:338_1": "buddhasuññe loke na uppajjanti. Soḷasakappasahassabbhantare buddhesu uppannesuyeva",
  "atk-s0516a:338_2": "uppajjanti. Dhammacakkapavattissa bhagavato khandhāvārasadisā honti. Tasmā neva viññāṇaṭṭhitiṃ,",
  "atk-s0516a:338_3": "na ca sattāvāsaṃ bhajanti. Mahāsīvatthero pana “na kho pana so, sāriputta, āvāso",
  "atk-s0516a:338_4": "sulabharūpo, yo mayā anāvuṭṭhapubbo iminā dīghena addhunā aññatra suddhāvāsehi devehīti",
  "atk-s0516a:338_5": "iminā suttena suddhāvāsāpi catutthaviññāṇaṭṭhitiṃ catutthasattāvāsañca bhajantī”ti",
  "atk-s0516a:338_6": "vadati, taṃ appaṭibāhitattā suttassa anuññātaṃ.",
  "atk-s0516a:339_0": "Sabbaso rūpasaññānaṃ samatikkamāti ettha sabbasoti sabbākārena, sabbāsaṃ vā anavasesānanti",
  "atk-s0516a:339_1": "attho. Rūpasaññānanti saññāsīsena vuttarūpāvacarajjhānānañceva tadārammaṇānañca.",
  "atk-s0516a:339_2": "Rūpāvacarajjhānampi hi rūpanti vuccati “rūpī rūpāni passatī”tiādīsu, tassa ārammaṇampi",
  "atk-s0516a:339_3": "“bahiddhā rūpāni passati suvaṇṇadubbaṇṇānī”tiādīsu. Tasmā idha “rūpe saññā rūpasaññā”ti",
  "atk-s0516a:339_4": "evaṃ saññāsīsena vuttarūpāvacarajjhānassetaṃ adhivacanaṃ. Rūpaṃ saññā assāti rūpasaññā,",
  "atk-s0516a:339_5": "rūpamassa nāmanti vuttaṃ hoti. Evaṃ pathavīkasiṇādibhedassa tadārammaṇassa cetaṃ",
  "atk-s0516a:339_6": "adhivacananti veditabbaṃ.",
  "atk-s0516a:340_0": "Samatikkamāti virāgā nirodhā ca. Kiṃ vuttaṃ hoti? Etāsaṃ kusalavipākakiriyavasena",
  "atk-s0516a:340_1": "pañcadasannaṃ jhānasaṅkhātānaṃ rūpasaññānaṃ etesañca pathavīkasiṇādivasena aṭṭhannaṃ",
  "atk-s0516a:340_2": "ārammaṇasaṅkhātānaṃ rūpasaññānaṃ sabbākārena anavasesānaṃ vā virāgā ca nirodhā ca",
  "atk-s0516a:340_3": "virāgahetu ceva nirodhahetu ca ākāsānañcāyatanaṃ upasampajja viharati. Na hi sakkā",
  "atk-s0516a:340_4": "sabbaso anatikkantarūpasaññena etaṃ upasampajja viharitunti. Tattha yasmā ārammaṇe",
  "atk-s0516a:340_5": "avirattassa saññāsamatikkamo na hoti, samatikkantāsu ca saññāsu ārammaṇaṃ samatikkantameva",
  "atk-s0516a:340_6": "hoti. Tasmā ārammaṇasamatikkamaṃ avatvā –",
  "atk-s0516a:341_0": "“Tattha katamā rūpasaññā? Rūpāvacarasamāpattiṃ samāpannassa vā upapannassa vā diṭṭhadhammasukhavihārissa",
  "atk-s0516a:341_1": "vā saññā sañjānanā sañjānitattaṃ, imā vuccanti rūpasaññāyo. Imā rūpasaññāyo atikkanto",
  "atk-s0516a:341_2": "hoti vītikkanto samatikkanto, tena vuccati sabbaso rūpasaññānaṃ samatikkamā”ti –",
  "atk-s0516a:342_0": "Evaṃ vibhaṅge saññānaṃyeva samatikkamo vutto. Yasmā pana ārammaṇasamatikkamena pattabbā",
  "atk-s0516a:342_1": "etā samāpattiyo, na ekasmiṃyeva ārammaṇe paṭhamajjhānādīni viya, tasmā ayaṃ ārammaṇasamatikkamavasenāpi",
  "atk-s0516a:342_2": "atthavaṇṇanā katāti veditabbā.",
  "atk-s0516a:343_0": "Paṭighasaññānaṃ atthaṅgamāti cakkhādīnaṃ vatthūnaṃ rūpādīnaṃ ārammaṇānañca paṭighātena",
  "atk-s0516a:343_1": "uppannā saññā paṭighasaññā, rūpasaññādīnaṃ etaṃ adhivacanaṃ. Yathāha – “tattha katamā",
  "atk-s0516a:343_2": "paṭighasaññā? Rūpasaññā saddasaññā gandhasaññā rasasaññā phoṭṭhabbasaññā, imā vuccanti",
  "atk-s0516a:343_3": "paṭighasaññāyo”ti. Tāsaṃ kusalavipākānaṃ pañcannaṃ akusalavipākānaṃ pañcannanti sabbaso",
  "atk-s0516a:343_4": "dasannaṃ paṭighasaññānaṃ atthaṅgamā pahānā asamuppādā, appavattiṃ katvāti vuttaṃ hoti.",
  "atk-s0516a:344_0": "Kāmañcetā paṭhamajjhānādīni samāpannassāpi na santi, na hi tasmiṃ samaye pañcadvāravasena",
  "atk-s0516a:344_1": "cittaṃ pavattati, evaṃ santepi aññattha pahīnānaṃ sukhadukkhānaṃ catutthajjhāne viya",
  "atk-s0516a:344_2": "sakkāyadiṭṭhādīnaṃ tatiyamagge viya ca imasmiṃyeva jhāne ussāhajananatthaṃ imassa",
  "atk-s0516a:344_3": "jhānassa pasaṃsāvasena etāsaṃ ettha vacanaṃ veditabbaṃ. Atha vā – kiñcāpi tā rūpāvacaraṃ",
  "atk-s0516a:344_4": "samāpannassa na santi, atha kho na pahīnattā na santi, na hi rūpavirāgāya rūpāvacarabhāvanā",
  "atk-s0516a:344_5": "saṃvattati, rūpāyattā ca etāsaṃ pavatti, ayaṃ pana bhāvanā rūpavirāgāya saṃvattati.",
  "atk-s0516a:344_6": "Tasmā tā ettha “pahīnā”ti vattuṃ vaṭṭati. Na kevalañca vattuṃ, ekaṃseneva evaṃ dhāretumpi",
  "atk-s0516a:344_7": "vaṭṭati. Tāsañhi ito pubbe appahīnattāyeva “paṭhamajjhānaṃ samāpannassa saddo kaṇṭako”ti",
  "atk-s0516a:344_8": "vutto bhagavatā. Idha ca pahīnattāyeva arūpasamāpattīnaṃ āneñjatā santavimokkhatā",
  "atk-s0516a:344_9": "ca vuttā – “āḷāro ca kālāmo arūpaṃ samāpanno pañcamattāni sakaṭasatāni nissāya nissāya",
  "atk-s0516a:344_10": "atikkantāni neva addasa, na pana saddaṃ assosī”ti.",
  "atk-s0516a:345": "Nānattasaññānaṃ amanasikārāti nānatte gocare pavattānaṃ saññānaṃ, nānattānaṃ vā saññānaṃ. Yasmā hi etā –",
  "atk-s0516a:346": "“Tattha katamā nānattasaññā? Asamāpannassa manodhātusamaṅgissa vā manoviññāṇadhātusamaṅgissa vā saññā sañjānanā sañjānitattaṃ, imā vuccanti nānattasaññāyo”ti –",
  "atk-s0516a:347_0": "Evaṃ vibhaṅge vibhajitvā vuttāva idha adhippetā asamāpannassa manodhātumanoviññāṇadhātusaṅgahitā",
  "atk-s0516a:347_1": "saññā rūpasaddādibhede nānatte nānāsabhāve gocare pavattanti. Yasmā cetā aṭṭha kāmāvacarakusalasaññā",
  "atk-s0516a:347_2": "dvādasa akusalasaññā ekādasa kāmāvacarakusalavipākasaññā dve akusalavipākasaññā ekādasa",
  "atk-s0516a:347_3": "kāmāvacarakiriyasaññāti evaṃ catucattālīsampi saññā nānattā nānāsabhāvā aññamaññaṃ",
  "atk-s0516a:347_4": "asadisā, tasmā “nānattasaññā”ti vuttā. Tāsaṃ sabbaso nānattasaññānaṃ amanasikārā",
  "atk-s0516a:347_5": "anāvajjanā asamannāhārā apaccavekkhaṇā. Yasmā tā nāvajjati na manasikaroti na paccavekkhati,",
  "atk-s0516a:347_6": "tasmāti vuttaṃ hoti.",
  "atk-s0516a:348_0": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti,",
  "atk-s0516a:348_1": "pageva tasmiṃ bhave imaṃ jhānaṃ upasampajja viharaṇakāle, tasmā tāsaṃ “samatikkamā",
  "atk-s0516a:348_2": "atthaṅgamā”ti dvedhāpi abhāvoyeva vutto. Nānattasaññāsu pana yasmā aṭṭha kāmāvacarakusalasaññā",
  "atk-s0516a:348_3": "nava kiriyasaññā dasa akusalasaññāti, imā sattavīsati saññā iminā jhānena nibbatte",
  "atk-s0516a:348_4": "bhave vijjanti, tasmā tāsaṃ “amanasikārā”ti vuttanti veditabbaṃ. Tatrāpi hi imaṃ",
  "atk-s0516a:348_5": "jhānaṃ upasampajja viharanto tāsaṃ amanasikārāyeva upasampajja viharati, tā pana",
  "atk-s0516a:348_6": "manasikaronto asamāpanno hotīti. Saṅkhepato cettha “rūpasaññānaṃ samatikkamā”ti iminā",
  "atk-s0516a:348_7": "sabbarūpāvacaradhammānaṃ pahānaṃ vuttaṃ. “Paṭighasaññānaṃ atthaṅgamā nānattasaññānaṃ",
  "atk-s0516a:348_8": "amanasikārā”ti iminā sabbesaṃ kāmāvacaracittacetasikānañca pahānaṃ amanasikāro ca vuttoti veditabbo.",
  "atk-s0516a:349_0": "Iti bhagavā pannarasannaṃ rūpasaññānaṃ samatikkamena dasannaṃ paṭighasaññānaṃ atthaṅgamena",
  "atk-s0516a:349_1": "catucattālīsāya nānattasaññānaṃ amanasikārenāti tīhi padehi ākāsānañcāyatanasamāpattiyā",
  "atk-s0516a:349_2": "vaṇṇaṃ kathesi. Kiṃ kāraṇāti ce? Sotūnaṃ ussāhajananatthañceva palobhanatthañca.",
  "atk-s0516a:349_3": "Sace hi keci apaṇḍitā vadeyyuṃ – “satthā ākāsānañcāyatanasamāpattiṃ nibbattethāti",
  "atk-s0516a:349_4": "vadati, ko nu kho etāya nibbattitāya attho, ko ānisaṃso”ti. “Te evaṃ vattuṃ mā labhantū”ti",
  "atk-s0516a:349_5": "imehi ākārehi samāpattiyā vaṇṇaṃ kathesi. Tañhi nesaṃ sutvā evaṃ bhavissati – “evaṃ",
  "atk-s0516a:349_6": "santā kira ayaṃ samāpatti evaṃ paṇītā, nibbattessāma na”nti, athassā nibbattanatthāya",
  "atk-s0516a:349_7": "ussāhaṃ karissantīti.",
  "atk-s0516a:350_0": "Palobhanatthañcāpi tesaṃ etissā vaṇṇaṃ kathesi visakaṇṭakavāṇijoviya, visakaṇṭakavāṇijo",
  "atk-s0516a:350_1": "nāma guḷavāṇijo vuccati. So kira guḷaphāṇitakhaṇḍasakkarādīni sakaṭena ādāya paccantagāmaṃ",
  "atk-s0516a:350_2": "gantvā “visakaṇṭakaṃ gaṇhatha, visakaṇṭakaṃ gaṇhathā”ti ugghosesi. Taṃ sutvā gāmikā",
  "atk-s0516a:350_3": "“visaṃ nāma kakkhaḷaṃ, yo naṃ khādati, so marati, kaṇṭakopi vijjhitvā māreti, ubhopete",
  "atk-s0516a:350_4": "kakkhaḷā, ko ettha ānisaṃso”ti gehadvārāni thakesuṃ, dārake ca palāpesuṃ. Taṃ disvā",
  "atk-s0516a:350_5": "vāṇijo “avohārakusalā ime gāmikā, handa ne upāyena gaṇhāpemī”ti “atimadhuraṃ gaṇhatha,",
  "atk-s0516a:350_6": "atisāduṃ gaṇhatha, guḷaṃ phāṇitaṃ sakkaraṃ samagghaṃ labbhati, kūṭamāsakakūṭakahāpaṇādīhipi",
  "atk-s0516a:350_7": "labbhatī”ti ugghosesi. Taṃ sutvā gāmikā haṭṭhapahaṭṭhā nikkhantā bahumpi mūlaṃ datvā gahesuṃ.",
  "atk-s0516a:351_0": "Tattha vāṇijassa “visakaṇṭakaṃ gaṇhathā”ti ugghosanaṃ viya bhagavato “ākāsānañcāyatanasamāpattiṃ",
  "atk-s0516a:351_1": "nibbattethā”ti vacanaṃ. “Ubhopete kakkhaḷā, ko ettha ānisaṃso”ti gāmikānaṃ cintanaṃ",
  "atk-s0516a:351_2": "viya “bhagavā ‘ākāsānañcāyatanaṃ nibbattethā’ti āha, ko nu kho ettha ānisaṃso, nāssa",
  "atk-s0516a:351_3": "guṇaṃ jānāmā”ti sotūnaṃ cintanaṃ. Athassa vāṇijassa “atimadhuraṃ gaṇhathā”tiādivacanaṃ",
  "atk-s0516a:351_4": "viya bhagavato rūpasaññāsamatikkamanādikaṃ ānisaṃsappakāsanaṃ. Idañhi sutvā te bahumpi",
  "atk-s0516a:351_5": "mūlaṃ datvā gāmikā viya guḷaṃ “iminā ānisaṃsena palobhitacittā mahantampi ussāhaṃ",
  "atk-s0516a:351_6": "katvā imaṃ samāpattiṃ nibbattessantī”ti ussāhajananatthaṃ palobhanatthañca kathesi.",
  "atk-s0516a:352_0": "Ākāsānañcāyatanūpagāti ettha nāssa antoti anantaṃ, ākāsaṃ anantaṃ ākāsānantaṃ, ākāsānantaṃ",
  "atk-s0516a:352_1": "eva ākāsānañcaṃ, taṃ ākāsānañcaṃ adhiṭṭhānaṭṭhena āyatanamassa sasampayuttadhammassa",
  "atk-s0516a:352_2": "jhānassa devānaṃ devāyatanamivāti ākāsānañcāyatanaṃ. Kasiṇugghāṭimākāsassetaṃ adhivacanaṃ.",
  "atk-s0516a:352_3": "Tattha jhānaṃ nibbattetvā paṭisandhivasena ākāsānañcāyatanabhavaṃ upagatā ākāsānañcāyatanūpagā.",
  "atk-s0516a:352_4": "Ito paresu visesamattameva vaṇṇayissāma.",
  "atk-s0516a:353_0": "Ākāsānañcāyatanaṃ samatikkammāti ettha tāva pubbe vuttanayena ākāsānañcaṃ āyatanamassa",
  "atk-s0516a:353_1": "adhiṭṭhānaṭṭhenāti jhānampi ākāsānañcāyatanaṃ, vuttanayeneva ārammaṇampi. Evametaṃ",
  "atk-s0516a:353_2": "jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva",
  "atk-s0516a:353_3": "yasmā idaṃ viññāṇañcāyatanaṃ upasampajja viharitabbaṃ, tasmā ubhayampetaṃ ekajjhaṃ",
  "atk-s0516a:353_4": "katvā “ākāsānañcāyatanaṃ samatikkammā”ti idaṃ vuttanti veditabbaṃ.",
  "atk-s0516a:354_0": "Viññāṇañcāyatanūpagāti ettha pana “ananta”nti manasikātabbavasena nāssa antoti anantaṃ,",
  "atk-s0516a:354_1": "anantameva ānañcaṃ, viññāṇaṃ ānañcaṃ “viññāṇānañca”nti avatvā “viññāṇañca”nti vuttaṃ.",
  "atk-s0516a:354_2": "Ayañhettha ruḷhīsaddo. Tadeva viññāṇañcaṃ adhiṭṭhānaṭṭhena āyatananti viññāṇañcāyatanaṃ.",
  "atk-s0516a:354_3": "Tattha jhānaṃ nibbattetvā viññāṇañcāyatanabhavaṃ upagatā viññāṇañcāyatanūpagā.",
  "atk-s0516a:355_0": "Viññāṇañcāyatanaṃ samatikkammāti etthapi pubbe vuttanayeneva viññāṇañcaṃ āyatanamassa",
  "atk-s0516a:355_1": "adhiṭṭhānaṭṭhenāti jhānampi viññāṇañcāyatanaṃ, vuttanayeneva ca ārammaṇampi. Evametaṃ",
  "atk-s0516a:355_2": "jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva",
  "atk-s0516a:355_3": "yasmā idaṃ ākiñcaññāyatanaṃ upasampajja viharitabbaṃ, tasmā ubhayampetaṃ ekajjhaṃ",
  "atk-s0516a:355_4": "katvā “viññāṇañcāyatanaṃ samatikkammā”ti idaṃ vuttanti veditabbaṃ.",
  "atk-s0516a:356_0": "Ākiñcaññāyatanūpagāti ettha pana nāssa kiñcananti akiñcanaṃ, antamaso bhaṅgamattampi",
  "atk-s0516a:356_1": "assa avasiṭṭhaṃ natthīti vuttaṃ hoti. Akiñcanassa bhāvo ākiñcaññaṃ, ākāsānañcāyatanaviññāṇāpagamassetaṃ",
  "atk-s0516a:356_2": "adhivacanaṃ. Taṃ ākiñcaññaṃ adhiṭṭhānaṭṭhena āyatananti ākiñcaññāyatanaṃ. Tattha",
  "atk-s0516a:356_3": "jhānaṃ nibbattetvā ākiñcaññāyatanabhavaṃ upagatā ākiñcaññāyatanūpagā. Ayaṃ sattamaviññāṇaṭṭhitīti",
  "atk-s0516a:356_4": "imaṃ sattamaṃ paṭisandhiviññāṇassa ṭhānaṃ jānāti. Nevasaññānāsaññāyatanaṃ yatheva",
  "atk-s0516a:356_5": "saññāya, evaṃ viññāṇassāpi sukhumattā neva viññāṇaṃ nāviññāṇaṃ, tasmā viññāṇaṭṭhitīsu na vuttaṃ.",
  "atk-s0516a:357_0": "Abhūtanti abhūtatthaṃ “rūpaṃ attā”tiādivacanaṃ. Taṃ vipallāsabhāvato atacchaṃ. Diṭṭhinissayato",
  "atk-s0516a:357_1": "anatthasañhitaṃ. Atha vā abhūtanti asantaṃ avijjamānaṃ. Acorasseva “idaṃ te corikāya",
  "atk-s0516a:357_2": "ābhataṃ, na idaṃ tuyhaṃ ghare dhana”ntiādivacanaṃ. Atacchanti atathākāraṃ aññathā",
  "atk-s0516a:357_3": "santaṃ. Anatthasañhitanti na idhalokatthaṃ vā paralokatthaṃ vā nissitaṃ. Na taṃ tathāgato",
  "atk-s0516a:357_4": "byākarotīti taṃ aniyyānikakathaṃ tathāgato na katheti. Bhūtaṃ tacchaṃ anatthasañhitanti",
  "atk-s0516a:357_5": "rājakathāditiracchānakathaṃ. Bhūtaṃ tacchaṃ atthasañhitanti ariyasaccasannissitaṃ.",
  "atk-s0516a:357_6": "Tatra kālaññū tathāgato hotīti tasmiṃ tatiyabyākaraṇe tassa pañhassa byākaraṇatthāya",
  "atk-s0516a:357_7": "tathāgato kālaññū hoti. Mahājanassa ādānakālaṃ gahaṇakālaṃ jānitvā sahetukaṃ sakāraṇaṃ",
  "atk-s0516a:357_8": "katvā yuttapattakāleyeva byākarotīti attho.",
  "atk-s0516a:358_0": "Yuttapattakāle vadatīti kālavādī. Bhūtaṃ sabhāvaṃ vadatīti bhūtavādī. Paramatthaṃ",
  "atk-s0516a:358_1": "nibbānaṃ vadatīti atthavādī. Maggaphaladhammaṃ vadatīti dhammavādī. Saṃvarādivinayaṃ",
  "atk-s0516a:358_2": "vadatīti vinayavādī. Tattha diṭṭhanti aparimāṇāsu lokadhātūsu aparimāṇānaṃ sattānaṃ",
  "atk-s0516a:358_3": "cakkhudvāresu āpāthaṃ āgacchantaṃ rūpārammaṇaṃ nāma atthi, taṃ sabbākārato jānāti",
  "atk-s0516a:358_4": "passati. Evaṃ jānatā passatā ca tena taṃ iṭṭhāniṭṭhādivasena vā diṭṭhasutamutaviññātesu",
  "atk-s0516a:358_5": "labbhamānakapadavasena vā “katamaṃ taṃ rūpaṃ rūpāyatanaṃ? Yaṃ rūpaṃ catunnaṃ mahābhūtānaṃ",
  "atk-s0516a:358_6": "upādāya vaṇṇanibhā sanidassanaṃ sappaṭighaṃ nīlaṃ pītaka”ntiādinā nayena anekehi",
  "atk-s0516a:358_7": "nāmehi terasahi vārehi dvipaññāsāya nayehi vibhajjamānaṃ tathameva hoti vitathaṃ",
  "atk-s0516a:358_8": "natthi. Esa nayo sotadvārādīsupi. Āpāthamāgacchantesu saddādīsu tesaṃ vividhaṃ dassetuṃ",
  "atk-s0516a:358_9": "“diṭṭhaṃ suta”nti āha. Tattha diṭṭhanti rūpāyatanaṃ. Sutanti saddāyatanaṃ. Mutanti",
  "atk-s0516a:358_10": "patvā gahetabbato gandhāyatanaṃ rasāyatanaṃ phoṭṭhabbāyatanaṃ. Viññātanti sukhadukkhādidhammārammaṇaṃ.",
  "atk-s0516a:358_11": "Pattanti pariyesitvā vā apariyesitvā vā pattaṃ. Pariyesitanti pattaṃ vā apattaṃ vā",
  "atk-s0516a:358_12": "pariyesitaṃ. Anuvicaritaṃ manasāti cittena anusañcaritaṃ.",
  "atk-s0516a:359_0": "Tathāgatena abhisambuddhanti iminā etaṃ dasseti – yañhi aparimāṇāsu lokadhātūsu imassa",
  "atk-s0516a:359_1": "sadevakassa lokassa nīlaṃ pītakantiādi rūpārammaṇaṃ cakkhudvāre āpāthaṃ āgacchati,",
  "atk-s0516a:359_2": "“ayaṃ satto imasmiṃ khaṇe imaṃ nāma rūpārammaṇaṃ disvā sumano vā dummano vā majjhatto",
  "atk-s0516a:359_3": "vā jāto”ti sabbaṃ taṃ tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu",
  "atk-s0516a:359_4": "imassa sadevakassa lokassa bherisaddo mudiṅgasaddotiādi saddārammaṇaṃ sotadvāre āpāthaṃ",
  "atk-s0516a:359_5": "āgacchati, mūlagandho tacagandhotiādi gandhārammaṇaṃ ghānadvāre āpāthaṃ āgacchati,",
  "atk-s0516a:359_6": "mūlaraso khandharasotiādi rasārammaṇaṃ jivhādvāre āpāthaṃ āgacchati, kakkhaḷaṃ mudukantiādi",
  "atk-s0516a:359_7": "pathavīdhātutejodhātuvāyodhātubhedaṃ phoṭṭhabbārammaṇaṃ kāyadvāre āpāthaṃ āgacchati,",
  "atk-s0516a:359_8": "“ayaṃ satto imasmiṃ khaṇe imaṃ nāma phoṭṭhabbārammaṇaṃ phusitvā sumano vā dummano",
  "atk-s0516a:359_9": "vā majjhatto vā jāto”ti sabbaṃ taṃ tathāgatassa evaṃ abhisambuddhaṃ. Tathā yaṃ aparimāṇāsu",
  "atk-s0516a:359_10": "lokadhātūsu imassa sadevakassa lokassa sukhadukkhādibhedaṃ dhammārammaṇaṃ manodvārassa",
  "atk-s0516a:359_11": "āpāthaṃ āgacchati, “ayaṃ satto imasmiṃ khaṇe imaṃ nāma dhammārammaṇaṃ vijānitvā sumano",
  "atk-s0516a:359_12": "vā dummano vā majjhatto vā jāto”ti sabbaṃ taṃ tathāgatassa evaṃ abhisambuddhaṃ.",
  "atk-s0516a:360_0": "Yañhi, cunda, imesaṃ sattānaṃ diṭṭhaṃ sutaṃ mutaṃ viññātaṃ, tattha tathāgatena adiṭṭhaṃ",
  "atk-s0516a:360_1": "vā asutaṃ vā amutaṃ vā aviññātaṃ vā natthi, imassa pana mahājanassa pariyesitvā apattampi",
  "atk-s0516a:360_2": "atthi, apariyesitvā apattampi atthi, pariyesitvā pattampi atthi, apariyesitvā pattampi",
  "atk-s0516a:360_3": "atthi, sabbampi tathāgatassa asampattaṃ nāma natthi ñāṇena asacchikataṃ. Tasmā tathāgatoti",
  "atk-s0516a:360_4": "vuccatīti yaṃ tathā lokena gataṃ, tassa tatheva gatattā tathāgatoti vuccatīti. Pāḷiyaṃ",
  "atk-s0516a:360_5": "pana “abhisambuddha”nti vuttaṃ, taṃ gatasaddena ekatthaṃ. Iminā nayena sabbavāresu",
  "atk-s0516a:360_6": "tathāgatoti nigamassa attho veditabbo.",
  "atk-s0516a:361_0": "“Yañca, cunda, rattiṃ tathāgato anuttaraṃ sammāsambodhiṃ abhisambujjhati, yañca rattiṃ",
  "atk-s0516a:361_1": "anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati,",
  "atk-s0516a:361_2": "sabbaṃ taṃ tatheva hoti, no aññathā, tasmā tathāgatoti vuccatī”ti –",
  "atk-s0516a:362_0": "Ettha yaṃ rattiṃ bhagavā bodhimaṇḍe apparājitapallaṅke nisinno tiṇṇaṃ mārānaṃ matthakaṃ",
  "atk-s0516a:362_1": "madditvā anuttarasammāsambodhiṃ abhisambuddho, yañca rattiṃ yamakasālānamantare anupādisesāya",
  "atk-s0516a:362_2": "nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi",
  "atk-s0516a:362_3": "majjhimabodhiyāpi pacchimabodhiyāpi yaṃ bhagavatā bhāsitaṃ suttaṃ geyyaṃ…pe… vedallaṃ,",
  "atk-s0516a:362_4": "taṃ sabbaṃ atthato ca byañjanato ca anupavajjaṃ anūnamanadhikaṃ sabbākāraparipuṇṇaṃ",
  "atk-s0516a:362_5": "rāgamadanimmadanaṃ dosamohamadanimmadanaṃ natthi, tattha vāḷaggamattampi avakkhalitaṃ,",
  "atk-s0516a:362_6": "sabbaṃ taṃ ekamuddikāya lañchitaṃ viya, ekanāḷiyā mitaṃ viya, ekatulāya tulitaṃ viya",
  "atk-s0516a:362_7": "ca tathameva hoti vitathaṃ natthi. Tenāha – “yañca, cunda, rattiṃ tathāgato…pe… sabbaṃ",
  "atk-s0516a:362_8": "taṃ tathameva hoti, no aññathā tasmā tathāgatoti vuccatī”ti. Gadaattho hi ettha gatasaddo.",
  "atk-s0516a:363": "Api ca – āgadanaṃ āgado, vacananti attho. Tatho aviparīto āgado assāti da-kārassa ta-kāraṃ katvā gatoti evametasmiṃ atthe padasiddhi veditabbā.",
  "atk-s0516a:364_0": "“Yathāvādī, cunda…pe… vuccatī”ti ettha bhagavato vācāya kāyo anulometi kāyassapi",
  "atk-s0516a:364_1": "vācā, tasmā bhagavā yathāvādī tathākārī, yathākārī tathāvādī ca hoti, evaṃbhūtassa",
  "atk-s0516a:364_2": "cassa yathā vācā, kāyopi tathā gato pavattoti attho. Yathā ca kāyo, vācāpi tathā",
  "atk-s0516a:364_3": "gatā pavattāti tathāgatoti evamettha padasiddhi veditabbā.",
  "atk-s0516a:365_0": "Abhibhū anabhibhūtoti upari bhavaggaṃ heṭṭhā avīcipariyantaṃ aparimāṇāsu lokadhātūsu",
  "atk-s0516a:365_1": "sabbasatte abhibhavati sīlenapi samādhināpi paññāyapi vimuttiyāpi na tassa tulā vā",
  "atk-s0516a:365_2": "pamāṇaṃ vā atthi. Atulo appameyyo anuttaro rājarājā devadevo sakkānaṃ atisakko brahmānaṃ",
  "atk-s0516a:365_3": "atibrahmā. Aññadatthūti ekaṃsatthe nipāto. Dakkhatīti daso. Vasaṃ vattetīti vasavattī.",
  "atk-s0516a:366_0": "Tatrāyaṃ padasiddhi veditabbā – agado viya agado, ko panesa? Desanāvilāso ceva puññussayo",
  "atk-s0516a:366_1": "ca. Tena hesa mahānubhāvo bhisakko dibbāgadena sappe viya sabbaparappavādino sadevakañca",
  "atk-s0516a:366_2": "lokaṃ abhibhavati. Iti sabbalokābhibhavane tatho aviparīto desanāvilāsamayo ceva",
  "atk-s0516a:366_3": "puññussayo ca agado assāti da-kārassa ta-kāraṃ katvā tathāgatoti veditabbo.",
  "atk-s0516a:367_0": "Idhatthaññeva jānāti kammābhisaṅkhāravasenāti apuññābhisaṅkhāravasena idhatthaññeva",
  "atk-s0516a:367_1": "jānāti. Kāyassa bhedā paraṃ maraṇāti upādinnakhandhabhedā maraṇato paraṃ. Apāyantiādīsu",
  "atk-s0516a:367_2": "vuḍḍhisaṅkhātasukhasātato ayā apetattā apāyo. Dukkhassa gati paṭisaraṇanti duggati.",
  "atk-s0516a:367_3": "Dukkarakārino ettha vinipatantīti vinipāto. Niratiaṭṭhena nirassādaṭṭhena nirayo.",
  "atk-s0516a:367_4": "Taṃ apāyaṃ…pe… nirayaṃ. Upapajjissatīti paṭisandhivasena uppajjissati. Tiracchānayoninti",
  "atk-s0516a:367_5": "tiriyaṃ añcantīti tiracchānā, tesaṃ yoni tiracchānayoni, taṃ tiracchānayoniṃ. Pettivisayanti",
  "atk-s0516a:367_6": "paccabhāvaṃ pattānaṃ visayoti pettivisayo, taṃ pettivisayaṃ. Manaso ussannatāya manussā,",
  "atk-s0516a:367_7": "tesu manussesu. Ito paraṃ kammābhisaṅkhāravasenāti ettha puññābhisaṅkhāravasena attho gahetabbo.",
  "atk-s0516a:368_0": "Āsavānaṃ khayāti āsavānaṃ vināsena. Anāsavaṃ cetovimuttinti āsavavirahitaṃ arahattaphalasamādhiṃ.",
  "atk-s0516a:368_1": "Paññāvimuttinti arahattaphalapaññaṃ. Arahattaphalasamādhi rāgavirāgā cetovimutti,",
  "atk-s0516a:368_2": "arahattaphalapaññā avijjāvirāgā paññāvimuttīti veditabbā. Taṇhācaritena vā appanājhānabalena",
  "atk-s0516a:368_3": "kilese vikkhambhetvā adhigataṃ arahattaphalaṃ rāgavirāgā cetovimutti, diṭṭhicaritena",
  "atk-s0516a:368_4": "upacārajjhānamattaṃ nibbattetvā vipassitvā adhigataṃ arahattaphalaṃ avijjāvirāgā",
  "atk-s0516a:368_5": "paññāvimutti. Anāgāmiphalaṃ vā kāmarāgaṃ sandhāya rāgavirāgā cetovimutti, arahattaphalaṃ",
  "atk-s0516a:368_6": "sabbappakārato avijjāvirāgā paññāvimutti.",
  "atk-s0516a:369_0": "Ākiñcaññāyatanaṃ dhimuttanti vimokkhenāti kenaṭṭhena vimokkho veditabboti? Adhimuccanaṭṭhena.",
  "atk-s0516a:369_1": "Ko ayaṃ adhimuccanaṭṭho nāma? Paccanīkadhammehi ca suṭṭhu vimuccanaṭṭho, ārammaṇe",
  "atk-s0516a:369_2": "ca abhirativasena suṭṭhu vimuccanaṭṭho, pitu aṅke vissaṭṭhaaṅgapaccaṅgassa dārakassa",
  "atk-s0516a:369_3": "sayanaṃ viya aniggahitabhāvena nirāsaṅkatāya ārammaṇe pavattīti vuttaṃ hoti. Evarūpena",
  "atk-s0516a:369_4": "vimokkhena dhimuttanti. Viññāṇañcāyatanaṃ muñcitvā ākiñcaññāyatane nirāsaṅkavasena",
  "atk-s0516a:369_5": "dhimuttaṃ allīnaṃ. Tatrādhimuttanti tasmiṃ samādhimhi allīnaṃ. Tadadhimuttanti tasmiṃ",
  "atk-s0516a:369_6": "jhāne adhimuttaṃ. Tadādhipateyyanti taṃ jhānaṃ jeṭṭhakaṃ. Rūpādhimuttotiādīni pañca",
  "atk-s0516a:369_7": "kāmaguṇagarukavasena vuttāni. Kulādhimuttotiādīni tīṇi khattiyādikulagarukavasena",
  "atk-s0516a:369_8": "vuttāni. Lābhādhimuttotiādīni aṭṭha lokadhammavasena vuttāni. Dhīvarādhimuttotiādīni",
  "atk-s0516a:369_9": "cattāri paccayavasena vuttāni. Suttantādhimuttotiādīni piṭakattayavasena vuttāni.",
  "atk-s0516a:369_10": "Āraññakaṅgādhimuttotiādīni dhutaṅgasamādānavasena vuttāni. Paṭhamajjhānādhimuttotiādīni",
  "atk-s0516a:369_11": "paṭilābhavasena vuttāni.",
  "atk-s0516a:370": "Kammaparāyaṇanti abhisaṅkhāravasena. Vipākaparāyaṇanti pavattivasena. Kammagarukanti cetanāgarukaṃ. Paṭisandhigarukanti upapattigarukaṃ.",
  "atk-s0516a:371_0": "84. Ākiñcaññāsambhavaṃ ñatvāti ākiñcaññāyatanasamāpattito vuṭṭhahitvā ākiñcaññāyatanajanakakammābhisaṅkhāraṃ",
  "atk-s0516a:371_1": "ñatvā “kinti palibodho aya”nti. Nandisaṃyojanaṃ itīti yā catutthaarūparāgasaṅkhātā",
  "atk-s0516a:371_2": "nandī tañca saṃyojanaṃ ñatvā. Tato tattha vipassatīti atha tattha ākiñcaññāyatanasamāpattito",
  "atk-s0516a:371_3": "vuṭṭhahitvā taṃ samāpattiṃ aniccādivasena vipassati. Etaṃ ñāṇaṃ tathaṃ tassāti etaṃ",
  "atk-s0516a:371_4": "tassa puggalassa evaṃ vipassato anukkamena uppannaṃ arahattañāṇaṃ aviparītaṃ. Vusīmatoti",
  "atk-s0516a:371_5": "vusitavantassa. Sesaṃ sabbattha pākaṭameva.",
  "atk-s0516a:372": "Evaṃ bhagavā idampi suttaṃ arahattanikūṭeneva desesi, desanāpariyosāne ca pubbasadiso eva dhammābhisamayo ahosīti.",
  "atk-s0516a:373": "Saddhammappajjotikāya cūḷaniddesa-aṭṭhakathāya",
  "atk-s0516a:374": "Posālamāṇavasuttaniddesavaṇṇanā niṭṭhitā.",
  "atk-s0516a:375": "15. Mogharājamāṇavasuttaniddesavaṇṇanā",
  "atk-s0516a:376_0": "85. Pannarasame mogharājasutte – dvāhanti dve vāre ahaṃ. So hi pubbe ajitasuttassa",
  "atk-s0516a:376_1": "ca tissametteyyasuttassa ca avasāne dvikkhattuṃ bhagavantaṃ pucchi, bhagavā panassa",
  "atk-s0516a:376_2": "indriyaparipākaṃ āgamayamāno na byākāsi. Tenāha – “dvāhaṃ sakkaṃ apucchissa”nti.",
  "atk-s0516a:376_3": "Yāvatatiyañca devīsi, byākarotīti me sutanti yāvatatiyañca sahadhammikaṃ puṭṭho visuddhidevabhūto",
  "atk-s0516a:376_4": "isi bhagavā sammāsambuddho byākarotīti evaṃ me sutaṃ. Godhāvarītīreyeva kira so evamassosi.",
  "atk-s0516a:376_5": "Tenāha – “byākarotīti me suta”nti. Imissā gāthāya niddese yaṃ vattabbaṃ siyā, taṃ",
  "atk-s0516a:376_6": "heṭṭhā vuttanayaṃ eva.",
  "atk-s0516a:377_0": "86. Ayaṃ lokoti manussaloko. Paro lokoti taṃ ṭhapetvā avaseso. Sadevakoti brahmalokaṃ",
  "atk-s0516a:377_1": "ṭhapetvā avaseso upapattidevasammutidevayutto. “Brahmaloko sadevako”ti etaṃ vā “sadevako",
  "atk-s0516a:377_2": "loko”tiādinayanidassanamattaṃ. Tena sabbopi tathāvuttappakāraloko veditabbo.",
  "atk-s0516a:378": "87. Evaṃ abhikkantadassāvinti evaṃ aggadassāviṃ, sadevakassa lokassa ajjhāsayādhimuttigatiparāyaṇādīni passituṃ samatthanti dasseti.",
  "atk-s0516a:379_0": "88. Suññato lokaṃ avekkhassūti avasiyapavattasallakkhaṇavasena vā tucchasaṅkhārasamanupassanāvasena",
  "atk-s0516a:379_1": "vāti dvīhākārehi suññato lokaṃ passa. Attānudiṭṭhiṃ ūhaccāti sakkāyadiṭṭhiṃ uddharitvā.",
  "atk-s0516a:380_0": "Lujjatīti bhijjati. Cakkhatīti cakkhu. Tadetaṃ sasambhāracakkhuno setamaṇḍalaparikkhittassa",
  "atk-s0516a:380_1": "kaṇhamaṇḍalassa majjhe abhimukhe ṭhitānaṃ sarīrasaṇṭhānuppattidesabhūte diṭṭhamaṇḍale",
  "atk-s0516a:380_2": "cakkhuviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Rūpayantīti",
  "atk-s0516a:380_3": "rūpā, vaṇṇavikāramāpajjantā hadayaṅgatabhāvaṃ pakāsentīti attho. Cakkhuto pavattaṃ",
  "atk-s0516a:380_4": "viññāṇaṃ, cakkhussa vā cakkhusannissitaṃ vā viññāṇaṃ cakkhuviññāṇaṃ. Cakkhuto pavatto",
  "atk-s0516a:380_5": "samphasso cakkhusamphasso. Cakkhusamphassapaccayāti cakkhuviññāṇasampayuttaphassapaccayā.",
  "atk-s0516a:380_6": "Vedayitanti vindanaṃ, vedanāti attho. Tadeva sukhayatīti sukhaṃ, yassa uppajjati,",
  "atk-s0516a:380_7": "taṃ sukhitaṃ karotīti attho. Suṭṭhu vā khādati, khanati ca kāyacittābādhanti sukhaṃ.",
  "atk-s0516a:380_8": "Dukkhayatīti dukkhaṃ. Yassa uppajjati, taṃ dukkhitaṃ karotīti attho. Na dukkhaṃ na",
  "atk-s0516a:380_9": "sukhanti adukkhamasukhaṃ. Ma-kāro sandhipadavasena vutto. So pana cakkhusamphasse",
  "atk-s0516a:380_10": "attanā sampayuttāya vedanāya sahajātaaññamaññanissayavipākaāhārasampayuttaatthiavigatavasena",
  "atk-s0516a:380_11": "aṭṭhadhā paccayo hoti, sampaṭicchanasampayuttāya anantarasamanantarūpanissayanatthivigatavasena",
  "atk-s0516a:380_12": "pañcadhā, santīraṇādisampayuttānaṃ upanissayavaseneva paccayo hoti.",
  "atk-s0516a:381_0": "Suṇātīti sotaṃ, taṃ sasambhārasotabilassa anto tanutambalomācite aṅgulivedhakasaṇṭhāne",
  "atk-s0516a:381_1": "padese sotaviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Saddīyantīti",
  "atk-s0516a:381_2": "saddā, udāharīyantīti attho. Ghāyatīti ghānaṃ, taṃ sasambhāraghānabilassa anto ajapadasaṇṭhāne",
  "atk-s0516a:381_3": "padese ghānaviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati. Gandhiyantīti",
  "atk-s0516a:381_4": "gandhā, attano vatthuṃ sūciyantīti attho. Jīvitaṃ avhāyatīti jivhā, sāyanaṭṭhena",
  "atk-s0516a:381_5": "vā jivhā. Sā sasambhārajivhāya atiaggamūlapassāni vajjetvā uparimatalamajjhe bhinnauppaladalaggasaṇṭhāne",
  "atk-s0516a:381_6": "padese jivhāviññāṇādīnaṃ yathārahaṃ vatthudvārabhāvaṃ sādhayamānā tiṭṭhati. Rasanti",
  "atk-s0516a:381_7": "te sattāti rasā, assādentīti attho.",
  "atk-s0516a:382_0": "Kucchitānaṃ āsavadhammānaṃ āyoti kāyo. Āyoti uppattideso. So yāvatā imasmiṃ kāye",
  "atk-s0516a:382_1": "upādinnapavatti nāma atthi, tattha yebhuyyena kāyappasādo kāyaviññāṇādīnaṃ yathārahaṃ",
  "atk-s0516a:382_2": "vatthudvārabhāvaṃ sādhayamāno tiṭṭhati. Phusiyantīti phoṭṭhabbā. Manatīti mano, vijānātīti",
  "atk-s0516a:382_3": "attho. Attano lakkhaṇaṃ dhārentīti dhammā. Manoti sahāvajjanabhavaṅgaṃ. Dhammāti",
  "atk-s0516a:382_4": "nibbānaṃ muñcitvā avasesā dhammārammaṇadhammā. Manoviññāṇanti javanamanoviññāṇaṃ.",
  "atk-s0516a:382_5": "Manosamphassoti taṃsampayutto phasso, so sampayuttāya vedanāya vipākapaccayavajjehi",
  "atk-s0516a:382_6": "sesehi sattahi paccayehi paccayo hoti. Anantarāya teheva sesānaṃ upanissayeneva paccayo hoti.",
  "atk-s0516a:383_0": "Avasiyapavattasallakkhaṇavasena vāti avaso hutvā pavattasaṅkhāre passanavasena olokanavasenāti",
  "atk-s0516a:383_1": "attho. Rūpe vaso na labbhatīti rūpasmiṃ vasavattibhāvo issarabhāvo na labbhati. Vedanādīsupi eseva nayo.",
  "atk-s0516a:384_0": "Nāyaṃ, bhikkhave, kāyo tumhākanti attani sati attaniyaṃ nāma hoti, attāyeva ca natthi.",
  "atk-s0516a:384_1": "Tasmā “nāyaṃ, bhikkhave, kāyo tumhāka”nti āha. Nāpi aññesanti añño nāma paresaṃ attā.",
  "atk-s0516a:384_2": "Tasmiṃ sati aññesaṃ nāma siyā, sopi natthi. Tasmā “nāpi aññesa”nti āha. Purāṇamidaṃ,",
  "atk-s0516a:384_3": "bhikkhave, kammanti nayidaṃ purāṇakammameva, purāṇakammanibbatto panesa kāyo. Tasmā",
  "atk-s0516a:384_4": "paccayavohārena evaṃ vutto. Abhisaṅkhatantiādi kammavohārasseva vasena purimaliṅgasabhāvatāya",
  "atk-s0516a:384_5": "vuttaṃ. Ayaṃ panettha attho – abhisaṅkhatanti paccayehi katoti daṭṭhabbo. Abhisañcetayitanti",
  "atk-s0516a:384_6": "cetanāvatthuko, cetanāmūlakoti daṭṭhabbo. Vedaniyanti vedanāya vatthūti daṭṭhabbo.",
  "atk-s0516a:385_0": "Rūpe sāro na labbhatīti rūpasmiṃ niccādisāro na labbhati. Vedanādīsupi eseva nayo.",
  "atk-s0516a:385_1": "Rūpaṃ assāraṃ nissāranti rūpaṃ assāraṃ sāravirahitañca. Sārāpagatanti sārato apagataṃ.",
  "atk-s0516a:385_2": "Niccasārasārena vāti bhaṅgaṃ atikkamitvā pavattamānena niccasārena vā. Kassaci niccasārassa",
  "atk-s0516a:385_3": "abhāvato niccasārena sāro natthi. Sukhasārasārena vāti ṭhitisukhaṃ atikkamitvā pavattamānassa",
  "atk-s0516a:385_4": "kassaci sukhasārassa abhāvato sukhasārasārena vā. Attasārasārena vāti attattaniyasārasārena",
  "atk-s0516a:385_5": "vā. Niccena vāti bhaṅgaṃ atikkamitvā pavattamānassa kassaci niccassa abhāvato niccena",
  "atk-s0516a:385_6": "vā. Dhuvena vāti vijjamānakālepi paccayāyattavuttitāya thirassa kassaci abhāvato",
  "atk-s0516a:385_7": "dhuvena vā. Sassatena vāti abbocchinnassa sabbakāle vijjamānassa kassaci abhāvato",
  "atk-s0516a:385_8": "sassatena vā. Avipariṇāmadhammena vāti jarābhaṅgavasena avipariṇāmapakatikassa kassaci",
  "atk-s0516a:385_9": "abhāvato avipariṇāmadhammena vā.",
  "atk-s0516a:386_0": "Cakkhu suññaṃ attena vā attaniyena vāti “kārako vedako sayaṃvasī”ti evaṃ parikappikena",
  "atk-s0516a:386_1": "attanā vā attābhāvatoyeva attano santakena parikkhārena ca suññaṃ. Sabbaṃ cakkhādilokiyadhammajātaṃ",
  "atk-s0516a:386_2": "yasmā attā ca ettha natthi, attaniyañca ettha natthi, tasmā “suñña”nti vuccatīti",
  "atk-s0516a:386_3": "attho. Lokuttarāpi dhammā attattaniyehi suññāyeva, suññātītadhammā natthīti vuttaṃ",
  "atk-s0516a:386_4": "hoti. Tasmiṃ dhamme attattaniyasārassa natthibhāvo vutto hoti. Loke ca “suññaṃ gharaṃ",
  "atk-s0516a:386_5": "suñño ghaṭo”ti vutto gharassa ghaṭassa ca natthibhāvo na hoti, tasmiṃ ghaṭe ca aññassa",
  "atk-s0516a:386_6": "natthibhāvo vutto hoti. Bhagavatā ca iti yampi koci tattha na hoti, tena taṃ suññaṃ.",
  "atk-s0516a:386_7": "Yaṃ pana tattha avasiṭṭhaṃ hoti, taṃ santaṃ idamatthīti pajānātīti ayamevattho vutto.",
  "atk-s0516a:386_8": "Tathā ñāyaganthe saddaganthe ca ayamevattho. Iti imasmiṃ sutte anattalakkhaṇameva",
  "atk-s0516a:386_9": "kathitaṃ. Anissariyatoti attano issariye avasavattanato. Akāmakāriyatoti attano akāmaṃ",
  "atk-s0516a:386_10": "arucikaraṇavasena. Apāpuṇiyatoti ṭhātuṃ patiṭṭhābhāvato. Avasavattanatoti attano",
  "atk-s0516a:386_11": "vase avattanato. Paratoti aniccato paccayāyattavuttito. Vivittatoti nissarato.",
  "atk-s0516a:387_0": "Suddhanti kevalaṃ issarakālapakatīhi vinā kevalaṃ paccayāyattapavattivasena pavattamānaṃ",
  "atk-s0516a:387_1": "suddhaṃ nāma. Attaniyavirahito suddhadhammapuñjoti ca. Suddhaṃ dhammasamuppādaṃ,",
  "atk-s0516a:387_2": "suddhaṃ saṅkhārasantatinti suddhaṃ passantassa jānantassa saṅkhārānaṃ santatiṃ abbocchinnasaṅkhārasantatiṃ.",
  "atk-s0516a:387_3": "Tatheva suddhaṃ passantassa saṅkhārādīni, ekaṭṭhāni ādarena dvattikkhattuṃ vuttāni.",
  "atk-s0516a:387_4": "Evaṃ passantassa maraṇamukhe bhayaṃ na hoti. Gāmaṇīti ālapanaṃ. Tiṇakaṭṭhasamaṃ lokanti",
  "atk-s0516a:387_5": "imaṃ upādinnakkhandhasaṅkhātaṃ lokaṃ. Yadā tiṇakaṭṭhasamaṃ paññāya passati. Yathā",
  "atk-s0516a:387_6": "araññe tiṇakaṭṭhādīsu gaṇhantesu attānaṃ vā attaniyaṃ vā gaṇhātīti na hoti, tesu",
  "atk-s0516a:387_7": "vā tiṇakaṭṭhādīsu sayameva nassantesupi vinassantesupi attā nassati, attaniyo nassatīti",
  "atk-s0516a:387_8": "na hoti. Evaṃ imasmiṃ kāyepi nassante vā vinassante vā attā vā attaniyaṃ vā bhijjatīti",
  "atk-s0516a:387_9": "apassanto paññāya tiṇakaṭṭhasamaṃ passatīti vuccati. Nāññaṃ patthayate kiñci, aññatrappaṭisandhiyāti",
  "atk-s0516a:387_10": "paṭisandhivirahitaṃ nibbānaṃ ṭhapetvā aññaṃ bhavaṃ vā attabhāvaṃ vā na pattheti.",
  "atk-s0516a:388_0": "Rūpaṃ samannesatīti rūpassa sāraṃ pariyesati. Ahanti vāti diṭṭhivasena. Mamanti vāti",
  "atk-s0516a:388_1": "taṇhāvasena. Asmīti vāti mānavasena. Tampi tassa na hotīti taṃ tividhampi tassa puggalassa na hoti.",
  "atk-s0516a:389_0": "Idhāti desāpadese nipāto, svāyaṃ katthaci lokaṃ upādāya vuccati. Yathāha – “idha",
  "atk-s0516a:389_1": "tathāgato loke uppajjatī”ti. Katthaci sāsanaṃ. Yathāha – “idheva, bhikkhave, samaṇo,",
  "atk-s0516a:389_2": "idha dutiyo samaṇo”ti. Katthaci okāsaṃ. Yathāha –",
  "atk-s0516a:390": "“Idheva tiṭṭhamānassa, devabhūtassa me sato;",
  "atk-s0516a:391": "Punarāyu ca me laddho, evaṃ jānāhi mārisā”ti. ;",
  "atk-s0516a:392_0": "Katthaci padapūraṇamattameva. Yathāha – “idhāhaṃ, bhikkhave, bhuttāvī assaṃ pavārito”ti.",
  "atk-s0516a:392_1": "Idha pana lokaṃ upādāya vuttoti veditabbo. Assutavā puthujjanoti ettha pana āgamādhigamābhāvā",
  "atk-s0516a:392_2": "ñeyyo “assutavā”iti. Yassa hi khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā",
  "atk-s0516a:392_3": "diṭṭhipaṭisedhako neva āgamo, paṭipattiyā adhigantabbassa anadhigatattā neva adhigamo",
  "atk-s0516a:392_4": "atthi, so āgamādhigamābhāvā ñeyyo “assutavā” iti. Svāyaṃ –",
  "atk-s0516a:393": "Puthūnaṃ jananādīhi, kāraṇehi puthujjano;",
  "atk-s0516a:394": "Puthujjanantogadhattā, puthuvāyaṃ jano iti. ;",
  "atk-s0516a:395_0": "So hi puthūnaṃ nānappakārānaṃ kilesādīnaṃ jananādīhipi kāraṇehi puthujjano. Yathāha",
  "atk-s0516a:395_1": "– puthu kilese janentīti puthujjanā, puthu avihatasakkāyadiṭṭhikāti puthujjanā, puthu",
  "atk-s0516a:395_2": "satthārānaṃ mukhullokikāti puthujjanā, puthu sabbagatīhi avuṭṭhitāti puthujjanā,",
  "atk-s0516a:395_3": "puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā,",
  "atk-s0516a:395_4": "puthu nānāsantāpehi santappentīti puthujjanā, puthu nānāpariḷāhehi pariḍayhantīti",
  "atk-s0516a:395_5": "puthujjanā, puthu pañcasu kāmaguṇesu rattā giddhā gadhitā muñchitā ajjhosannā laggā",
  "atk-s0516a:395_6": "laggitā palibuddhāti puthujjanā, puthu pañcahi nīvaraṇehi āvuṭā nivuṭā ovuṭā pihitā",
  "atk-s0516a:395_7": "paṭicchannā paṭikujjitāti puthujjanā, puthūnaṃ vā gaṇanapathamatītānaṃ ariyadhammaparammukhānaṃ",
  "atk-s0516a:395_8": "nīcadhammasamācārānaṃ janānaṃ antogadhattāpi puthujjanā, puthuva ayaṃ visuṃyeva saṅkhyaṃ",
  "atk-s0516a:395_9": "gato, visaṃsaṭṭho sīlasutādiguṇayuttehi ariyehi janotipi puthujjano. Evametehi “assutavā",
  "atk-s0516a:395_10": "puthujjano”ti dvīhi padehi ye te –",
  "atk-s0516a:396": "“Duve puthujjanā vuttā, buddhenādiccabandhunā;",
  "atk-s0516a:397": "Andho puthujjano eko, kalyāṇeko puthujjano”ti. –",
  "atk-s0516a:398": "Dve puthujjanā vuttā, tesu andhaputhujjano vutto hotīti veditabbo.",
  "atk-s0516a:399_0": "Ariyānaṃ adassāvītiādīsu ariyāti ārakattā kilesehi, anaye na iriyanato, aye iriyanato,",
  "atk-s0516a:399_1": "sadevakena ca lokena araṇīyato buddhā ca paccekabuddhā ca buddhasāvakā ca vuccanti,",
  "atk-s0516a:399_2": "buddhā eva vā idha ariyā. Yathāha – “sadevake, bhikkhave, loke…pe… tathāgato ariyoti vuccatī”ti.",
  "atk-s0516a:400_0": "Sappurisāti ettha pana paccekabuddhā tathāgatasāvakā ca “sappurisā”ti veditabbā.",
  "atk-s0516a:400_1": "Te hi lokuttaraguṇayogena sobhanā purisāti sappurisā. Sabbeva vā ete dvidhāpi vuttā.",
  "atk-s0516a:400_2": "Buddhāpi hi ariyā ca sappurisā ca paccekabuddhāpi buddhasāvakāpi. Yathāha –",
  "atk-s0516a:401": "“Yo ve kataññū katavedi dhīro, kalyāṇamitto daḷhabhatti ca hoti;",
  "atk-s0516a:402": "Dukhitassa sakkacca karoti kiccaṃ, tathāvidhaṃ sappurisaṃ vadantī”ti. ;",
  "atk-s0516a:403_0": "“Kalyāṇamitto daḷhabhatti ca hotī”ti ettāvatā hi buddhasāvako vutto. Kataññutādīhi",
  "atk-s0516a:403_1": "paccekabuddhā buddhāti, yo imesaṃ ariyānaṃ adassanasīlo, na ca dassane sādhukārī,",
  "atk-s0516a:403_2": "so ariyānaṃ adassāvīti veditabbo. So cakkhunā adassāvī, ñāṇena adassāvīti duvidho,",
  "atk-s0516a:403_3": "tesu ñāṇena adassāvī idha adhippeto. Maṃsacakkhunā hi dibbacakkhunā vā ariyā diṭṭhāpi",
  "atk-s0516a:403_4": "adiṭṭhāva honti tesaṃ cakkhunā vaṇṇamattagahaṇato, na ariyabhāvagocarato. Soṇasiṅgālādayopi",
  "atk-s0516a:403_5": "cakkhunā ariye passanti, na ca te ariyānaṃ dassāvino.",
  "atk-s0516a:404_0": "Tatridaṃ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito",
  "atk-s0516a:404_1": "ekadivasaṃ therena saddhiṃ piṇḍāya caritvā therassa pattacīvaraṃ gahetvā piṭṭhito",
  "atk-s0516a:404_2": "āgacchanto theraṃ pucchi – “ariyā nāma, bhante, kīdisā”ti? Thero āha – “idhekacco",
  "atk-s0516a:404_3": "mahallako ariyānaṃ pattacīvaraṃ gahetvā vattapaṭipattiṃ katvā saha carantopi neva",
  "atk-s0516a:404_4": "ariye jānāti, evaṃ dujjānā, āvuso, ariyā”ti. Evaṃ vuttepi so neva aññāsi. Tasmā cakkhunā",
  "atk-s0516a:404_5": "dassanaṃ na dassanaṃ, ñāṇena dassanameva dassanaṃ. Yathāha – “alaṃ te, vakkali, kiṃ",
  "atk-s0516a:404_6": "te iminā pūtikāyena diṭṭhena, yo kho, vakkali, dhammaṃ passati, so maṃ passatī”ti.",
  "atk-s0516a:404_7": "Tasmā cakkhunā passantopi ñāṇena ariyehi diṭṭhaṃ aniccādilakkhaṇaṃ apassanto, ariyānaṃ",
  "atk-s0516a:404_8": "adhigatañca dhammaṃ anadhigacchanto, ariyakaradhammānaṃ ariyabhāvassa ca adiṭṭhattā",
  "atk-s0516a:404_9": "“ariyānaṃ adassāvī”ti veditabbo.",
  "atk-s0516a:405": "Ariyadhammassa akovidoti satipaṭṭhānādibhede ariyadhamme akusalo. Ariyadhamme avinītoti ettha pana –",
  "atk-s0516a:406": "Duvidho vinayo nāma, ekamekettha pañcadhā;",
  "atk-s0516a:407": "Abhāvato tassa ayaṃ, “avinīto”ti vuccati. ;",
  "atk-s0516a:408_0": "Ayañhi saṃvaravinayo pahānavinayoti duvidho vinayo. Ettha ca duvidhepi vinaye ekamekopi",
  "atk-s0516a:408_1": "vinayo pañcadhā bhijjati. Saṃvaravinayopi hi sīlasaṃvaro satisaṃvaro ñāṇasaṃvaro",
  "atk-s0516a:408_2": "khantisaṃvaro vīriyasaṃvaroti pañcavidho. Pahānavinayopi tadaṅgappahānaṃ vikkhambhanappahānaṃ",
  "atk-s0516a:408_3": "samucchedappahānaṃ paṭippassaddhippahānaṃ nissaraṇappahānanti pañcavidho.",
  "atk-s0516a:409": "Tattha “iminā pātimokkhasaṃvarena upeto hoti samupeto”ti ayaṃ sīlasaṃvaro. “Rakkhati cakkhundriyaṃ, cakkhundriye saṃvaraṃ āpajjatī”ti ayaṃ satisaṃvaro.",
  "atk-s0516a:410": "“Yāni sotāni lokasmiṃ, (ajitāti bhagavā,)",
  "atk-s0516a:411": "Sati tesaṃ nivāraṇaṃ;",
  "atk-s0516a:412": "Sotānaṃ saṃvaraṃ brūmi, paññāyete pidhiyyare”ti. –",
  "atk-s0516a:413_0": "Ayaṃ ñāṇasaṃvaro. “Khamo hoti sītassa uṇhassā”ti ayaṃ khantisaṃvaro. “Uppannaṃ kāmavitakkaṃ",
  "atk-s0516a:413_1": "nādhivāsetī”ti ayaṃ vīriyasaṃvaro. Sabbopi cāyaṃ saṃvaro yathāsakaṃ saṃvaritabbānaṃ",
  "atk-s0516a:413_2": "vinetabbānañca kāyaduccaritādīnaṃ saṃvaraṇato “saṃvaro”, vinayanato “vinayo”ti vuccati.",
  "atk-s0516a:413_3": "Evaṃ tāva saṃvaravinayo pañcadhā bhijjatīti veditabbo.",
  "atk-s0516a:414_0": "Tathā yaṃ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa,",
  "atk-s0516a:414_1": "tena tena vipassanāñāṇena tassa tassa anatthassa pahānaṃ. Seyyathidaṃ – nāmarūpavavatthānena",
  "atk-s0516a:414_2": "sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāgena",
  "atk-s0516a:414_3": "kaṅkhāvitaraṇena kathaṃkathībhāvassa, kalāpasammasanena “ahaṃ mamā”ti gāhassa, maggāmaggavavatthānena",
  "atk-s0516a:414_4": "amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā,",
  "atk-s0516a:414_5": "bhayadassanena sabhaye abhayasaññāya, ādīnavadassanena assādasaññāya, nibbidānupassanāya",
  "atk-s0516a:414_6": "abhiratisaññāya, muñcitukamyatāñāṇena amuñcitukāmatāya, upekkhāñāṇena anupekkhāya,",
  "atk-s0516a:414_7": "anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittaggāhassa",
  "atk-s0516a:414_8": "pahānaṃ. Etaṃ tadaṅgappahānaṃ nāma.",
  "atk-s0516a:415_0": "Yaṃ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe",
  "atk-s0516a:415_1": "sevālassa tesaṃ tesaṃ nīvaraṇādidhammānaṃ pahānaṃ, etaṃ vikkhambhanappahānaṃ nāma.",
  "atk-s0516a:415_2": "Yaṃ catunnaṃ ariyamaggānaṃ bhāvitattā taṃtaṃmaggavato attano attano santāne “diṭṭhigatānaṃ",
  "atk-s0516a:415_3": "pahānāyā”tiādinā nayena vuttassa samudayapakkhiyassa kilesagaṇassa accantaappavattibhāvena",
  "atk-s0516a:415_4": "pahānaṃ, idaṃ samucchedappahānaṃ nāma. Yaṃ pana phalakkhaṇe paṭippassaddhattaṃ kilesānaṃ,",
  "atk-s0516a:415_5": "etaṃ paṭippassaddhippahānaṃ nāma. Yaṃ sabbasaṅkhatanissaṭattā pahīnasabbasaṅkhataṃ",
  "atk-s0516a:415_6": "nibbānaṃ, etaṃ nissaraṇappahānaṃ nāma. Sabbampi cetaṃ pahānaṃ yasmā cāgaṭṭhena pahānaṃ,",
  "atk-s0516a:415_7": "vinayanaṭṭhena vinayo, tasmā “pahānavinayo”ti vuccati. Taṃ taṃ pahānavato vā tassa",
  "atk-s0516a:415_8": "tassa vinayassa sambhavatopetaṃ “pahānavinayo”ti vuccati. Evaṃ pahānavinayopi pañcadhā",
  "atk-s0516a:415_9": "bhijjatīti veditabbo.",
  "atk-s0516a:416_0": "Evamayaṃ saṅkhepato duvidho bhedato ca dasavidho vinayo bhinnasaṃvarattā, pahātabbassa",
  "atk-s0516a:416_1": "ca appahīnattā yasmā etassa assutavato puthujjanassa natthi, tasmā abhāvato tassa",
  "atk-s0516a:416_2": "ayaṃ “avinīto”ti vuccatīti. Eseva nayo sappurisānaṃ adassāvī sappurisadhammassa akovido,",
  "atk-s0516a:416_3": "sappurisadhamme avinītoti etthapi. Ninnānākaraṇañhi etamatthato. Yathāha – “yeva",
  "atk-s0516a:416_4": "te ariyā, teva te sappurisā. Yeva te sappurisā, teva te ariyā. Yo eva so ariyānaṃ",
  "atk-s0516a:416_5": "dhammo, so eva so sappurisānaṃ dhammo. Yo eva so sappurisānaṃ dhammo, so eva so ariyānaṃ",
  "atk-s0516a:416_6": "dhammo. Yeva te ariyavinayā, teva te sappurisavinayā. Yeva te sappurisavinayā, teva",
  "atk-s0516a:416_7": "te ariyavinayā. Ariyeti vā, sappuriseti vā, ariyadhammeti vā, sappurisadhammeti vā,",
  "atk-s0516a:416_8": "ariyavinayeti vā, sappurisavinayeti vā esese eke ekaṭṭhe same samabhāge tajjāte taññevāti.",
  "atk-s0516a:417_0": "Rūpaṃ attato samanupassatīti idhekacco rūpaṃ attato samanupassati, “yaṃ rūpaṃ, so",
  "atk-s0516a:417_1": "ahaṃ, yo ahaṃ, taṃ rūpa”nti rūpañca attānañca advayaṃ samanupassati. Seyyathāpi telappadīpassa",
  "atk-s0516a:417_2": "jhāyato “yā acci, so vaṇṇo. Yo vaṇṇo, sā accī”ti acciñca vaṇṇañca advayaṃ samanupassati,",
  "atk-s0516a:417_3": "evameva idhekacco rūpaṃ attato…pe… samanupassatīti evaṃ rūpaṃ “attā”ti diṭṭhipassanāya",
  "atk-s0516a:417_4": "passati. Rūpavantaṃ vā attānanti arūpaṃ “attā”ti gahetvā chāyāvantaṃ rukkhaṃ viya",
  "atk-s0516a:417_5": "taṃ rūpavantaṃ “attā”ti samanupassati. Attani vā rūpanti arūpameva “attā”ti gahetvā",
  "atk-s0516a:417_6": "pupphasmiṃ gandhaṃ viya attani rūpaṃ samanupassati. Rūpasmiṃ vā attānanti arūpameva",
  "atk-s0516a:417_7": "“attā”ti gahetvā karaṇḍake maṇiṃ viya taṃ attānaṃ rūpasmiṃ samanupassati. Vedanādīsupi eseva nayo.",
  "atk-s0516a:418_0": "Tattha “rūpaṃ attato samanupassatī”ti suddharūpaṃyeva “attā”ti kathitaṃ. “Rūpavantaṃ",
  "atk-s0516a:418_1": "vā attānaṃ, attani vā rūpaṃ, rūpasmiṃ vā attānaṃ. Vedanaṃ attato… saññaṃ… saṅkhāre…",
  "atk-s0516a:418_2": "viññāṇaṃ attato samanupassatī”ti imesu sattasu ṭhānesu arūpaṃ “attā”ti kathitaṃ,",
  "atk-s0516a:418_3": "“vedanāvantaṃ vā attānaṃ, attani vā vedanā, vedanāya vā attāna”nti evaṃ catūsu khandhesu",
  "atk-s0516a:418_4": "tiṇṇaṃ tiṇṇaṃ vasena dvādasasu ṭhānesu rūpārūpamissako attā kathito. Tattha rūpaṃ",
  "atk-s0516a:418_5": "attato samanupassati. Vedanaṃ… saññaṃ… saṅkhāre… viññāṇaṃ attato samanupassatīti",
  "atk-s0516a:418_6": "pañcasu ṭhānesu ucchedadiṭṭhi kathitā. Avasesesu sassatadiṭṭhi. Evamettha pannarasa",
  "atk-s0516a:418_7": "bhavadiṭṭhiyo pañca vibhavadiṭṭhiyo honti. Tā sabbāpi maggāvaraṇā, na saggāvaraṇā,",
  "atk-s0516a:418_8": "paṭhamamaggavajjhāti veditabbā.",
  "atk-s0516a:419_0": "Āraññikoti araññe nivāsaṃ. Pavaneti mahante gambhīravane. Caramānoti tahiṃ tahiṃ",
  "atk-s0516a:419_1": "vicaramāno. Vissattho gacchatīti nibbhayo nirāsaṅko carati. Anāpāthagato luddassāti",
  "atk-s0516a:419_2": "migaluddassa parammukhagato. Antamakāsi māranti kilesamāraṃ vā devaputtamāraṃ vā",
  "atk-s0516a:419_3": "antaṃ akāsi. Apadaṃ vadhitvāti kilesapadaṃ hantvā nāsetvā. Māracakkhuṃ adassanaṃ",
  "atk-s0516a:419_4": "gatoti mārassa adassanavisayaṃ patto. Anāpāthagatoti mārassa parammukhaṃ patto. Sesaṃ",
  "atk-s0516a:419_5": "sabbattha pākaṭameva.",
  "atk-s0516a:420": "Evaṃ bhagavā idampi suttaṃ arahattanikūṭeneva desesi, desanāpariyosāne ca vuttasadisoyeva dhammābhisamayo ahosīti.",
  "atk-s0516a:421": "Saddhammappajjotikāya cūḷaniddesa-aṭṭhakathāya",
  "atk-s0516a:422": "Mogharājamāṇavasuttaniddesavaṇṇanā niṭṭhitā.",
  "atk-s0516a:423": "16. Piṅgiyamāṇavasuttaniddesavaṇṇanā",
  "atk-s0516a:424_0": "89. Soḷasame piṅgiyasuttaniddese – jiṇṇohamasmi abalo vītavaṇṇoti so kira brāhmaṇo",
  "atk-s0516a:424_1": "jarābhibhūto vīsavassasatiko jātiyā, dubbalo ca “idha pādaṃ karissāmī”ti aññatreva",
  "atk-s0516a:424_2": "karoti, vinaṭṭhapurimachavivaṇṇo ca. Tenāha – “jiṇṇohamasmi abalo vītavaṇṇo”ti. Māhaṃ",
  "atk-s0516a:424_3": "nassaṃ momuho antarāvāti māhaṃ tuyhaṃ dhammaṃ asacchikatvā antarā eva avidvā hutvā",
  "atk-s0516a:424_4": "anassiṃ. Jātijarāya idha vippahānanti idheva tava pādamūle pāsāṇake cetiye vā jātijarāya",
  "atk-s0516a:424_5": "vippahānaṃ nibbānaṃ dhammarasaṃ ahaṃ vijaññaṃ, taṃ me ācikkha.",
  "atk-s0516a:425_0": "Abaloti balavirahito. Dubbaloti dubbalabalo. Appabaloti parittabalo. Appathāmoti",
  "atk-s0516a:425_1": "parittavīriyo. Vītavaṇṇoti parivattitachavivaṇṇo. Vigatavaṇṇoti apagatachavivaṇṇo.",
  "atk-s0516a:425_2": "Vigacchitavaṇṇoti dūrībhūtachavivaṇṇo. Yā sā purimā subhā vaṇṇanibhāti yā sā subhā",
  "atk-s0516a:425_3": "sundarā purimakāle sati, sā vaṇṇanibhā etarahi antarahitā vigatā. Ādīnavo pātubhūtoti",
  "atk-s0516a:425_4": "upaddavo pāturahosi. “Yā sā purimā subhā vaṇṇanibhā”ti pāṭhaṃ ṭhapetvā “yā subhā",
  "atk-s0516a:425_5": "assā”ti eke vaṇṇayanti.",
  "atk-s0516a:426_0": "Asuddhāti paṭalādīhi asuddhā. Avisuddhāti timirādīhi avisuddhā. Aparisuddhāti samantato",
  "atk-s0516a:426_1": "phoṭapaṭalādīhi pariyonaddhattā aparisuddhā. Avodātāti nappasannā pasannasadisā.",
  "atk-s0516a:426_2": "No tathā cakkhunā rūpe passāmīti yathā porāṇacakkhunā rūpārammaṇaṃ passāmi olokemi,",
  "atk-s0516a:426_3": "tathā tena pakārena idāni na passāmi. Sotaṃ asuddhantiādīsupi eseva nayo. Māhaṃ nassanti ahaṃ mā vinassaṃ.",
  "atk-s0516a:427_0": "90. Idāni yasmā piṅgiyo kāye sāpekkhatāya “jiṇṇohamasmī”tiādimāha. Tenassa bhagavā",
  "atk-s0516a:427_1": "kāye sinehappahānatthaṃ “disvāna rūpesu vihaññamāne”ti gāthamāha. Tattha rūpesūti",
  "atk-s0516a:427_2": "rūpahetu rūpapaccayā. Vihaññamāneti kammakāraṇādīhi upahaññamāne. Ruppanti rūpesūti",
  "atk-s0516a:427_3": "cakkhurogādīhi ca rūpahetuyeva janā ruppanti bādhiyanti.",
  "atk-s0516a:428_0": "Haññantīti ghaṭīyanti. Vihaññantīti vihesiyanti. Upavihaññantīti hatthapādacchedādiṃ",
  "atk-s0516a:428_1": "labhanti. Upaghātiyantīti maraṇaṃ labhanti. Kuppantīti parivattanti. Pīḷayantīti",
  "atk-s0516a:428_2": "vighātaṃ āpajjanti. Ghaṭṭayantīti ghaṭṭanaṃ pāpuṇanti. Byādhitāti bhītā. Domanassitāti",
  "atk-s0516a:428_3": "cittavighātaṃ pattā. Vemāneti nassamāne.",
  "atk-s0516a:429_0": "91. Evaṃ bhagavatā yāva arahattaṃ, tāva kathitaṃ paṭipattiṃ sutvā piṅgiyo jarādubbalatāya",
  "atk-s0516a:429_1": "visesaṃ anadhigantvā ca puna “disā catasso”ti imāya gāthāya bhagavantaṃ thomento desanaṃ yācati.",
  "atk-s0516a:430": "92. Athassa bhagavā punapi yāva arahattaṃ, tāva paṭipadaṃ dassento “taṇhādhipanne”ti gāthamāha.",
  "atk-s0516a:431_0": "Taṇhādhipanneti taṇhāya vimuccitvā ṭhite. Taṇhānugeti taṇhāya saha gacchante. Taṇhānugateti",
  "atk-s0516a:431_1": "taṇhāya anubandhante. Taṇhānusaṭeti taṇhāya saha dhāvante. Taṇhāya panneti taṇhāya",
  "atk-s0516a:431_2": "nimugge. Paṭipanneti taṇhāya avatthaṭe. Abhibhūteti maddite. Pariyādinnacitteti pariyādiyitvā gahitakusalacitte.",
  "atk-s0516a:432": "Santāpajāteti sañjātacittasantāpe. Ītijāteti roguppanne. Upaddavajāteti ādīnavajāte. Upasaggajāteti uppannadukkhajāte.",
  "atk-s0516a:433_0": "Virajaṃ vītamalanti ettha virajanti vigatarāgādirajaṃ. Vītamalanti vītarāgādimalaṃ.",
  "atk-s0516a:433_1": "Rāgādayo hi ajjhottharaṇaṭṭhena rajo nāma, dūsaṭṭhena malaṃ nāma. Dhammacakkhunti",
  "atk-s0516a:433_2": "katthaci paṭhamamaggañāṇaṃ, katthaci ādīni tīṇi maggañāṇāni, katthaci catutthamaggañāṇampi.",
  "atk-s0516a:433_3": "Idha pana jaṭilasahassassa catutthamaggañāṇaṃ. Piṅgiyassa tatiyamaggañāṇameva. Yaṃ",
  "atk-s0516a:433_4": "kiñci samudayadhammaṃ, sabbaṃ taṃ nirodhadhammanti vipassanāvasena evaṃ pavattassa",
  "atk-s0516a:433_5": "dhammacakkhuṃ udapādīti attho. Sesaṃ sabbattha pākaṭameva.",
  "atk-s0516a:434_0": "Evaṃ idampi suttaṃ bhagavā arahattanikūṭeneva desesi, desanāpariyosāne ca piṅgiyo",
  "atk-s0516a:434_1": "anāgāmiphale patiṭṭhāsi. So kira antarantarā cintesi – “evaṃ vicitrapaṭibhānaṃ nāma",
  "atk-s0516a:434_2": "desanaṃ na labhati mayhaṃ mātulo bāvarī savanāyā”ti. Tena sinehavikkhepena arahattaṃ",
  "atk-s0516a:434_3": "pāpuṇituṃ nāsakkhi. Antevāsikā panassa sahassajaṭilā arahattaṃ pāpuṇiṃsu. Sabbeva",
  "atk-s0516a:434_4": "iddhimayapattacīvaradharā ehibhikkhuno ahesunti.",
  "atk-s0516a:435": "Saddhammappajjotikāya cūḷaniddesa-aṭṭhakathāya",
  "atk-s0516a:436": "Piṅgiyamāṇavasuttaniddesavaṇṇanā niṭṭhitā.",
  "atk-s0516a:437": "17. Pārāyanatthutigāthāniddesavaṇṇanā",
  "atk-s0516a:438_0": "93. Ito paraṃ saṅgītikārā desanaṃ thomentā “idamavoca bhagavā”tiādimāhaṃsu. Tattha",
  "atk-s0516a:438_1": "idamavocāti idaṃ pārāyanaṃ avoca. Paricārakasoḷasānanti bāvarissa paricārakena piṅgiyena",
  "atk-s0516a:438_2": "saha soḷasānaṃ, buddhassa vā bhagavato paricārakānaṃ soḷasānanti paricārakasoḷasānaṃ.",
  "atk-s0516a:438_3": "Te eva ca brāhmaṇā tattha soḷasasu disāsu purato ca pacchato ca vāmapassato ca dakkhiṇapassato",
  "atk-s0516a:438_4": "ca cha cha yojanā nisinnā ujukena dvādasayojanikā ahosi. Ajjhiṭṭhoti yācito.",
  "atk-s0516a:439_0": "94-97. Atthamaññāyāti pāḷiatthamaññāya. Dhammamaññāyāti pāḷimaññāya. Pārāyananti",
  "atk-s0516a:439_1": "evaṃ imassa dhammapariyāyassa adhivacanaṃ āropetvā tesaṃ brāhmaṇānaṃ nāmāni kittayanto",
  "atk-s0516a:439_2": "“ajito…pe… buddhaseṭṭhamupāgamu”nti āhaṃsu. Tattha sampannacaraṇanti nibbānapadaṭṭhānabhūtena",
  "atk-s0516a:439_3": "pātimokkhasīlādinā sampannaṃ. Isinti mahesiṃ.",
  "atk-s0516a:440_0": "Niddese upāgamiṃsūti samīpaṃ gamiṃsu. Upasaṅkamiṃsūti avidūraṭṭhānaṃ gamiṃsu. Payirupāsiṃsūti",
  "atk-s0516a:440_1": "samīpe nisīdiṃsu. Paripucchiṃsūti paripucchaṃ āhariṃsu. Parigaṇhiṃsūti tulayiṃsu. “Codayiṃsū”ti keci.",
  "atk-s0516a:441": "Sīlācāranibbattīti uttamasīlācāranibbatti, maggena nipphannasīlanti attho.",
  "atk-s0516a:442_0": "Gambhīreti uttānabhāvapaṭikkhepavacanaṃ. Duddaseti gambhīrattā duddase, dukkhena",
  "atk-s0516a:442_1": "daṭṭhabbe, na sakkā sukhena daṭṭhuṃ. Duddasattāva duranubodhe, dukkhena avabujjhitabbe,",
  "atk-s0516a:442_2": "na sakkā sukhena avabujjhituṃ. Santeti nibbute. Paṇīteti atappake. Idaṃ dvayaṃ lokuttarameva",
  "atk-s0516a:442_3": "sandhāya vuttaṃ. Atakkāvacareti takkena na avacaritabbe na ogāhitabbe ñāṇeneva avacaritabbe.",
  "atk-s0516a:442_4": "Nipuṇeti saṇhe. Paṇḍitavedanīyeti sammā paṭipannehi paṇḍitehi veditabbe.",
  "atk-s0516a:443_0": "98. Tosesīti tuṭṭhiṃ āpādesi. Vitosesīti vividhā tesaṃ somanassaṃ uppādesi. Pasādesīti",
  "atk-s0516a:443_1": "tesaṃ cittappasādaṃ akāsi. Ārādhesīti ārādhayi siddhiṃ pāpesi. Attamane akāsīti somanassavasena sakamane akāsi.",
  "atk-s0516a:444": "99. Tato paraṃ brahmacariyamacariṃsūti maggabrahmacariyaṃ acariṃsu.",
  "atk-s0516a:445": "101. Tasmā pārāyananti tassa pārabhūtassa nibbānassa āyatananti vuttaṃ hoti.",
  "atk-s0516a:446": "Saddhammappajjotikāya cūḷaniddesa-aṭṭhakathāya",
  "atk-s0516a:447": "Pārāyanatthutigāthāniddesavaṇṇanā niṭṭhitā.",
  "atk-s0516a:448": "18. Pārāyanānugītigāthāniddesavaṇṇanā",
  "atk-s0516a:449_0": "102. Pārāyanamanugāyissanti assa ayaṃ sambandho – bhagavatā hi pārāyane desite soḷasasahassajaṭilā",
  "atk-s0516a:449_1": "arahattaṃ pāpuṇiṃsu, avasesānañca cuddasakoṭisaṅkhānaṃ devamanussānaṃ dhammābhisamayo",
  "atk-s0516a:449_2": "ahosi. Vuttañhetaṃ porāṇehi –",
  "atk-s0516a:450": "“Tato pāsāṇake ramme, pārāyanasamāgame;",
  "atk-s0516a:451": "Amataṃ pāpayī buddho, cuddasa pāṇakoṭiyo”ti. ;",
  "atk-s0516a:452_0": "Niṭṭhitāya pana dhammadesanāya tato tato āgatā manussā bhagavato ānubhāvena attano",
  "atk-s0516a:452_1": "attano gāmanigamādīsveva pāturahesuṃ. Bhagavāpi sāvatthimeva agamāsi paricārakasoḷasādīhi",
  "atk-s0516a:452_2": "anekehi bhikkhusahassehi parivuto. Tattha piṅgiyo bhagavantaṃ vanditvā āha – “gacchāmahaṃ,",
  "atk-s0516a:452_3": "bhante, bāvarissa buddhuppādaṃ ārocetuṃ, paṭissutañhi tasseva mayā”ti. Atha bhagavatā",
  "atk-s0516a:452_4": "anuññāto ñāṇagamaneneva godhāvarītīraṃ gantvā pādagamanena assamābhimukho agamāsi.",
  "atk-s0516a:452_5": "Tamenaṃ bāvarī brāhmaṇo maggaṃ olokento nisinno dūratova taṃ khārijaṭādivirahitaṃ",
  "atk-s0516a:452_6": "bhikkhuvesenāgacchantaṃ disvā “buddho loke uppanno”ti niṭṭhamagamāsi. Sampattañcāpi",
  "atk-s0516a:452_7": "naṃ pucchi – “kiṃ, piṅgiya, buddho loke uppanno”ti? “Āma, brāhmaṇa, uppanno, pāsāṇake",
  "atk-s0516a:452_8": "cetiye nisinno amhākaṃ dhammaṃ desesi, tamahaṃ tuyhaṃ desessāmī”ti. Tato bāvarī mahatā",
  "atk-s0516a:452_9": "sakkārena sapariso taṃ pūjetvā āsanaṃ paññāpesi. Tattha nisīditvā piṅgiyo “pārāyanamanugāyissa”ntiādimāha.",
  "atk-s0516a:453_0": "Tattha anugāyissanti bhagavato gītaṃ anugāyissaṃ. Yathāddakkhīti yathā sāmaṃ saccābhisambodhena",
  "atk-s0516a:453_1": "asādhāraṇañāṇena ca addakkhi. Nikkāmoti pahīnakāmo. “Nikkamo”tipi pāṭho, vīriyavāti",
  "atk-s0516a:453_2": "attho. Nikkhanto vā akusalapakkhā. Nibbanoti kilesavanavirahito, taṇhāvirahito eva",
  "atk-s0516a:453_3": "vā. Kissa hetu musā bhaṇeti yehi kilesehi musā bhaṇeyya, ete tassa pahīnāti dasseti.",
  "atk-s0516a:453_4": "Etena brāhmaṇassa savane ussāhaṃ janeti.",
  "atk-s0516a:454_0": "Amaloti kilesamalavirahito. Vimaloti vigatakilesamalo. Nimmaloti kilesamalasuddho.",
  "atk-s0516a:454_1": "Malāpagatoti kilesamalā dūrībhūto hutvā carati. Malavippahīnoti kilesamalappahīno.",
  "atk-s0516a:454_2": "Malavimuttoti kilesehi vimutto. Sabbamalavītivattoti vāsanādisabbakilesamalaṃ atikkanto.",
  "atk-s0516a:454_3": "Te vanāti ete vuttappakārā kilesā.",
  "atk-s0516a:455": "103. Vaṇṇūpasaṃhitanti guṇūpasaṃhitaṃ.",
  "atk-s0516a:456": "104. Saccavhayoti buddho hi sacceneva avhānena nāmena yutto. Brahmeti taṃ brāhmaṇaṃ ālapati.",
  "atk-s0516a:457_0": "Tattha lokoti lujjanaṭṭhena loko. Eko loko bhavalokoti tebhūmakavipāko. So hi bhavatīti",
  "atk-s0516a:457_1": "bhavo, bhavo eva loko bhavaloko. Bhavaloko ca sambhavaloko cāti ettha ekeko dve dve",
  "atk-s0516a:457_2": "hoti. Bhavaloko hi sampattibhavavipattibhavavasena duvidho. Sambhavalokopi sampattisambhavavipattisambhavavasena",
  "atk-s0516a:457_3": "duvidho. Tattha sampattibhavalokoti sugatiloko. So hi iṭṭhaphalattā sundaro lokoti",
  "atk-s0516a:457_4": "sampatti, bhavatīti bhavo, sampatti eva bhavo sampattibhavo, so eva loko sampattibhavaloko.",
  "atk-s0516a:457_5": "Sampattisambhavalokoti sugatūpagaṃ kammaṃ. Tañhi sambhavati etasmā phalanti sambhavo,",
  "atk-s0516a:457_6": "sampattiyā sambhavo sampattisambhavo, sampattisambhavo eva loko sampattisambhavalokoti.",
  "atk-s0516a:458_0": "Vipattibhavalokoti apāyaloko. So hi aniṭṭhaphalattā virūpo lokoti vipatti, bhavatīti",
  "atk-s0516a:458_1": "bhavo, vipatti eva bhavo vipattibhavo, vipattibhavo eva loko vipattibhavaloko. Vipattisambhavalokoti",
  "atk-s0516a:458_2": "apāyūpagaṃ kammaṃ. Tañhi sambhavati etasmā phalanti sambhavo, vipattiyā sambhavo",
  "atk-s0516a:458_3": "vipattisambhavo, vipattisambhavo eva loko vipattisambhavalokoti. Tisso vedanāti sukhā",
  "atk-s0516a:458_4": "vedanā, dukkhā vedanā, adukkhamasukhā vedanā lokiyā eva. Āhārāti paccayā. Paccayā",
  "atk-s0516a:458_5": "hi attano phalaṃ āharantīti āhārā. Kabaḷīkārāhāro phassāhāro manosañcetanāhāro viññāṇāhāroti",
  "atk-s0516a:458_6": "cattāro. Vatthuvasena kabaḷīkattabbattā kabaḷīkāro, ajjhoharitabbattā āhāro, odanakummāsādivatthukāya",
  "atk-s0516a:458_7": "ojāyetaṃ nāmaṃ. Sā hi ojaṭṭhamakarūpāni āharatīti āhāro. Cakkhusamphassādiko chabbidho",
  "atk-s0516a:458_8": "phasso tisso vedanā āharatīti āhāro. Manaso sañcetanā na sattassāti manosañcetanā",
  "atk-s0516a:458_9": "yathā cittekaggatā, manasā vā sampayuttā sañcetanā manosañcetanā yathā ājaññaratho,",
  "atk-s0516a:458_10": "tebhūmakakusalākusalacetanā. Sā hi tayo bhave āharatīti āhāro. Viññāṇanti ekūnavīsatibhedaṃ",
  "atk-s0516a:458_11": "paṭisandhiviññāṇaṃ. Tañhi paṭisandhināmarūpaṃ āharatīti āhāro.",
  "atk-s0516a:459_0": "Upādānakkhandhāti upādānagocarā khandhā upādānakkhandhā, majjhe padalopo daṭṭhabbo.",
  "atk-s0516a:459_1": "Upādānasambhūtā vā khandhā upādānakkhandhā yathā tiṇaggi, thusaggi. Upādānavidheyyā",
  "atk-s0516a:459_2": "vā khandhā upādānakkhandhā yathā rājapuriso. Upādānappabhavā vā khandhā upādānakkhandhā",
  "atk-s0516a:459_3": "yathā puppharukkho, phalarukkho. Upādānāni pana kāmupādānaṃ diṭṭhupādānaṃ sīlabbatupādānaṃ",
  "atk-s0516a:459_4": "attavādupādānanti cattāri. Atthato pana bhusaṃ ādānanti upādānaṃ. Rūpupādānakkhandho,",
  "atk-s0516a:459_5": "vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandhoti",
  "atk-s0516a:459_6": "pañca. Cha ajjhattikāni āyatanānīti cakkhāyatanaṃ, sotāyatanaṃ, ghānāyatanaṃ, jivhāyatanaṃ,",
  "atk-s0516a:459_7": "kāyāyatanaṃ, manāyatanaṃ. Satta viññāṇaṭṭhitiyo vuttanayā eva. Tathā aṭṭha lokadhammā.",
  "atk-s0516a:459_8": "Api ca – lābho, alābho, yaso, ayaso, nindā, pasaṃsā, sukhaṃ, dukkhanti ime aṭṭha",
  "atk-s0516a:459_9": "lokappavattiyā sati anuparivattanadhammakattā lokassa dhammāti lokadhammā. Etehi",
  "atk-s0516a:459_10": "mutto satto nāma natthi, buddhānampi hontiyeva. Yathāha –",
  "atk-s0516a:460_0": "“Aṭṭhime, bhikkhave, lokadhammā lokaṃ anuparivattanti, loko ca aṭṭha lokadhamme anuparivattati.",
  "atk-s0516a:460_1": "Katame aṭṭha? Lābho ca alābho ca…pe… sukhañca dukkhañca. Ime kho, bhikkhave, aṭṭha",
  "atk-s0516a:460_2": "lokadhammā lokaṃ anuparivattanti, loko ca ime aṭṭha lokadhamme anuparivattatī”ti.",
  "atk-s0516a:461_0": "Tattha anuparivattantīti anubandhanti nappajahanti, lokato na nivattantīti attho.",
  "atk-s0516a:461_1": "Lābhoti pabbajitassa cīvarādi, gahaṭṭhassa dhanadhaññādilābho. Soyeva alabbhamāno",
  "atk-s0516a:461_2": "lābho alābho na lābho alābhoti vuccati, no ca attābhāvappattito pariññeyyo siyā.",
  "atk-s0516a:461_3": "Yasoti parivāro. Soyeva alabbhamāno yaso ayaso. Nindāti avaṇṇabhaṇanaṃ. Pasaṃsāti",
  "atk-s0516a:461_4": "vaṇṇabhaṇanaṃ. Sukhanti kāmāvacarakāyikacetasikaṃ. Dukkhanti puthujjanasotāpannasakadāgāmīnaṃ",
  "atk-s0516a:461_5": "kāyikacetasikaṃ, anāgāmiarahantānaṃ kāyikameva. Sattāvāsāti sattānaṃ āvāsā, vasanaṭṭhānānīti",
  "atk-s0516a:461_6": "attho. Tāni pana tathā pakāsitā khandhā eva. Sattasu viññāṇaṭṭhitīsu asaññasattena",
  "atk-s0516a:461_7": "ca nevasaññānāsaññāyatanena ca saddhiṃ nava sattāvāsā. Dasāyatanānīti cakkhāyatanaṃ,",
  "atk-s0516a:461_8": "rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ,",
  "atk-s0516a:461_9": "rasāyatanaṃ, kāyāyatanaṃ, phoṭṭhabbāyatananti evaṃ dasa. Dvādasāyatanānīti manāyatanadhammāyatanehi",
  "atk-s0516a:461_10": "saddhiṃ evaṃ dvādasa. Aṭṭhārasa dhātuyoti cakkhudhātu, rūpadhātu, cakkhuviññāṇadhātu…pe…",
  "atk-s0516a:461_11": "manodhātu, dhammadhātu, manoviññāṇadhātūti ekekasmiṃ tīṇi tīṇi katvā aṭṭhārasa dhātuyo.",
  "atk-s0516a:462": "Sadisanāmoti tesaṃ sadisanāmo ekaguṇavaṇṇanāmo. Sadisavhayoti ekaguṇavaṇṇanāmena avhāyano. Saccasadisavhayoti avitathaekaguṇavaṇṇanāmena aviparītena avhāyano.",
  "atk-s0516a:463": "Āsitoti upasaṅkamito. Upāsitoti upagantvā sevito. Payirupāsitoti bhattivasena atīva sevito.",
  "atk-s0516a:464_0": "105. Kubbanakanti parittavanaṃ. Bahupphalaṃ kānanamāvaseyyāti anekaphalādivikatibharitakānanaṃ",
  "atk-s0516a:464_1": "āgamma vaseyya. Appadasseti bāvarippabhutike parittapaññe. Mahodadhinti anotattādiṃ",
  "atk-s0516a:464_2": "mahantaṃ udakarāsiṃ.",
  "atk-s0516a:465_0": "Appadassāti mandadassino. Parittadassāti atimandadassino. Thokadassāti parittatopi",
  "atk-s0516a:465_1": "atiparittadassino. Omakadassāti heṭṭhimadassino. Lāmakadassāti appadhānadassino.",
  "atk-s0516a:465_2": "Chatukkadassāti na uttamadassino. Appamāṇadassanti pamāṇaṃ atikkamitvā appamāṇaṃ",
  "atk-s0516a:465_3": "nibbānadassaṃ. Aggadassanti “aggato ve pasannāna”ntiādinā nayena aggadhammadassaṃ.",
  "atk-s0516a:465_4": "Seṭṭhadassanti sambuddho dvipadaseṭṭhoti seṭṭhadassaṃ. Viseṭṭhadassantiādīni cattāri",
  "atk-s0516a:465_5": "upasaggena vaḍḍhitāni. Asamanti na samaṃ asamaṃ sabbaññuṃ. Asamasamanti asamehi atītabuddhehi",
  "atk-s0516a:465_6": "samaṃ asamasamaṃ. Appaṭisamanti attano sadisavirahitaṃ. Appaṭibhāganti attano paṭibimbavirahitaṃ.",
  "atk-s0516a:465_7": "Appaṭipuggalanti paṭimallapuggalavirahitaṃ. Devātidevanti visuddhidevānampi atidevaṃ.",
  "atk-s0516a:465_8": "Abhimaṅgalasammataṭṭhena usabhaṃ. Achambhitaṭṭhena purisasīhaṃ. Niddosaṭṭhena purisanāgaṃ.",
  "atk-s0516a:465_9": "Uttamaṭṭhena purisājaññaṃ. Aṭṭhaparisapathaviṃ uppīḷetvā sadevake loke kenaci paccatthikena",
  "atk-s0516a:465_10": "paccāmittena akampiye acalaṭṭhāne tiṭṭhanaṭṭhena purisanisabhaṃ. Dhammadesanādhuravahanaṭṭhena purisadhorayhaṃ.",
  "atk-s0516a:466_0": "Mānasakaṃ vā saranti manasā cintetvā kataṃ pallaṃ vā nāmameva vā. Anotattaṃ vā dahanti",
  "atk-s0516a:466_1": "candimasūriyā dakkhiṇena vā uttarena vā gacchantā pabbatantarena taṃ obhāsenti, ujuṃ",
  "atk-s0516a:466_2": "gacchantā na obhāsenti, tenevassa “anotatta”nti saṅkhā udapādi. Evarūpaṃ anotattaṃ",
  "atk-s0516a:466_3": "vā dahaṃ. Akkhobhaṃ amitodakanti cāletuṃ asakkuṇeyyaṃ aparimitaṃ udakajalarāsiṃ.",
  "atk-s0516a:466_4": "Evamevāti opammasaṃsandanaṃ, buddhaṃ bhagavantaṃ akkhobhaṃ āsabhaṃ ṭhānaṭṭhānena",
  "atk-s0516a:466_5": "cāletuṃ asakkuṇeyyaṃ. Amitatejanti aparimitañāṇatejaṃ. Pabhinnañāṇanti dasabalañāṇādivasena",
  "atk-s0516a:466_6": "pabhedagatañāṇaṃ. Vivaṭacakkhunti samantacakkhuṃ.",
  "atk-s0516a:467_0": "Paññāpabhedakusalanti “yā paññā pajānanā vicayo pavicayo”tiādinā nayena paññāya pabhedajānane",
  "atk-s0516a:467_1": "chekaṃ. Adhigatapaṭisambhidanti paṭiladdhacatupaṭisambhidaṃ. Catuvesārajjappattanti",
  "atk-s0516a:467_2": "“sammāsambuddhassa te paṭijānato ime dhammā anabhisambuddhā”tiādinā nayena vuttesu",
  "atk-s0516a:467_3": "catūsu ṭhānesu visāradabhāvappattaṃ. Saddhādhimuttanti parisuddhe phalasamāpatticitte",
  "atk-s0516a:467_4": "adhimuttaṃ, tattha paviṭṭhaṃ. Setapaccattanti vāsanāya vippahīnattā parisuddhaṃ āveṇikaattabhāvaṃ.",
  "atk-s0516a:467_5": "Advayabhāṇinti paricchinnavacanattā dvivacanavirahitaṃ. Tādinti tādisaṃ, iṭṭhāniṭṭhesu",
  "atk-s0516a:467_6": "akampanaṃ vā. Tathā paṭiññā assāti tathāpaṭiñño, taṃ. Aparittanti na khuddakaṃ. Mahantanti",
  "atk-s0516a:467_7": "tedhātuṃ atikkamitvā mahantappattaṃ.",
  "atk-s0516a:468_0": "Gambhīranti aññesaṃ duppavesaṃ. Appameyyanti atulaṭṭhena appameyyaṃ. Duppariyogāhanti",
  "atk-s0516a:468_1": "pariyogāhituṃ dukkhappavesaṃ. Pahūtaratananti saddhādiratanehi pahūtaratanaṃ. Sāgarasamanti",
  "atk-s0516a:468_2": "ratanākarato samuddasadisaṃ. Chaḷaṅgupekkhāya samannāgatanti “cakkhunā rūpaṃ disvā",
  "atk-s0516a:468_3": "neva sumano hoti na dummano”ti vuttanayena chaḷaṅgupekkhāya paripuṇṇaṃ. Atulanti",
  "atk-s0516a:468_4": "tulavirahitaṃ, tulayituṃ asakkuṇeyyaṃ. Vipulanti atimahantaṃ. Appameyyanti pametuṃ",
  "atk-s0516a:468_5": "asakkuṇeyyaṃ. Taṃ tādisanti taṃ bhagavantaṃ tādiguṇasampannaṃ. Pavadataṃ maggavādinanti",
  "atk-s0516a:468_6": "pavadantānaṃ kathentānaṃ uttamaṃ kathayantaṃ vadantaṃ adhigacchinti sambandho. Merumiva",
  "atk-s0516a:468_7": "nagānanti pabbatānaṃ antare sineruṃ viya. Garuḷamiva dijānanti pakkhijātānaṃ antare",
  "atk-s0516a:468_8": "supaṇṇaṃ viya. Sīhamiva migānanti catuppadānamantare sīhaṃ viya. Udadhimiva aṇṇavānanti",
  "atk-s0516a:468_9": "vitthiṇṇaaṇṇavānaṃ antare samuddaṃ viya adhigacchiṃ. Jinapavaranti buddhuttamaṃ.",
  "atk-s0516a:469": "106. Yeme pubbeti ye ime pubbe.",
  "atk-s0516a:470": "107. Tamonudāsīnoti tamonudo āsīno. Bhūripaññāṇoti ñāṇaddhajo. Bhūrimedhasoti vipulapañño.",
  "atk-s0516a:471_0": "Niddese pabhaṅkaroti tejaṃkaro. Ālokakaroti anandhakārakaro. Obhāsakaroti obhāsaṃ",
  "atk-s0516a:471_1": "jotiṃ karotīti obhāsakaro. Dīpasadisaṃ ālokaṃ karotīti dīpaṅkaro. Padīpasadisaṃ ālokaṃ",
  "atk-s0516a:471_2": "karotīti padīpakaro. Ujjotakaroti patāpakaro. Pajjotakaroti disāvidisā patāpakaro.",
  "atk-s0516a:472_0": "Bhūripaññāṇoti puthulañāṇo. Ñāṇapaññāṇoti ñāṇena pākaṭo. Paññādhajoti ussitaṭṭhena",
  "atk-s0516a:472_1": "paññāva dhajo assāti paññādhajo, dhajo rathassa paññāṇantiādīsu viya. Vibhūtavihārīti pākaṭavihāro.",
  "atk-s0516a:473": "108. Sandiṭṭhikamakālikanti sāmaṃ passitabbaṃ phalaṃ, na ca kālantare pattabbaphalaṃ. Anītikanti kilesādiītivirahitaṃ.",
  "atk-s0516a:474_0": "Sandiṭṭhikanti lokuttaradhammo yena adhigato hoti, tena parasaddhāya gantabbataṃ",
  "atk-s0516a:474_1": "hitvā paccavekkhaṇañāṇena sayaṃ daṭṭhabboti sandiṭṭhiko, taṃ sandiṭṭhikaṃ. Attano",
  "atk-s0516a:474_2": "phalaṃdānaṃ sandhāya nāssa kāloti akālo, akāloyeva akāliko. Yo ettha ariyamaggadhammo,",
  "atk-s0516a:474_3": "so attano samanantarameva phalaṃ detīti attho, taṃ akālikaṃ. Ehi passa imaṃ dhammanti",
  "atk-s0516a:474_4": "evaṃ pavattaṃ ehipassavidhiṃ arahatīti ehipassiko, taṃ ehipassikaṃ. Ādittaṃ celaṃ",
  "atk-s0516a:474_5": "vā sīsaṃ vā ajjhupekkhitvāpi attano citte upanayaṃ arahatīti opaneyyiko, taṃ opaneyyikaṃ.",
  "atk-s0516a:474_6": "Sabbehipi ugghaṭitaññūādīhi “bhāvito me maggo, adhigataṃ phalaṃ, sacchikato nirodho”ti",
  "atk-s0516a:474_7": "attani attani veditabbanti paccattaṃ veditabbaṃ viññūhi.",
  "atk-s0516a:475": "109. Atha naṃ bāvarī āha “kiṃ nu tamhā”ti dve gāthā.",
  "atk-s0516a:476": "Muhuttampīti thokampi. Khaṇampīti na bahukampi. Layampīti manampi. Vayampīti koṭṭhāsampi. Addhampīti divasampi.",
  "atk-s0516a:477_0": "111-113. Tato piṅgiyo bhagavato santikā avippavāsameva dīpento “nāhaṃ tamhā”tiādimāha.",
  "atk-s0516a:477_1": "Nāhaṃ yo me…pe… passāmi naṃ manasā cakkhunāvāti taṃ buddhaṃ maṃsacakkhunā viya manasā",
  "atk-s0516a:477_2": "passāmi. Namassamāno vivasemi rattinti namassamānova rattiṃ atināmemi.",
  "atk-s0516a:478": "114. Tena teneva natoti yena yena disābhāgena buddho, tena tenevāhampi nato, tanninno tappoṇoti dasseti.",
  "atk-s0516a:479_0": "115. Dubbalathāmakassāti appathāmakassa. Atha vā dubbalassa dutthāmakassa ca, balavīriyahīnassāpīti",
  "atk-s0516a:479_1": "vuttaṃ hoti. Teneva kāyo na paletīti teneva dubbalatthāmakattena kāyo na gacchati,",
  "atk-s0516a:479_2": "yena buddho, na tena gacchati. “Na paretī”tipi pāṭho, so evattho. Tatthāti buddhassa",
  "atk-s0516a:479_3": "santike. Saṅkappayantāyāti saṅkappagamanena. Tena yuttoti yena buddho, tena yutto",
  "atk-s0516a:479_4": "payutto anuyuttoti dasseti.",
  "atk-s0516a:480_0": "Yena buddhoti yena disābhāgena buddho upasaṅkamitabbo, tena disābhāgena na paleti.",
  "atk-s0516a:480_1": "Atha vā bhummatthe karaṇavacanaṃ. Yattha buddho tattha na paleti na gacchati. Na",
  "atk-s0516a:480_2": "vajatīti purato na yāti. Na gacchatīti nivattati. Nātikkamatīti na upasaṅkamati.",
  "atk-s0516a:481_0": "116. Paṅke sayānoti kāmakaddame sayamāno. Dīpā dīpaṃ upallavinti satthārādito satthārādiṃ",
  "atk-s0516a:481_1": "adhigacchiṃ. Athaddasāsiṃ sambuddhanti sohaṃ evaṃ dudiṭṭhiṃ gahetvā anvāhiṇḍanto",
  "atk-s0516a:481_2": "atha pāsāṇakacetiye buddhamaddakkhiṃ.",
  "atk-s0516a:482": "Tattha semānoti nisajjamāno. Sayamānoti seyyaṃ kappayamāno. Āvasamānoti vasamāno. Parivasamānoti niccaṃ vasamāno.",
  "atk-s0516a:483_0": "Pallavinti uggamiṃ. Upallavinti uttariṃ, sampallavinti upasaggena padaṃ vaḍḍhitaṃ.",
  "atk-s0516a:483_1": "Addasanti niddesassa uddesapadaṃ. Addasanti passiṃ. Addakkhinti olokesiṃ. Apassinti",
  "atk-s0516a:483_2": "esiṃ. Paṭivijjhinti vinivijjhiṃ.",
  "atk-s0516a:484_0": "117. Imissā gāthāya avasāne piṅgiyassa ca bāvarissa ca indriyaparipākaṃ viditvā bhagavā",
  "atk-s0516a:484_1": "sāvatthiyaṃ ṭhitoyeva suvaṇṇobhāsaṃ muñci. Piṅgiyo bāvarissa buddhaguṇe vaṇṇayanto",
  "atk-s0516a:484_2": "nisinno eva taṃ obhāsaṃ disvā “kiṃ ida”nti olokento bhagavantaṃ attano purato ṭhitaṃ",
  "atk-s0516a:484_3": "viya disvā bāvaribrāhmaṇassa “buddho āgato”ti ārocesi. Brāhmaṇo uṭṭhāyāsanā añjaliṃ",
  "atk-s0516a:484_4": "paggahetvā aṭṭhāsi. Bhagavāpi obhāsaṃ pharitvā brāhmaṇassa attānaṃ dassento ubhinnampi",
  "atk-s0516a:484_5": "sappāyaṃ viditvā piṅgiyameva ālapamāno “yathā ahū, vakkalī”ti imaṃ gāthamabhāsi.",
  "atk-s0516a:485_0": "Tassattho – yathā vakkalitthero saddhādhimutto ahosi, saddhādhureneva arahattaṃ pāpuṇi,",
  "atk-s0516a:485_1": "yathā ca soḷasannaṃ eko bhadrāvudho nāma, yathā ca āḷavigotamo ca. Evameva tvampi",
  "atk-s0516a:485_2": "pamuñcassu saddhaṃ, tato saddhāya adhimuccanto “sabbe saṅkhārā aniccā”tiādinā nayena",
  "atk-s0516a:485_3": "vipassanaṃ ārabhitvā maccudheyyassa pāraṃ nibbānaṃ gamissasīti arahattanikūṭena desanaṃ",
  "atk-s0516a:485_4": "niṭṭhāpesi, desanāpariyosāne piṅgiyo arahatte, bāvarī anāgāmiphale patiṭṭhahi, bāvaribrāhmaṇassa",
  "atk-s0516a:485_5": "sissā pana pañcasatā sotāpannā ahesuṃ.",
  "atk-s0516a:486_0": "Tattha muñcassūti mocassu. Pamuñcassūti mocehi. Adhimuñcassūti tattha adhimokkhaṃ",
  "atk-s0516a:486_1": "karassu. Okappehīti bahumānaṃ uppādehīti. Sabbe saṅkhārā aniccāti hutvā abhāvaṭṭhena.",
  "atk-s0516a:486_2": "Sabbe saṅkhārā dukkhāti dukkhamaṭṭhena. Sabbe dhammā anattāti avasavattanaṭṭhena.",
  "atk-s0516a:487": "118. Idāni piṅgiyo attano pasādaṃ nivedento “esa bhiyyotiādimāha. Tattha paṭibhānavāti paṭibhānappaṭisambhidāya upeto.",
  "atk-s0516a:488": "Bhiyyo bhiyyoti uparūpari.",
  "atk-s0516a:489_0": "119. Adhideve abhiññāyāti adhidevakare dhamme ñatvā. Paroparanti hīnapaṇītaṃ, attano",
  "atk-s0516a:489_1": "ca parassa ca adhidevattakaraṃ sabbadhammajātaṃ avedīti vuttaṃ hoti. Kaṅkhīnaṃ paṭijānatanti",
  "atk-s0516a:489_2": "kaṅkhīnaṃyeva sataṃ “nikkaṅkhamhā”ti paṭijānantānaṃ.",
  "atk-s0516a:490_0": "Niddese pārāyanikapañhānanti pārāyanikabrāhmaṇānaṃ pucchānaṃ. Avasānaṃ karotīti antakaro.",
  "atk-s0516a:490_1": "Koṭiṃ karotīti pariyantakaro. Sīmaṃ mariyādaṃ karotīti paricchedakaro. Nigamaṃ karotīti",
  "atk-s0516a:490_2": "parivaṭumakaro. Sabhiyapañhānanti na kevalaṃ pārāyanikabrāhmaṇānaṃ pañhānaṃ eva,",
  "atk-s0516a:490_3": "atha kho sabhiyaparibbājakādīnampi pañhānaṃ antaṃ karotīti dassetuṃ “sabhiyapañhāna”ntiādimāha.",
  "atk-s0516a:491_0": "120. Asaṃhīranti rāgādīhi asaṃhāriyaṃ. Asaṅkuppanti asaṅkuppaṃ avipariṇāmadhammaṃ.",
  "atk-s0516a:491_1": "Dvīhipi padehi nibbānaṃ bhaṇati. Addhā gamissāmīti ekaṃseneva taṃ anupādisesanibbānadhātuṃ",
  "atk-s0516a:491_2": "gamissāmi. Na mettha kaṅkhāti natthi me ettha nibbāne kaṅkhā. Evaṃ maṃ dhārehi adhimuttacittanti",
  "atk-s0516a:491_3": "piṅgiyo “evameva tvampi pamuñcassu saddha”nti iminā bhagavato ovādena attani saddhaṃ",
  "atk-s0516a:491_4": "uppādetvā saddhādhureneva ca vimuñcitvā taṃ saddhādhimuttiṃ pakāsento bhagavantaṃ",
  "atk-s0516a:491_5": "āha – “evaṃ maṃ dhārehi adhimuttacitta”nti. Ayañhettha adhippāyo “yathā maṃ tvaṃ",
  "atk-s0516a:491_6": "avaca, evameva maṃ adhimuttacittaṃ dhārehī”ti.",
  "atk-s0516a:492_0": "Na saṃhariyatīti gahetvā saṃharituṃ na sakkā. Niyogavacananti yuttavacanaṃ. Avatthāpanavacananti",
  "atk-s0516a:492_1": "sanniṭṭhānavacanaṃ. Imasmiṃ pārāyanavagge yaṃ antarantarā na vuttaṃ, taṃ heṭṭhā vuttanayena",
  "atk-s0516a:492_2": "gahetabbaṃ. Sesaṃ sabbattha pākaṭameva.",
  "atk-s0516a:493": "Saddhammappajjotikāya cūḷaniddesa-aṭṭhakathāya",
  "atk-s0516a:494": "Pārāyanānugītigāthāniddesavaṇṇanā niṭṭhitā.",
  "atk-s0516a:495": "Pārāyanavaggavaṇṇanā niṭṭhitā.",
  "atk-s0516a:496": "Khaggavisāṇasuttaniddeso",
  "atk-s0516a:497": "Khaggavisāṇasuttaniddesavaṇṇanā",
  "atk-s0516a:498": "1. Paṭhamavaggavaṇṇanā",
  "atk-s0516a:499_0": "121. Ito paraṃ khaggavisāṇasuttaniddesavaṇṇanāya okāso anuppatto. Tattha “sabbesu",
  "atk-s0516a:499_1": "bhūtesu nidhāya daṇḍa”nti ito paraṃ atirekapadamattameva vaṇṇayissāma. Tattha sabbesūti",
  "atk-s0516a:499_2": "anavasesesu. Bhūtesūti sattesu. Ettha bhūtesūti kiñcāpi bhūtasaddo “bhūtasmiṃ pācittiya”nti",
  "atk-s0516a:499_3": "evamādīsu vijjamāne, “bhūtamidaṃ, sāriputta, samanupassasī”ti evamādīsu khandhapañcake,",
  "atk-s0516a:499_4": "“cattāro kho, bhikkhu, mahābhūtā hetū”ti evamādīsu catubbidhe pathavīdhātvādirūpe,",
  "atk-s0516a:499_5": "“yo ca kālaghaso bhūto”ti evamādīsu khīṇāsave, “sabbeva nikkhipissanti, bhūtā loke",
  "atk-s0516a:499_6": "samussaya”nti evamādīsu sabbasatte, “bhūtagāmapātabyatāyā”ti evamādīsu rukkhādike,",
  "atk-s0516a:499_7": "“bhūtaṃ bhūtato pajānātī”ti evamādīsu cātumahārājikānaṃ heṭṭhā sattanikāyaṃ upādāya",
  "atk-s0516a:499_8": "vattati. Idha pana avisesato pathavīpabbatādīsu jātā sattā bhūtāti veditabbā. Tesu",
  "atk-s0516a:499_9": "bhūtesu. Nidhāyāti nikkhipitvā.",
  "atk-s0516a:500_0": "Daṇḍanti kāyavacīmanodaṇḍaṃ, kāyaduccaritādīnametaṃ adhivacanaṃ. Kāyaduccaritañhi",
  "atk-s0516a:500_1": "daṇḍayatīti daṇḍo, bādheti anayabyasanaṃ pāpetīti vuttaṃ hoti. Evaṃ vacīduccaritañca",
  "atk-s0516a:500_2": "manoduccaritañca. Paharaṇadaṇḍo eva vā daṇḍo, taṃ nidhāyātipi vuttaṃ hoti. Aviheṭhayanti",
  "atk-s0516a:500_3": "aviheṭhayanto. Aññatarampīti yaṃ kiñci ekampi. Tesampīti tesaṃ sabbabhūtānaṃ. Na",
  "atk-s0516a:500_4": "puttamiccheyyāti atrajo khettajo dinnako antevāsikoti imesu catūsu puttesu yaṃ kiñci",
  "atk-s0516a:500_5": "puttaṃ na iccheyya. Kuto sahāyanti sahāyaṃ pana iccheyyāti kuto eva etaṃ.",
  "atk-s0516a:501_0": "Ekoti pabbajjāsaṅkhātena eko, adutiyaṭṭhena eko, taṇhāpahānaṭṭhena eko, ekantavigatakilesoti",
  "atk-s0516a:501_1": "eko, eko paccekasambodhiṃ abhisambuddhoti eko. Samaṇasahassassapi hi majjhe vattamāno",
  "atk-s0516a:501_2": "gihisaññojanassa chinnattā eko, evaṃ pabbajjāsaṅkhātena eko. Eko tiṭṭhati, eko gacchati,",
  "atk-s0516a:501_3": "eko nisīdati, eko seyyaṃ kappeti, eko iriyati vattatīti eko. Evaṃ adutiyaṭṭhena eko.",
  "atk-s0516a:502": "“Taṇhādutiyo puriso, dīghamaddhāna saṃsaraṃ;",
  "atk-s0516a:503": "Itthabhāvaññathābhāvaṃ, saṃsāraṃ nātivattati.",
  "atk-s0516a:504": "“Evamādīnavaṃ ñatvā, taṇhaṃ dukkhassa sambhavaṃ;",
  "atk-s0516a:505": "Vītataṇho anādāno, sato bhikkhu paribbaje”ti. –",
  "atk-s0516a:506_0": "Evaṃ taṇhāpahānaṭṭhena eko. Sabbakilesāssa pahīnā ucchinnamūlā tālāvatthukatā anabhāvaṃkatā",
  "atk-s0516a:506_1": "āyatiṃ anuppādadhammāti evaṃ ekantavigatakilesoti eko. Anācariyako hutvā sayambhū",
  "atk-s0516a:506_2": "sāmaññeva paccekasambodhiṃ abhisambuddhoti evaṃ eko paccekasambodhiṃ abhisambuddhoti eko.",
  "atk-s0516a:507_0": "Careti yā imā aṭṭha cariyāyo. Seyyathidaṃ – yā paṇidhisampannānaṃ catūsu iriyāpathesu",
  "atk-s0516a:507_1": "iriyāpathacariyā, indriyesu guttadvārānaṃ ajjhattikāyatanesu āyatanacariyā, appamādavihārīnaṃ",
  "atk-s0516a:507_2": "catūsu satipaṭṭhānesu saticariyā, adhicittamanuyuttānaṃ catūsu jhānesu samādhicariyā,",
  "atk-s0516a:507_3": "buddhisampannānaṃ catūsu ariyasaccesu ñāṇacariyā, sammā paṭipannānaṃ catūsu ariyamaggesu",
  "atk-s0516a:507_4": "maggacariyā, adhigataphalānaṃ catūsu sāmaññaphalesu paṭipatticariyā, tiṇṇaṃ buddhānaṃ",
  "atk-s0516a:507_5": "sabbasattesu lokatthacariyā, tattha padesato paccekabuddhasāvakānanti. Yathāha –",
  "atk-s0516a:507_6": "“cariyāti aṭṭha cariyāyo yā iriyāpathacariyā”ti vitthāro. Tāhi cariyāhi samannāgato",
  "atk-s0516a:507_7": "bhaveyyāti attho. Atha vā yā imā “adhimuccanto saddhāya carati, paggaṇhanto vīriyena",
  "atk-s0516a:507_8": "carati, upaṭṭhahanto satiyā carati, avikkhitto samādhinā carati, pajānanto paññāya",
  "atk-s0516a:507_9": "carati, vijānanto viññāṇena carati, evaṃ paṭipannassa kusalā dhammā āyāpentīti āyatanacariyāya",
  "atk-s0516a:507_10": "carati, evaṃ paṭipanno visesamadhigacchatīti visesacariyāya caratī”ti evaṃ aparāpi",
  "atk-s0516a:507_11": "aṭṭha cariyā vuttā. Tāhi samannāgato bhaveyyāti attho. Khaggavisāṇakappoti khaggavisāṇo",
  "atk-s0516a:507_12": "nāma khaggamigasiṅgaṃ.",
  "atk-s0516a:508_0": "Kappa -saddo panāyaṃ abhisaddahanavohārakālapaññatticchedavikappalesasamantabhāvasadisādianekattho.",
  "atk-s0516a:508_1": "Tathā hissa “okappanīyametaṃ bhoto gotamassa. Yathā taṃ arahato sammāsambuddhassā”ti",
  "atk-s0516a:508_2": "evamādīsu abhisaddahanattho. “Anujānāmi, bhikkhave, pañcahi samaṇakappehi phalaṃ",
  "atk-s0516a:508_3": "paribhuñjitu”nti evamādīsu vohāro. “Yena sudaṃ niccakappaṃ viharāmī”ti evamādīsu",
  "atk-s0516a:508_4": "kālo. “Iccāyasmā kappo”ti evamādīsu paññatti. “Alaṅkato kappitakesamassū”ti evamādīsu",
  "atk-s0516a:508_5": "chedanaṃ. “Kappati dvaṅgulakappo”ti evamādīsu vikappo. “Atthi kappo nipajjitu”nti",
  "atk-s0516a:508_6": "evamādīsu leso. “Kevalakappaṃ veḷuvanaṃ obhāsetvā”ti evamādīsu samantabhāvo. “Satthukappena",
  "atk-s0516a:508_7": "vata kira, bho, sāvakena saddhiṃ mantayamānā na jānimhā”ti evamādīsu sadiso, paṭibhāgoti",
  "atk-s0516a:508_8": "attho. Idha panassa sadiso paṭibhāgoti attho veditabbo, khaggavisāṇasadisoti vuttaṃ",
  "atk-s0516a:508_9": "hoti. Ayaṃ tāvettha padato atthavaṇṇanā.",
  "atk-s0516a:509_0": "Adhippāyānusandhito pana evaṃ veditabbo – yvāyaṃ vuttappakāro daṇḍo bhūtesu pavattiyamāno",
  "atk-s0516a:509_1": "ahito hoti, taṃ tesu appavattiyamānesu tappaṭipakkhabhūtāya mettāya hitūpasaṃhārena",
  "atk-s0516a:509_2": "ca sabbesu bhūtesu nidhāya daṇḍaṃ, nihitadaṇḍattā eva ca yathā anihitadaṇḍā sattā",
  "atk-s0516a:509_3": "bhūtāni daṇḍena vā satthena vā pāṇinā vā leḍḍunā vā viheṭhenti, tathā aviheṭhayaṃ,",
  "atk-s0516a:509_4": "aññatarampi tesaṃ imaṃ mettākammaṭṭhānamāgamma yadeva tattha vedanāgataṃ saññāsaṅkhāraviññāṇagataṃ",
  "atk-s0516a:509_5": "tañca tadanusāreneva tadaññañca saṅkhāragataṃ vipassitvā imaṃ paccekabodhiṃ adhigatomhī”ti",
  "atk-s0516a:509_6": "ayaṃ tāva adhippāyo.",
  "atk-s0516a:510_0": "Ayaṃ pana anusandhi – evaṃ vutte te amaccā āhaṃsu – “idāni, bhante, kuhiṃ gacchathā”ti?",
  "atk-s0516a:510_1": "Tato tena “pubbapaccekasambuddhā kattha vasantī”ti āvajjetvā ñatvā “gandhamādanapabbate”ti",
  "atk-s0516a:510_2": "vutte punāhaṃsu – “amhe dāni, bhante, pajahatha, na icchathā”ti. Atha paccekabuddho",
  "atk-s0516a:510_3": "āha – “na puttamiccheyyā”ti sabbaṃ. Tatrāyaṃ adhippāyo – ahaṃ idāni atrajādīsu yaṃ",
  "atk-s0516a:510_4": "kiñci puttampi na iccheyyaṃ, kuto pana tumhādisaṃ sahāyaṃ. Tasmā tumhesupi yo mayā",
  "atk-s0516a:510_5": "saddhiṃ gantukāmo mādiso vā hotuṃ icchati, so eko care khaggavisāṇakappo. Atha vā",
  "atk-s0516a:510_6": "tehi “amhe dāni, bhante, pajahatha, na icchathā”ti vutte so paccekasambuddho “na",
  "atk-s0516a:510_7": "puttamiccheyya, kuto sahāya”nti vatvā attano yathāvuttenaṭṭhena ekacariyāya guṇaṃ",
  "atk-s0516a:510_8": "disvā pamudito pītisomanassajāto imaṃ udānaṃ udānesi.",
  "atk-s0516a:511_0": "Tattha tasāti vipāsakiriyā. Thāvarāti khīṇāsavā. Bhayabheravāti khuddānukhuddakā",
  "atk-s0516a:511_1": "cittutrāsā. Nidhāyāti chaḍḍetvā. Nidahitvāti ṭhapetvā. Oropayitvāti adhokaritvā.",
  "atk-s0516a:511_2": "Samoropayitvāti adhogataṃ vissajjetvā. Nikkhipitvāti tato apanetvā. Paṭippassambhitvāti sannisīdāpetvā.",
  "atk-s0516a:512": "Ālapananti ādito lapanaṃ. Sallapananti sammā lapanaṃ. Ullapananti uddhaṃ katvā lapanaṃ. Samullapananti punappunaṃ uddhaṃ katvā lapanaṃ.",
  "atk-s0516a:513_0": "Iriyāpathacariyāti iriyāpathānaṃ cariyā, pavattananti attho. Sesesupi eseva nayo.",
  "atk-s0516a:513_1": "Āyatanacariyā pana āyatanesu satisampajaññānaṃ cariyā. Pattīti phalāni. Tāni hi pāpuṇīyantīti",
  "atk-s0516a:513_2": "“pattī”ti vuttāni. Sattalokassa diṭṭhadhammikasamparāyikā atthā lokatthāti ayaṃ viseso.",
  "atk-s0516a:514_0": "Idāni tāsaṃ cariyānaṃ bhūmiṃ dassento “catūsu iriyāpathesū”tiādimāha. Satipaṭṭhānesūti",
  "atk-s0516a:514_1": "ārammaṇasatipaṭṭhānesupi vuccamānesu satito anaññāni, vohāravasena pana aññāni viya",
  "atk-s0516a:514_2": "katvā vuttaṃ. Ariyasaccesūti pubbabhāge lokiyasaccañāṇena visuṃ visuṃ saccapariggahavasena",
  "atk-s0516a:514_3": "vuttaṃ. Ariyamaggesu sāmaññaphalesūti ca vohāravaseneva vuttaṃ. Padesatoti lokatthacariyāya",
  "atk-s0516a:514_4": "ekadese. Nippadesato hi lokatthacariyaṃ buddhā eva karonti. Puna tā eva cariyāyo",
  "atk-s0516a:514_5": "kārakapuggalavasena dassento “paṇidhisampannāna”ntiādimāha. Tattha paṇidhisampannā",
  "atk-s0516a:514_6": "nāma iriyāpathānaṃ santattā iriyāpathāva ṭhitiyā sampannā akampitairiyāpathā bhikkhubhāvānurūpena",
  "atk-s0516a:514_7": "santena iriyāpathena sampannā.",
  "atk-s0516a:515_0": "Indriyesu guttadvārānanti cakkhādīsu chasu indriyesu attano attano visaye pavattaṃ",
  "atk-s0516a:515_1": "ekekadvāravasena guttaṃ dvāraṃ etesanti guttadvārā, tesaṃ guttadvārānaṃ. Dvāranti",
  "atk-s0516a:515_2": "cettha uppattidvāravasena cakkhādayo eva. Appamādavihārīnanti sīlādīsu appamādavihāravataṃ.",
  "atk-s0516a:515_3": "Adhicittamanuyuttānanti vipassanāya pādakabhāvena adhicittasaṅkhātaṃ samādhiṃ anuyuttānaṃ.",
  "atk-s0516a:515_4": "Buddhisampannānanti nāmarūpavavatthānaṃ ādiṃ katvā yāva gotrabhu, tāva pavattena",
  "atk-s0516a:515_5": "ñāṇena sampannānaṃ. Sammā paṭipannānanti catumaggakkhaṇe. Adhigataphalānanti catuphalakkhaṇe.",
  "atk-s0516a:515_6": "Tathāgatānanti tathā āgatānaṃ. Arahantānanti dūrakilesānaṃ. Sammāsambuddhānanti sammā",
  "atk-s0516a:515_7": "sāmañca sabbadhammabuddhānaṃ. Imesaṃ padānaṃ attho heṭṭhā pakāsito eva.",
  "atk-s0516a:516_0": "Padesato paccekabuddhānanti paccekasambuddhānaṃ ekadesato. Sāvakānanti sāvakānampi",
  "atk-s0516a:516_1": "ekadesato. Adhimuccantoti adhimokkhaṃ karonto. Saddhāya caratīti saddhāvasena pavattati.",
  "atk-s0516a:516_2": "Paggaṇhantoti catusammappadhānavīriyena padahanto. Upaṭṭhapentoti satiyā ārammaṇaṃ",
  "atk-s0516a:516_3": "upaṭṭhapento. Avikkhepaṃ karontoti samādhivasena vikkhepaṃ akaronto. Pajānantoti",
  "atk-s0516a:516_4": "catusaccajānanapaññāya pakārena jānanto. Vijānantoti indriyasampayuttajavanapubbaṅgamena",
  "atk-s0516a:516_5": "āvajjanaviññāṇena ārammaṇaṃ vijānanto. Viññāṇacariyāyāti āvajjanaviññāṇacariyāvasena.",
  "atk-s0516a:516_6": "Evaṃ paṭipannassāti sahāvajjanāya indriyacariyāya paṭipannassa. Kusalā dhammā āyāpentīti",
  "atk-s0516a:516_7": "samathavipassanāvasena pavattā kusalā dhammā bhusaṃ yāpenti, pavattantīti attho.",
  "atk-s0516a:516_8": "Āyatanacariyāyāti kusalānaṃ dhammānaṃ bhusaṃ yatanacariyāya, pavattanacariyāyāti",
  "atk-s0516a:516_9": "vuttaṃ hoti. Visesamadhigacchatīti vikkhambhanatadaṅgasamucchedapaṭippassaddhivasena",
  "atk-s0516a:516_10": "visesaṃ adhigacchati.",
  "atk-s0516a:517_0": "Dassanacariyā ca sammādiṭṭhiyātiādīsu sammā passati, sammā vā tāya passanti, pasaṭṭhā",
  "atk-s0516a:517_1": "sundarā vā diṭṭhīti sammādiṭṭhi, tassā sammādiṭṭhiyā nibbānapaccakkhakaraṇena dassanacariyā.",
  "atk-s0516a:517_2": "Sammā saṅkappeti, sammā vā tena saṅkappenti, pasaṭṭho sundaro vā saṅkappoti sammāsaṅkappo.",
  "atk-s0516a:517_3": "Tassa ārammaṇe cittassa abhiniropanacariyā. Sammā vadati, sammā vā tāya vadanti,",
  "atk-s0516a:517_4": "pasaṭṭhā sundarā vā vācāti sammāvācā, micchāvācāviratiyā etaṃ nāmaṃ. Tassā catubbidhavacīsaṃvarapariggahacariyā.",
  "atk-s0516a:517_5": "Sammā karoti, sammā vā tena karonti, pasaṭṭhaṃ sundaraṃ vā kammanti sammākammaṃ,",
  "atk-s0516a:517_6": "sammākammameva sammākammanto, micchākammantaviratiyā etaṃ nāmaṃ. Tassa tividhakāyasaṃvarasamuṭṭhānacariyā.",
  "atk-s0516a:517_7": "Sammā ājīvati, sammā vā tena ājīvanti, pasaṭṭho sundaro vā ājīvoti sammāājīvo, micchāājīvaviratiyā",
  "atk-s0516a:517_8": "etaṃ nāmaṃ. Tassa vodānacariyā parisuddhacariyā. Sammā vāyamati, sammā vā tena vāyamanti,",
  "atk-s0516a:517_9": "pasaṭṭho sundaro vā vāyāmoti sammāvāyāmo, tassa paggahacariyā. Sammā sarati, sammā",
  "atk-s0516a:517_10": "vā tāya saranti, pasaṭṭhā sundarā vā satīti sammāsati, tassā upaṭṭhānacariyā. Sammā",
  "atk-s0516a:517_11": "samādhiyati, sammā vā tena samādhiyanti, pasaṭṭho sundaro vā samādhīti sammāsamādhi,",
  "atk-s0516a:517_12": "tassa avikkhepacariyā.",
  "atk-s0516a:518_0": "Takkappoti tena kappo, evarūpoti attho. Tassadisoti tena sadiso, “tassadiko”ti vā",
  "atk-s0516a:518_1": "pāṭho. Tappaṭibhāgoti tena paṭibhāgo tappaṭibhāgo, edisoti attho. Sādurasaṃ atikkantaṃ",
  "atk-s0516a:518_2": "loṇaṃ atiloṇaṃ. Loṇakappoti loṇasadisoti vuccati. Atitittakanti atikkantatittakaṃ,",
  "atk-s0516a:518_3": "pucimandādikappo tittakasadisoti vuccati. Atimadhuranti khīrapāyāsādikaṃ. Himakappoti",
  "atk-s0516a:518_4": "himodakasadiso. Satthukappoti satthunā buddhena sadiso. Evamevāti opammasampaṭipādanaṃ.",
  "atk-s0516a:519_0": "Tatrāyaṃ etassa paccekabuddhassa saṅkhepena vipassanāācikkhanavidhiṃ dassetvā gamissāma.",
  "atk-s0516a:519_1": "Tattha nāmarūpapariggahaṃ kātukāmo paccekabodhisatto rūpārūpaaṭṭhasamāpattīsu yaṃ",
  "atk-s0516a:519_2": "kiñci jhānaṃ samāpajjitvā vuṭṭhāya vitakkādīni jhānaṅgāni ca taṃsampayutte ca phassādayo",
  "atk-s0516a:519_3": "dhamme lakkhaṇarasapaccupaṭṭhānapadaṭṭhānavasena paricchinditvā “sabbampetaṃ ārammaṇābhimukhaṃ",
  "atk-s0516a:519_4": "namanato namanaṭṭhena nāma”nti vavatthapeti. Tato tassa paccayaṃ pariyesanto “hadayavatthuṃ",
  "atk-s0516a:519_5": "nissāya pavattatī”ti passati. Puna vatthussa paccayabhūtāni ca upādārūpāni ca passitvā",
  "atk-s0516a:519_6": "“idaṃ sabbaṃ ruppanato rūpa”nti pariggaṇhāti. Puna tadubhayaṃ “namanalakkhaṇaṃ nāmaṃ,",
  "atk-s0516a:519_7": "ruppanalakkhaṇaṃ rūpa”nti evaṃ saṅkhepato nāmarūpaṃ vavatthapeti. Samathayānikavasenetaṃ",
  "atk-s0516a:519_8": "vuttaṃ. Vipassanāyāniko pana catudhātuvavatthānamukhena bhūtupādāyarūpāni paricchinditvā",
  "atk-s0516a:519_9": "“sabbampetaṃ ruppanato rūpa”nti passati. Tato evaṃ paricchinnarūpassa cakkhādīni",
  "atk-s0516a:519_10": "nissāya pavattamānā arūpadhammā āpāthamāgacchanti. Tato sabbepi te arūpadhamme namanalakkhaṇena",
  "atk-s0516a:519_11": "ekato katvā “idaṃ nāma”nti passati, so “idaṃ nāmaṃ, idaṃ rūpa”nti dvedhā vavatthapeti.",
  "atk-s0516a:519_12": "Evaṃ vavatthapetvā “nāmarūpato uddhaṃ añño satto vā puggalo vā devo vā brahmā vā natthī”ti passati.",
  "atk-s0516a:520": "Yathā hi aṅgasambhārā, hoti saddo ratho iti;",
  "atk-s0516a:521": "Evaṃ khandhesu santesu, hoti “satto”ti sammuti. ;",
  "atk-s0516a:522_0": "Evameva pañcasu upādānakkhandhesu santesu “satto puggalo”ti vohāramattaṃ hotīti evamādinā",
  "atk-s0516a:522_1": "nayena nāmarūpānaṃ yāthāvadassanasaṅkhātena diṭṭhivisuddhibhūtena ñāṇena nāmarūpaṃ",
  "atk-s0516a:522_2": "pariggahetvā puna tassa paccayampi pariggaṇhanto vuttanayena nāmarūpaṃ pariggahetvā",
  "atk-s0516a:522_3": "“ko nu kho imassa hetū”ti pariyesanto ahetuvādavisamahetuvādesu dosaṃ disvā rogaṃ",
  "atk-s0516a:522_4": "disvā tassa nidānaṃ samuṭṭhānampi pariyesanto vejjo viya tassa hetuñca paccayañca",
  "atk-s0516a:522_5": "pariyesanto avijjā taṇhā upādānaṃ kammanti ime cattāro dhamme nāmarūpassa uppādapaccayattā",
  "atk-s0516a:522_6": "“hetū”ti. Āhāraṃ upatthambhanapaccayattā “paccayo”ti ca passati. Imassa hi kāyassa",
  "atk-s0516a:522_7": "avijjādayo tayo dhammā mātā viya dārakassa upanissayā honti, kammaṃ pitā viya puttassa",
  "atk-s0516a:522_8": "janakaṃ, āhāro dhāti viya dārakassa sandhārakoti. Evaṃ rūpakāyassa paccayapariggahaṃ",
  "atk-s0516a:522_9": "katvā puna “cakkhuñca paṭicca rūpe ca uppajjati cakkhuviññāṇa”ntiādinā nayena nāmakāyassapi",
  "atk-s0516a:522_10": "paccayaṃ pariggaṇhāti, evaṃ pariggaṇhanto “atītānāgatāpi dhammā evameva vattantī”ti",
  "atk-s0516a:522_11": "sanniṭṭhānaṃ karoti.",
  "atk-s0516a:523_0": "Tassa yā sā pubbantaṃ ārabbha “ahosiṃ nu kho ahaṃ atītamaddhānaṃ, na nu kho ahosiṃ,",
  "atk-s0516a:523_1": "kiṃ nu kho, kathaṃ nu kho, kiṃ hutvā kiṃ ahosiṃ nu kho ahaṃ atītamaddhāna”nti pañcavidhā vicikicchā vuttā.",
  "atk-s0516a:524_0": "Yāpi aparantaṃ ārabbha “bhavissāmi nu kho ahaṃ anāgatamaddhānaṃ, na nu kho bhavissāmi,",
  "atk-s0516a:524_1": "kiṃ nu kho bhavissāmi, kathaṃ nu kho bhavissāmi, kiṃ hutvā kiṃ bhavissāmi nu kho",
  "atk-s0516a:524_2": "ahaṃ anāgatamaddhāna”nti pañcavidhā vicikicchā vuttā.",
  "atk-s0516a:525_0": "Yāpi etarahi vā pana paccuppannaṃ addhānaṃ ārabbha kathaṃkathī hoti “ahaṃ nu khosmi,",
  "atk-s0516a:525_1": "no nu khosmi, kiṃ nu khosmi, kathaṃ nu khosmi, ayaṃ nu kho satto kuto āgato, so kuhiṃ",
  "atk-s0516a:525_2": "gāmī bhavissatī”ti chabbidhā vicikicchā vuttā, sā sabbāpi pahiyyati. Evaṃ paccayapariggahaṇena",
  "atk-s0516a:525_3": "tīsu addhāsu kaṅkhaṃ vitaritvā ṭhitaṃ ñāṇaṃ “kaṅkhāvitaraṇavisuddhī”tipi “dhammaṭṭhitiñāṇa”ntipi",
  "atk-s0516a:525_4": "“yathābhūtañāṇa”ntipi “sammādassana”ntipi vuccati.",
  "atk-s0516a:526_0": "Ettha pana tisso hi lokiyapariññā ñātapariññā tīraṇapariññā pahānapariññāti. Tattha",
  "atk-s0516a:526_1": "“ruppanalakkhaṇaṃ rūpaṃ, vedayitalakkhaṇā vedanā”ti evaṃ tesaṃ tesaṃ dhammānaṃ paccattalakkhaṇasallakkhaṇavasena",
  "atk-s0516a:526_2": "pavattā paññā ñātapariññā nāma. “Rūpaṃ aniccaṃ, vedanā aniccā”tiādinā pana nayena",
  "atk-s0516a:526_3": "tesaṃyeva dhammānaṃ sāmaññalakkhaṇaṃ āropetvā pavattā lakkhaṇārammaṇikavipassanāpaññā",
  "atk-s0516a:526_4": "tīraṇapariññā nāma. Tesu eva pana dhammesu niccasaññādipajahanavasena pavattā lakkhaṇārammaṇikavipassanāva",
  "atk-s0516a:526_5": "paññā pahānapariññā nāma.",
  "atk-s0516a:527_0": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi. Etasmiñhi",
  "atk-s0516a:527_1": "antare dhammānaṃ paccattalakkhaṇapaṭivedhasseva ādhipaccaṃ hoti. Kalāpasammasanato",
  "atk-s0516a:527_2": "paṭṭhāya yāva udayabbayānupassanā tīraṇapariññāya bhūmi. Etasmiñhi antare sāmaññalakkhaṇapaṭivedhasseva",
  "atk-s0516a:527_3": "ādhipaccaṃ hoti. Bhaṅgānupassanato paṭṭhāya upari pahānapariññāya bhūmi. Tato ca",
  "atk-s0516a:527_4": "paṭṭhāya hi aniccato anupassanto niccasaññaṃ pajahati, dukkhato anupassanto sukhasaññaṃ,",
  "atk-s0516a:527_5": "anattato anupassanto attasaññaṃ, nibbindanto nandiṃ, virajjanto rāgaṃ, nirodhento",
  "atk-s0516a:527_6": "samudayaṃ, paṭinissajjanto ādānaṃ pajahatīti evaṃ niccasaññādipahānasādhikānaṃ sattannaṃ",
  "atk-s0516a:527_7": "anupassanānaṃ ādhipaccaṃ. Iti imāsu tīsu pariññāsu saṅkhāraparicchedassa ceva paccayapariggahassa",
  "atk-s0516a:527_8": "ca sādhitattā iminā yoginā ñātapariññāva adhigatā.",
  "atk-s0516a:528_0": "Puna “yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā…pe… yaṃ dūre",
  "atk-s0516a:528_1": "santike vā, sabbaṃ rūpaṃ hutvā abhāvato aniccaṃ, udayabbayapaṭipīḷitattā dukkhaṃ,",
  "atk-s0516a:528_2": "avasavattittā anattā. Yā kāci vedanā… saññā… ye keci saṅkhārā … yaṃ kiñci viññāṇaṃ",
  "atk-s0516a:528_3": "atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā",
  "atk-s0516a:528_4": "paṇītaṃ vā yaṃ dūre santike vā, sabbaṃ viññāṇaṃ hutvā abhāvato aniccaṃ, udayabbayapaṭipīḷitattā",
  "atk-s0516a:528_5": "dukkhaṃ, avasavattittā anattā”ti evamādinā nayena kalāpasammasanaṃ karoti. Idaṃ sandhāya",
  "atk-s0516a:528_6": "vuttaṃ “tilakkhaṇaṃ āropetvā”ti.",
  "atk-s0516a:529_0": "Evaṃ saṅkhāre aniccadukkhānattavasena kalāpasammasanaṃ katvā puna saṅkhārānaṃ udayabbayameva",
  "atk-s0516a:529_1": "passati. Kathaṃ? “Avijjāsamudayā rūpasamudayo, taṇhākammaāhārasamudayā rūpasamudayo”ti.",
  "atk-s0516a:529_2": "Evaṃ rūpakkhandhassa paccayāyattatādassanena rūpakkhandhassa udayaṃ passati, nibbattilakkhaṇaṃ",
  "atk-s0516a:529_3": "passantopi rūpakkhandhassa udayaṃ passati. Evaṃ pañcahākārehi rūpakkhandhassa udayaṃ",
  "atk-s0516a:529_4": "passati. “Avijjānirodhā rūpanirodho, taṇhākammaāhāranirodhā rūpanirodho”ti paccayanirodhadassanena",
  "atk-s0516a:529_5": "rūpakkhandhassa vayaṃ passati, vipariṇāmalakkhaṇaṃ passantopi rūpakkhandhassa vayaṃ",
  "atk-s0516a:529_6": "passatīti evaṃ pañcahākārehi rūpakkhandhassa vayaṃ passati.",
  "atk-s0516a:530_0": "Tathā “avijjāsamudayā vedanāsamudayo, taṇhākammaphassasamudayā vedanāsamudayo”ti",
  "atk-s0516a:530_1": "paccayāyattatādassanena vedanākkhandhassa udayaṃ passati, nibbattilakkhaṇaṃ passantopi",
  "atk-s0516a:530_2": "vedanākkhandhassa udayaṃ passati. “Avijjānirodhā vedanānirodho, taṇhākammaphassanirodhā",
  "atk-s0516a:530_3": "vedanānirodho”ti paccayanirodhadassanena vedanākkhandhassa vayaṃ passati, vipariṇāmalakkhaṇaṃ",
  "atk-s0516a:530_4": "passantopi vedanākkhandhassa vayaṃ passati. Evaṃ saññākkhandhādīsupi.",
  "atk-s0516a:531_0": "Ayaṃ pana viseso – viññāṇakkhandhassa phassaṭṭhāne “nāmarūpasamudayā, nāmarūpanirodhā”ti",
  "atk-s0516a:531_1": "yojetabbaṃ. Evaṃ ekekasmiṃ khandhe paccayasamudayavasena ca nibbattilakkhaṇavasena",
  "atk-s0516a:531_2": "ca paccayanirodhavasena ca vipariṇāmalakkhaṇavasena ca udayabbayadassanena ca dasa",
  "atk-s0516a:531_3": "dasa katvā paññāsa lakkhaṇāni vuttāni. Tesaṃ vasena “evampi rūpassa udayo, evampi",
  "atk-s0516a:531_4": "rūpassa vayo”ti paccayato ceva khaṇato ca vitthārena manasikāraṃ karoti.",
  "atk-s0516a:532_0": "Tassevaṃ karoto “iti kira ime dhammā ahutvā sambhonti, hutvā paṭiventī”ti ñāṇaṃ visadaṃ",
  "atk-s0516a:532_1": "hoti. “Evaṃ kira ime dhammā anuppannā uppajjanti, uppannā nirujjhantī”ti niccanavā",
  "atk-s0516a:532_2": "hutvā saṅkhārā upaṭṭhahanti. Na kevalañca niccanavā, sūriyuggamane ussāvabindu viya",
  "atk-s0516a:532_3": "udakabubbuḷo viya udake daṇḍarāji viya āragge sāsapo viya vijjuppādo viya ca parittaṭṭhāyino,",
  "atk-s0516a:532_4": "māyāmarīcisupinālātacakkagandhabbanagarapheṇakadaliādayo viya asārā nissārā viya",
  "atk-s0516a:532_5": "hutvā upaṭṭhahanti. Ettāvatā ca pana anena “vayadhammameva uppajjati, uppannañca",
  "atk-s0516a:532_6": "vayaṃ upetī”ti iminā ākārena sammasanapaññāya lakkhaṇāni paṭivijjhitvā ṭhitaṃ udayabbayānupassanaṃ",
  "atk-s0516a:532_7": "nāma paṭhamaṃ taruṇavipassanāñāṇaṃ adhigataṃ hoti. Yassādhigamā “āraddhavipassako”ti saṅkhaṃ gacchati.",
  "atk-s0516a:533_0": "Athassa āraddhavipassakassa kulaputtassa obhāso ñāṇaṃ pīti passaddhi sukhaṃ adhimokkho",
  "atk-s0516a:533_1": "paggaho upaṭṭhānaṃ upekkhā nikantīti dasa vipassanupakkilesā uppajjanti. Ettha obhāso",
  "atk-s0516a:533_2": "nāma vipassanakkhaṇe ñāṇassa balavattā lohitaṃ sannisīdati, tena ca cittobhāso nibbattati.",
  "atk-s0516a:533_3": "Taṃ disvā akusalo yogī “maggo me patto”ti tameva obhāsaṃ assādeti. Ñāṇampi vipassanāñāṇameva.",
  "atk-s0516a:533_4": "Taṃ saṅkhāre sammasantassa suddhaṃ pasannaṃ hutvā pavattati. Taṃ disvā pubbe viya",
  "atk-s0516a:533_5": "“maggo”ti assādeti. Pītipi vipassanāpīti eva. Tassa hi tasmiṃ khaṇe pañcavidhā pīti",
  "atk-s0516a:533_6": "uppajjati. Passaddhīti vipassanāpassaddhi. Tasmiṃ samaye neva kāyacittānaṃ daratho,",
  "atk-s0516a:533_7": "na gāravaṃ, na kakkhaḷatā, na akammaññatā, na gelaññatā, na vaṅkatā hoti. Sukhampi",
  "atk-s0516a:533_8": "vipassanāsukhameva. Tassa kira tasmiṃ samaye sakalasarīraṃ abhisandayamānaṃ atipaṇītaṃ sukhaṃ uppajjati.",
  "atk-s0516a:534_0": "Adhimokkho nāma vipassanakkhaṇe pavattā saddhā. Tasmiñhi khaṇe cittacetasikānaṃ ativiya",
  "atk-s0516a:534_1": "pasādabhūtā balavatī saddhā uppajjati. Paggaho nāma vipassanāsampayuttaṃ vīriyaṃ.",
  "atk-s0516a:534_2": "Tasmiñhi khaṇe asithilaṃ anaccāraddhaṃ supaggahitaṃ vīriyaṃ uppajjati. Upaṭṭhānanti",
  "atk-s0516a:534_3": "vipassanāsampayuttā sati. Tasmiñhi khaṇe supaṭṭhitā sati uppajjati. Upekkhā duvidhā",
  "atk-s0516a:534_4": "vipassanāvajjanavasena. Tasmiñhi khaṇe sabbasaṅkhāragahaṇe majjhattabhūtaṃ vipassanupekkhāsaṅkhātaṃ",
  "atk-s0516a:534_5": "ñāṇaṃ balavantaṃ hutvā uppajjati manodvārāvajjanupekkhā ca. Sā ca taṃ taṃ ṭhānaṃ",
  "atk-s0516a:534_6": "āvajjantassa sūrā tikhiṇā hutvā vahati. Nikantīti vipassanānikanti. Obhāsādīsu hi",
  "atk-s0516a:534_7": "ālayaṃ kurumānā sukhumā santākārā nikanti uppajjati. Ettha obhāsādayo kilesavatthutāya",
  "atk-s0516a:534_8": "“upakkilesā”ti vuttā na akusalattā. Nikanti pana upakkileso ceva kilesavatthu ca.",
  "atk-s0516a:535_0": "Paṇḍito pana bhikkhu obhāsādīsu uppannesu vikkhepaṃ agacchanto “obhāsādayo dhammā",
  "atk-s0516a:535_1": "na maggo, upakkilesavimuttaṃ pana vīthipaṭipannaṃ vipassanāñāṇaṃ maggo”ti maggañca",
  "atk-s0516a:535_2": "amaggañca vavatthapeti. Tassevaṃ “ayaṃ maggo, ayaṃ na maggo”ti ñatvā ṭhitaṃ ñāṇaṃ",
  "atk-s0516a:535_3": "maggāmaggañāṇadassanavisuddhīti vuccati. Ito paṭṭhāya aṭṭhannaṃ vipassanāñāṇānaṃ",
  "atk-s0516a:535_4": "vasena sikhāpattavipassanāñāṇaṃ navamañca saccānulomikaṃ ñāṇanti ayaṃ paṭipadāñāṇadassanavisuddhi",
  "atk-s0516a:535_5": "nāma hoti. Udayabbayānupassanāñāṇaṃ bhaṅgānupassanāñāṇaṃ bhayatupaṭṭhānañāṇaṃ ādīnavānupassanāñāṇaṃ",
  "atk-s0516a:535_6": "nibbidānupassanāñāṇaṃ muñcitukamyatāñāṇaṃ paṭisaṅkhānupassanāñāṇaṃ saṅkhārupekkhāñāṇanti",
  "atk-s0516a:535_7": "imāni aṭṭha ñāṇāni nāma. Navamaṃ saccānulomikaṃ ñāṇanti anulomassetaṃ nāmaṃ.",
  "atk-s0516a:536_0": "Tasmā taṃ sampādetukāmena upakkilesavimuttaṃ udayabbayañāṇaṃ ādiṃkatvā etesu ñāṇesu",
  "atk-s0516a:536_1": "yogo karaṇīyo. Udayabbayaṃ passantassa hi aniccalakkhaṇaṃ yathābhūtaṃ upaṭṭhāti,",
  "atk-s0516a:536_2": "udayabbayapaṭipīḷanaṃ passato dukkhalakkhaṇañca, “dukkhameva hi sambhoti, dukkhaṃ",
  "atk-s0516a:536_3": "tiṭṭhati veti cā”ti passato anattalakkhaṇañca.",
  "atk-s0516a:537_0": "Ettha ca aniccaṃ aniccalakkhaṇaṃ dukkhaṃ dukkhalakkhaṇaṃ anattā anattalakkhaṇanti",
  "atk-s0516a:537_1": "ayaṃ vibhāgo veditabbo. Tattha aniccanti khandhapañcakaṃ. Kasmā? Uppādavayaññathattabhāvā,",
  "atk-s0516a:537_2": "hutvā abhāvato vā. Aññathattaṃ nāma jarā. Uppādavayaññathattaṃ aniccalakkhaṇaṃ, hutvā",
  "atk-s0516a:537_3": "abhāvasaṅkhāto vā ākāravikāro. “Yadaniccaṃ, taṃ dukkha”nti vacanato tadeva khandhapañcakaṃ",
  "atk-s0516a:537_4": "dukkhaṃ. Kasmā? Abhiṇhaṃ paṭipīḷanato. Abhiṇhaṃ paṭipīḷanākāro dukkhalakkhaṇaṃ. “Yaṃ",
  "atk-s0516a:537_5": "dukkhaṃ, tadanattā”ti vacanato tadeva khandhapañcakaṃ anattā. Kasmā? Avasavattanato.",
  "atk-s0516a:537_6": "Avasavattanākāro anattalakkhaṇaṃ. Imāni tīṇipi lakkhaṇāni udayabbayaṃ passantasseva ārammaṇāni honti.",
  "atk-s0516a:538_0": "Punapi so rūpārūpadhamme “evaṃ aniccā”tiādinā vipassati, tassa saṅkhārā lahuṃ lahuṃ",
  "atk-s0516a:538_1": "āpāthaṃ āgacchanti, tato uppādaṃ vā ṭhitiṃ vā pavattaṃ vā nimittaṃ vā ārammaṇaṃ akatvā",
  "atk-s0516a:538_2": "tesaṃ khayavayanirodhe eva sati santiṭṭhati, idaṃ bhaṅgañāṇaṃ nāma. Imassa uppādato",
  "atk-s0516a:538_3": "paṭṭhāya ayaṃ yogī “yathā ime saṅkhārā bhijjanti nirujjhanti, evaṃ atītepi saṅkhāragataṃ",
  "atk-s0516a:538_4": "bhijji, anāgatepi bhijjissatī”ti nirodhameva passanto tiṭṭhati. Tassa bhaṅgānupassanāñāṇaṃ",
  "atk-s0516a:538_5": "āsevantassa bahulīkarontassa sabbabhavayoni gatiṭṭhiti sattāvāsesu pabhedakā saṅkhārā",
  "atk-s0516a:538_6": "jalitaaṅgārakāsuādayo viya mahābhayaṃ hutvā upaṭṭhahanti. Etaṃ bhayatupaṭṭhānañāṇaṃ nāma.",
  "atk-s0516a:539_0": "Tassa taṃ bhayatupaṭṭhānañāṇaṃ āsevantassa sabbe bhavādayo ādittaaṅgāraṃ viya samussitakhaggo",
  "atk-s0516a:539_1": "viya paccatthiko appaṭisaraṇā sādīnavā hutvā upaṭṭhahanti. Idaṃ ādīnavānupassanāñāṇaṃ",
  "atk-s0516a:539_2": "nāma. Tassa evaṃ saṅkhāre ādīnavato passantassa bhavādīsupi saṅkhārānaṃ ādīnavattā",
  "atk-s0516a:539_3": "saṅkhāresu ukkaṇṭhanā anabhirati uppajjati, idaṃ nibbidānupassanāñāṇaṃ nāma.",
  "atk-s0516a:540_0": "Sabbasaṅkhāresu nibbindantassa ukkaṇṭhantassa tasmā saṅkhāragatā muñcitukāmatā nissaritukāmatā",
  "atk-s0516a:540_1": "hoti. Idaṃ muñcitukamyatāñāṇaṃ nāma. Puna tasmā saṅkhāragatā muñcituṃ pana te eva",
  "atk-s0516a:540_2": "saṅkhāre paṭisaṅkhānupassanāñāṇena tilakkhaṇaṃ āropetvā tīraṇaṃ paṭisaṅkhānupassanāñāṇaṃ nāma.",
  "atk-s0516a:541_0": "So evaṃ tilakkhaṇaṃ āropetvā saṅkhāre pariggaṇhanto tesu anattalakkhaṇassa sudiṭṭhattā",
  "atk-s0516a:541_1": "“attā”ti vā “attaniya”nti vā agaṇhanto saṅkhāresu bhayañca nandiñca pahāya saṅkhāresu",
  "atk-s0516a:541_2": "udāsīno hoti majjhatto, “aha”nti vā “mama”nti vā na gaṇhāti, tīsu bhavesu upekkhako,",
  "atk-s0516a:541_3": "idaṃ saṅkhārupekkhāñāṇaṃ nāma.",
  "atk-s0516a:542_0": "Taṃ panesa ce santipadaṃ nibbānaṃ santato passati, sabbasaṅkhārapavattaṃ vissajjetvā",
  "atk-s0516a:542_1": "nibbānaninnaṃ pakkhandaṃ hoti. No ce nibbānaṃ santato passati, punappunaṃ “anicca”nti",
  "atk-s0516a:542_2": "vā “dukkha”nti vā “anattā”ti vā tividhānupassanāvasena saṅkhārārammaṇameva hutvā",
  "atk-s0516a:542_3": "pavattati. Evaṃ tiṭṭhamānañca etaṃ tividhavimokkhamukhabhāvaṃ āpajjitvā tiṭṭhati.",
  "atk-s0516a:542_4": "Tisso hi anupassanā “tīṇi vimokkhamukhānī”ti vuccanti. Evaṃ aniccato manasikaronto",
  "atk-s0516a:542_5": "adhimokkhabahulo animittaṃ vimokkhaṃ paṭilabhati, dukkhato manasikaronto passaddhibahulo",
  "atk-s0516a:542_6": "appaṇihitaṃ vimokkhaṃ paṭilabhati, anattato manasikaronto vedabahulo suññataṃ vimokkhaṃ paṭilabhati.",
  "atk-s0516a:543_0": "Ettha ca animitto vimokkhoti animittākārena nibbānaṃ ārammaṇaṃ katvā pavatto ariyamaggo.",
  "atk-s0516a:543_1": "So hi animittāya dhātuyā uppannattā animitto, kilesehi ca vimuttattā vimokkho. Eteneva",
  "atk-s0516a:543_2": "nayena appaṇihitākārena nibbānaṃ ārammaṇaṃ katvā pavatto appaṇihito, suññatākārena",
  "atk-s0516a:543_3": "nibbānaṃ ārammaṇaṃ katvā pavatto suññatoti veditabbo.",
  "atk-s0516a:544_0": "Evaṃ adhigatasaṅkhārupekkhassa kulaputtassa vipassanā sikhāppattā hoti. Vuṭṭhānagāminivipassanāti",
  "atk-s0516a:544_1": "etadeva. Assa taṃ saṅkhārupekkhāñāṇaṃ āsevantassa tikkhatarā saṅkhārupekkhā uppajjati.",
  "atk-s0516a:544_2": "Tassa “idāni maggo uppajjissatī”ti saṅkhāre “aniccā”ti vā “dukkhā”ti vā “anattā”ti",
  "atk-s0516a:544_3": "vā sammasitvā bhavaṅgaṃ otarati, bhavaṅgānantaraṃ saṅkhārupekkhāya kathitanayeneva",
  "atk-s0516a:544_4": "aniccādiākārena manasikaritvā uppajjati manodvārāvajjanaṃ, tatheva manasikaroto paṭhamaṃ",
  "atk-s0516a:544_5": "javanacittaṃ uppajjati. Yaṃ parikammanti vuccati, tadanantaraṃ tadeva dutiyajavanacittaṃ",
  "atk-s0516a:544_6": "uppajjati. Yaṃ upacāranti vuccati, tadanantarampi tadeva uppajjati tatiyaṃ javanacittaṃ.",
  "atk-s0516a:544_7": "Yaṃ anulomanti vuccati, idaṃ tesaṃ pāṭiekkaṃ nāma.",
  "atk-s0516a:545_0": "Avisesena pana tividhampetaṃ “āsevana”ntipi “parikamma”ntipi “upacāra”ntipi “anuloma”ntipi",
  "atk-s0516a:545_1": "vuccati. Idaṃ pana anulomañāṇaṃ saṅkhārārammaṇāya vuṭṭhānagāminiyā vipassanāya pariyosānaṃ",
  "atk-s0516a:545_2": "hoti, nippariyāyena pana gotrabhuñāṇameva vipassanāya pariyosānanti vuccati. Tato",
  "atk-s0516a:545_3": "paraṃ nibbānaṃ ārammaṇaṃ kurumānaṃ puthujjanagottaṃ atikkamamānaṃ ariyagottaṃ okkamamānaṃ",
  "atk-s0516a:545_4": "nibbānārammaṇe paṭhamasamannāhārabhūtaṃ apunarāvaṭṭakaṃ gotrabhuñāṇaṃ uppajjati.",
  "atk-s0516a:545_5": "Idaṃ pana ñāṇaṃ paṭipadāñāṇadassanavisuddhiñca ñāṇadassanavisuddhiñca na bhajati.",
  "atk-s0516a:545_6": "Antarā abbohārikameva hoti. Vipassanāsote patitattā “paṭipadāñāṇadassanavisuddhī”ti",
  "atk-s0516a:545_7": "vā “vipassanā”ti vā saṅkhaṃ gacchati. Nibbānaṃ ārammaṇaṃ katvā gotrabhuñāṇe niruddhe",
  "atk-s0516a:545_8": "tena dinnasaññāya nibbānaṃ ārammaṇaṃ katvā diṭṭhisaṃyojanaṃ sīlabbataparāmāsasaṃyojanaṃ",
  "atk-s0516a:545_9": "vicikicchāsaṃyojananti tīṇi saṃyojanāni viddhaṃsento sotāpattimaggo uppajjati, tadanantaraṃ",
  "atk-s0516a:545_10": "tasseva vipākabhūtāni dve tīṇi vā phalacittāni uppajjanti anantaravipākattā lokuttarakusalānaṃ,",
  "atk-s0516a:545_11": "phalapariyosāne panassa uppannabhavaṅgaṃ vicchinditvā paccavekkhaṇatthāya manodvārāvajjanaṃ",
  "atk-s0516a:545_12": "uppajjati. So hi “iminā vatāhaṃ maggena āgato”ti maggaṃ paccavekkhati. Tato “me ayaṃ",
  "atk-s0516a:545_13": "ānisaṃso laddho”ti phalaṃ paccavekkhati. Tato “ime nāma kilesā pahīnā”ti pahīnakilese",
  "atk-s0516a:545_14": "paccavekkhati. Tato “ime nāma kilesā avasiṭṭhā”ti uparimaggattayavajjhakilese paccavekkhati.",
  "atk-s0516a:545_15": "Avasāne ca “ayaṃ dhammo mayā paṭividdho”ti amataṃ nibbānaṃ paccavekkhati. Iti sotāpannassa",
  "atk-s0516a:545_16": "ariyasāvakassa pañca paccavekkhaṇāni honti. Tathā sakadāgāmianāgāmiphalāvasāne. Arahattaphalāvasāne",
  "atk-s0516a:545_17": "avasiṭṭhakilesapaccavekkhaṇaṃ nāma natthi. Evaṃ sabbānipi ekūnavīsatipaccavekkhaṇāni honti.",
  "atk-s0516a:546_0": "Evaṃ paccavekkhitvā so yogāvacaro tasmiṃyeva āsane nisinno vuttanayena vipassitvā",
  "atk-s0516a:546_1": "kāmarāgabyāpādānaṃ tanubhāvaṃ karonto dutiyamaggaṃ pāpuṇāti, tadanantaraṃ vuttanayeneva",
  "atk-s0516a:546_2": "phalañca. Tato vuttanayena vipassitvā kāmarāgabyāpādānaṃ anavasesappahānaṃ karonto",
  "atk-s0516a:546_3": "tatiyamaggaṃ pāpuṇāti, vuttanayena phalañca. Tato tasmiṃyevāsane vuttanayena vipassitvā",
  "atk-s0516a:546_4": "rūparāgārūparāgamānuddhaccāvijjānaṃ anavasesappahānaṃ karonto catutthamaggaṃ pāpuṇāti,",
  "atk-s0516a:546_5": "vuttanayena phalañca. Ettāvatā cesa hoti arahā mahākhīṇāsavo paccekabuddho. Iti imesu",
  "atk-s0516a:546_6": "catūsu maggesu ñāṇaṃ ñāṇadassanavisuddhi nāma.",
  "atk-s0516a:547_0": "Ettāvatā “sabbesu bhūtesu nidhāya daṇḍaṃ aviheṭhayaṃ aññatarampi tesa”nti etena pātimokkhasaṃvarādisīlassa",
  "atk-s0516a:547_1": "vuttattā sīlavisuddhi. “Na puttamiccheyya kuto sahāya”nti etena paṭighānunayavivajjanavasena",
  "atk-s0516a:547_2": "mettādīnaṃ vuttattā cittavisuddhi. “Eko care khaggavisāṇakappo”ti iminā pana nāmarūpapariggahādīnaṃ",
  "atk-s0516a:547_3": "vuttattā diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi",
  "atk-s0516a:547_4": "ñāṇadassanavisuddhīti satta visuddhiyo vuttā honti. Ayamettha mukhamattanidassanaṃ,",
  "atk-s0516a:547_5": "vitthāraṃ pana icchantena visuddhimaggaṃ oloketvā gahetabbaṃ. Ettāvatā ceso paccekabuddho –",
  "atk-s0516a:548": "“Cātuddiso appaṭigho ca hoti, santussamāno itarītarena;",
  "atk-s0516a:549": "Parissayānaṃ sahitā achambhī, eko care khaggavisāṇakappo”ti. –",
  "atk-s0516a:550": "Pasaṃsiyādibhāvaṃ āpajjitvā gandhamādanapabbataṃ upasobhayamāno vihāsinti evaṃ sabbattha.",
  "atk-s0516a:551": "Paṭhamagāthāniddesavaṇṇanā.",
  "atk-s0516a:552_0": "122. Dutiye saṃsaggajātassāti jātasaṃsaggassa. Tattha dassanasavanakāyasamullapanasambhogavasena",
  "atk-s0516a:552_1": "pañcavidho saṃsaggo. Tattha aññamaññaṃ disvā cakkhuviññāṇavīthivasena uppannarāgo",
  "atk-s0516a:552_2": "dassanasaṃsaggo nāma. Tattha sīhaḷadīpe kāḷadīghavāpīgāme piṇḍāya carantaṃ kalyāṇavihāravāsiṃ",
  "atk-s0516a:552_3": "daharabhikkhuṃ disvā paṭibaddhacittā kenaci upāyena taṃ alabhitvā kālakatā kuṭumbiyadhītā",
  "atk-s0516a:552_4": "tassā nivāsanacoḷakkhaṇḍaṃ disvā “evarūpāya vatthadhāriniyā nāma saddhiṃ saṃvāsaṃ",
  "atk-s0516a:552_5": "nālattha”nti hadayaṃ phāletvā kālakato so eva ca daharo nidassanaṃ.",
  "atk-s0516a:553_0": "Parehi pana kathiyamānaṃ rūpādisampattiṃ attanā vā hasitalapitagītasaddaṃ sutvā sotaviññāṇavīthivasena",
  "atk-s0516a:553_1": "uppanno rāgo savanasaṃsaggo nāma. Tatrāpi girigāmavāsīkammāradhītāya pañcahi kumārīhi",
  "atk-s0516a:553_2": "saddhiṃ padumassaraṃ gantvā nhāyitvā mālaṃ sīse āropetvā uccāsaddena gāyantiyā ākāsena",
  "atk-s0516a:553_3": "gacchanto saddaṃ sutvā kāmarāgena jhānā parihāyitvā anayabyasanaṃ patto pañcaggaḷaleṇavāsī",
  "atk-s0516a:553_4": "tissadaharo nidassanaṃ.",
  "atk-s0516a:554_0": "Aññamaññaṃ aṅgaparāmasanena uppannarāgo kāyasaṃsaggo nāma. Dhammagāyanadaharabhikkhu",
  "atk-s0516a:554_1": "cettha nidassanaṃ. Mahāvihāre kira daharabhikkhu dhammaṃ bhāsati, tattha mahājane",
  "atk-s0516a:554_2": "āgate rājāpi agamāsi saddhiṃ antepurena. Tato rājadhītāya tassa rūpañca saddañca",
  "atk-s0516a:554_3": "āgamma balavarāgo uppanno tassa ca daharassāpi. Taṃ disvā rājā sallakkhetvā sāṇipākārena",
  "atk-s0516a:554_4": "parikkhipāpesi, te aññamaññaṃ parāmasitvā āliṅgisu. Puna sāṇipākāraṃ apanetvā passantā",
  "atk-s0516a:554_5": "dvepi kālakateyeva addasaṃsūti.",
  "atk-s0516a:555_0": "Aññamaññaṃ ālapanasamullapane uppannarāgo pana samullapanasaṃsaggo nāma. Bhikkhubhikkhunīhi",
  "atk-s0516a:555_1": "saddhiṃ paribhogakaraṇe uppannarāgo sambhogasaṃsaggo nāma. Dvīsupi ca etesu maricavaṭṭivihāre",
  "atk-s0516a:555_2": "bhikkhu ca bhikkhunī ca nidassanaṃ. Maricavaṭṭimahāvihāramahe kira duṭṭhagāmaṇi abhayamahārājā",
  "atk-s0516a:555_3": "mahādānaṃ paṭiyādetvā ubhatosaṅghaṃ parivisati. Tattha uṇhayāguyā dinnāya saṅghanavakasāmaṇerī",
  "atk-s0516a:555_4": "anādhārakassa sattavassikasaṅghanavakasāmaṇerassa dantavalayaṃ datvā samullāpaṃ akāsi,",
  "atk-s0516a:555_5": "te ubhopi upasampajjitvā saṭṭhivassā hutvā paratīraṃ gatā aññamaññaṃ samullāpena",
  "atk-s0516a:555_6": "pubbasaññaṃ paṭilabhitvā tāvadeva jātasinehā sikkhāpadāni vītikkamitvā pārājikā ahesunti.",
  "atk-s0516a:556_0": "Evaṃ pañcavidhe saṃsagge yena kenaci saṃsaggena jātasaṃsaggassa bhavanti snehā, purimarāgapaccayā",
  "atk-s0516a:556_1": "balavarāgo uppajjati. Tato snehanvayaṃ dukkhamidaṃ pahotīti tameva snehaṃ anugacchantaṃ",
  "atk-s0516a:556_2": "sandiṭṭhikasamparāyikasokaparidevādinānappakārakaṃ dukkhamidaṃ pahoti nibbattati",
  "atk-s0516a:556_3": "bhavati jāyati. Apare pana “ārammaṇe cittavosaggo saṃsaggo”ti bhaṇanti. Tato sneho snehadukkhanti.",
  "atk-s0516a:557_0": "Evamatthappabhedaṃ imaṃ aḍḍhagāthaṃ vatvā so paccekabuddho āha – “svāhaṃ yamidaṃ",
  "atk-s0516a:557_1": "snehanvayaṃ sokādidukkhaṃ pahoti, tassa dukkhassa mūlaṃ khananto paccekasambodhiṃ",
  "atk-s0516a:557_2": "adhigato”ti. Evaṃ vutte te amaccā āhaṃsu – “amhehi dāni, bhante, kiṃ kattabba”nti?",
  "atk-s0516a:557_3": "Tato so āha – “tumhe vā aññe vā yo imamhā dukkhā muccitukāmo, so sabbopi ādīnavaṃ",
  "atk-s0516a:557_4": "snehajaṃ pekkhamāno, eko care khaggavisāṇakappoti. Ettha ca yaṃ taṃ “snehanvayaṃ",
  "atk-s0516a:557_5": "dukkhamidaṃ pahotī”ti vuttaṃ, tadeva sandhāya “ādīnavaṃ snehajaṃ pekkhamāno”ti idaṃ",
  "atk-s0516a:557_6": "vuttanti veditabbaṃ. Atha vā yathāvuttena saṃsaggena saṃsaggajātassa bhavanti snehā,",
  "atk-s0516a:557_7": "snehanvayaṃ dukkhamidaṃ pahoti, evaṃ yathābhūtaṃ ādīnavaṃ snehajaṃ pekkhamāno ahaṃ",
  "atk-s0516a:557_8": "adhigatoti evampi abhisambandhitvā catutthapādo pubbe vuttanayeneva udānavasena vuttoti",
  "atk-s0516a:557_9": "veditabbo. Tato paraṃ sabbaṃ purimagāthāya vuttasadisamevāti.",
  "atk-s0516a:558_0": "Niddese anuppādetīti rūpasmiṃ anubyañjanaṃ disvā allīyati. Anubandhatīti rūpasmiṃ",
  "atk-s0516a:558_1": "snehavasena bandhati. Bhavantīti honti. Jāyantīti uppajjanti. Nibbattantīti vattanti.",
  "atk-s0516a:558_2": "Pātubhavantīti pākaṭā honti. Sambhavanti sañjāyanti abhinibbattantīti tīṇi upasaggena",
  "atk-s0516a:558_3": "vaḍḍhitāni. Ito paraṃ aṭṭhakavagge vuttanayeneva veditabbaṃ.",
  "atk-s0516a:559": "Dutiyagāthāniddesavaṇṇanā.",
  "atk-s0516a:560_0": "123. Tatiye mettāyanavasena mittā. Suhadabhāvena suhajjā. Keci hi ekantahitakāmatāya",
  "atk-s0516a:560_1": "mittāva honti, na suhajjā. Keci gamanāgamanaṭṭhānanisajjāsamullāpādīsu hadayasukhajananena",
  "atk-s0516a:560_2": "suhajjāva honti, na mittā. Keci tadubhayavasena suhajjā ceva mittā ca. Te duvidhā",
  "atk-s0516a:560_3": "honti agāriyā ca anagāriyā ca. Tattha agāriyā tividhā honti upakārā samānasukhadukkhā",
  "atk-s0516a:560_4": "anukampakāti. Anagāriyā visesena atthakkhāyino. Evaṃ te catūhi catūhi aṅgehi samannāgatā honti.",
  "atk-s0516a:561": "Yathāha –",
  "atk-s0516a:562_0": "“Catūhi kho, gahapatiputta, ṭhānehi upakāro mitto suhado veditabbo. Pamattaṃ rakkhati,",
  "atk-s0516a:562_1": "pamattassa sāpateyyaṃ rakkhati, bhītassa saraṇaṃ hoti, uppannesu kiccakaraṇīyesu",
  "atk-s0516a:562_2": "taddiguṇaṃ bhogaṃ anuppadeti.",
  "atk-s0516a:563": "Tathā –",
  "atk-s0516a:564_0": "“Catūhi kho, gahapatiputta, ṭhānehi samānasukhadukkho mitto suhado veditabbo. Guyhamassa",
  "atk-s0516a:564_1": "ācikkhati, guyhamassa parigūhati, āpadāsu na vijahati, jīvitampissa atthāya pariccattaṃ hoti.",
  "atk-s0516a:565": "Tathā –",
  "atk-s0516a:566": "“Catūhi kho, gahapatiputta, ṭhānehi anukampako mitto suhado veditabbo. Abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ bhaṇamānaṃ pasaṃsati.",
  "atk-s0516a:567": "Tathā –",
  "atk-s0516a:568": "“Catūhi kho, gahapatiputta, ṭhānehi atthakkhāyī mitto suhado veditabbo. Pāpā nivāreti, kalyāṇe niveseti, assutaṃ sāveti, saggassa maggaṃ ācikkhatī”ti.",
  "atk-s0516a:569": "Tesu idha agāriyā adhippetā, atthato pana sabbepi yujjanti. Te mitte suhajje. Anukampamānoti anudayamāno, tesaṃ sukhaṃ upasaṃharitukāmo dukkhaṃ apaharitukāmo.",
  "atk-s0516a:570_0": "Hāpeti atthanti diṭṭhadhammikasamparāyikaparamatthavasena tividhaṃ, tathā attatthaparatthaubhayatthavasenāpi",
  "atk-s0516a:570_1": "tividhaṃ atthaṃ laddhavināsanena aladdhānuppādanenāti dvidhāpi hāpeti vināseti. Paṭibaddhacittoti",
  "atk-s0516a:570_2": "“ahaṃ imaṃ vinā na jīvāmi, eso me gati, eso me parāyaṇa”nti evaṃ attānaṃ nīce ṭhāne",
  "atk-s0516a:570_3": "ṭhapentopi paṭibaddhacitto hoti. “Ime maṃ vinā na jīvanti, ahaṃ tesaṃ gati, ahaṃ",
  "atk-s0516a:570_4": "tesaṃ parāyaṇa”nti evaṃ attānaṃ ucce ṭhāne ṭhapentopi paṭibaddhacitto hoti. Idha",
  "atk-s0516a:570_5": "pana evaṃ paṭibaddhacitto adhippeto.",
  "atk-s0516a:571_0": "Etaṃ bhayanti etaṃ atthahāpanabhayaṃ, attano samāpattihāniṃ sandhāya bhaṇati. Santhaveti",
  "atk-s0516a:571_1": "tividho santhavo taṇhādiṭṭhimittasanthavavasena. Tattha aṭṭhasatappabhedāpi taṇhā",
  "atk-s0516a:571_2": "taṇhāsanthavo, dvāsaṭṭhippabhedāpi diṭṭhi diṭṭhisanthavo, paṭibaddhacittatāya mittānukampanā",
  "atk-s0516a:571_3": "mittasanthavo. So idha adhippeto. Tena hissa samāpatti parihīnā. Tenāha – “etaṃ bhayaṃ",
  "atk-s0516a:571_4": "santhave pekkhamāno”ti. Sesaṃ pubbasadisamevāti veditabbaṃ. Niddese vattabbaṃ natthi.",
  "atk-s0516a:572": "Tatiyagāthāniddesavaṇṇanā.",
  "atk-s0516a:573_0": "124. Catutthe vaṃsoti veḷu. Visāloti vitthiṇṇo. Va-kāro avadhāraṇattho, evakāro vā",
  "atk-s0516a:573_1": "ayaṃ. Sandhivasenettha e-kāro naṭṭho. Tassa parapadena sambandho, taṃ pacchā yojessāma.",
  "atk-s0516a:573_2": "Yathāti paṭibhāge. Visattoti laggo jaṭito saṃsibbito. Puttesu dāresu cāti puttadhītubhariyāsu.",
  "atk-s0516a:573_3": "Yā apekkhāti yā taṇhā yo sneho. Vaṃsakkaḷīrova asajjamānoti vaṃsakaḷīro viya alaggamāno.",
  "atk-s0516a:573_4": "Kiṃ vuttaṃ hoti? Yathā vaṃso visālo visatto eva hoti, puttesu ca dāresu ca yā apekkhā,",
  "atk-s0516a:573_5": "sāpi evaṃ tāni vatthūni saṃsibbitvā ṭhitattā visattā eva. Svāhaṃ tāya apekkhāya apekkhavā",
  "atk-s0516a:573_6": "visālo vaṃso viya visattoti evaṃ apekkhāya ādīnavaṃ disvā taṃ apekkhaṃ maggañāṇena",
  "atk-s0516a:573_7": "chindanto ayaṃ vaṃsakaḷīrova rūpādīsu vā diṭṭhādīsu vā lābhādīsu vā kāmabhavādīsu",
  "atk-s0516a:573_8": "vā taṇhāmānadiṭṭhivasena asajjamāno paccekasambodhiṃ adhigatoti. Sesaṃ purimanayeneva",
  "atk-s0516a:573_9": "veditabbaṃ. Imāyapi niddese atirekaṃ natthi.",
  "atk-s0516a:574": "Catutthagāthāniddesavaṇṇanā.",
  "atk-s0516a:575_0": "125. Pañcame migoti sabbesaṃ āraññikacatuppadānaṃ eva etaṃ adhivacanaṃ. Idha pana",
  "atk-s0516a:575_1": "pasadamigo adhippeto. Araññamhīti gāmañca gāmūpacārañca ṭhapetvā avasesaṃ araññaṃ,",
  "atk-s0516a:575_2": "idha pana uyyānaṃ adhippetaṃ, tasmā “uyyānamhī”ti vuttaṃ hoti. Yathāti paṭibhāge.",
  "atk-s0516a:575_3": "Abaddhoti rajjubandhanādīsu yena kenaci abaddho. Etena vissaṭṭhacariyaṃ dīpeti. Yenicchakaṃ",
  "atk-s0516a:575_4": "gacchati gocarāyāti yena disābhāgena gantuṃ icchati, tena gocaratthaṃ gacchati. Tasmā",
  "atk-s0516a:575_5": "tattha yattakaṃ icchati gantuṃ, tattakaṃ gacchati. Yaṃ icchati khādituṃ, taṃ khādatīti",
  "atk-s0516a:575_6": "dīpeti. Viññū naroti paṇḍitapuriso. Seritanti sacchandavuttitaṃ aparāyattabhāvaṃ.",
  "atk-s0516a:575_7": "Pekkhamānoti paññācakkhunā olokayamāno. Atha vā dhammaseritaṃ puggalaseritañca. Lokuttaradhammā",
  "atk-s0516a:575_8": "hi kilesavasaṃ agamanato serino tehi samannāgatā puggalā ca, tesaṃ bhāvaniddeso seritaṃ",
  "atk-s0516a:575_9": "pekkhamānoti. Kiṃ vuttaṃ hoti? Migo araññamhi yathā abaddho, yenicchakaṃ gacchati",
  "atk-s0516a:575_10": "gocarāya. Kadā nu kho ahampi taṇhābandhanaṃ chinditvā evaṃ gaccheyyanti iti me tumhehi",
  "atk-s0516a:575_11": "ito cito ca parivāretvā ṭhitehi baddhassa yenicchakaṃ gantuṃ alabhantassa tasmiṃ",
  "atk-s0516a:575_12": "yenicchakagamanābhāve ādīnavaṃ yenicchakagamane ānisaṃsaṃ disvā anukkamena samathavipassanāpāripūriṃ",
  "atk-s0516a:575_13": "agamiṃ. Tato paccekabodhiṃ adhigatomhi. Tasmā aññopi viññū naro seritaṃ pekkhamāno,",
  "atk-s0516a:575_14": "eko care khaggavisāṇakappoti.",
  "atk-s0516a:576": "Pañcamagāthāniddesavaṇṇanā.",
  "atk-s0516a:577_0": "126. Chaṭṭhe ayaṃ piṇḍattho – sahāyamajjhe ṭhitassa divāseyyasaṅkhāte vāse ca mahāupaṭṭhānasaṅkhāte",
  "atk-s0516a:577_1": "ṭhāne ca uyyānagamanasaṅkhāte gamane ca janapadacārikasaṅkhātāya cārikāya ca “idaṃ",
  "atk-s0516a:577_2": "me suṇa, idaṃ me dehī”tiādinā nayena tathā tathā āmantanā hoti, tasmā ahaṃ tattha",
  "atk-s0516a:577_3": "tattha nibbijjitvā yāyaṃ ariyajanasevitā anekānisaṃsā ekantasukhā, evaṃ santepi lobhābhibhūtehi",
  "atk-s0516a:577_4": "sabbakāpurisehi anabhijjhitā apatthitā pabbajjā, taṃ anabhijjhitaṃ paresaṃ avasavattanena",
  "atk-s0516a:577_5": "bhabbapuggalavaseneva ca seritaṃ pekkhamāno vipassanaṃ ārabhitvā anukkamena paccekasambodhiṃ",
  "atk-s0516a:577_6": "adhigatoti. Sesaṃ vuttanayameva.",
  "atk-s0516a:578": "Chaṭṭhagāthāniddesavaṇṇanā.",
  "atk-s0516a:579_0": "127. Sattame khiḍḍāti kīḷanā. Sā duvidhā hoti kāyikā ca vācasikā ca. Tattha kāyikā",
  "atk-s0516a:579_1": "nāma hatthīhipi kīḷanti, assehipi rathehipi dhanūhipi tharūhipīti evamādi. Vācasikā",
  "atk-s0516a:579_2": "nāma gītaṃ silokabhaṇanaṃ mukhabherikanti evamādi. Ratīti pañcakāmaguṇarati. Vipulanti",
  "atk-s0516a:579_3": "yāva aṭṭhimiñjaṃ āhacca ṭhānena sakalattabhāvabyāpakaṃ. Sesaṃ pākaṭameva. Anusandhiyojanāpi",
  "atk-s0516a:579_4": "cettha saṃsaggagāthāya vuttanayeneva veditabbā.",
  "atk-s0516a:580": "Sattamagāthāniddesavaṇṇanā.",
  "atk-s0516a:581_0": "128. Aṭṭhame cātuddisoti catūsu disāsu yathāsukhavihārī, “ekaṃ disaṃ pharitvā viharatī”tiādinā",
  "atk-s0516a:581_1": "vā nayena brahmavihārabhāvanāpharitā catasso disā assa santītipi cātuddiso. Tāsu",
  "atk-s0516a:581_2": "disāsu katthaci satte vā saṅkhāre vā bhayena na paṭihaññatīti appaṭigho. Santussamānoti",
  "atk-s0516a:581_3": "dvādasavidhassa santosassa vasena santussako. Itarītarenāti uccāvacena paccayena.",
  "atk-s0516a:581_4": "Parissayānaṃ sahitā achambhīti ettha parissayanti kāyacittāni, parihāpenti vā tesaṃ",
  "atk-s0516a:581_5": "sampattiṃ, tāni vā paṭicca sayantīti parissayā, bāhirānaṃ sīhabyagghādīnaṃ abbhantarānañca",
  "atk-s0516a:581_6": "kāmacchandādīnaṃ kāyacittupaddavānaṃ etaṃ adhivacanaṃ. Te parissaye adhivāsanakhantiyā",
  "atk-s0516a:581_7": "ca vīriyādīhi ca dhammehi sahatīti parissayānaṃ sahitā. Thaddhabhāvakarabhayābhāvena",
  "atk-s0516a:581_8": "achambhī. Kiṃ vuttaṃ hoti? Yathā te cattāro samaṇā, evaṃ itarītarena paccayena santussamāno",
  "atk-s0516a:581_9": "ettha paṭipattipadaṭṭhāne santose ṭhito catūsu disāsu mettādibhāvanāya cātuddiso,",
  "atk-s0516a:581_10": "sattasaṅkhāresu paṭihananakarabhayābhāvena appaṭigho ca hoti. So cātuddisattā vuttappakārānaṃ",
  "atk-s0516a:581_11": "parissayānaṃ sahitā, appaṭighattā achambhī ca hotīti etaṃ paṭipattiguṇaṃ disvā yoniso",
  "atk-s0516a:581_12": "paṭipajjitvā paccekasambodhiṃ adhigatomhīti.",
  "atk-s0516a:582_0": "Atha vā te samaṇā viya santussamāno itarītarena vuttanayeneva cātuddiso hotīti ñatvā",
  "atk-s0516a:582_1": "evaṃ cātuddisabhāvaṃ patthayanto yoniso paṭipajjitvā adhigatomhi. Tasmā aññopi īdisaṃ",
  "atk-s0516a:582_2": "ṭhānaṃ patthayamāno cātuddisatāya parissayānaṃ sahitā appaṭighatāya ca achambhī hutvā",
  "atk-s0516a:582_3": "eko care khaggavisāṇakappoti.",
  "atk-s0516a:583_0": "Niddese mettāti atthato tāva mijjatīti mettā, sinehatīti attho. Mitte vā bhavā, mittassa",
  "atk-s0516a:583_1": "vā esā pavattītipi mettā. Mettāsahagatenāti mettāya samannāgatena. Cetasāti cittena.",
  "atk-s0516a:583_2": "Ekaṃ disanti ekissā disāya paṭhamapariggahitaṃ sattaṃ upādāya ekaṃ disaṃ pariyāpannasattapharaṇavasena",
  "atk-s0516a:583_3": "vuttaṃ. Pharitvāti phusitvā ārammaṇaṃ katvā. Viharatīti brahmavihārādhiṭṭhitaṃ iriyāpathavihāraṃ",
  "atk-s0516a:583_4": "pavatteti. Tathā dutiyanti yathā puratthimādīsu disāsu yaṃ kiñci ekaṃ disaṃ pharitvā",
  "atk-s0516a:583_5": "viharati, tatheva tadanantaraṃ dutiyaṃ tatiyaṃ catutthañcāti attho.",
  "atk-s0516a:584_0": "Iti uddhanti eteneva ca nayena uparimaṃ disanti vuttaṃ hoti. Adho tiriyanti adhodisampi",
  "atk-s0516a:584_1": "tiriyaṃ disampi evameva. Tattha ca adhoti heṭṭhā. Tiriyanti anudisā. Evaṃ sabbadisāsu",
  "atk-s0516a:584_2": "assamaṇḍale assamiva mettāsahagataṃ cittaṃ sāretipi paccāsāretipīti. Ettāvatā ekamekaṃ",
  "atk-s0516a:584_3": "disaṃ pariggahetvā odhiso mettāpharaṇaṃ dassitaṃ. Sabbadhītiādi pana anodhiso dassanatthaṃ",
  "atk-s0516a:584_4": "vuttaṃ. Tattha sabbadhīti sabbattha. Sabbattatāyāti sabbesu hīnamajjhimaukkaṭṭhamittasapattamajjhattānippabhedesu",
  "atk-s0516a:584_5": "attatāya, “ayaṃ parasatto”ti vibhāgaṃ akatvā attasamatāyāti vuttaṃ hoti.",
  "atk-s0516a:585_0": "Atha vā sabbattatāyāti sabbena cittabhāvena, īsakampi bahi avikkhipamānoti vuttaṃ",
  "atk-s0516a:585_1": "hoti. Sabbāvantanti sabbasattavantaṃ, sabbasattayuttanti attho. Lokanti sattalokaṃ.",
  "atk-s0516a:585_2": "Vipulenāti evamādipariyāyadassanato panettha puna “mettāsahagatenā”ti vuttaṃ. Yasmā",
  "atk-s0516a:585_3": "vā ettha odhiso pharaṇe viya puna tathā-saddo iti-saddo vā na vutto, tasmā puna “mettāsahagatena",
  "atk-s0516a:585_4": "cetasā”ti vuttaṃ. Nigamanavasena vā etaṃ vuttaṃ. Vipulenāti ettha ca pharaṇavasena",
  "atk-s0516a:585_5": "vipulatā daṭṭhabbā. Bhūmivasena pana taṃ mahaggataṃ. Paguṇavasena appamāṇasattārammaṇavasena",
  "atk-s0516a:585_6": "ca appamāṇaṃ. Byāpādapaccatthikappahānena averaṃ. Domanassappahānena abyāpajjaṃ.",
  "atk-s0516a:585_7": "Niddukkhanti vuttaṃ hoti. Karuṇā heṭṭhā vuttatthāyeva. Modanti tāya taṃsamaṅgino,",
  "atk-s0516a:585_8": "sayaṃ vā modati, modanamattameva vā sāti muditā. “Averā hontū”tiādibyāpādappahānena",
  "atk-s0516a:585_9": "majjhattabhāvūpagamanena ca upekkhatīti upekkhā.",
  "atk-s0516a:586_0": "Lakkhaṇādito panettha hitākārappavattilakkhaṇā mettā, hitūpasaṃhārarasā, āghātavinayapaccupaṭṭhānā,",
  "atk-s0516a:586_1": "sattānaṃ manāpabhāvadassanapadaṭṭhānā. Byāpādūpasamo etissā sampatti, sinehasambhavo",
  "atk-s0516a:586_2": "vipatti. Dukkhāpanayanākārappavattilakkhaṇā karuṇā, paradukkhāsahanarasā, avihiṃsāpaccupaṭṭhānā,",
  "atk-s0516a:586_3": "dukkhābhibhūtānaṃ anāthabhāvadassanapadaṭṭhānā. Vihiṃsūpasamo tassā sampatti, sokasambhavo",
  "atk-s0516a:586_4": "vipatti. Pamodalakkhaṇā muditā, anissāyanarasā, arativighātapaccupaṭṭhānā, sattānaṃ",
  "atk-s0516a:586_5": "sampattidassanapadaṭṭhānā. Arativūpasamo tassā sampatti, pahānasambhavo vipatti.",
  "atk-s0516a:586_6": "Sattesu majjhattākārappavattilakkhaṇā upekkhā, sattesu samabhāvadassanarasā, paṭighānunayavūpasamapaccupaṭṭhānā,",
  "atk-s0516a:586_7": "“kammassakā sattā, te kassa ruciyā sukhitā vā bhavissanti, dukkhato vā muccissanti,",
  "atk-s0516a:586_8": "pattasampattito vā na parihāyissantī”ti evaṃ pavattakammassakatādassanapadaṭṭhānā.",
  "atk-s0516a:586_9": "Paṭighānunayavūpasamo tassā sampatti, gehassitāya aññāṇupekkhāya sambhavo vipatti.",
  "atk-s0516a:587_0": "Tattha santuṭṭho hotīti paccayasantosavasena santuṭṭho hoti. Itarītarena cīvarenāti",
  "atk-s0516a:587_1": "na thūlasukhumalūkhapaṇītathirajiṇṇānaṃ yena kenaci cīvarena, atha kho yathāladdhānaṃ",
  "atk-s0516a:587_2": "itarītarena yena kenaci santuṭṭho hotīti attho. Cīvarasmiñhi tayo santosā – yathālābhasantoso,",
  "atk-s0516a:587_3": "yathābalasantoso, yathāsāruppasantosoti. Piṇḍapātādīsupi eseva nayo. Iti ime tayo",
  "atk-s0516a:587_4": "santose sandhāya “santuṭṭho hoti itarītarena cīvarena. Yathāladdhādīsu yena kenaci",
  "atk-s0516a:587_5": "cīvarena santuṭṭho hotī”ti vuttaṃ.",
  "atk-s0516a:588_0": "Ettha ca cīvaraṃ jānitabbaṃ, cīvarakhettaṃ jānitabbaṃ, paṃsukūlaṃ jānitabbaṃ, cīvarasantoso",
  "atk-s0516a:588_1": "jānitabbo, cīvarapaṭisaṃyuttāni dhutaṅgāni jānitabbāni. Tattha cīvaraṃ jānitabbanti",
  "atk-s0516a:588_2": "khomādīni cha cīvarāni dukūlādīni cha anulomacīvarānipi jānitabbāni. Imāni dvādasa",
  "atk-s0516a:588_3": "kappiyacīvarāni. Kusacīraṃ vākacīraṃ phalakacīraṃ kesakambalaṃ vāḷakambalaṃ potthako",
  "atk-s0516a:588_4": "cammaṃ ulūkapakkhaṃ rukkhadussaṃ latādussaṃ erakadussaṃ kadalidussaṃ veḷudussanti",
  "atk-s0516a:588_5": "evamādīni pana akappiyacīvarāni.",
  "atk-s0516a:589_0": "Cīvarakhettanti “saṅghato vā gaṇato vā ñātito vā mittato vā attano vā dhanena paṃsukūlaṃ",
  "atk-s0516a:589_1": "vā”ti evaṃ uppajjanato cha khettāni, aṭṭhannañca mātikānaṃ vasena aṭṭha khettāni jānitabbāni.",
  "atk-s0516a:590_0": "Paṃsukūlanti sosānikaṃ pāpaṇikaṃ rathiyaṃ saṅkārakūṭaṃ sotthiyaṃ sinānaṃ titthaṃ",
  "atk-s0516a:590_1": "gatapaccāgataṃ aggiḍaḍḍhaṃ gokhāyitaṃ upacikākhāyitaṃ undūrakhāyitaṃ antacchinnaṃ",
  "atk-s0516a:590_2": "dasacchinnaṃ dhajāhaṭaṃ thūpaṃ samaṇacīvaraṃ sāmuddiyaṃ ābhisekiyaṃ panthikaṃ vātāhaṭaṃ",
  "atk-s0516a:590_3": "iddhimayaṃ devadattiyanti tevīsati paṃsukūlāni veditabbāni. Ettha ca sotthiyanti",
  "atk-s0516a:590_4": "gabbhamalaharaṇaṃ. Gatapaccāgatanti matakasarīraṃ pārupitvā susānaṃ netvā ānītacīvaraṃ.",
  "atk-s0516a:590_5": "Dhajāhaṭanti dhajaṃ ussāpetvā tato ānītaṃ. Thūpanti vammike pūjitacīvaraṃ. Sāmuddiyanti",
  "atk-s0516a:590_6": "samuddavīcīhi thalaṃ pāpitaṃ. Panthikanti panthaṃ gacchantehi corabhayena pāsāṇehi",
  "atk-s0516a:590_7": "koṭṭetvā pārutacīvaraṃ. Iddhimayanti ehibhikkhucīvaraṃ. Sesaṃ pākaṭameva.",
  "atk-s0516a:591_0": "Cīvarasantosoti vīsati cīvarasantosā – cīvare vitakkasantoso gamanasantoso pariyesanasantoso",
  "atk-s0516a:591_1": "paṭilābhasantoso mattapaṭiggahaṇasantoso loluppavivajjanasantoso yathālābhasantoso",
  "atk-s0516a:591_2": "yathābalasantoso yathāsāruppasantoso udakasantoso dhovanasantoso karaṇasantoso parimāṇasantoso",
  "atk-s0516a:591_3": "suttasantoso sibbanasantoso rajanasantoso kappasantoso paribhogasantoso sannidhiparivajjanasantoso",
  "atk-s0516a:591_4": "vissajjanasantosoti. Tattha sādakabhikkhuno temāsaṃ nibaddhavāsaṃ vasitvā ekamāsamattaṃ",
  "atk-s0516a:591_5": "vitakkituṃ vaṭṭati. So hi pavāretvā cīvaramāse cīvaraṃ karoti. Paṃsukūliko addhamāseneva",
  "atk-s0516a:591_6": "karoti. Idaṃ māsaddhamāsamattaṃ vitakkanaṃ vitakkasantoso. Cīvaratthāya gacchantassa",
  "atk-s0516a:591_7": "pana “kattha labhissāmī”ti acintetvā kammaṭṭhānasīseneva gamanaṃ gamanasantoso nāma.",
  "atk-s0516a:591_8": "Pariyesantassa pana yena vā tena vā saddhiṃ apariyesitvā lajjiṃ pesalabhikkhuṃ gahetvā",
  "atk-s0516a:591_9": "pariyesanaṃ pariyesanasantoso nāma. Evaṃ pariyesantassa āhariyamānaṃ cīvaraṃ dūratova",
  "atk-s0516a:591_10": "disvā “etaṃ manāpaṃ bhavissati, etaṃ amanāpa”nti evaṃ avitakketvā thūlasukhumādīsu",
  "atk-s0516a:591_11": "yathāladdheneva santussanaṃ paṭilābhasantoso nāma. Evaṃ laddhaṃ gaṇhantassāpi “ettakaṃ",
  "atk-s0516a:591_12": "dupaṭṭassa bhavissati, ettakaṃ ekapaṭṭassā”ti attano pahonakamatteneva santussanaṃ",
  "atk-s0516a:591_13": "mattapaṭiggahaṇasantoso nāma. Cīvaraṃ pariyesantassa pana “asukassa gharadvāre manāpaṃ",
  "atk-s0516a:591_14": "labhissāmī”ti acintetvā dvārapaṭipāṭiyā caraṇaṃ loluppavivajjanasantoso nāma.",
  "atk-s0516a:592_0": "Lūkhapaṇītesu yena kenaci yāpetuṃ sakkontassa yathāladdheneva yāpanaṃ yathālābhasantoso",
  "atk-s0516a:592_1": "nāma. Attano thāmaṃ jānitvā yena yāpetuṃ sakkoti, tena yāpanaṃ yathābalasantoso nāma.",
  "atk-s0516a:592_2": "Manāpaṃ aññassa datvā attanā yena kenaci yāpanaṃ yathāsāruppasantoso nāma. “Kattha",
  "atk-s0516a:592_3": "udakaṃ manāpaṃ, kattha amanāpa”nti avicāretvā yena kenaci dhovanupagena udakena dhovanaṃ",
  "atk-s0516a:592_4": "udakasantoso nāma. Tathā paṇḍumattikagerukapūtipaṇṇarasakiliṭṭhāni pana udakāni vajjetuṃ",
  "atk-s0516a:592_5": "vaṭṭati. Dhovantassa pana muggarādīhi apaharitvā hatthehi madditvā dhovanaṃ dhovanasantoso",
  "atk-s0516a:592_6": "nāma. Tathā asujjhantaṃ paṇṇāni pakkhipitvā tāpitaudakenāpi dhovituṃ vaṭṭati. Evaṃ",
  "atk-s0516a:592_7": "dhovitvā karontassa “idaṃ thūlaṃ, idaṃ sukhuma”nti akopetvā pahonakanīhāreneva karaṇaṃ",
  "atk-s0516a:592_8": "karaṇasantoso nāma. Timaṇḍalapaṭicchādanamattasseva karaṇaṃ parimāṇasantoso nāma.",
  "atk-s0516a:592_9": "Cīvarakaraṇatthāya pana “manāpaṃ suttaṃ pariyesissāmī”ti avicāretvā rathikādīsu vā",
  "atk-s0516a:592_10": "devaṭṭhāne vā āharitvā pādamūle vā ṭhapitaṃ yaṃ kiñcideva suttaṃ gahetvā karaṇaṃ suttasantoso nāma.",
  "atk-s0516a:593_0": "Kusibandhanakāle pana aṅgulimatte sattavāre na vijjhitabbaṃ. Evaṃ karontassa hi yo",
  "atk-s0516a:593_1": "bhikkhu sahāyo na hoti, tassa vattabhedopi natthi. Tivaṅgulamatte pana sattavāre",
  "atk-s0516a:593_2": "vijjhitabbaṃ. Evaṃ karontassa maggapaṭipannenāpi sahāyena bhavitabbaṃ. Yo na hoti,",
  "atk-s0516a:593_3": "tassa vattabhedo. Ayaṃ sibbanasantoso nāma. Rajantena pana kāḷakacchakādīni pariyesantena",
  "atk-s0516a:593_4": "na rajitabbaṃ, somavakkalādīsu yaṃ labhati, tena rajitabbaṃ. Alabhantena pana manussehi",
  "atk-s0516a:593_5": "araññe vākaṃ gahetvā chaḍḍitarajanaṃ vā bhikkhūhi pacitvā chaḍḍitakasaṭaṃ vā gahetvā",
  "atk-s0516a:593_6": "rajitabbaṃ. Ayaṃ rajanasantoso nāma. Nīlakaddamakāḷasāmesu yaṃ kiñci gahetvā hatthipiṭṭhe",
  "atk-s0516a:593_7": "nisinnassa paññāyamānakappakaraṇaṃ kappasantoso nāma.",
  "atk-s0516a:594_0": "Hirikopīnapaṭicchādanamattavasena paribhuñjanaṃ paribhogasantoso nāma. Dussaṃ pana",
  "atk-s0516a:594_1": "labhitvā suttaṃ vā sūciṃ vā kārakaṃ vā alabhantena ṭhapetuṃ vaṭṭati, labhantena na",
  "atk-s0516a:594_2": "vaṭṭati. Katampi ce antevāsikādīnaṃ dātukāmo hoti, te ca asannihitā, yāva āgamanā",
  "atk-s0516a:594_3": "ṭhapetuṃ vaṭṭati, āgatamattesu tesu dātabbaṃ. Dātuṃ asakkontena adhiṭṭhātabbaṃ. Aññasmiṃ",
  "atk-s0516a:594_4": "cīvare sati paccattharaṇampi adhiṭṭhātuṃ vaṭṭati. Anadhiṭṭhitameva hi sannidhi hoti.",
  "atk-s0516a:594_5": "Adhiṭṭhitaṃ na hotīti mahāsīvatthero āha. Ayaṃ sannidhiparivajjanasantoso nāma. Vissajjentena",
  "atk-s0516a:594_6": "pana mukhaṃ oloketvā na dātabbaṃ, sāraṇīyadhamme ṭhatvāva vissajjetabbanti ayaṃ vissajjanasantoso nāma.",
  "atk-s0516a:595_0": "Cīvarapaṭisaṃyuttāni dhutaṅgāni nāma paṃsukūlikaṅgañceva tecīvarikaṅgañca. Iti cīvarasantosamahāariyavaṃsaṃ",
  "atk-s0516a:595_1": "pūrayamāno paccekasambuddho imāni dve dhutaṅgāni gopeti, imāni gopento cīvarasantosamahāariyavaṃsavasena santuṭṭho hoti.",
  "atk-s0516a:596_0": "Vaṇṇavādīti eko santuṭṭho hoti, santosassa vaṇṇaṃ na katheti. Eko na santuṭṭho hoti,",
  "atk-s0516a:596_1": "santosassa vaṇṇaṃ katheti. Eko neva santuṭṭho hoti, na santosassa vaṇṇaṃ katheti.",
  "atk-s0516a:596_2": "Eko santuṭṭho ca hoti, santosassa ca vaṇṇaṃ katheti. Tathārūpo so paccekasambuddho",
  "atk-s0516a:596_3": "taṃ dassetuṃ “itarītaracīvarasantuṭṭhiyā ca vaṇṇavādī”ti vuttaṃ.",
  "atk-s0516a:597_0": "Anesananti dūteyyapahiṇagamanānuyogappabhedaṃ nānappakāraṃ anesanaṃ. Appatirūpanti",
  "atk-s0516a:597_1": "ayuttaṃ. Aladdhā cāti alabhitvā. Yathā ekacco “kathaṃ nu kho cīvaraṃ labhissāmī”ti",
  "atk-s0516a:597_2": "puññavantehi bhikkhūhi saddhiṃ ekato hutvā kohaññaṃ karonto uttasati paritassati,",
  "atk-s0516a:597_3": "paccekasambuddho evaṃ aladdhā ca cīvaraṃ na paritassati. Laddhā cāti dhammena samena",
  "atk-s0516a:597_4": "labhitvā. Adhigatoti vigatalobhagiddho. Amucchitoti adhimattataṇhāya mucchanaṃ anāpanno.",
  "atk-s0516a:597_5": "Anajjhāpannoti taṇhāya anotthaṭo apariyonaddho. Ādīnavadassāvīti anesanāpattiyañca",
  "atk-s0516a:597_6": "gadhitaparibhoge ca ādīnavaṃ passamāno. Nissaraṇapaññoti “yāvadeva sītassa paṭighātāyā”ti",
  "atk-s0516a:597_7": "vuttaṃ nissaraṇameva pajānanto.",
  "atk-s0516a:598_0": "Itarītaracīvarasantuṭṭhiyāti yena kenaci cīvarena santuṭṭhiyā. Nevattānukkaṃsetīti",
  "atk-s0516a:598_1": "yathā panidhekacco “ahaṃ paṃsukūliko, mayā upasampadamāḷeyeva paṃsukūlikaṅgaṃ gahitaṃ,",
  "atk-s0516a:598_2": "ko mayā sadiso atthī”ti attukkaṃsanaṃ karoti. Evaṃ so attukkaṃsanaṃ na karoti. Na",
  "atk-s0516a:598_3": "paraṃ vambhetīti “ime panaññe bhikkhū na paṃsukūlikāti vā paṃsukūlikamattampi etesaṃ",
  "atk-s0516a:598_4": "natthī”ti vā evaṃ paraṃ na vambheti. Yo hi tattha dakkhoti yo tasmiṃ cīvarasantose",
  "atk-s0516a:598_5": "vaṇṇavādī. Tāsu vā dakkho cheko byatto. Analasoti sātaccakiriyāya ālasiyavirahito.",
  "atk-s0516a:598_6": "Sampajāno patissatoti sampajānapaññāya ceva satiyā ca yutto. Ariyavaṃse ṭhitoti ariyavaṃse patiṭṭhito.",
  "atk-s0516a:599_0": "Itarītarena piṇḍapātenāti yena kenaci piṇḍapātena. Etthapi piṇḍapāto jānitabbo, piṇḍapātakhettaṃ",
  "atk-s0516a:599_1": "jānitabbaṃ, piṇḍapātasantoso jānitabbo, piṇḍapātapaṭisaṃyuttaṃ dhutaṅgaṃ jānitabbaṃ.",
  "atk-s0516a:599_2": "Tattha piṇḍapātoti odano kummāso sattu maccho maṃsaṃ khīraṃ dadhi sappi navanītaṃ",
  "atk-s0516a:599_3": "telaṃ madhu phāṇitaṃ yāgu khādanīyaṃ sāyanīyaṃ lehanīyanti soḷasa piṇḍapātā.",
  "atk-s0516a:600_0": "Piṇḍapātakhettanti saṅghabhattaṃ uddesabhattaṃ nimantanaṃ salākabhattaṃ pakkhikaṃ",
  "atk-s0516a:600_1": "uposathikaṃ pāṭipadikaṃ āgantukabhattaṃ gamikabhattaṃ gilānabhattaṃ gilānupaṭṭhākabhattaṃ",
  "atk-s0516a:600_2": "dhurabhattaṃ kuṭibhattaṃ vārabhattaṃ vihārabhattanti pannarasa piṇḍapātakhettāni.",
  "atk-s0516a:601_0": "Piṇḍapātasantosoti piṇḍapāte vitakkasantoso gamanasantoso pariyesanasantoso paṭilābhasantoso",
  "atk-s0516a:601_1": "paṭiggahaṇasantoso mattapaṭiggahaṇasantoso loluppavivajjanasantoso yathālābhasantoso",
  "atk-s0516a:601_2": "yathābalasantoso yathāsāruppasantoso upakārasantoso parimāṇasantoso paribhogasantoso",
  "atk-s0516a:601_3": "sannidhiparivajjanasantoso vissajjanasantosoti pannarasa santosā. Tattha sādako bhikkhu",
  "atk-s0516a:601_4": "mukhaṃ dhovitvā vitakketi. Piṇḍapātikena pana gaṇena saddhiṃ caratā sāyaṃ therupaṭṭhānakāle",
  "atk-s0516a:601_5": "“sve kattha piṇḍāya carissāmā”ti “asukagāme, bhante”ti ettakaṃ cintetvā tato paṭṭhāya",
  "atk-s0516a:601_6": "na vitakketabbaṃ. Ekacārikena vitakkamāḷake ṭhatvā vitakketabbaṃ. Tato paṭṭhāya vitakkento",
  "atk-s0516a:601_7": "pana ariyavaṃsā cuto hoti paribāhiro. Ayaṃ vitakkasantoso nāma. Piṇḍāya pavisantena",
  "atk-s0516a:601_8": "pana “kuhiṃ labhissāmī”ti acintetvā kammaṭṭhānasīsena gantabbaṃ. Ayaṃ gamanasantoso",
  "atk-s0516a:601_9": "nāma. Pariyesantena yaṃ vā taṃ vā aggahetvā lajjiṃ pesalameva gahetvā pariyesitabbaṃ.",
  "atk-s0516a:601_10": "Ayaṃ pariyesanasantoso nāma. Dūratova āhariyamānaṃ disvā “etaṃ manāpaṃ, etaṃ amanāpa”nti",
  "atk-s0516a:601_11": "cittaṃ na uppādetabbaṃ. Ayaṃ paṭilābhasantoso nāma. “Idaṃ manāpaṃ gaṇhissāmi, idaṃ",
  "atk-s0516a:601_12": "amanāpaṃ na gaṇhissāmī”ti acintetvā yaṃ kiñci yāpanamattaṃ gahetabbameva. Ayaṃ paṭiggahaṇasantoso nāma.",
  "atk-s0516a:602_0": "Ettha pana deyyadhammo bahu, dāyako appaṃ dātukāmo, appaṃ gahetabbaṃ. Deyyadhammo",
  "atk-s0516a:602_1": "bahu, dāyakopi bahudātukāmo, pamāṇeneva gahetabbaṃ. Deyyadhammopi na bahu, dāyakopi",
  "atk-s0516a:602_2": "appaṃ dātukāmo, appaṃ gahetabbaṃ. Deyyadhammo na bahu, dāyako pana bahudātukāmo,",
  "atk-s0516a:602_3": "pamāṇena gahetabbaṃ. Paṭiggahaṇasmiñhi mattaṃ ajānanto manussānaṃ pasādaṃ makkheti,",
  "atk-s0516a:602_4": "saddhādeyyaṃ vinipāteti, sāsanaṃ na karoti. Vijātamātuyāpissa cittaṃ gahetuṃ na sakkoti.",
  "atk-s0516a:602_5": "Iti mattaṃ jānitvāva paṭiggahetabbanti ayaṃ mattapaṭiggahaṇasantoso nāma. Aḍḍhakulāniyeva",
  "atk-s0516a:602_6": "agantvā dvārapaṭipāṭiyā gantabbaṃ. Ayaṃ loluppavivajjanasantoso nāma. Yathālābhasantosādayo",
  "atk-s0516a:602_7": "cīvare vuttanayā eva.",
  "atk-s0516a:603_0": "Piṇḍapātaṃ paribhuñjitvā “samaṇadhammaṃ anupālessāmī”ti evaṃ upakāraṃ ñatvā paribhuñjanaṃ",
  "atk-s0516a:603_1": "upakārasantoso nāma. Pattaṃ pūretvā ānītaṃ na paṭiggahetabbaṃ. Anupasampanne sati",
  "atk-s0516a:603_2": "tena gāhāpetabbaṃ, asati āharāpetvā paṭiggahaṇaparimāṇamattaṃ gahetabbaṃ. Ayaṃ parimāṇasantoso",
  "atk-s0516a:603_3": "nāma. Jighacchāya paṭivinodanaṃ “na idamettha nissaraṇa”nti evaṃ paribhuñjanaṃ paribhogasantoso",
  "atk-s0516a:603_4": "nāma. Nidahitvā na paribhuñjitabbaṃ. Ayaṃ sannidhiparivajjanasantoso nāma. Mukhaṃ",
  "atk-s0516a:603_5": "anoloketvā sāraṇīyadhamme ṭhitena vissajjetabbaṃ. Ayaṃ vissajjanasantoso nāma.",
  "atk-s0516a:604_0": "Piṇḍapātapaṭisaṃyuttāni pana pañca dhutaṅgāni piṇḍapātikaṅgaṃ sapadānacārikaṅgaṃ",
  "atk-s0516a:604_1": "ekāsanikaṅgaṃ pattapiṇḍikaṅgaṃ khalupacchābhattikaṅganti. Iti piṇḍapātasantosamahāariyavaṃsaṃ",
  "atk-s0516a:604_2": "pūrayamāno paccekasambuddho imāni pañca dhutaṅgāni gopeti, imāni gopento piṇḍapātasantosamahāariyavaṃsavasena",
  "atk-s0516a:604_3": "santuṭṭho hoti. Vaṇṇavādītiādīni vuttanayeneva veditabbāni.",
  "atk-s0516a:605_0": "Senāsanānīti idha senāsanaṃ jānitabbaṃ, senāsanakhettaṃ jānitabbaṃ, senāsanasantoso",
  "atk-s0516a:605_1": "jānitabbo, senāsanapaṭisaṃyuttadhutaṅgaṃ jānitabbaṃ. Tattha senāsananti mañco pīṭhaṃ",
  "atk-s0516a:605_2": "bhisi bimbohanaṃ vihāro aḍḍhayogo pāsādo hammiyaṃ guhā leṇaṃ aṭṭo māḷo veḷugumbo",
  "atk-s0516a:605_3": "rukkhamūlaṃ yattha vā pana bhikkhū paṭikkamantīti imāni pannarasa senāsanāni.",
  "atk-s0516a:606": "Senāsanakhettanti saṅghato vā gaṇato vā ñātito vā mittato vā attano vā dhanena paṃsukūlaṃ vāti cha khettāni.",
  "atk-s0516a:607_0": "Senāsanasantosoti senāsane vitakkasantosādayo pannarasa santosā. Te piṇḍapāte vuttanayeneva",
  "atk-s0516a:607_1": "veditabbā. Senāsanapaṭisaṃyuttāni pana pañca dhutaṅgāni āraññikaṅgaṃ rukkhamūlikaṅgaṃ",
  "atk-s0516a:607_2": "abbhokāsikaṅgaṃ sosānikaṅgaṃ yathāsanthatikaṅganti. Iti senāsanasantosaṃ mahāariyavaṃsaṃ",
  "atk-s0516a:607_3": "pūrayamāno paccekasambuddho imāni pañca dhutaṅgāni gopeti, imāni gopento senāsanasantosamahāariyavaṃsavasena santuṭṭho hoti.",
  "atk-s0516a:608_0": "Iti āyasmā dhammasenāpati sāriputtatthero pathaviṃ pattharamāno viya sāgarakucchiṃ",
  "atk-s0516a:608_1": "pūrayamāno viya ākāsaṃ vitthārayamāno viya ca paṭhamaṃ cīvarasantosaṃ ariyavaṃsaṃ",
  "atk-s0516a:608_2": "kathetvā candaṃ uṭṭhāpento viya sūriyaṃ ullaṅghento viya ca dutiyapiṇḍapātasantosaṃ",
  "atk-s0516a:608_3": "kathetvā sineruṃ ukkhipento viya tatiyaṃ senāsanasantosaṃ ariyavaṃsaṃ kathetvā idāni",
  "atk-s0516a:608_4": "gilānapaccayasantosaṃ ariyavaṃsaṃ kathetuṃ “santuṭṭho hoti itarītarena gilānapaccayabhesajjaparikkhārenā”tiādimāha.",
  "atk-s0516a:608_5": "Taṃ piṇḍapātagatikameva. Tattha yathālābhayathābalayathāsāruppasantoseneva santussitabbaṃ.",
  "atk-s0516a:608_6": "Bhāvanārāmaariyavaṃso pana idha anāgato, nesajjikaṅgaṃ bhāvanārāmaariyavaṃsaṃ bhajati. Vuttampi cetaṃ –",
  "atk-s0516a:609": "“Pañca senāsane vuttā, pañca āhāranissitā;",
  "atk-s0516a:610": "Eko vīriyasaṃyutto, dve ca cīvaranissitā”ti. ;",
  "atk-s0516a:611_0": "Porāṇe aggaññe ariyavaṃse ṭhitoti ettha porāṇeti na adhunuppattike. Aggaññeti aggehi",
  "atk-s0516a:611_1": "jānitabbe. Ariyavaṃseti ariyānaṃ vaṃse. Yathā hi khattiyavaṃso brāhmaṇavaṃso vessavaṃso",
  "atk-s0516a:611_2": "suddavaṃso samaṇavaṃso kulavaṃso rājavaṃso, evamayampi aṭṭhamo ariyavaṃso, ariyatanti",
  "atk-s0516a:611_3": "ariyapaveṇi nāma hoti. So kho panāyaṃ vaṃso imesaṃ vaṃsānaṃ mūlagandhādīnaṃ kālānusārigandhādayo",
  "atk-s0516a:611_4": "viya aggamakkhāyati. Ke pana te ariyā, yesaṃ eso vaṃsoti? Ariyā vuccanti buddhā ca",
  "atk-s0516a:611_5": "paccekabuddhā ca tathāgatasāvakā ca, etesaṃ ariyānaṃ vaṃsoti ariyavaṃso. Ito pubbe",
  "atk-s0516a:611_6": "hi satasahassakappādhikānaṃ catunnaṃ asaṅkhyeyyānaṃ matthake taṇhaṅkaro medhaṅkaro",
  "atk-s0516a:611_7": "saraṇaṅkaro dīpaṅkaroti cattāro buddhā uppannā, te ariyā, tesaṃ ariyānaṃ vaṃsoti",
  "atk-s0516a:611_8": "ariyavaṃso. Tesaṃ buddhānaṃ parinibbānato aparabhāge asaṅkhyeyyaṃ atikkamitvā koṇḍañño",
  "atk-s0516a:611_9": "nāma buddho uppanno…pe… imasmiṃ kappe kakusandho koṇāgamano kassapo amhākaṃ bhagavā",
  "atk-s0516a:611_10": "gotamoti cattāro buddhā uppannā, tesaṃ ariyānaṃ vaṃsoti ariyavaṃso. Api ca atītānāgatapaccuppannānaṃ",
  "atk-s0516a:611_11": "sabbabuddhapaccekabuddhabuddhasāvakānaṃ ariyānaṃ vaṃsoti ariyavaṃso, tasmiṃ ariyavaṃse.",
  "atk-s0516a:611_12": "Ṭhitoti patiṭṭhito. Sesaṃ vuttanayeneva veditabbaṃ.",
  "atk-s0516a:612": "Aṭṭhamagāthāniddesavaṇṇanā.",
  "atk-s0516a:613_0": "129. Navame ayaṃ yojanā – dussaṅgahā pabbajitāpi eke, ye asantosābhibhūtā, tathāvidhā",
  "atk-s0516a:613_1": "eva ca atho gahaṭṭhā gharamāvasantā. Etamahaṃ dussaṅgahabhāvaṃ jigucchanto vipassanaṃ",
  "atk-s0516a:613_2": "ārabhitvā paccekabodhiṃ adhigatomhīti. Sesaṃ purimanayeneva veditabbaṃ.",
  "atk-s0516a:614_0": "Niddese anassavāti vacanaṃ assavanakā. Avacanakarāti dubbacā. Paṭilomavuttinoti paccanīkaṃ",
  "atk-s0516a:614_1": "kathanasīlā, paṭimallā hutvā pavattantīti attho. Aññeneva mukhaṃ karontīti ovādadāyake",
  "atk-s0516a:614_2": "disvā mukhaṃ parivattetvā aññaṃ disābhāgaṃ olokenti. Abyāvaṭo hutvāti avāvaṭo hutvā.",
  "atk-s0516a:614_3": "Anapekkho hutvāti anallīno hutvā.",
  "atk-s0516a:615": "Navamagāthāniddesavaṇṇanā.",
  "atk-s0516a:616_0": "130. Dasame oropayitvāti apanetvā. Gihibyañjanānīti kesamassuodātavatthālaṅkāramālāgandhavilepanaitthiputtadāsidāsādīni.",
  "atk-s0516a:616_1": "Etāni gihibhāvaṃ byañjayanti, tasmā “gihibyañjanānī”ti vuccanti. Sañchinnapattoti",
  "atk-s0516a:616_2": "patitapatto. Chetvānāti maggañāṇena chinditvā. Vīroti maggavīriyasamannāgato. Gihibandhanānīti",
  "atk-s0516a:616_3": "kāmabandhanāni. Kāmā hi gihīnaṃ bandhanāni. Ayaṃ tāva padattho.",
  "atk-s0516a:617_0": "Ayaṃ pana adhippāyo – “aho vatāhampi oropayitvā gihibyañjanāni sañchinnapatto yathā",
  "atk-s0516a:617_1": "koviḷāro bhaveyya”nti evañhi cintayamāno vipassanaṃ ārabhitvā paccekabodhiṃ adhigatomhīti.",
  "atk-s0516a:617_2": "Sesaṃ purimanayeneva jānitabbaṃ.",
  "atk-s0516a:618": "Niddese sārāsanañcāti sāraṃ āsanaṃ. Chinnānīti gaḷitāni. Sañchinnānīti nipaṇṇāni. Patitānīti vaṇṭato muttāni. Paripatitānīti bhūmiyaṃ patitāni.",
  "atk-s0516a:619": "Dasamagāthāniddesavaṇṇanā.",
  "atk-s0516a:620": "Paṭhamavaggavaṇṇanā niṭṭhitā.",
  "atk-s0516a:621": "2. Dutiyavaggavaṇṇanā",
  "atk-s0516a:622_0": "131-2. Dutiyavaggassa paṭhamadvaye nipakanti pakatinipuṇaṃ paṇḍitaṃ kasiṇaparikammādīsu",
  "atk-s0516a:622_1": "kusalaṃ. Sādhuvihārinti appanāvihārena vā upacārena vā samannāgataṃ. Dhīranti dhitisampannaṃ.",
  "atk-s0516a:622_2": "Tattha nipakattena dhitisampadā vuttā. Idha pana dhitisampannamevāti attho. Dhiti",
  "atk-s0516a:622_3": "nāma asithilaparakkamatā, “kāmaṃ taco ca nhāru cā”ti evaṃ pavattavīriyassetaṃ adhivacanaṃ.",
  "atk-s0516a:622_4": "Api ca dhikkatapāpotipi dhīro. Rājāva raṭṭhaṃ vijitaṃ pahāyāti yathā paṭirājā “vijitaṃ",
  "atk-s0516a:622_5": "raṭṭhaṃ anatthāvaha”nti ñatvā rajjaṃ pahāya eko carati evaṃ bālasahāyaṃ pahāya eko",
  "atk-s0516a:622_6": "care. Atha vā rājāva raṭṭhanti yathā sutasomo rājā vijitaṃ raṭṭhaṃ pahāya eko cari,",
  "atk-s0516a:622_7": "yathā ca mahājanako evaṃ ekova careti ayampi etassattho. Sesaṃ vuttānusārena sakkā",
  "atk-s0516a:622_8": "jānitunti na vitthāritaṃ. Niddese vattabbaṃ natthi.",
  "atk-s0516a:623": "Paṭhamadvayaṃ.",
  "atk-s0516a:624_0": "133. Tatiyagāthā padatthato uttānā eva. Kevalañca pana sahāyasampadanti ettha asekkhehi",
  "atk-s0516a:624_1": "sīlādikkhandhehi sampannā sahāyā eva “sahāyasampadā”ti veditabbā. Ayaṃ panettha yojanā",
  "atk-s0516a:624_2": "– yā ayaṃ vuttā sahāyasampadā, taṃ sahāyasampadaṃ addhā pasaṃsāma, ekaṃseneva thomemāti",
  "atk-s0516a:624_3": "vuttaṃ hoti. Kathaṃ? Seṭṭhā samāsevitabbā sahāyāti. Kasmā? Attano sīlādīhi seṭṭhe",
  "atk-s0516a:624_4": "sevamānassa sīlādayo dhammā anuppannā uppajjanti, uppannā vuddhiṃ virūḷhiṃ vepullaṃ",
  "atk-s0516a:624_5": "pāpuṇanti. Same sevamānassa aññamaññasamadhāraṇena kukkuccavinodanena ca laddhā na",
  "atk-s0516a:624_6": "parihāyanti. Ete pana sahāyake seṭṭhe ca same ca aladdhā kuhanādimicchājīvaṃ vajjetvā",
  "atk-s0516a:624_7": "dhammena samena uppannaṃ bhojanaṃ bhuñjanto tattha ca paṭighānunayaṃ anuppādento",
  "atk-s0516a:624_8": "anavajjabhojī hutvā atthakāmo kulaputto eko care khaggavisāṇakappo. Ahampi hi evaṃ",
  "atk-s0516a:624_9": "caranto imaṃ sampattiṃ adhigatomhīti. Niddeso vuttanayo eva.",
  "atk-s0516a:625": "Tatiyaṃ.",
  "atk-s0516a:626_0": "134. Catutthe disvāti oloketvā. Suvaṇṇassāti kañcanassa. “Valayānī”ti pāṭhaseso.",
  "atk-s0516a:626_1": "Sāvasesapāṭho hi ayaṃ attho. Pabhassarānīti pabhāsanasīlāni, jutimantānīti vuttaṃ",
  "atk-s0516a:626_2": "hoti. Sesaṃ uttānapadatthameva. Ayaṃ pana yojanā – disvā bhujasmiṃ suvaṇṇassa valayāni",
  "atk-s0516a:626_3": "“gaṇavāse sati saṅghaṭṭanā, ekavāse sati aghaṭṭanā”ti evaṃ cintento vipassanaṃ ārabhitvā",
  "atk-s0516a:626_4": "paccekabodhiṃ adhigatomhīti. Sesaṃ vuttanayamevāti. Nūpurānīti valayāni. “Niyurā”ti",
  "atk-s0516a:626_5": "keci vadanti. Ghaṭṭentīti aññamaññaṃ hananti.",
  "atk-s0516a:627": "Catutthaṃ.",
  "atk-s0516a:628_0": "135. Pañcamagāthā padatthato uttānā eva. Ayaṃ pana ettha adhippāyo – yvāyaṃ etena",
  "atk-s0516a:628_1": "dutīyena kumārena sītuṇhādīni nivedentena sahavāsena taṃ saññāpentassa mama vācābhilāpo,",
  "atk-s0516a:628_2": "tasmiṃ sinehavasena abhisajjanā vā jātā. Sace ahaṃ imaṃ na pariccajāmi, tato āyatimpi",
  "atk-s0516a:628_3": "tatheva hessati. Yathā idāni, evaṃ dutīyena saha mamassa, vācābhilāpo abhisajjanā",
  "atk-s0516a:628_4": "vā. Ubhayampi cetaṃ antarāyakaraṃ visesādhigamassāti etaṃ bhayaṃ āyatiṃ pekkhamāno",
  "atk-s0516a:628_5": "taṃ chaḍḍetvā yoniso paṭipajjitvā paccekabodhiṃ adhigatomhīti. Sesaṃ vuttanayameva.",
  "atk-s0516a:629": "Pañcamaṃ.",
  "atk-s0516a:630_0": "136. Chaṭṭhe kāmāti dve kāmā vatthukāmā ca kilesakāmā ca. Tattha vatthukāmā manāpiyā",
  "atk-s0516a:630_1": "rūpādayo dhammā, kilesakāmā chandādayo sabbepi rāgappabhedā. Idha pana vatthukāmā",
  "atk-s0516a:630_2": "adhippetā. Rūpādianekappakārena citrā. Lokassādavasena madhurā. Bālaputhujjanānaṃ",
  "atk-s0516a:630_3": "manaṃ ramentīti manoramā. Virūparūpenāti virūpena rūpena, anekavidhena sabhāvenāti",
  "atk-s0516a:630_4": "vuttaṃ hoti. Te hi rūpādivasena citrā, rūpādīsupi nīlādivasena vividharūpā. Evaṃ",
  "atk-s0516a:630_5": "tena virūparūpena tathā tathā assādaṃ dassetvā mathenti cittaṃ, pabbajjāya abhiramituṃ",
  "atk-s0516a:630_6": "na dentīti. Sesamettha pākaṭameva. Nigamanampi dvīhi tīhi vā padehi yojetvā purimagāthāsu",
  "atk-s0516a:630_7": "vuttanayena veditabbaṃ.",
  "atk-s0516a:631_0": "Kāmaguṇāti kāmayitabbaṭṭhena kāmā. Bandhanaṭṭhena guṇā. “Anujānāmi, bhikkhave, ahatānaṃ",
  "atk-s0516a:631_1": "vatthānaṃ diguṇaṃ saṅghāṭi”nti ettha paṭalaṭṭho guṇaṭṭho. “Accenti kālā tarayanti",
  "atk-s0516a:631_2": "rattiyo, vayoguṇā anupubbaṃ jahantī”ti ettha rāsaṭṭho guṇaṭṭho. “Sataguṇā dakkhiṇā",
  "atk-s0516a:631_3": "pāṭikaṅkhitabbā”ti ettha ānisaṃsaṭṭho guṇaṭṭho. “Antaṃ antaguṇaṃ, kayirā mālāguṇe",
  "atk-s0516a:631_4": "bahū”ti ettha bandhanaṭṭho guṇaṭṭho. Idhāpi eseva adhippeto, tena vuttaṃ – “bandhanaṭṭhena",
  "atk-s0516a:631_5": "guṇā”ti. Cakkhuviññeyyāti cakkhuviññāṇena passitabbā. Etenupāyena sotaviññeyyādīsupi",
  "atk-s0516a:631_6": "attho veditabbo. Iṭṭhāti pariyiṭṭhā vā hontu, mā vā, iṭṭhārammaṇabhūtāti attho. Kantāti",
  "atk-s0516a:631_7": "kāmanīyā. Manāpāti manavaḍḍhanakā. Piyarūpāti piyajātikā. Kāmūpasaṃhitāti ārammaṇaṃ",
  "atk-s0516a:631_8": "katvā uppajjamānena kāmena upasaṃhitā. Rajanīyāti rajjaniyā, rāguppattikāraṇabhūtāti attho.",
  "atk-s0516a:632_0": "Yadi muddāyātiādīsu muddāti aṅgulipabbesu saññaṃ ṭhapetvā hatthamuddā. Gaṇanāti acchiddagaṇanā.",
  "atk-s0516a:632_1": "Saṅkhānanti piṇḍagaṇanā. Yāya khettaṃ oloketvā “idha ettakā vīhī bhavissanti”, rukkhaṃ",
  "atk-s0516a:632_2": "oloketvā “idha ettakāni phalāni bhavissanti”, ākāsaṃ oloketvā “ime ākāse sakuṇā ettakā",
  "atk-s0516a:632_3": "nāma bhavissantī”ti jānanti. Kasīti kasikammaṃ. Vaṇijjāti jaṅghavaṇijjathalavaṇijjādivaṇippatho.",
  "atk-s0516a:632_4": "Gorakkhanti attano vā paresaṃ vā gāvo rakkhitvā pañcagorasavikkayena jīvanakammaṃ.",
  "atk-s0516a:632_5": "Issattho vuccati āvudhaṃ gahetvā upaṭṭhānakammaṃ. Rājaporisanti vinā āvudhena rājakammaṃ",
  "atk-s0516a:632_6": "katvā rājupaṭṭhānaṃ. Sippaññataranti gahitāvasesahatthiassasippādi.",
  "atk-s0516a:633_0": "Sītassa purakkhatoti lakkhaṃ viya sarassa sītassa purato ṭhito, sītena bādhiyamānoti",
  "atk-s0516a:633_1": "attho. Uṇhepi eseva nayo. Ḍaṃsādīsu ḍaṃsāti piṅgalamakkhikā. Makasāti sabbamakkhikā.",
  "atk-s0516a:633_2": "Sarīsapāti ye keci saritvā gacchanti. Rissamānoti pīḷiyamāno ruppamāno ghaṭṭiyamāno.",
  "atk-s0516a:633_3": "Mīyamānoti maramāno. Ayaṃ, bhikkhaveti bhikkhave, ayaṃ muddādīhi jīvikakappanaṃ āgamma",
  "atk-s0516a:633_4": "sītādipaccayo ābādho. Kāmānaṃ ādīnavoti kāmesu upaddavo, upasaggoti attho. Sandiṭṭhikoti",
  "atk-s0516a:633_5": "paccakkho sāmaṃ passitabbo. Dukkhakkhandhoti dukkharāsi. Kāmahetūtiādīsu paccayaṭṭhena",
  "atk-s0516a:633_6": "kāmā assa hetūti kāmahetu. Mūlaṭṭhena kāmā nidānamassāti kāmanidāno. Liṅgavipallāsena",
  "atk-s0516a:633_7": "pana “kāmanidāna”nti vutto. Kāraṇaṭṭhena kāmā adhikaraṇaṃ assāti kāmādhikaraṇo. Liṅgavipallāseneva",
  "atk-s0516a:633_8": "pana “kāmādhikaraṇa”nti vutto. Kāmānameva hetūti idaṃ niyamavacanaṃ kāmapaccayā uppajjatiyevāti attho.",
  "atk-s0516a:634_0": "Uṭṭhahatoti ājīvasamuṭṭhāpakavīriyena uṭṭhahantassa. Ghaṭatoti taṃ vīriyaṃ pubbenāparaṃ",
  "atk-s0516a:634_1": "ghaṭentassa. Vāyamatoti vāyāmaṃ parakkamaṃ payogaṃ karontassa. Nābhinipphajjantīti",
  "atk-s0516a:634_2": "na nipphajjanti, hatthaṃ nābhiruhanti. Socatīti citte uppannabalavasokena socati.",
  "atk-s0516a:634_3": "Kilamatīti kāye uppannadukkhena kilamati. Paridevatīti vācāya paridevati. Urattāḷinti",
  "atk-s0516a:634_4": "uraṃ tāḷetvā. Kandatīti rodati. Sammohaṃ āpajjatīti visaññī viya sammūḷho hoti. Moghanti",
  "atk-s0516a:634_5": "tucchaṃ. Aphaloti nipphalo.",
  "atk-s0516a:635_0": "Ārakkhādhikaraṇanti ārakkhakāraṇā. Kinti meti kena nu kho me upāyena. Yampi meti",
  "atk-s0516a:635_1": "yampi mayhaṃ kasikammādīni katvā uppāditaṃ dhanaṃ ahosi. Tampi no natthīti tampi",
  "atk-s0516a:635_2": "amhākaṃ idāni natthi.",
  "atk-s0516a:636_0": "Puna caparaṃ, bhikkhave, kāmahetūtiādināpi kāraṇaṃ dassetvāva ādīnavaṃ dīpeti. Tattha",
  "atk-s0516a:636_1": "kāmahetūti kāmapaccayā rājānopi rājūhi vivadantīti attho. Kāmanidānanti bhāvanapuṃsakaṃ,",
  "atk-s0516a:636_2": "kāme nidānaṃ katvā vivadantīti attho. Kāmādhikaraṇantipi bhāvanapuṃsakameva, kāme",
  "atk-s0516a:636_3": "adhikaraṇaṃ katvā vivadantīti attho. Kāmānameva hetūti gāmanigamasenāpatipurohitaṭṭhānantarādīnaṃ",
  "atk-s0516a:636_4": "kāmānaṃyeva hetu vivadantīti attho. Upakkamantīti paharanti.",
  "atk-s0516a:637": "Asicammanti asiñceva kheṭakaphalakādīni ca.",
  "atk-s0516a:638_0": "Dhanukalāpaṃ sannayhitvāti dhanuṃ gahetvā sarakalāpaṃ sannayhitvā. Ubhatobyūḷhanti",
  "atk-s0516a:638_1": "ubhatorāsibhūtaṃ. Pakkhandantīti pavisanti. Usūsūti kaṇḍesu. Vijjotalantesūti parivattamānesu.",
  "atk-s0516a:638_2": "Te tatthāti te tasmiṃ saṅgāme.",
  "atk-s0516a:639_0": "Addāvalepanā upakāriyoti cettha manussā pākārapādaṃ assakhurasaṇṭhānena iṭṭhakāhi",
  "atk-s0516a:639_1": "cinitvā upari sudhāya limpanti. Evaṃ katapākārapādā “upakāriyo”ti vuccanti. Tā tintena",
  "atk-s0516a:639_2": "kalalena sittā addāvalepanā nāma honti. Pakkhandantīti tāsaṃ heṭṭhā tikhiṇaayasūlarukkhasūlādīhi",
  "atk-s0516a:639_3": "vijjhiyamānā pākārassa picchillabhāvena ārohituṃ asakkontāpi upadhāvantiyeva. Chakaṇakāyāti",
  "atk-s0516a:639_4": "kuthitagomayena. Abhivaggenāti satadantena. Taṃ aṭṭhadantākārena katvā “nagaradvāraṃ",
  "atk-s0516a:639_5": "bhinditvā pavisissāmā”ti āgate uparidvāre ṭhitā tassa bandhanayottāni chinditvā tena",
  "atk-s0516a:639_6": "abhivaggena omaddanti.",
  "atk-s0516a:640_0": "Sandhimpi chindantīti gharasandhimpi. Nillopanti gāme paharitvā mahāvilopaṃ karonti.",
  "atk-s0516a:640_1": "Ekāgārikanti paṇṇāsamattāpi saṭṭhimattāpi parivāretvā jīvaggāhaṃ gahetvā dhanaṃ āharāpenti.",
  "atk-s0516a:640_2": "Paripanthepi tiṭṭhantīti panthadūhanakammaṃ karonti. Aḍḍhadaṇḍakehīti muggarehi.",
  "atk-s0516a:640_3": "Sesaṃ vuttatthameva.",
  "atk-s0516a:641": "Chaṭṭhaṃ.",
  "atk-s0516a:642_0": "137. Sattame etīti īti, āgantukānaṃ akusalabhāgiyānaṃ byasanahetūnaṃ etaṃ adhivacanaṃ.",
  "atk-s0516a:642_1": "Tasmā kāmaguṇāpi ete anekabyasanāvahaṭṭhena daḷhasannipātaṭṭhena ca īti. Gaṇḍopi",
  "atk-s0516a:642_2": "asuciṃ paggharati, uddhumātaparipakkaparibhinno hoti. Tasmā ete kilesā asucipaggharaṇato",
  "atk-s0516a:642_3": "uppādajarābhaṅgehi uddhumātaparipakkaparibhinnabhāvato ca gaṇḍo. Upaddavatīti upaddavo,",
  "atk-s0516a:642_4": "anatthaṃ janento abhibhavati ajjhottharatīti attho, rāgagaṇḍādīnametaṃ adhivacanaṃ.",
  "atk-s0516a:642_5": "Tasmā kāmaguṇāpete aviditanibbānatthāvahahetutāya sabbupaddavavatthutāya ca upaddavo.",
  "atk-s0516a:642_6": "Yasmā panete kilesāturabhāvaṃ janentā sīlasaṅkhātamārogyaṃ loluppaṃ vā uppādentā",
  "atk-s0516a:642_7": "pākatikameva ārogyaṃ vilumpanti, tasmā iminā ārogyavilumpanaṭṭhena rogo. Abbhantaramanupaviṭṭhaṭṭhena",
  "atk-s0516a:642_8": "pana antotudanaṭṭhena dunnīharaṇīyaṭṭhena ca sallaṃ. Diṭṭhadhammikasamparāyikabhayāvahanato",
  "atk-s0516a:642_9": "bhayaṃ. Metanti etaṃ sesamettha pākaṭameva. Nigamanampi vuttanayeneva veditabbaṃ.",
  "atk-s0516a:643_0": "Kāmarāgarattāyanti kāmarāgena ratto ayaṃ. Chandarāgavinibaddhoti chandarāgena snehena",
  "atk-s0516a:643_1": "baddho. Diṭṭhadhammikāpi gabbhāti imasmiṃ attabhāve vattamānasaḷāyatanagabbhā. Samparāyikāpi",
  "atk-s0516a:643_2": "gabbhāti paralokepi saḷāyatanagabbhā. Na parimuccatīti parimuccituṃ na sakkoti. Otiṇṇo",
  "atk-s0516a:643_3": "sātarūpenāti madhurasabhāvena rāgena otiṇṇo ogāhito. Palipathanti kāmakalalamaggaṃ. Dugganti duggamaṃ.",
  "atk-s0516a:644": "Sattamaṃ.",
  "atk-s0516a:645_0": "138. Aṭṭhame sītaṃ dubbidhaṃ abbhantaradhātukkhobhapaccayañca bāhiradhātukkhobhapaccayañca.",
  "atk-s0516a:645_1": "Tathā uṇhaṃ. Tattha ḍaṃsāti piṅgalamakkhikā. Sarīsapeti ye keci dīghajātikā saritvā",
  "atk-s0516a:645_2": "gacchanti. Sesaṃ pākaṭameva. Nigamanampi vuttanayeneva veditabbaṃ.",
  "atk-s0516a:646": "Aṭṭhamaṃ.",
  "atk-s0516a:647_0": "139. Navamagāthā padatthato pākaṭā eva. Ayaṃ panettha adhippāyayojanā – sā ca kho",
  "atk-s0516a:647_1": "yuttivasena, na anussavavasena. Yathā ayaṃ hatthī manussakantesu sīlesu dantattā",
  "atk-s0516a:647_2": "adantabhūmiṃ nāgacchatīti vā, sarīramahantatāya vā nāgo. Evaṃ kudāssu nāmāhampi ariyakantesu",
  "atk-s0516a:647_3": "sīlesu dantattā adantabhūmiṃ nāgamanena, āguṃ akaraṇena, puna itthattaṃ anāgamanena",
  "atk-s0516a:647_4": "ca guṇasarīramahantatāya vā nāgo bhaveyyaṃ. Yathā cesa yūthāni vivajjayitvā ekacariyasukhena",
  "atk-s0516a:647_5": "yathābhirantaṃ vihare araññe, eko care khaggavisāṇakappo, kudāssu nāmāhampi evaṃ",
  "atk-s0516a:647_6": "gaṇaṃ vivajjayitvā ekattābhiratisukhena jhānasukhena yathābhirantaṃ araññe attano",
  "atk-s0516a:647_7": "yathā yathā sukhaṃ, tathā tathā yattakaṃ vā icchāmi, tattakaṃ araññe nivāsaṃ eko",
  "atk-s0516a:647_8": "care khaggavisāṇakappo eko careyyanti attho. Yathā cesa susaṇṭhitakkhandhamahantatāya",
  "atk-s0516a:647_9": "sañjātakkhandho, kudāssu nāmāhampi evaṃ asekkhasīlakkhandhamahantatāya sañjātakkhandho",
  "atk-s0516a:647_10": "bhaveyyaṃ. Yathā cesa padumasadisagattatāya vā, padumakule uppannatāya vā padumī,",
  "atk-s0516a:647_11": "kudāssu nāmāhampi evaṃ padumasadisabojjhaṅgamahantatāya vā, ariyajātipadume uppannatāya",
  "atk-s0516a:647_12": "vā padumī bhaveyyaṃ. Yathā cesa thāmabalajavādīhi uḷāro, kudāssu nāmāhampi evaṃ parisuddhakāyasamācāratādīhi",
  "atk-s0516a:647_13": "sīlasamādhinibbedhikapaññādīhi vā uḷāro bhaveyyanti evaṃ cintento vipassanaṃ ārabhitvā",
  "atk-s0516a:647_14": "paccekabodhiṃ adhigatomhīti.",
  "atk-s0516a:648": "Navamaṃ.",
  "atk-s0516a:649_0": "140. Dasame aṭṭhānatanti aṭṭhānaṃ taṃ, akāraṇaṃ tanti vuttaṃ hoti. Anunāsikassa lopo",
  "atk-s0516a:649_1": "kato “ariyasaccāna dassana”ntiādīsu viya. Saṅgaṇikāratassāti gaṇābhiratassa. Yanti",
  "atk-s0516a:649_2": "kāraṇavacanametaṃ “yaṃ hirīyati hirīyitabbenā”tiādīsu viya. Phassayeti adhigacche.",
  "atk-s0516a:649_3": "Sāmayikaṃ vimuttinti lokiyasamāpattiṃ. Sā hi appitappitasamaye eva paccanīkehi vimuccanato",
  "atk-s0516a:649_4": "“sāmayikā vimuttī”ti vuccati. Taṃ sāmayikaṃ vimuttiṃ. “Aṭṭhānaṃ taṃ, na taṃ kāraṇaṃ",
  "atk-s0516a:649_5": "vijjati saṅgaṇikāratassa, yena kāraṇena phassaye iti etaṃ ādiccabandhussa paccekabuddhassa",
  "atk-s0516a:649_6": "vaco nisamma saṅgaṇikāratiṃ pahāya yoniso paṭipajjanto adhigatomhī”ti āha. Sesaṃ vuttanayameva.",
  "atk-s0516a:650_0": "Niddese nekkhammasukhanti pabbajjāsukhaṃ. Pavivekasukhanti kāyacittaupadhiviveke",
  "atk-s0516a:650_1": "sukhaṃ. Upasamasukhanti kilesupasamaṃ phalasamāpattisukhaṃ. Sambodhisukhanti maggasukhaṃ.",
  "atk-s0516a:650_2": "Nikāmalābhīti attano rucivasena yathākāmalābhī. Akicchalābhīti adukkhalābhī. Akasiralābhīti",
  "atk-s0516a:650_3": "vipulalābhī. Asāmayikanti lokuttaraṃ. Akuppanti kuppavirahitaṃ acalitaṃ lokuttaramaggaṃ.",
  "atk-s0516a:651": "Dasamaṃ.",
  "atk-s0516a:652": "Dutiyavaggavaṇṇanā niṭṭhitā.",
  "atk-s0516a:653": "3. Tatiyavaggavaṇṇanā",
  "atk-s0516a:654_0": "141. Tatiyavaggassa paṭhame diṭṭhīvisūkānīti dvāsaṭṭhidiṭṭhigatāni. Tāni hi maggasammādiṭṭhiyā",
  "atk-s0516a:654_1": "visūkaṭṭhena vijjhanaṭṭhena vilomaṭṭhena ca visūkāni. Evaṃ diṭṭhiyā visūkānīti diṭṭhivisūkāni,",
  "atk-s0516a:654_2": "diṭṭhiyo eva vā visūkāni diṭṭhivisūkāni. Upātivattoti dassanamaggena atikkanto. Patto",
  "atk-s0516a:654_3": "niyāmanti avinipātadhammatāya sambodhiparāyanatāya ca niyatabhāvaṃ adhigato, sammattaniyāmasaṅkhātaṃ",
  "atk-s0516a:654_4": "vā paṭhamamagganti. Ettāvatā paṭhamamaggakiccanipphatti ca tassa paṭilābho ca vutto.",
  "atk-s0516a:654_5": "Idāni paṭiladdhamaggoti iminā sesamaggapaṭilābhaṃ dasseti. Uppannañāṇomhīti uppannapaccekabodhiñāṇo",
  "atk-s0516a:654_6": "amhi. Etena phalaṃ dasseti. Anaññaneyyoti aññehi “idaṃ saccaṃ idaṃ sacca”nti nanetabbo.",
  "atk-s0516a:654_7": "Etena sayambhutaṃ dīpeti. Patte vā paccekabodhiñāṇe aññaneyyatāya abhāvā sayaṃvasitaṃ.",
  "atk-s0516a:654_8": "Samathavipassanāya vā diṭṭhivisūkāni upātivatto, ādimaggena patto niyāmaṃ, sesehi",
  "atk-s0516a:654_9": "paṭiladdhamaggo, phalañāṇena uppannañāṇo, taṃ sabbaṃ attanāva adhigatoti anaññaneyyo.",
  "atk-s0516a:654_10": "Sesaṃ vuttanayeneva veditabbaṃ.",
  "atk-s0516a:655_0": "Na paraneyyoti na aññehi netabbo. Na parappattiyoti paccakkhadhammattā na aññehi",
  "atk-s0516a:655_1": "saddahāpetabbo. Na parappaccayoti na assa paro paccayo, na parassa saddhāya vattatīti",
  "atk-s0516a:655_2": "na parappaccayo. Na parapaṭibaddhagūti na aññesaṃ paṭibaddhañāṇagamano.",
  "atk-s0516a:656": "Paṭhamaṃ.",
  "atk-s0516a:657_0": "142. Dutiye nillolupoti alolupo. Yo hi rasataṇhābhibhūto hoti, so bhusaṃ luppati",
  "atk-s0516a:657_1": "punappunañca luppati, tena “lolupo”ti vuccati. Tasmā esa taṃ paṭikkhipanto āha “nillolupo”ti.",
  "atk-s0516a:657_2": "Nikkuhoti ettha kiñcāpi yassa tividhakuhanavatthu natthi, so “nikkuho”ti vuccati,",
  "atk-s0516a:657_3": "imissā pana gāthāya manuññabhojanādīsu vimhayamanāpajjanato nikkuhoti ayamadhippāyo.",
  "atk-s0516a:657_4": "Nippipāsoti ettha pātumicchā pipāsā, tassā abhāvena nippipāso, sādurasalobhena bhottukamyatāvirahitoti",
  "atk-s0516a:657_5": "attho. Nimmakkhoti ettha paraguṇavināsanalakkhaṇo makkho, tassa abhāvena nimmakkho.",
  "atk-s0516a:657_6": "Attano gahaṭṭhakāle sūdassa guṇamakkhanābhāvaṃ sandhāya āha. Niddhantakasāvamohoti",
  "atk-s0516a:657_7": "ettha rāgādayo tayo kāyaduccaritādīni ca tīṇīti cha dhammā yathāsambhavaṃ appasannaṭṭhena",
  "atk-s0516a:657_8": "sakabhāvaṃ vijahāpetvā parabhāvaṃ gaṇhāpanaṭṭhena kasaṭaṭṭhena ca “kasāvā”ti veditabbā. Yathāha –",
  "atk-s0516a:658": "“Tattha katame tayo kasāvā? Rāgakasāvo dosakasāvo mohakasāvo, ime tayo kasāvā. Tattha katame aparepi tayo kasāvā? Kāyakasāvo vacīkasāvo manokasāvo”ti.",
  "atk-s0516a:659_0": "Tesu mohaṃ ṭhapetvā pañcannaṃ kasāvānaṃ tesañca sabbesaṃ mūlabhūtassa mohassa niddhantattā",
  "atk-s0516a:659_1": "niddhantakasāvamoho, tiṇṇaṃ eva vā kāyavacīmanokasāvānaṃ mohassa ca niddhantattā",
  "atk-s0516a:659_2": "niddhantakasāvamoho. Itaresu nillolupatādīhi rāgakasāvassa, nimmakkhatāya dosakasāvassa",
  "atk-s0516a:659_3": "niddhantabhāvo siddho eva. Nirāsasoti nittaṇho. Sabbaloketi sakalaloke, tīsu bhavesu",
  "atk-s0516a:659_4": "dvādasasu vā āyatanesu bhavavibhavataṇhāvirahito hutvāti attho. Sesaṃ vuttanayeneva",
  "atk-s0516a:659_5": "veditabbaṃ. Atha vā tayopi pāde vatvā eko careti eko carituṃ sakkuṇeyyāti evampi",
  "atk-s0516a:659_6": "ettha sambandho kātabbo.",
  "atk-s0516a:660": "Dutiyaṃ.",
  "atk-s0516a:661_0": "143. Tatiye ayaṃ saṅkhepattho – yvāyaṃ dasavatthukāya pāpadiṭṭhiyā samannāgatattā",
  "atk-s0516a:661_1": "pāpo. Paresampi anatthaṃ dassetīti anatthadassī. Kāyaduccaritādimhi ca visame niviṭṭho.",
  "atk-s0516a:661_2": "Taṃ atthakāmo kulaputto pāpaṃ sahāyaṃ parivajjayetha, anatthadassiṃ visame niviṭṭhaṃ.",
  "atk-s0516a:661_3": "Sayaṃ na seveti attano vasena taṃ na seveyya. Yadi pana paravaso hoti, kiṃ sakkā",
  "atk-s0516a:661_4": "kātunti vuttaṃ hoti. Pasutanti pasaṭaṃ, diṭṭhivasena tattha tattha lagganti attho.",
  "atk-s0516a:661_5": "Pamattanti kāmaguṇesu vossaṭṭhacittaṃ, kusalabhāvanārahitaṃ vā. Taṃ evarūpaṃ na seve",
  "atk-s0516a:661_6": "na bhaje na payirupāse, aññadatthu eko care khaggavisāṇakappoti.",
  "atk-s0516a:662_0": "Niddese sayaṃ na seveyyāti sāmaṃ na upasaṅkameyya. Sāmaṃ na seveyyāti cittenapi na",
  "atk-s0516a:662_1": "upasaṅkameyya. Na seveyyāti na bhajeyya. Na niseveyyāti samīpampi na gaccheyya. Na",
  "atk-s0516a:662_2": "saṃseveyyāti dūre bhaveyya. Na parisaṃseveyyāti paṭikkameyya.",
  "atk-s0516a:663": "Tatiyaṃ.",
  "atk-s0516a:664_0": "144. Catutthe ayaṃ saṅkhepattho – bahussutanti duvidho bahussuto tīsu piṭakesu atthato",
  "atk-s0516a:664_1": "nikhilo pariyattibahussuto ca maggaphalavijjābhiññānaṃ paṭividdhattā paṭivedhabahussuto",
  "atk-s0516a:664_2": "ca. Āgatāgamo dhammadharo. Uḷārehi pana kāyavacīmanokammehi samannāgato uḷāro. Yuttapaṭibhāno",
  "atk-s0516a:664_3": "ca muttapaṭibhāno ca yuttamuttapaṭibhāno ca paṭibhānavā. Pariyattiparipucchādhigamavasena",
  "atk-s0516a:664_4": "vā tidhā paṭibhānavā veditabbo. Yassa hi pariyatti paṭibhāti, so pariyattipaṭibhānavā.",
  "atk-s0516a:664_5": "Yassa atthañca ñāyañca lakkhaṇañca ṭhānāṭṭhānañca paripucchantassa paripucchā paṭibhāti,",
  "atk-s0516a:664_6": "so paripucchāpaṭibhānavā. Yena maggādayo paṭividdhā honti, so adhigamapaṭibhānavā.",
  "atk-s0516a:664_7": "Taṃ evarūpaṃ bahussutaṃ dhammadharaṃ bhajetha, mittaṃ uḷāraṃ paṭibhānavantaṃ. Tato",
  "atk-s0516a:664_8": "tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato",
  "atk-s0516a:664_9": "vā anekappakārāni aññāya atthāni, tato “ahosiṃ nu kho ahaṃ atītamaddhāna”ntiādīsu",
  "atk-s0516a:664_10": "kaṅkhāṭṭhānesu vineyya kaṅkhaṃ vicikicchaṃ vinetvā vināsetvā evaṃ katasabbakicco",
  "atk-s0516a:664_11": "eko care khaggavisāṇakappoti.",
  "atk-s0516a:665": "Catutthaṃ.",
  "atk-s0516a:666_0": "145. Pañcame khiḍḍā ca rati ca pubbe vuttāva. Kāmasukhanti vatthukāmasukhaṃ. Vatthukāmāpi",
  "atk-s0516a:666_1": "hi sukhassa visayādibhāvena sukhanti vuccanti. Yathāha – “atthi rūpaṃ sukhaṃ sukhānupatita”nti.",
  "atk-s0516a:666_2": "Evametaṃ khiḍḍaṃ ratiṃ kāmasukhañca imasmiṃ okāsaloke analaṅkaritvā alanti akatvā",
  "atk-s0516a:666_3": "“etaṃ tappaka”nti vā “sārabhūta”nti vā evaṃ aggahetvā. Anapekkhamānoti tena analaṅkaraṇena",
  "atk-s0516a:666_4": "anapekkhanasīlo apihāluko nittaṇho. Vibhūsaṭṭhānāvirato saccavādī eko careti. Tattha",
  "atk-s0516a:666_5": "vibhūsā duvidhā agārikavibhūsā ca anagārikavibhūsā ca. Tattha agārikavibhūsā sākaṭaveṭhanamālāgandhādi,",
  "atk-s0516a:666_6": "anagārikavibhūsā ca pattamaṇḍanādi. Vibhūsā eva vibhūsaṭṭhānaṃ, tasmā vibhūsaṭṭhānā",
  "atk-s0516a:666_7": "tividhāyapi viratiyā virato. Avitathavacanato saccavādīti evamattho daṭṭhabbo.",
  "atk-s0516a:667": "Pañcamaṃ.",
  "atk-s0516a:668_0": "146. Chaṭṭhe dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni.",
  "atk-s0516a:668_1": "Dhaññānīti sālivīhiyavagodhumakaṅkuvarakakudrūsakappabhedāni satta sesāparaṇṇāni",
  "atk-s0516a:668_2": "ca. Bandhavānīti ñātibandhu, gottabandhu, mittabandhu, sippabandhuvasena catubbidhabandhave.",
  "atk-s0516a:668_3": "Yathodhikānīti sakasakaodhivasena ṭhitāniyeva. Sesaṃ vuttanayamevāti.",
  "atk-s0516a:669": "Chaṭṭhaṃ.",
  "atk-s0516a:670_0": "147. Sattame saṅgo esoti attano upabhogaṃ niddisati. So hi sajjanti tattha pāṇino",
  "atk-s0516a:670_1": "kaddame paviṭṭho hatthī viyāti saṅgo. Parittamettha sokhyanti ettha pañcakāmaguṇūpabhogakāle",
  "atk-s0516a:670_2": "viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṃ",
  "atk-s0516a:670_3": "parittaṃ, vijjuppabhāya obhāsitanaccadassanasukhaṃ viya ittaraṃ, tāvakālikanti vuttaṃ",
  "atk-s0516a:670_4": "hoti. Appassādo dukkhamettha bhiyyoti ettha ca yvāyaṃ “yaṃ kho, bhikkhave, ime pañca",
  "atk-s0516a:670_5": "kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo”ti vutto, so yamidaṃ",
  "atk-s0516a:670_6": "“ko ca, bhikkhave, kāmānaṃ ādīnavo, idha, bhikkhave, kulaputto yena sippaṭṭhānena",
  "atk-s0516a:670_7": "jīvikaṃ kappeti yadi muddāya yadi gaṇanāyā”ti evamādinā nayenettha dukkhaṃ vuttaṃ,",
  "atk-s0516a:670_8": "taṃ upanidhāya appodakabindumatto hoti, atha kho dukkhameva bhiyyo bahu, catūsu samuddesu",
  "atk-s0516a:670_9": "udakasadiso hoti. Tena vuttaṃ – “appassādo dukkhamettha bhiyyo”ti. Gaḷo esoti assādaṃ",
  "atk-s0516a:670_10": "dassetvā ākaḍḍhanavasena baḷiso viya eso, yadidaṃ pañca kāmaguṇā. Iti ñatvā matimāti",
  "atk-s0516a:670_11": "evaṃ ñatvā buddhimā paṇḍito puriso sabbampetaṃ pahāya eko care khaggavisāṇakappoti.",
  "atk-s0516a:671": "Sattamaṃ.",
  "atk-s0516a:672_0": "148. Aṭṭhamagāthāya dutiyapāde jālanti suttamayaṃ vuccati. Ambūti udakaṃ, tattha",
  "atk-s0516a:672_1": "caratīti ambucārī, macchassetaṃ adhivacanaṃ. Salile ambucārī salilambucārī. Tasmiṃ",
  "atk-s0516a:672_2": "nadīsalile jālaṃ bhetvā gataambucārīvāti vuttaṃ hoti. Tatiyapāde daḍḍhanti daḍḍhaṭṭhānaṃ",
  "atk-s0516a:672_3": "vuccati. Yathā aggi daḍḍhaṭṭhānaṃ puna na nivattati, na tattha bhiyyo āgacchati,",
  "atk-s0516a:672_4": "evaṃ maggañāṇagginā daḍḍhaṃ kāmaguṇaṭṭhānaṃ anivattamāno, tattha bhiyyo anāgacchantoti",
  "atk-s0516a:672_5": "vuttaṃ hoti. Sesaṃ vuttanayamevāti.",
  "atk-s0516a:673_0": "Saṃyojanānīti yassa saṃvijjanti, taṃ puggalaṃ vaṭṭasmiṃ saṃyojenti bandhantīti saṃyojanāni.",
  "atk-s0516a:673_1": "Imāni pana saṃyojanāni kilesapaṭipāṭiyāpi āharituṃ vaṭṭati maggapaṭipāṭiyāpi. Kāmarāgapaṭighasaṃyojanāni",
  "atk-s0516a:673_2": "anāgāmimaggena pahīyanti, mānasaṃyojanaṃ arahattamaggena, diṭṭhivicikicchāsīlabbataparāmāsā",
  "atk-s0516a:673_3": "sotāpattimaggena, bhavarāgasaṃyojanaṃ arahattamaggena, issāmacchariyāni sotāpattimaggena,",
  "atk-s0516a:673_4": "avijjā arahattamaggena. Maggapaṭipāṭiyā diṭṭhivicikicchāsīlabbataparāmāsaissāmacchariyā",
  "atk-s0516a:673_5": "sotāpattimaggena pahīyanti, kāmarāgapaṭighā anāgāmimaggena, mānabhavarāgaavijjā arahattamaggenāti.",
  "atk-s0516a:673_6": "Bhinditvāti bhedaṃ pāpetvā. Pabhinditvāti chindaṃ katvā. Dālayitvāti phāletvā. Padālayitvāti",
  "atk-s0516a:673_7": "hīretvā. Sampadālayitvāti upasaggena padaṃ vaḍḍhitaṃ.",
  "atk-s0516a:674": "Aṭṭhamaṃ.",
  "atk-s0516a:675_0": "149. Navame okkhittacakkhūti heṭṭhākhittacakkhu, satta gīvaṭṭhīni paṭipāṭiyā ṭhapetvā",
  "atk-s0516a:675_1": "parivajjanapahātabbadassanatthaṃ yugamattaṃ pekkhamānoti vuttaṃ hoti. Na tu hanukaṭṭhinā",
  "atk-s0516a:675_2": "hadayaṭṭhiṃ saṅghaṭṭento. Evañhi okkhittacakkhutā na samaṇasārūppā hoti. Na ca pādaloloti",
  "atk-s0516a:675_3": "ekassa dutiyo dvinnaṃ tatiyoti evaṃ gaṇamajjhaṃ, pavisitukāmatāya kaṇḍūyamānapādo",
  "atk-s0516a:675_4": "viya abhavanto, dīghacārikaanavaṭṭhitacārikavirato vā. Guttindriyoti chasu indriyesu",
  "atk-s0516a:675_5": "idha manindriyassa visuṃ vuttattā vuttāvasesavasena gopitindriyo. Rakkhitamānasānoti",
  "atk-s0516a:675_6": "mānasaṃyeva mānasānaṃ, taṃ rakkhitamassāti rakkhitamānasāno. Yathā kileseti na viluppati,",
  "atk-s0516a:675_7": "evaṃ rakkhitacittoti vuttaṃ hoti. Anavassutoti imāya paṭipattiyā tesu tesu ārammaṇesu",
  "atk-s0516a:675_8": "kilesaanvāssavavirahito. Apariḍayhamānoti evaṃ anvāssavavirahitā eva kilesaggīhi",
  "atk-s0516a:675_9": "apariḍayhamāno, bahiddhā vā anavassuto, ajjhattaṃ apariḍayhamāno. Sesaṃ vuttanayamevāti.",
  "atk-s0516a:676": "Cakkhunā rūpaṃ disvāti kāraṇavasena “cakkhū”ti laddhavohārena rūpadassanasamatthena cakkhuviññāṇena rūpaṃ disvā. Porāṇā panāhu –",
  "atk-s0516a:677_0": "“Cakkhu rūpaṃ na passati acittakattā, cittaṃ na passati acakkhukattā, dvārārammaṇasaṅghaṭṭane",
  "atk-s0516a:677_1": "pana pasādavatthukena cittena passati. Īdisī panesā ‘dhanunā vijjhatī’tiādīsu viya",
  "atk-s0516a:677_2": "sasambhārakathā nāma hoti, tasmā cakkhuviññāṇena rūpaṃ disvāti ayamevettha attho”ti.",
  "atk-s0516a:678_0": "Nimittaggāhīti itthipurisanimittaṃ vā subhanimittādikaṃ vā kilesavatthubhūtaṃ nimittaṃ",
  "atk-s0516a:678_1": "chandarāgavasena gaṇhāti, diṭṭhamattavasena na saṇṭhāti. Anubyañjanaggāhīti kilesānaṃ",
  "atk-s0516a:678_2": "anubyañjanato pākaṭabhāvakaraṇato “anubyañjana”nti laddhavohāraṃ hatthapādahasitalapitavilokitādibhedaṃ ākāraṃ gaṇhāti.",
  "atk-s0516a:679_0": "Yatvādhikaraṇamenantiādimhi yaṃkāraṇā yassa cakkhundriyāsaṃvarassa hetu. Etaṃ puggalaṃ",
  "atk-s0516a:679_1": "satikavāṭena cakkhundriyaṃ asaṃvutaṃ apihitacakkhudvāraṃ hutvā viharantaṃ ete abhijjhādayo",
  "atk-s0516a:679_2": "dhammā anvāssaveyyuṃ. Tassa saṃvarāya na paṭipajjatīti tassa cakkhundriyassa satikavāṭena",
  "atk-s0516a:679_3": "pidahanatthāya na paṭipajjati. Evaṃbhūtoyeva ca “na rakkhati cakkhundriyaṃ. Na cakkhundriye",
  "atk-s0516a:679_4": "saṃvaraṃ āpajjatī”tipi vuccati.",
  "atk-s0516a:680_0": "Tattha kiñcāpi cakkhundriye saṃvaro vā asaṃvaro vā natthi. Na hi cakkhupasādaṃ nissāya",
  "atk-s0516a:680_1": "sati vā muṭṭhassaccaṃ vā uppajjati, api ca yadā rūpārammaṇaṃ cakkhussa āpāthaṃ āgacchati,",
  "atk-s0516a:680_2": "tadā bhavaṅge dvikkhattuṃ uppajjitvā niruddhe kiriyamanodhātu āvajjanakiccaṃ sādhayamānā",
  "atk-s0516a:680_3": "uppajjitvā nirujjhati, tato cakkhuviññāṇaṃ dassanakiccaṃ tato vipākamanodhātu sampaṭicchanakiccaṃ",
  "atk-s0516a:680_4": "tato vipākāhetukamanoviññāṇadhātu santīraṇakiccaṃ tato kiriyāhetukamanoviññāṇadhātu",
  "atk-s0516a:680_5": "voṭṭhapanakiccaṃ sādhayamānā uppajjitvā nirujjhati, tadanantaraṃ javanaṃ javati.",
  "atk-s0516a:680_6": "Tatrāpi neva bhavaṅgasamaye, na āvajjanādīnaṃ aññatarasamaye saṃvaro vā asaṃvaro",
  "atk-s0516a:680_7": "vā atthi, javanakkhaṇe pana sace dussīlyaṃ vā muṭṭhassaccaṃ vā aññāṇaṃ vā akkhanti",
  "atk-s0516a:680_8": "vā kosajjaṃ vā uppajjati, asaṃvaro hoti. Evaṃ honto pana so cakkhundriye asaṃvaroti",
  "atk-s0516a:680_9": "vuccati. Kasmā? Yasmā tasmiṃ sati dvārampi aguttaṃ hoti bhavaṅgampi āvajjanādīni",
  "atk-s0516a:680_10": "vīthicittānipi. Yathā kiṃ? Yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo",
  "atk-s0516a:680_11": "susaṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti. Nagaradvārena",
  "atk-s0516a:680_12": "hi pavisitvā corā yadicchanti, taṃ hareyyuṃ. Evameva javane dussīlyādīsu uppannesu",
  "atk-s0516a:680_13": "tasmiṃ asaṃvare sati dvārampi aguttaṃ hoti bhavaṅgampi āvajjanādīni vīthicittānipīti.",
  "atk-s0516a:681_0": "Cakkhunā rūpaṃ disvā na nimittaggāhī hotītiādīsu na nimittaggāhī hotīti chandarāgavasena",
  "atk-s0516a:681_1": "vuttappakāraṃ nimittaṃ na gaṇhāti. Evaṃ sesapadānipi vuttapaṭikkhepena veditabbāni.",
  "atk-s0516a:681_2": "Yathā ca heṭṭhā “javane dussīlyādīsu uppannesu tasmiṃ asaṃvare sati dvārampi aguttaṃ",
  "atk-s0516a:681_3": "hoti bhavaṅgampi āvajjanādīni vīthicittānipī”ti vuttaṃ, evamidha tasmiṃ sīlādīsu",
  "atk-s0516a:681_4": "uppannesu dvārampi guttaṃ hoti bhavaṅgampi āvajjanādīni vīthicittānipi. Yathā kiṃ?",
  "atk-s0516a:681_5": "Yathā nagaradvāresu saṃvutesu kiñcāpi antogharādayo asaṃvutā honti. Tathāpi antonagare",
  "atk-s0516a:681_6": "sabbaṃ bhaṇḍaṃ surakkhitaṃ sugopitameva hoti. Nagaradvāresu pihitesu corānaṃ paveso",
  "atk-s0516a:681_7": "natthi. Evameva javane sīlādīsu uppannesu dvārampi guttaṃ hoti bhavaṅgampi āvajjanādīni",
  "atk-s0516a:681_8": "vīthicittānipi. Tasmā javanakkhaṇe uppajjamānopi cakkhundriye saṃvaroti vutto.",
  "atk-s0516a:682": "Avassutapariyāyañcāti kilesehi tintakāraṇañca. Anavassutapariyāyañcāti kilesehi atintakāraṇañca.",
  "atk-s0516a:683": "Piyarūpe rūpeti iṭṭhajātike rūpārammaṇe. Appiyarūpe rūpeti aniṭṭhasabhāve rūpārammaṇe. Byāpajjatīti dosavasena pūtibhāvamāpajjati. Otāranti chiddaṃ antaraṃ. Ārammaṇanti paccayaṃ.",
  "atk-s0516a:684": "Adhibhaṃsūti maddaṃsu. Na adhibhosīti na maddi. Bahalamattikāti punappunaṃ dānavasena uddhamāyikā bahalamattikā. Addāvalepanāti asukkhamattikadānā. Sesamettha uttānaṃ.",
  "atk-s0516a:685": "Navamaṃ.",
  "atk-s0516a:686": "150. Dasame kāsāyavattho abhinikkhamitvāti imassa pādassa gehā abhinikkhamitvā kāsāyavattho hutvāti evamattho veditabbo. Sesaṃ vuttanayeneva sakkā jānitunti na vitthāritanti.",
  "atk-s0516a:687": "Dasamaṃ.",
  "atk-s0516a:688": "Tatiyavaggavaṇṇanā niṭṭhitā.",
  "atk-s0516a:689": "4. Catutthavaggavaṇṇanā",
  "atk-s0516a:690_0": "151. Catutthavaggassa paṭhame rasesūti ambilamadhuratittakakaṭukaloṇikakhārikakasāvādibhedesu",
  "atk-s0516a:690_1": "sāyanīyesu. Gedhaṃ akaranti giddhiṃ akaronto, taṇhaṃ anuppādentoti vuttaṃ hoti. Aloloti",
  "atk-s0516a:690_2": "“idaṃ sāyissāmi, idaṃ sāyissāmī”ti evaṃ rasavisesesu anākulo. Anaññaposīti posetabbakasaddhivihārikādivirahito,",
  "atk-s0516a:690_3": "kāyasandhāraṇamattena santuṭṭhoti vuttaṃ hoti. Yathā vā pubbe uyyāne rasesu gedhakaraṇalolo",
  "atk-s0516a:690_4": "hutvā aññaposī āsiṃ, evaṃ ahutvā yāya taṇhāya lolo hutvā rasesu gedhaṃ karoti, taṃ",
  "atk-s0516a:690_5": "taṇhaṃ hitvā āyatiṃ taṇhāmūlakassa aññassa attabhāvassa anibbattanena anaññaposīti",
  "atk-s0516a:690_6": "dasseti. Atha vā atthabhañjanakaṭṭhena kilesā “aññe”ti vuccanti, tesaṃ aposanena",
  "atk-s0516a:690_7": "anaññaposīti ayamettha attho. Sapadānacārīti avokkammacārī anupubbacārī, gharapaṭipāṭiṃ",
  "atk-s0516a:690_8": "achaḍḍetvā aḍḍhakulañca daliddakulañca nirantaraṃ piṇḍāya pavisamānoti attho. Kule",
  "atk-s0516a:690_9": "kule appaṭibaddhacittoti khattiyakulādīsu yattha katthaci kilesavasena alaggacitto,",
  "atk-s0516a:690_10": "candūpamo niccanavako hutvāti attho. Sesaṃ vuttanayamevāti.",
  "atk-s0516a:691": "Paṭhamaṃ.",
  "atk-s0516a:692_0": "152. Dutiye āvaraṇānīti nīvaraṇāneva, tāni atthato uragasutte vuttāni. Tāni pana",
  "atk-s0516a:692_1": "yasmā abbhādayo viya candaṃ sūriyaṃ vā ceto āvaranti, tasmā “āvaraṇāni cetaso”ti",
  "atk-s0516a:692_2": "vuttāni. Tāni upacārena vā appanāya vā pahāya. Upakkileseti upagamma cittaṃ vibādhente",
  "atk-s0516a:692_3": "akusale dhamme, vatthopamādīsu vutte abhijjhādayo vā. Byapanujjāti panuditvā vināsetvā,",
  "atk-s0516a:692_4": "vipassanāmaggena pajahitvāti attho. Sabbeti anavasese. Evaṃ samathavipassanāsampanno",
  "atk-s0516a:692_5": "paṭhamamaggena diṭṭhinissayassa pahīnattā anissito. Sesamaggehi chetvā tedhātukagataṃ",
  "atk-s0516a:692_6": "sinehadosaṃ, taṇhārāganti vuttaṃ hoti. Sineho eva hi guṇapaṭipakkhato sinehadosoti",
  "atk-s0516a:692_7": "vutto. Sesaṃ vuttanayameva.",
  "atk-s0516a:693": "Dutiyaṃ.",
  "atk-s0516a:694_0": "153. Tatiye vipiṭṭhikatvānāti piṭṭhito katvā, chaḍḍetvā jahitvāti attho. Sukhaṃ dukhañcāti",
  "atk-s0516a:694_1": "kāyikaṃ sātāsātaṃ. Somanassadomanassanti cetasikaṃ sātāsātaṃ. Upekkhanti catutthajjhānupekkhaṃ.",
  "atk-s0516a:694_2": "Samathanti catutthajjhānasamathameva. Visuddhanti pañcanīvaraṇavitakkavicārapītisukhasaṅkhātehi",
  "atk-s0516a:694_3": "navahi paccanīkadhammehi vimuttattā atisuddhaṃ, niddhantasuvaṇṇamiva vigatūpakkilesanti attho.",
  "atk-s0516a:695_0": "Ayaṃ pana yojanā – vipiṭṭhikatvāna sukhaṃ dukkhañca pubbeva, paṭhamajjhānūpacārabhūmiyaṃyeva",
  "atk-s0516a:695_1": "dukkhaṃ, tatiyajjhānūpacārabhūmiyañca sukhanti adhippāyo. Puna ādito vuttaṃ ca-kāraṃ",
  "atk-s0516a:695_2": "parato netvā “somanassaṃ domanassañca vipiṭṭhikatvāna pubbevā”ti adhikāro. Tena somanassaṃ",
  "atk-s0516a:695_3": "catutthajjhānūpacāre, domanassañca dutiyajjhānūpacāreyevāti dīpeti. Etāni hi etesaṃ",
  "atk-s0516a:695_4": "pariyāyato pahānaṭṭhānāni. Nippariyāyato pana dukkhassa paṭhamajjhānaṃ, domanassassa",
  "atk-s0516a:695_5": "dutiyajjhānaṃ, sukhassa tatiyajjhānaṃ, somanassassa catutthajjhānaṃ pahānaṭṭhānaṃ.",
  "atk-s0516a:695_6": "Yathāha – “paṭhamajjhānaṃ upasampajja viharati etthuppannaṃ dukkhindriyaṃ aparisesaṃ",
  "atk-s0516a:695_7": "nirujjhatī”tiādi. Taṃ sabbaṃ heṭṭhā vuttanayena gahetabbaṃ. Parato pubbevāti tīsu",
  "atk-s0516a:695_8": "paṭhamajjhānadīsu dukkhadomanassasukhāni vipiṭṭhikatvā ettheva ca catutthajjhāne",
  "atk-s0516a:695_9": "somanassaṃ vipiṭṭhikatvā imāya paṭipadāya laddhānupekkhaṃ samathaṃ visuddhaṃ eko",
  "atk-s0516a:695_10": "care iti. Sesaṃ vuttanayamevāti.",
  "atk-s0516a:696": "Tatiyaṃ.",
  "atk-s0516a:697_0": "154. Catutthe āraddhaṃ vīriyaṃ assāti āraddhaviriyo. Etena attano vīriyārambhaṃ ādivīriyaṃ",
  "atk-s0516a:697_1": "dasseti. Paramattho vuccati nibbānaṃ, tattha pattiyā paramatthapattiyā. Etena vīriyārambhena",
  "atk-s0516a:697_2": "pattabbaphalaṃ dasseti. Alīnacittoti etena vīriyupatthambhānaṃ cittacetasikānaṃ alīnataṃ",
  "atk-s0516a:697_3": "dasseti. Akusītavuttīti etena ṭhānāsanacaṅkamādīsu kāyassa anavasīdanaṃ. Daḷhanikkamoti",
  "atk-s0516a:697_4": "etena “kāmaṃ taco ca nhāru cā”ti evaṃ pavattaṃ padahanavīriyaṃ dasseti. Yaṃ taṃ anupubbasikkhādīsu",
  "atk-s0516a:697_5": "padahanto “kāyena ceva paramatthasaccaṃ sacchikaroti, paññāya ca naṃ ativijjha passatī”ti",
  "atk-s0516a:697_6": "vuccati. Atha vā etena maggasampayuttavīriyaṃ dasseti. Tañhi daḷhañca bhāvanāpāripūrigatattā,",
  "atk-s0516a:697_7": "nikkamo ca sabbaso paṭipakkhā nikkhantattā, tasmā taṃsamaṅgīpuggalopi daḷho nikkamo",
  "atk-s0516a:697_8": "assāti “daḷhanikkamo”ti vuccati. Thāmabalūpapannoti maggakkhaṇe kāyathāmena ñāṇabalena",
  "atk-s0516a:697_9": "ca upapanno. Atha vā thāmabhūtena balena upapannoti thāmabalūpapanno, thirañāṇabalūpapannoti",
  "atk-s0516a:697_10": "vuttaṃ hoti. Etena tassa vīriyassa vipassanāñāṇasampayogaṃ dīpento yoniso padahanabhāvaṃ",
  "atk-s0516a:697_11": "sādheti. Pubbabhāgamajjhimaukkaṭṭhavīriyavasena vā tayopi pādā yojetabbā. Sesaṃ vuttanayamevāti.",
  "atk-s0516a:698": "Catutthaṃ.",
  "atk-s0516a:699_0": "155. Pañcame paṭisallānanti tehi tehi sattasaṅkhārehi paṭinivattitvā sallīnaṃ, ekattasevitā",
  "atk-s0516a:699_1": "ekībhāvo kāyavivekoti attho. Jhānanti paccanīkajhāpanato ārammaṇalakkhaṇūpanijjhānato",
  "atk-s0516a:699_2": "ca cittaviveko vuccati. Tattha aṭṭha samāpattiyo nīvaraṇādipaccanīkajhāpanato kasiṇādiārammaṇūpanijjhānato",
  "atk-s0516a:699_3": "ca “jhāna”nti vuccati. Vipassanāmaggaphalāni sattasaññādipaccanīkajhāpanato lakkhaṇūpanijjhānato",
  "atk-s0516a:699_4": "ca “jhāna”nti vuccati. Idha pana ārammaṇūpanijjhānameva adhippetaṃ. Evametaṃ paṭisallānañca",
  "atk-s0516a:699_5": "jhānañca ariñcamānoti ajahamāno anissajjamāno. Dhammesūti vipassanupagesu pañcakkhandhādidhammesu.",
  "atk-s0516a:699_6": "Niccanti satataṃ samitaṃ abbokiṇṇaṃ. Anudhammacārīti te dhamme ārabbha pavattamānena",
  "atk-s0516a:699_7": "anugataṃ vipassanādhammaṃ caramāno. Atha vā dhammesūti ettha dhammāti nava lokuttaradhammā,",
  "atk-s0516a:699_8": "tesaṃ dhammānaṃ anulomo dhammoti anudhammo, vipassanāyetaṃ adhivacanaṃ. Tattha “dhammānaṃ",
  "atk-s0516a:699_9": "niccaṃ anudhammacārī”ti vattabbe gāthābandhasukhatthaṃ vibhattibyattayena “dhammesū”ti",
  "atk-s0516a:699_10": "vuttaṃ siyā. Ādīnavaṃ sammasitā bhavesūti tāya anudhammacāritāsaṅkhātāya vipassanāya",
  "atk-s0516a:699_11": "aniccākārādidosaṃ tīsu bhavesu samanupassanto evaṃ imāya kāyavivekacittavivekaṃ ariñcamāno",
  "atk-s0516a:699_12": "sikhāppattavipassanāsaṅkhātāya paṭipadāya adhigatoti vattabbo eko careti evaṃ yojanā veditabbā.",
  "atk-s0516a:700": "Pañcamaṃ.",
  "atk-s0516a:701_0": "156. Chaṭṭhe taṇhakkhayanti nibbānaṃ, evaṃ diṭṭhādīnavāya taṇhāya eva appavattiṃ.",
  "atk-s0516a:701_1": "Appamattoti sātaccakārī. Aneḷamūgoti alālāmukho. Atha vā aneḷo ca amūgo ca, paṇḍito",
  "atk-s0516a:701_2": "byattoti vuttaṃ hoti. Hitasukhasampāpakaṃ sutamassa atthīti sutavā, āgamasampannoti",
  "atk-s0516a:701_3": "vuttaṃ hoti. Satīmāti cirakatādīnaṃ anussaritā. Saṅkhātadhammoti dhammūpaparikkhāya",
  "atk-s0516a:701_4": "pariññātadhammo. Niyatoti ariyamaggena niyāmaṃ patto. Padhānavāti sammappadhānavīriyasampanno.",
  "atk-s0516a:701_5": "Uppaṭipāṭiyā esa pāṭho yojetabbo. Evametehi appamādādīhi samannāgato niyāmasampāpakena",
  "atk-s0516a:701_6": "padhānena padhānavā, tena padhānena pattaniyāmattā niyato, tato arahattappattiyā",
  "atk-s0516a:701_7": "saṅkhātadhammo. Arahā hi puna saṅkhātabbābhāvato “saṅkhātadhammo”ti vuccati. Yathāha",
  "atk-s0516a:701_8": "– “ye ca saṅkhātadhammāse, ye ca sekkhā puthū idhā”ti. Sesaṃ vuttanayamevāti.",
  "atk-s0516a:702": "Chaṭṭhaṃ.",
  "atk-s0516a:703_0": "157. Sattame sīhoti cattāro sīhā – tiṇasīho, paṇḍusīho, kāḷasīho, kesarasīhoti. Tesaṃ",
  "atk-s0516a:703_1": "kesarasīho aggamakkhāyati, eso idha adhippeto. Vāto puratthimādivasena anekavidho.",
  "atk-s0516a:703_2": "Padumaṃ rattasetādivasena. Tesu yo koci vāto yaṃ kiñci padumaṃ vaṭṭatiyeva. Tattha",
  "atk-s0516a:703_3": "yasmā santāso attasinehena hoti, attasineho ca taṇhālepo, sopi diṭṭhisampayuttena",
  "atk-s0516a:703_4": "vā diṭṭhivippayuttena vā lobhena hoti, sopi ca taṇhāyeva. Sajjanaṃ pana tattha upaparikkhāvirahitassa",
  "atk-s0516a:703_5": "mohena hoti, moho ca avijjā. Tattha samathena taṇhāya pahānaṃ hoti, vipassanāya avijjāya.",
  "atk-s0516a:703_6": "Tasmā samathena attasinehaṃ pahāya sīho viya saddesu aniccadukkhādīsuasantasanto,",
  "atk-s0516a:703_7": "vipassanāya mohaṃ pahāya vātova jālamhi khandhāyatanādīsu asajjamāno, samatheneva",
  "atk-s0516a:703_8": "lobhaṃ, lobhasampayuttaṃ eva diṭṭhiñca pahāya, padumaṃva toyena sabbabhavabhogalobhena alippamāno.",
  "atk-s0516a:704_0": "Ettha ca samathassa sīlaṃ padaṭṭhānaṃ, samatho samādhi, vipassanā paññāti evaṃ tesu",
  "atk-s0516a:704_1": "dvīsu dhammesu siddhesu tayopi khandhā siddhā honti. Tattha sīlakkhandhena surato",
  "atk-s0516a:704_2": "hoti, so sīhova saddhesu āghātavatthūsu akujjhitukāmatāya na santasati, paññākkhandhena",
  "atk-s0516a:704_3": "paṭividdhasabhāvo vātova jālamhi khandhādidhammabhede na sajjati, samādhikkhandhena",
  "atk-s0516a:704_4": "vītarāgo padumaṃva toyena rāgena na lippati. Evaṃ samathavipassanāhi sīlasamādhipaññākkhandhehi",
  "atk-s0516a:704_5": "ca yathāsambhavaṃ avijjātaṇhānaṃ, tiṇṇañca akusalamūlānaṃ pahānavasena asantasanto",
  "atk-s0516a:704_6": "asajjamāno alippamāno ca veditabbo. Sesaṃ vuttanayamevāti.",
  "atk-s0516a:705": "Sattamaṃ.",
  "atk-s0516a:706_0": "158. Aṭṭhame sahanā ca hananā ca sīghajavattā ca sīho. Kesarasīhova idha adhippeto.",
  "atk-s0516a:706_1": "Dāṭhā balamassa atthīti dāṭhabalī. Pasayha abhibhuyyāti ubhayaṃ cārīsaddena saha",
  "atk-s0516a:706_2": "yojetabbaṃ pasayhacārī abhibhuyyacārīti. Tattha pasayha niggayha pavāhetvā caraṇena",
  "atk-s0516a:706_3": "pasayhacārī. Abhibhavitvā santāsetvā vasīkatvā caraṇena abhibhuyhacārī. Svāyaṃ kāyabalena",
  "atk-s0516a:706_4": "pasayhacārī, tejasā abhibhuyyacārī. Tattha sace koci vadeyya “kiṃ pasayha abhibhuyyacārī”ti.",
  "atk-s0516a:706_5": "Tato migānanti sāmivacanaṃ upayogatthe katvā “mige pasayha abhibhuyyacārī”ti paṭivattabbaṃ.",
  "atk-s0516a:706_6": "Pantānīti dūrāni. Senāsanānīti vasanaṭṭhānāni. Sesaṃ pubbe vuttanayeneva sakkā jānitunti na vitthāritaṃ.",
  "atk-s0516a:707": "Aṭṭhamaṃ.",
  "atk-s0516a:708_0": "159. Navame “sabbe sattā sukhitā bhavantū”tiādinā nayena hitasukhūpanayanakāmatā",
  "atk-s0516a:708_1": "mettā. “Aho vata imamhā dukkhā vimucceyyu”ntiādinā nayena ahitadukkhāpanayanakāmatā",
  "atk-s0516a:708_2": "karuṇā. “Modanti vata bhonto sattā, modanti sādhu suṭṭhū”tiādinā nayena hitasukhāvippayogakāmatā",
  "atk-s0516a:708_3": "muditā. “Paññāyissanti sakena kammenā”ti sukhadukkhesu ajjhupekkhanatā upekkhā. Gāthābandhasukhatthaṃ",
  "atk-s0516a:708_4": "pana uppaṭipāṭiyā mettaṃ vatvā upekkhā vuttā, muditā ca pacchā. Vimuttinti catassopi",
  "atk-s0516a:708_5": "hi vimuttī. Etā attano paccanīkadhammehi vimuttattā vimuttiyo. Tena vuttaṃ – “mettaṃ",
  "atk-s0516a:708_6": "upekkhaṃ karuṇaṃ vimuttiṃ, āsevamāno muditañca kāle”ti.",
  "atk-s0516a:709_0": "Tattha āsevamānoti tisso tikacatukkajjhānavasena bhāvayamāno, upekkhaṃ catutthajjhānavasena",
  "atk-s0516a:709_1": "bhāvayamāno. Kāleti mettaṃ āsevitvā tato vuṭṭhāya karuṇaṃ, tato vuṭṭhāya muditaṃ,",
  "atk-s0516a:709_2": "tato itarato vā nippītikajjhānato vuṭṭhāya upekkhaṃ āsevamānova “kāle āsevamāno”ti",
  "atk-s0516a:709_3": "vuccati, āsevituṃ phāsukāle vā. Sabbena lokena avirujjhamānoti dasasu disāsu sabbena",
  "atk-s0516a:709_4": "sattalokena avirujjhamāno. Mettādīnañhi bhāvitattā sattā appaṭikkūlā honti, sattesupi",
  "atk-s0516a:709_5": "virodhabhūto paṭigho vūpasammati. Tena vuttaṃ – “sabbena lokena avirujjhamāno”ti.",
  "atk-s0516a:709_6": "Sesaṃ vuttasadisamevāti.",
  "atk-s0516a:710": "Navamaṃ.",
  "atk-s0516a:711_0": "160. Dasame saṃyojanānīti dasa saṃyojanāni, tāni ca tena tena maggena sandālayitvāna.",
  "atk-s0516a:711_1": "Asantasaṃ jīvitasaṅkhayamhīti jīvitasaṅkhayo vuccati cuticittassa paribhedo, tasmiñca",
  "atk-s0516a:711_2": "jīvitasaṅkhaye jīvitanikantiyā pahīnattā asantasanti. Ettāvatā saupādisesanibbānadhātuṃ",
  "atk-s0516a:711_3": "attano dassetvā gāthāpariyosāne anupādisesāya nibbānadhātuyā parinibbāyīti.",
  "atk-s0516a:712": "Dasamaṃ.",
  "atk-s0516a:713_0": "161. Ekādasame bhajantīti sarīrena allīyitvā payirupāsanti. Sevantīti añjalikammādīhi",
  "atk-s0516a:713_1": "kiṃkārapaṭissāvitāya ca paricaranti. Kāraṇaṃ attho etesanti kāraṇatthā, bhajanāya",
  "atk-s0516a:713_2": "sevanāya ca nāññaṃ kāraṇamatthi, attho eva tesaṃ kāraṇaṃ, atthahetu sevantīti vuttaṃ",
  "atk-s0516a:713_3": "hoti. Nikkāraṇā dullabhā ajja mittāti “ito kiñci lacchāmā”ti evaṃ attapaṭilābhakāraṇena",
  "atk-s0516a:713_4": "nikkāraṇā, kevalaṃ –",
  "atk-s0516a:714": "“Upakāro ca yo mitto, sukhe dukkhe ca yo sakhā;",
  "atk-s0516a:715": "Atthakkhāyī ca yo mitto, yo ca mittānukampako”ti. –",
  "atk-s0516a:716_0": "Evaṃ vuttena ariyena mittabhāvena samannāgatā dullabhā ajja mittā. Attani ṭhitā etesaṃ",
  "atk-s0516a:716_1": "paññā, attānaṃyeva olokenti, na aññanti attaṭṭhapaññā. “Diṭṭhatthapaññā”ti ayampi",
  "atk-s0516a:716_2": "kira porāṇapāṭho. Sampati diṭṭheyeva atthe etesaṃ paññā, āyatiṃ na pekkhantīti vuttaṃ",
  "atk-s0516a:716_3": "hoti. Asucīti asucinā anariyena kāyavacīmanokammena samannāgatāti. Sesaṃ pubbe vuttanayeneva",
  "atk-s0516a:716_4": "veditabbaṃ. Yaṃ antarantarā ativitthārabhayena na vuttaṃ, taṃ sabbaṃ pāṭhānusāreneva",
  "atk-s0516a:716_5": "veditabbaṃ. Ekādasamaṃ.",
  "atk-s0516a:717": "Catutthavaggavaṇṇanā niṭṭhitā.",
  "atk-s0516a:718": "Saddhammappajjotikāya cūḷaniddesa-aṭṭhakathāya",
  "atk-s0516a:719": "Khaggavisāṇasuttaniddesavaṇṇanā niṭṭhitā.",
  "atk-s0516a:720": "Nigamanakathā",
  "atk-s0516a:721": "Yo so sugataputtānaṃ, adhipatibhūtena hitaratinā;",
  "atk-s0516a:722": "Therena thiraguṇavatā, suvibhatto mahāniddeso.",
  "atk-s0516a:723": "Tassatthavaṇṇanā yā, pubbaṭṭhakathānayaṃ tathā;",
  "atk-s0516a:724": "Yuttiṃ nissāya mayāraddhā, niṭṭhānamupagatā esā.",
  "atk-s0516a:725": "Yaṃ puraṃ puruttamaṃ, anurādhapuravhayaṃ;",
  "atk-s0516a:726": "Yo tassa dakkhiṇe bhāge, mahāvihāro patiṭṭhito.",
  "atk-s0516a:727": "Yo tassa tilako bhūto, mahāthūpo siluccayo;",
  "atk-s0516a:728": "Yaṃ tassa pacchime bhāge, lekho kathikasaññito.",
  "atk-s0516a:729": "Kittisenoti nāmena, sajīvo rājasammato;",
  "atk-s0516a:730": "Sucicārittasampanno, lekho kusalakammiko.",
  "atk-s0516a:731": "Sītacchāyatarupetaṃ, salilāsayasampadaṃ;",
  "atk-s0516a:732": "Cārupākārasañcitaṃ, pariveṇamakārayi.",
  "atk-s0516a:733": "Upaseno mahāthero, mahāpariveṇavāsiyo;",
  "atk-s0516a:734": "Tassādāsi pariveṇaṃ, lekho kusalakammiko.",
  "atk-s0516a:735": "Vasantenettha therena, thirasīlena tādinā;",
  "atk-s0516a:736": "Upasenavhayena sā, katā saddhammajotikā.",
  "atk-s0516a:737": "Rañño sirinivāsassa, sirisaṅghassa bodhino;",
  "atk-s0516a:738": "Chabbīsatimhi vassamhi, niṭṭhitā niddesavaṇṇanā.",
  "atk-s0516a:739": "Samayaṃ anulomentī, therānaṃ theravaṃsadīpānaṃ;",
  "atk-s0516a:740": "Niṭṭhaṃ gatā yathāyaṃ, aṭṭhakathā lokahitajananī.",
  "atk-s0516a:741": "Saddhammaṃ anulomentā, attahitaṃ parahitañca sādhentā;",
  "atk-s0516a:742": "Niṭṭhaṃ gacchantu tathā, manorathā sabbasattānaṃ.",
  "atk-s0516a:743": "Saddhammappajjotikāya, aṭṭhakathāyettha gaṇitakusalehi;",
  "atk-s0516a:744": "Gaṇitā tu bhāṇavārā, ñeyyātirekacattārisā.",
  "atk-s0516a:745": "Ānuṭṭhubhena assā, chando baddhena gaṇiyamānā tu;",
  "atk-s0516a:746": "Atirekadasasahassa-saṅkhā gāthāti viññeyyā.",
  "atk-s0516a:747": "Sāsanaciraṭṭhitatthaṃ, lokahitatthañca sādarena mayā;",
  "atk-s0516a:748": "Puññaṃ imaṃ racayatā, yaṃ pattamanappakaṃ vipulaṃ.",
  "atk-s0516a:749": "Puññena tena loko, saddhammarasāyanaṃ dasabalassa;",
  "atk-s0516a:750": "Upabhuñjitvā vimalaṃ, pappotu sukhaṃ sukhenevāti.",
  "atk-s0516a:751": "Saddhammappajjotikā nāma",
  "atk-s0516a:752": "Cūḷaniddesa-aṭṭhakathā niṭṭhitā."
}