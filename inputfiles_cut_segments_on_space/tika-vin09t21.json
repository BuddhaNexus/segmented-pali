{
  "tika-vin09t21:0.1": "Bhikkhunīpātimokkhavaṇṇanā",
  "tika-vin09t21:0.2": "Pārājikakaṇḍaṁ",
  "tika-vin09t21:1": "Nātho bhikkhunīnaṁ hitatthāya yaṁ pātimokkhaṁ pakāsayīti sambandho. Tattha pakāsayīti desayi, paññāpayīti attho.",
  "tika-vin09t21:2": "Sādhāraṇapārājikaṁ",
  "tika-vin09t21:3": "1. Methunadhammasikkhāpadavaṇṇanā",
  "tika-vin09t21:4_0": "Abhilāpamattanti vacanamattaṁ, na atthoti adhippāyo. Liṅgabhedamattanti purisaliṅgaṁ",
  "tika-vin09t21:4_1": "itthiliṅganti visesamattaṁ. Visesoti nānāttaṁ. Chandena cevāti pemena ceva, sinehena",
  "tika-vin09t21:4_2": "cevāti attho. Ruciyā cāti icchāya ca. Padhaṁsitāyāti dūsitāya. Paripuṇṇā upasampadā",
  "tika-vin09t21:4_3": "yassā sā paripuṇṇūpasampadā, ubhatosaṅghena upasampannāti attho.",
  "tika-vin09t21:5": "Methunadhammasikkhāpadavaṇṇanā niṭṭhitā.",
  "tika-vin09t21:6": "Asādhāraṇapārājikaṁ",
  "tika-vin09t21:7": "5. Ubbhajāṇumaṇḍalasikkhāpadavaṇṇanā",
  "tika-vin09t21:8": "Ubbhakapparanti dutiyamahāsandhito uddhaṁ. Ito cito ca sañcaraṇanti hatthassa vā kāyassa vā tiriyaṁ ito cito ca sañcaraṇaṁ.",
  "tika-vin09t21:9_0": "Ekatoavassuteti bhikkhuniyā avassave, bhikkhuniyā kāyasaṁsaggarāgena avassutabhāve",
  "tika-vin09t21:9_1": "satīti attho. Bhikkhuniyā vaseneva ca ekatoavassutabhāvo gahetabbo. Vuttañhetaṁ samantapāsādikāyaṁ –",
  "tika-vin09t21:10": "“Ekatoavassuteti ettha kiñcāpi ‘ekato’ti avisesena vuttaṁ, tathāpi bhikkhuniyā eva avassute sati ayaṁ āpattibhedo vuttoti veditabbo”ti.",
  "tika-vin09t21:11_0": "Purisassa kāyanti purisassa yaṁ kañci kāyaṁ. Ubhatoavassutepīti bhikkhuniyā ceva",
  "tika-vin09t21:11_1": "purisassa ca kāyasaṁsaggarāgena avassutabhāve satipi. Kāyenāti yathāparicchinnena",
  "tika-vin09t21:11_2": "attano kāyena. Kāyappaṭibaddhanti purisassa kāyappaṭibaddhaṁ. Avasesakāyena vāti",
  "tika-vin09t21:11_3": "yathāparicchinnakāyato avasesena kāyena, ubbhakkhakaadhojāṇumaṇḍalaadhokapparasaṅkhātena",
  "tika-vin09t21:11_4": "kāyenāti vuttaṁ hoti. Tassa kāyanti avassutassa tassa purisassa yaṁ kañci kāyaṁ.",
  "tika-vin09t21:11_5": "Yathā cettha sayaṁ āmasantiyā thullaccayaṁ, evaṁ tassa āmasanaṁ sādiyantiyāpīti daṭṭhabbaṁ.",
  "tika-vin09t21:11_6": "Purisassa kāyasaṁsaggarāgo natthīti purisassa methunarāgo, gehasitapemaṁ, suddhacittaṁ",
  "tika-vin09t21:11_7": "vā. Avaseseti pārājikakhettato avasese. Kāyappaṭibaddhena kāyappaṭibaddhādibhedeti",
  "tika-vin09t21:11_8": "“kāyappaṭibaddhena kāyappaṭibaddhaṁ āmasati, āpatti dukkaṭassā”tiādike sabbavāre.",
  "tika-vin09t21:11_9": "“Asañciccā”tiādīsu virajjhitvā vā āmasantiyā, aññavihitāya vā, “ayaṁ puriso”ti vā",
  "tika-vin09t21:11_10": "“itthī”ti vā ajānantiyā vā, tena phuṭṭhāyapi taṁ phassaṁ assādayantiyā vā āmasanepi sati anāpatti.",
  "tika-vin09t21:12": "Ubbhajāṇumaṇḍalasikkhāpadavaṇṇanā niṭṭhitā.",
  "tika-vin09t21:13": "6. Vajjappaṭicchādikāsikkhāpadavaṇṇanā",
  "tika-vin09t21:14_0": "Pārājikaṁ dhammaṁ ajjhāpannanti bhikkhūhi sādhāraṇānaṁ catunnaṁ, asādhāraṇānaṁ catunnañcāti",
  "tika-vin09t21:14_1": "aṭṭhannamaññataraṁ ajjhāpannaṁ. Idañca pārājikaṁ pacchā paññattaṁ, saṅgītikārakācariyehi",
  "tika-vin09t21:14_2": "pana purimena saddhiṁ yugaḷaṁ katvā imasmiṁ okāse ṭhapitanti veditabbaṁ. “Aṭṭhannaṁ",
  "tika-vin09t21:14_3": "pārājikānaṁ aññatara”nti vacanato pana vajjappaṭicchādikaṁ yā paṭicchādeti, sāpi",
  "tika-vin09t21:14_4": "vajjappaṭicchādikā evāti daṭṭhabbaṁ. Kiñcāpi vajjappaṭicchādanaṁ pemavasena hoti,",
  "tika-vin09t21:14_5": "tathāpi sikkhāpadavītikkamacittaṁ domanassameva hotīti katvā dukkhavedanaṁ hotīti",
  "tika-vin09t21:14_6": "“tatra hi pācittiyaṁ…pe… sesaṁ tādisamevā”ti vuttaṁ.",
  "tika-vin09t21:15": "Vajjappaṭicchādikāsikkhāpadavaṇṇanā niṭṭhitā.",
  "tika-vin09t21:16": "7. Ukkhittānuvattikāsikkhāpadavaṇṇanā",
  "tika-vin09t21:17_0": "Satthusāsanenāti ñattisampadāya ceva anussāvanasampadāya ca. Idha pana codanāsāraṇāpubbakameva",
  "tika-vin09t21:17_1": "ñattianussāvanaṁ satthusāsananti āha “idhāpī”tiādi. Karaṇanti ñattiṭṭhapanañceva",
  "tika-vin09t21:17_2": "anussāvanāvacanañca. Anādaranti puggale ceva dhamme ca ādaravirahitaṁ. Tenāha “yenā”tiādi.",
  "tika-vin09t21:17_3": "Tattha pariyāpannagaṇe vāti tasmiṁ saṅghe pariyāpanne sambahulapuggalasaṅkhāte gaṇe",
  "tika-vin09t21:17_4": "vā. “Sammāvattanāya avattamānanti attho”ti iminā adhippāyattho vutto. Ekakammādiketi",
  "tika-vin09t21:17_5": "ekakammaekuddesasamasikkhātāya. Saha ayanabhāvenāti saha vattanabhāvena. Samāno saṁvāso",
  "tika-vin09t21:17_6": "etesanti samānasaṁvāsakā.",
  "tika-vin09t21:18_0": "Idāni yena saṁvāsena te “samānasaṁvāsakā”ti vuttā, so saṁvāso tassa ukkhittakassa",
  "tika-vin09t21:18_1": "tehi saddhiṁ natthi, yehi ca saddhiṁ tassa so saṁvāso natthi, na tena te bhikkhū",
  "tika-vin09t21:18_2": "attano sahāyā katā honti, tasmā so akatasahāyo nāmāti imamatthaṁ dassetuṁ “yassa",
  "tika-vin09t21:18_3": "panā”tiādi vuttaṁ. Evaṁ padavaṇṇanaṁ katvā idāni atthamattaṁ dassetuṁ “samānasaṁvāsakabhāvaṁ",
  "tika-vin09t21:18_4": "anupagatanti attho”ti vuttaṁ. Kiṁ taṁ anuvattananti kassaci āsaṅkā siyāti taṁ sarūpato",
  "tika-vin09t21:18_5": "dassento “yaṁdiṭṭhiko so hotī”tiādimāha. Tattha soti yo ukkhittako, so.",
  "tika-vin09t21:19": "Ukkhittānuvattikāsikkhāpadavaṇṇanā niṭṭhitā.",
  "tika-vin09t21:20": "8. Aṭṭhavatthukāsikkhāpadavaṇṇanā",
  "tika-vin09t21:21_0": "Lokassādamittasanthavavasenāti lokassādasaṅkhātassa mittasanthavassa vasena. Kiṁ",
  "tika-vin09t21:21_1": "tanti āha “kāyasaṁsaggarāgenā”ti. Kāyasaṁsaggarāgeneva tintā idha avassutā nāma,",
  "tika-vin09t21:21_2": "na methunarāgenāti. Kathametaṁ viññāyatīti āha “ayameva hī”tiādi. Kiṁ panettha kāraṇanti",
  "tika-vin09t21:21_3": "āha “samantapāsādikāyaṁ panassa vicāraṇā katā”ti. Tatthāyaṁ vicāraṇā – ettha ca asaddhammoti",
  "tika-vin09t21:21_4": "kāyasaṁsaggova veditabbo, na methunadhammo. Na hi methunassa sāmantā thullaccayaṁ",
  "tika-vin09t21:21_5": "hoti. “Viññū paṭibalo kāyasaṁsaggaṁ samāpajjitu”nti vacanampi cettha sādhakanti.",
  "tika-vin09t21:21_6": "Yaṁ yena kataṁ, taṁ tasseva hotīti. Purisapuggalassāti sāmivacananti dassetuṁ “yaṁ",
  "tika-vin09t21:21_7": "purisapuggalenā”tiādi vuttaṁ. Tattha hatthoti attano hattho. Na kevalañcettha hatthaggahaṇanti",
  "tika-vin09t21:21_8": "“hattho nāma kapparaṁ upādāya yāva agganakhā”ti vuttassa hatthasseva gahaṇaṁ, atha",
  "tika-vin09t21:21_9": "kho tassa ca aññassapi apārājikakhettassa gahaṇaṁ ekajjhaṁ katvā “hatthaggahaṇa”nti",
  "tika-vin09t21:21_10": "vuttaṁ. Tathā saṅghāṭikaṇṇaggahaṇanti na kevalaṁ saṅghāṭikaṇṇasseva gahaṇaṁ, atha",
  "tika-vin09t21:21_11": "kho tassa ca aññassapi yassa kassaci cīvarappadesassa gahaṇaṁ vuttanti dassetuṁ “ettha",
  "tika-vin09t21:21_12": "ca yassa kassacī”tiādi vuttaṁ. Itthannāmaṁ ṭhānanti evaṁnāmakaṁ ṭhānaṁ. “Paṭipāṭiyā",
  "tika-vin09t21:21_13": "vā uppaṭipāṭiyā vā pūretvā”ti idaṁ nidassanamattaṁ. Tasmā paṭipāṭiyā vā uppaṭipāṭiyā",
  "tika-vin09t21:21_14": "vā ekantarikāya vā yena tena nayena pūretvāti attho.",
  "tika-vin09t21:22_0": "Tā āpattiyoti tā āpannā āpattiyo. Yathā cekekasmiṁ vatthusmiṁ evaṁ visuṁ visuṁ sattasu",
  "tika-vin09t21:22_1": "vatthūsu satakkhattumpi vītikkantesu tā āpattiyo desetvā muccati. Gaṇanūpikāti desitagaṇanaṁ",
  "tika-vin09t21:22_2": "upagacchati. Dhuranikkhepaṁ katvāti “aññaṁ vatthuṁ āpajjissāmī”ti ussāhaṁ ṭhapetvā.",
  "tika-vin09t21:23": "Aṭṭhavatthukāsikkhāpadavaṇṇanā niṭṭhitā.",
  "tika-vin09t21:24": "Iti kaṅkhāvitaraṇiyā pātimokkhavaṇṇanāya",
  "tika-vin09t21:25": "Vinayatthamañjūsāyaṁ līnatthappakāsaniyaṁ",
  "tika-vin09t21:26": "Bhikkhunipātimokkhe pārājikavaṇṇanā niṭṭhitā."
}