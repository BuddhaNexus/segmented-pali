{
  "tika-vin09t21:0.1": "Bhikkhunīpātimokkhavaṇṇanā",
  "tika-vin09t21:0.2": "Pārājikakaṇḍaṁ",
  "tika-vin09t21:1": "Nātho bhikkhunīnaṁ hitatthāya yaṁ pātimokkhaṁ pakāsayīti sambandho. Tattha pakāsayīti desayi, paññāpayīti attho.",
  "tika-vin09t21:2": "Sādhāraṇapārājikaṁ",
  "tika-vin09t21:3": "1. Methunadhammasikkhāpadavaṇṇanā",
  "tika-vin09t21:4_0": "Abhilāpamattanti vacanamattaṁ, na atthoti adhippāyo. Liṅgabhedamattanti purisaliṅgaṁ",
  "tika-vin09t21:4_1": "itthiliṅganti visesamattaṁ. Visesoti nānāttaṁ. Chandena cevāti pemena ceva, sinehena",
  "tika-vin09t21:4_2": "cevāti attho . Ruciyā cāti icchāya ca. Padhaṁsitāyāti dūsitāya. Paripuṇṇā upasampadā",
  "tika-vin09t21:4_3": "yassā sā paripuṇṇūpasampadā, ubhatosaṅghena upasampannāti attho.",
  "tika-vin09t21:5": "Methunadhammasikkhāpadavaṇṇanā niṭṭhitā.",
  "tika-vin09t21:6": "Asādhāraṇapārājikaṁ",
  "tika-vin09t21:7": "5. Ubbhajāṇumaṇḍalasikkhāpadavaṇṇanā",
  "tika-vin09t21:8": "Ubbhakapparanti dutiyamahāsandhito uddhaṁ. Ito cito ca sañcaraṇanti hatthassa vā kāyassa vā tiriyaṁ ito cito ca sañcaraṇaṁ.",
  "tika-vin09t21:9_0": "Ekatoavassuteti (pāci. aṭṭha. 662) bhikkhuniyā avassave, bhikkhuniyā kāyasaṁsaggarāgena",
  "tika-vin09t21:9_1": "avassutabhāve satīti attho. Bhikkhuniyā vaseneva ca ekatoavassutabhāvo gahetabbo.",
  "tika-vin09t21:9_2": "Vuttañhetaṁ samantapāsādikāyaṁ (pāci. aṭṭha. 662) –",
  "tika-vin09t21:10": "‘‘Ekatoavassuteti ettha kiñcāpi ‘ekato’ti avisesena vuttaṁ, tathāpi bhikkhuniyā eva avassute sati ayaṁ āpattibhedo vuttoti veditabbo’’ti.",
  "tika-vin09t21:11_0": "Purisassa kāyanti purisassa yaṁ kañci kāyaṁ. Ubhatoavassutepīti bhikkhuniyā ceva",
  "tika-vin09t21:11_1": "purisassa ca kāyasaṁsaggarāgena avassutabhāve satipi. Kāyenāti yathāparicchinnena",
  "tika-vin09t21:11_2": "attano kāyena. Kāyappaṭibaddhanti purisassa kāyappaṭibaddhaṁ. Avasesakāyena vāti",
  "tika-vin09t21:11_3": "yathāparicchinnakāyato avasesena kāyena, ubbhakkhakaadhojāṇumaṇḍalaadhokapparasaṅkhātena",
  "tika-vin09t21:11_4": "kāyenāti vuttaṁ hoti. Tassa kāyanti avassutassa tassa purisassa yaṁ kañci kāyaṁ.",
  "tika-vin09t21:11_5": "Yathā cettha sayaṁ āmasantiyā thullaccayaṁ, evaṁ tassa āmasanaṁ sādiyantiyāpīti daṭṭhabbaṁ.",
  "tika-vin09t21:11_6": "Purisassa kāyasaṁsaggarāgo natthīti purisassa methunarāgo, gehasitapemaṁ, suddhacittaṁ",
  "tika-vin09t21:11_7": "vā. Avaseseti pārājikakhettato avasese. Kāyappaṭibaddhena kāyappaṭibaddhādibhedeti",
  "tika-vin09t21:11_8": "‘‘kāyappaṭibaddhena kāyappaṭibaddhaṁ āmasati, āpatti dukkaṭassā’’tiādike (pāci. 659,",
  "tika-vin09t21:11_9": "662) sabbavāre. ‘‘Asañciccā’’tiādīsu virajjhitvā vā āmasantiyā, aññavihitāya vā,",
  "tika-vin09t21:11_10": "‘‘ayaṁ puriso’’ti vā ‘‘itthī’’ti vā ajānantiyā vā, tena phuṭṭhāyapi taṁ phassaṁ assādayantiyā",
  "tika-vin09t21:11_11": "vā āmasanepi sati anāpatti.",
  "tika-vin09t21:12": "Ubbhajāṇumaṇḍalasikkhāpadavaṇṇanā niṭṭhitā.",
  "tika-vin09t21:13": "6. Vajjappaṭicchādikāsikkhāpadavaṇṇanā",
  "tika-vin09t21:14_0": "Pārājikaṁ dhammaṁ ajjhāpannanti bhikkhūhi sādhāraṇānaṁ catunnaṁ, asādhāraṇānaṁ catunnañcāti",
  "tika-vin09t21:14_1": "aṭṭhannamaññataraṁ ajjhāpannaṁ. Idañca pārājikaṁ (pāci. aṭṭha. 666) pacchā paññattaṁ,",
  "tika-vin09t21:14_2": "saṅgītikārakācariyehi pana purimena saddhiṁ yugaḷaṁ katvā imasmiṁ okāse ṭhapitanti",
  "tika-vin09t21:14_3": "veditabbaṁ. ‘‘Aṭṭhannaṁ pārājikānaṁ aññatara’’nti (pāci. 666) vacanato pana vajjappaṭicchādikaṁ",
  "tika-vin09t21:14_4": "yā paṭicchādeti, sāpi vajjappaṭicchādikā evāti daṭṭhabbaṁ. Kiñcāpi vajjappaṭicchādanaṁ",
  "tika-vin09t21:14_5": "pemavasena hoti, tathāpi sikkhāpadavītikkamacittaṁ domanassameva hotīti katvā dukkhavedanaṁ",
  "tika-vin09t21:14_6": "hotīti ‘‘tatra hi pācittiyaṁ…pe… sesaṁ tādisamevā’’ti vuttaṁ.",
  "tika-vin09t21:15": "Vajjappaṭicchādikāsikkhāpadavaṇṇanā niṭṭhitā.",
  "tika-vin09t21:16": "7. Ukkhittānuvattikāsikkhāpadavaṇṇanā",
  "tika-vin09t21:17_0": "Satthusāsanenāti ñattisampadāya ceva anussāvanasampadāya ca. Idha pana codanāsāraṇāpubbakameva",
  "tika-vin09t21:17_1": "ñattianussāvanaṁ satthusāsananti āha ‘‘idhāpī’’tiādi. Karaṇanti ñattiṭṭhapanañceva",
  "tika-vin09t21:17_2": "anussāvanāvacanañca. Anādaranti puggale ceva dhamme ca ādaravirahitaṁ. Tenāha ‘‘yenā’’tiādi.",
  "tika-vin09t21:17_3": "Tattha pariyāpannagaṇe vāti tasmiṁ saṅghe pariyāpanne sambahulapuggalasaṅkhāte gaṇe",
  "tika-vin09t21:17_4": "vā. ‘‘Sammāvattanāya avattamānanti attho’’ti iminā adhippāyattho vutto. Ekakammādiketi",
  "tika-vin09t21:17_5": "ekakammaekuddesasamasikkhātāya. Saha ayanabhāvenāti saha vattanabhāvena. Samāno saṁvāso",
  "tika-vin09t21:17_6": "etesanti samānasaṁvāsakā.",
  "tika-vin09t21:18_0": "Idāni yena saṁvāsena te ‘‘samānasaṁvāsakā’’ti (pāci. aṭṭha. 669) vuttā, so saṁvāso",
  "tika-vin09t21:18_1": "tassa ukkhittakassa tehi saddhiṁ natthi, yehi ca saddhiṁ tassa so saṁvāso natthi,",
  "tika-vin09t21:18_2": "na tena te bhikkhū attano sahāyā katā honti, tasmā so akatasahāyo nāmāti imamatthaṁ",
  "tika-vin09t21:18_3": "dassetuṁ ‘‘yassa panā’’tiādi vuttaṁ. Evaṁ padavaṇṇanaṁ katvā idāni atthamattaṁ dassetuṁ",
  "tika-vin09t21:18_4": "‘‘samānasaṁvāsakabhāvaṁ anupagatanti attho’’ti vuttaṁ. Kiṁ taṁ anuvattananti kassaci",
  "tika-vin09t21:18_5": "āsaṅkā siyāti taṁ sarūpato dassento ‘‘yaṁdiṭṭhiko so hotī’’tiādimāha. Tattha soti yo ukkhittako, so.",
  "tika-vin09t21:19": "Ukkhittānuvattikāsikkhāpadavaṇṇanā niṭṭhitā.",
  "tika-vin09t21:20": "8. Aṭṭhavatthukāsikkhāpadavaṇṇanā",
  "tika-vin09t21:21_0": "Lokassādamittasanthavavasenāti (sārattha. ṭī. pācittiya 3.675) lokassādasaṅkhātassa",
  "tika-vin09t21:21_1": "mittasanthavassa vasena. Kiṁ tanti āha ‘‘kāyasaṁsaggarāgenā’’ti. Kāyasaṁsaggarāgeneva",
  "tika-vin09t21:21_2": "tintā idha avassutā nāma, na methunarāgenāti. Kathametaṁ viññāyatīti āha ‘‘ayameva",
  "tika-vin09t21:21_3": "hī’’tiādi. Kiṁ panettha kāraṇanti āha ‘‘samantapāsādikāyaṁ panassa vicāraṇā katā’’ti.",
  "tika-vin09t21:21_4": "Tatthāyaṁ vicāraṇā – ettha ca asaddhammoti kāyasaṁsaggova veditabbo, na methunadhammo.",
  "tika-vin09t21:21_5": "Na hi methunassa sāmantā thullaccayaṁ hoti. ‘‘Viññū paṭibalo kāyasaṁsaggaṁ samāpajjitu’’nti",
  "tika-vin09t21:21_6": "(pāci. 676) vacanampi cettha sādhakanti. Yaṁ yena kataṁ, taṁ tasseva hotīti. Purisapuggalassāti",
  "tika-vin09t21:21_7": "sāmivacananti dassetuṁ ‘‘yaṁ purisapuggalenā’’tiādi vuttaṁ. Tattha hatthoti attano",
  "tika-vin09t21:21_8": "hattho. Na kevalañcettha hatthaggahaṇanti ‘‘hattho nāma kapparaṁ upādāya yāva agganakhā’’ti",
  "tika-vin09t21:21_9": "(pāci. 676) vuttassa hatthasseva gahaṇaṁ, atha kho tassa ca aññassapi apārājikakhettassa",
  "tika-vin09t21:21_10": "gahaṇaṁ ekajjhaṁ katvā ‘‘hatthaggahaṇa’’nti vuttaṁ. Tathā saṅghāṭikaṇṇaggahaṇanti",
  "tika-vin09t21:21_11": "na kevalaṁ saṅghāṭikaṇṇasseva gahaṇaṁ, atha kho tassa ca aññassapi yassa kassaci",
  "tika-vin09t21:21_12": "cīvarappadesassa gahaṇaṁ vuttanti dassetuṁ ‘‘ettha ca yassa kassacī’’tiādi vuttaṁ.",
  "tika-vin09t21:21_13": "Itthannāmaṁ ṭhānanti evaṁnāmakaṁ ṭhānaṁ. ‘‘Paṭipāṭiyā vā uppaṭipāṭiyā vā pūretvā’’ti",
  "tika-vin09t21:21_14": "idaṁ nidassanamattaṁ. Tasmā paṭipāṭiyā vā uppaṭipāṭiyā vā ekantarikāya vā yena tena",
  "tika-vin09t21:21_15": "nayena pūretvāti attho.",
  "tika-vin09t21:22_0": "Tā āpattiyoti tā āpannā āpattiyo. Yathā cekekasmiṁ vatthusmiṁ evaṁ visuṁ visuṁ sattasu",
  "tika-vin09t21:22_1": "vatthūsu satakkhattumpi vītikkantesu tā āpattiyo desetvā muccati. Gaṇanūpikāti desitagaṇanaṁ",
  "tika-vin09t21:22_2": "upagacchati. Dhuranikkhepaṁ katvāti ‘‘aññaṁ vatthuṁ āpajjissāmī’’ti ussāhaṁ ṭhapetvā.",
  "tika-vin09t21:23": "Aṭṭhavatthukāsikkhāpadavaṇṇanā niṭṭhitā.",
  "tika-vin09t21:24": "Iti kaṅkhāvitaraṇiyā pātimokkhavaṇṇanāya",
  "tika-vin09t21:25": "Vinayatthamañjūsāyaṁ līnatthappakāsaniyaṁ",
  "tika-vin09t21:26": "Bhikkhunipātimokkhe pārājikavaṇṇanā niṭṭhitā."
}