{
  "tika-vin05t31:0": "31. Codanādivinicchayakathā",
  "tika-vin05t31:1_0": "230.Codanādivinicchayoti ettha pana codetuṁ ko labhati, ko na labhati? Dubbalacodakavacanaṁ",
  "tika-vin05t31:1_1": "tāva gahetvā koci na labhati. Dubbalacodako nāma sambahulesu kathāsallāpena nisinnesu",
  "tika-vin05t31:1_2": "eko ekaṁ ārabbha anodissakaṁ katvā pārājikavatthuṁ katheti, añño taṁ sutvā itarassa",
  "tika-vin05t31:1_3": "gantvā āroceti, so taṁ upasaṅkamitvā “tvaṁ kira maṁ idañcidañca vadasī”ti bhaṇati,",
  "tika-vin05t31:1_4": "so “nāhaṁ evarūpaṁ jānāmi, kathāpavattiyaṁ pana mayā anodissakaṁ katvā vuttamatthi.",
  "tika-vin05t31:1_5": "Sace ahaṁ tava imaṁ dukkhuppattiṁ jāneyyaṁ, ettakampi na katheyya”nti. Ayaṁ dubbalacodako.",
  "tika-vin05t31:1_6": "Tassetaṁ kathāsallāpaṁ gahetvā taṁ bhikkhuṁ koci codetuṁ na labhati, etaṁ pana aggahetvā",
  "tika-vin05t31:1_7": "sīlasampanno bhikkhu bhikkhuṁ vā bhikkhuniṁ vā, sīlasampannā ca bhikkhunī bhikkhunīmeva",
  "tika-vin05t31:1_8": "codetuṁ labhatīti mahāpadumatthero āha. Mahāsumatthero pana “pañcapi sahadhammikā",
  "tika-vin05t31:1_9": "labhantī”ti āha. Godattatthero “na koci na labhatī”ti vatvā “bhikkhussa sutvā codeti,",
  "tika-vin05t31:1_10": "bhikkhuniyā sutvā…pe… titthiyasāvakānaṁ sutvā codetī”ti idaṁ suttaṁ āhari. Tiṇṇampi",
  "tika-vin05t31:1_11": "therānaṁ vāde cuditakasseva paṭiññāya kāretabbo.",
  "tika-vin05t31:2_0": "Ayaṁ pana codanā nāma diṭṭhacodanā sutacodanā parisaṅkitacodanāti tividhā hoti. Aparāpi",
  "tika-vin05t31:2_1": "catubbidhā hoti sīlavipatticodanā ācāravipatticodanā diṭṭhivipatticodanā ājīvavipatticodanāti.",
  "tika-vin05t31:2_2": "Tattha garukānaṁ dvinnaṁ āpattikkhandhānaṁ vasena sīlavipatticodanā veditabbā, avasesānaṁ",
  "tika-vin05t31:2_3": "vasena ācāravipatticodanā, micchādiṭṭhiantaggāhikadiṭṭhivasena diṭṭhivipatticodanā,",
  "tika-vin05t31:2_4": "ājīvahetu paññattānaṁ channaṁ sikkhāpadānaṁ vasena ājīvavipatticodanā veditabbā.",
  "tika-vin05t31:3_0": "Aparāpi catubbidhā hoti vatthusandassanā āpattisandassanā saṁvāsapaṭikkhepo sāmīcipaṭikkhepoti.",
  "tika-vin05t31:3_1": "Tattha vatthusandassanā nāma “tvaṁ methunaṁ dhammaṁ paṭisevi, adinnaṁ ādiyi, manussaṁ",
  "tika-vin05t31:3_2": "ghātayittha, abhūtaṁ ārocayitthā”ti evaṁ pavattā. Āpattisandassanā nāma “tvaṁ methunadhammapārājikāpattiṁ",
  "tika-vin05t31:3_3": "āpanno”tievamādinayappavattā. Saṁvāsapaṭikkhepo nāma “natthi tayā saddhiṁ uposatho",
  "tika-vin05t31:3_4": "vā pavāraṇā vā saṅghakammaṁ vā”ti evaṁ pavatto. Sāmīcipaṭikkhepo nāma abhivādanapaccuṭṭhānaañjalīkammabījanādikammānaṁ",
  "tika-vin05t31:3_5": "akaraṇaṁ. Taṁ paṭipāṭiyā vandanādīni karonto ekassa akatvā sesānaṁ karaṇakāle veditabbaṁ.",
  "tika-vin05t31:3_6": "Ettāvatāpi codanā nāma hoti. Yāgubhattādinā pana yaṁ icchati, taṁ āpucchati, na tāvatā codanā hoti.",
  "tika-vin05t31:4_0": "Aparā pātimokkhaṭṭhapanakkhandhake “ekaṁ, bhikkhave, adhammikaṁ pātimokkhaṭṭhapanaṁ,",
  "tika-vin05t31:4_1": "ekaṁ dhammika”ntiādiṁ katvā yāva dasa adhammikāni pātimokkhaṭṭhapanāni, dasa dhammikānīti",
  "tika-vin05t31:4_2": "evaṁ adhammikā pañcapaññāsa, dhammikā pañcapaññāsāti dasuttarasataṁ codanā vuttā.",
  "tika-vin05t31:4_3": "Tā diṭṭhena codentassa dasuttarasataṁ, sutena codentassa dasuttarasataṁ, parisaṅkāya",
  "tika-vin05t31:4_4": "codentassa dasuttarasatanti tiṁsādhikāni tīṇi satāni honti. Tāni kāyena codentassa,",
  "tika-vin05t31:4_5": "vācāya codentassa, kāyavācāya codentassāti tiguṇāni katāni navutādhikāni nava satāni",
  "tika-vin05t31:4_6": "honti. Tāni attanā codentassapi parena codāpentassapi tattakānevāti vīsatiūnāni dve",
  "tika-vin05t31:4_7": "sahassāni honti. Puna diṭṭhādibhede samūlikāmūlikavasena anekasahassā codanā hontīti veditabbā.",
  "tika-vin05t31:5_0": "231. Vuttappabhedāsu pana imāsu codanāsu yāya kāyaci codanāya vasena saṅghamajjhe",
  "tika-vin05t31:5_1": "osaṭe vatthusmiṁ cuditakacodakā vattabbā “tumhe amhākaṁ vinicchayena tuṭṭhā bhavissathā”ti.",
  "tika-vin05t31:5_2": "Sace “bhavissāmā”ti vadanti, saṅghena taṁ adhikaraṇaṁ sampaṭicchitabbaṁ. Atha pana",
  "tika-vin05t31:5_3": "“vinicchinatha tāva, bhante, sace amhākaṁ khamissati, gaṇhissāmā”ti vadanti, “cetiyaṁ",
  "tika-vin05t31:5_4": "tāva vandathā”tiādīni vatvā dīghasuttaṁ katvā vissajjitabbaṁ. Te ce cirarattaṁ kilantā",
  "tika-vin05t31:5_5": "pakkantaparisā upacchinnapakkhā hutvā puna yācanti, yāvatatiyaṁ paṭikkhipitvā yadā",
  "tika-vin05t31:5_6": "nimmadā honti, tadā nesaṁ adhikaraṇaṁ vinicchinitabbaṁ. Vinicchinantehi ca sace alajjussannā",
  "tika-vin05t31:5_7": "hoti parisā, ubbāhikāya taṁ adhikaraṇaṁ vinicchinitabbaṁ. Sace bālussannā hoti parisā,",
  "tika-vin05t31:5_8": "“tumhākaṁ sabhāge vinayadhare pariyesathā”ti vinayadhare pariyesāpetvā yena dhammena",
  "tika-vin05t31:5_9": "yena vinayena yena satthusāsanena taṁ adhikaraṇaṁ vūpasammati, tathā taṁ adhikaraṇaṁ vūpasametabbaṁ.",
  "tika-vin05t31:6_0": "Tattha ca dhammoti bhūtaṁ vatthu. Vinayoti codanā ceva sāraṇā ca. Satthusāsananti",
  "tika-vin05t31:6_1": "ñattisampadā ca anussāvanasampadā ca. Tasmā codakena vatthusmiṁ ārocite cuditako",
  "tika-vin05t31:6_2": "pucchitabbo “santametaṁ, no”ti. Evaṁ vatthuṁ upaparikkhitvā bhūtena vatthunā codetvā",
  "tika-vin05t31:6_3": "sāretvā ñattisampadāya ca anussāvanasampadāya ca taṁ adhikaraṇaṁ vūpasametabbaṁ.",
  "tika-vin05t31:6_4": "Tatra ce alajjī lajjiṁ codeti, so ca alajjī bālo hoti abyatto, nāssa nayo dātabbo,",
  "tika-vin05t31:6_5": "evaṁ pana vattabbo “kimhi naṁ codesī”ti. Addhā so vakkhati “kimidaṁ, bhante, kimhi",
  "tika-vin05t31:6_6": "naṁ nāmā”ti. “Tvaṁ kimhi nampi na jānāsi, na yuttaṁ tayā evarūpena bālena paraṁ codetu”nti",
  "tika-vin05t31:6_7": "uyyojetabbo, nāssa anuyogo dātabbo. Sace pana so alajjī paṇḍito hoti byatto, diṭṭhena",
  "tika-vin05t31:6_8": "vā sutena vā ajjhottharitvā sampādetuṁ sakkoti, etassa anuyogaṁ datvā lajjisseva",
  "tika-vin05t31:6_9": "paṭiññāya kammaṁ kātabbaṁ.",
  "tika-vin05t31:7_0": "Sace lajjī alajjiṁ codeti, so ca lajjī bālo hoti abyatto, na sakkoti anuyogaṁ dātuṁ,",
  "tika-vin05t31:7_1": "tassa nayo dātabbo “kimhi naṁ codesi sīlavipattiyā vā ācāravipattiādīsu vā ekissā”ti.",
  "tika-vin05t31:7_2": "Kasmā pana imasseva evaṁ nayo dātabbo, na itarassāti, nanu na yuttaṁ vinayadharānaṁ",
  "tika-vin05t31:7_3": "agatigamananti? Na yuttameva. Idaṁ pana agatigamanaṁ na hoti, dhammānuggaho nāma",
  "tika-vin05t31:7_4": "eso. Alajjiniggahatthāya hi lajjipaggahatthāya ca sikkhāpadaṁ paññattaṁ. Tatra alajjī",
  "tika-vin05t31:7_5": "nayaṁ labhitvā ajjhottharanto ehiti, lajjī pana nayaṁ labhitvā diṭṭhe diṭṭhasantānena",
  "tika-vin05t31:7_6": "sute sutasantānena patiṭṭhāya kathessati, tasmā tassa dhammānuggaho vaṭṭati. Sace",
  "tika-vin05t31:7_7": "pana so lajjī paṇḍito hoti byatto, patiṭṭhāya katheti, alajjī ca “etampi natthi,",
  "tika-vin05t31:7_8": "etampi natthī”ti paṭiññaṁ na deti, alajjissa paṭiññāya eva kātabbaṁ.",
  "tika-vin05t31:8_0": "Tadatthadīpanatthañca idaṁ vatthu veditabbaṁ – tipiṭakacūḷābhayatthero kira lohapāsādassa",
  "tika-vin05t31:8_1": "heṭṭhā bhikkhūnaṁ vinayaṁ kathetvā sāyanhasamaye vuṭṭhāti, tassa vuṭṭhānasamaye dve",
  "tika-vin05t31:8_2": "attapaccatthikā kathaṁ pavattesuṁ. Eko “etampi natthi, etampi natthī”ti paṭiññaṁ",
  "tika-vin05t31:8_3": "na deti, atha appāvasese paṭhamayāme therassa tasmiṁ puggale “ayaṁ patiṭṭhāya katheti,",
  "tika-vin05t31:8_4": "ayaṁ pana paṭiññaṁ na deti, bahūni ca vatthūni osaṭāni, addhā etaṁ kataṁ bhavissatī”ti",
  "tika-vin05t31:8_5": "asuddhaladdhi uppannā. Tato bījanīdaṇḍakena pādakathalikāya saññaṁ datvā “ahaṁ, āvuso,",
  "tika-vin05t31:8_6": "vinicchinituṁ ananucchaviko, aññena vinicchināpehī”ti āha. “Kasmā, bhante”ti? Thero",
  "tika-vin05t31:8_7": "tamatthaṁ ārocesi. Cuditakapuggalassa kāye ḍāho uṭṭhito, tato so theraṁ vanditvā",
  "tika-vin05t31:8_8": "“bhante, vinicchinituṁ anurūpena vinayadharena nāma tumhādiseneva bhavituṁ vaṭṭati,",
  "tika-vin05t31:8_9": "codakena ca īdiseneva bhavituṁ vaṭṭatī”ti vatvā setakāni nivāsetvā “ciraṁ kilamitāttha",
  "tika-vin05t31:8_10": "mayā”ti khamāpetvā pakkāmi.",
  "tika-vin05t31:9_0": "Evaṁ lajjinā codiyamāno alajjī bahūsupi vatthūsu uppannesu paṭiññaṁ na deti, so neva",
  "tika-vin05t31:9_1": "“suddho”ti vattabbo, na “asuddho”ti, jīvamatako nāma āmakapūtiko nāma cesa. Sace",
  "tika-vin05t31:9_2": "panassa aññampi tādisaṁ vatthu uppajjati, na vinicchinitabbaṁ, tathā nāsitako bhavissati.",
  "tika-vin05t31:9_3": "Sace pana alajjīyeva alajjiṁ codeti, so vattabbo “āvuso, tava vacanenāyaṁ kiṁ sakkā",
  "tika-vin05t31:9_4": "vattu”nti. Itarampi tatheva vatvā “ubhopi ekasambhogaparibhogā hutvā jīvathā”ti uyyojetabbā.",
  "tika-vin05t31:9_5": "Sīlatthāya nesaṁ vinicchayo na kātabbo, pattacīvarapariveṇādiatthāya pana patirūpaṁ",
  "tika-vin05t31:9_6": "sakkhiṁ labhitvā kātabboti.",
  "tika-vin05t31:10_0": "Atha lajjī lajjiṁ codeti, vivādo ca nesaṁ kismiñcideva appamattako hoti, saññāpetvā",
  "tika-vin05t31:10_1": "“mā evaṁ karothā”ti accayaṁ desāpetvā uyyojetabbā. Atha panettha cuditakena sahasā",
  "tika-vin05t31:10_2": "viraddhaṁ hoti, ādito paṭṭhāya alajjī nāma natthi. So ca pakkhānurakkhaṇatthāya paṭiññaṁ",
  "tika-vin05t31:10_3": "na deti, “mayaṁ saddahāma, mayaṁ saddahāmā”ti bahū uṭṭhahanti, so tesaṁ paṭiññāya",
  "tika-vin05t31:10_4": "ekavāraṁ dvevāraṁ suddho hotu, atha pana viraddhakālato paṭṭhāya ṭhāne na tiṭṭhati,",
  "tika-vin05t31:10_5": "vinicchayo na dātabbo.",
  "tika-vin05t31:11_0": "232. Adinnādānavatthuṁ vinicchinantena pana pañcavīsati avahārā sādhukaṁ sallakkhetabbā.",
  "tika-vin05t31:11_1": "Tesu ca kusalena vinayadharena otiṇṇaṁ vatthuṁ sahasā avinicchinitvāva pañca ṭhānāni",
  "tika-vin05t31:11_2": "oloketabbāni, yāni sandhāya porāṇā āhu –",
  "tika-vin05t31:12": "“Vatthuṁ kālañca desañca, agghaṁ paribhogapañcamaṁ;",
  "tika-vin05t31:13": "Tulayitvā pañca ṭhānāni, dhāreyyatthaṁ vicakkhaṇo”ti. ;",
  "tika-vin05t31:14_0": "Tattha vatthunti bhaṇḍaṁ. Avahārakena hi “mayā idaṁ nāma avahaṭa”nti vuttepi āpattiṁ",
  "tika-vin05t31:14_1": "anāropetvāva taṁ bhaṇḍaṁ “sasāmikaṁ vā asāmikaṁ vā”ti upaparikkhitabbaṁ. Sasāmikepi",
  "tika-vin05t31:14_2": "sāmikānaṁ sālayabhāvo vā nirālayabhāvo vā upaparikkhitabbo. Sace tesaṁ sālayakāle",
  "tika-vin05t31:14_3": "avahaṭaṁ, bhaṇḍaṁ agghāpetvā āpatti kātabbā. Sace nirālayakāle, pārājikena na kātabbā.",
  "tika-vin05t31:14_4": "Bhaṇḍasāmikesu pana bhaṇḍaṁ āharāpentesu bhaṇḍaṁ dātabbaṁ. Ayamettha sāmīci.",
  "tika-vin05t31:15_0": "Imassa panatthassa dīpanatthamidaṁ vatthu – bhātiyarājakāle kira mahācetiyapūjāya",
  "tika-vin05t31:15_1": "dakkhiṇadisato eko bhikkhu sattahatthaṁ paṇḍukāsāvaṁ aṁse karitvā cetiyaṅgaṇaṁ pāvisi.",
  "tika-vin05t31:15_2": "Taṅkhaṇameva ca rājāpi cetiyavandanatthaṁ āgato. Tato ussāraṇāya vattamānāya mahājanasammaddo",
  "tika-vin05t31:15_3": "ahosi. Atha so bhikkhu janasammaddapīḷito aṁsato patantaṁ kāsāvaṁ adisvāva nikkhanto,",
  "tika-vin05t31:15_4": "nikkhamitvā kāsāvaṁ apassanto “ko īdise janasammadde kāsāvaṁ lacchati, na dāni taṁ",
  "tika-vin05t31:15_5": "mayha”nti dhuranikkhepaṁ katvā gato. Athañño bhikkhu pacchā āgacchanto taṁ kāsāvaṁ",
  "tika-vin05t31:15_6": "disvā theyyacittena gahetvā puna vippaṭisārī hutvā “assamaṇo dānimhi, vibbhamissāmī”ti",
  "tika-vin05t31:15_7": "citte uppanne “vinayadhare pucchitvā ñassāmī”ti cintesi.",
  "tika-vin05t31:16_0": "Tena samayena cūḷasumanatthero nāma sabbapariyattidharo vinayācariyapāmokkho mahāvihāre",
  "tika-vin05t31:16_1": "paṭivasati. So bhikkhu theraṁ upasaṅkamitvā vanditvā okāsaṁ kāretvā attano kukkuccaṁ",
  "tika-vin05t31:16_2": "pucchi. Thero tena bhaṭṭhe janakāye pacchā āgantvā gahitabhāvaṁ ñatvā “atthi dāni",
  "tika-vin05t31:16_3": "ettha okāso”ti cintetvā āha “sace kāsāvasāmikaṁ bhikkhuṁ āneyyāsi, sakkā bhaveyya",
  "tika-vin05t31:16_4": "tava patiṭṭhā kātu”nti. Kathāhaṁ, bhante, taṁ dakkhissāmīti. Tahiṁ tahiṁ gantvā olokehīti.",
  "tika-vin05t31:16_5": "So pañcapi mahāvihāre oloketvā neva addakkhi. Tato naṁ thero pucchi “katarāya disāya",
  "tika-vin05t31:16_6": "bahū bhikkhū āgacchantī”ti? “Dakkhiṇadisāya, bhante”ti. Tena hi kāsāvaṁ dīghato ca",
  "tika-vin05t31:16_7": "tiriyañca minitvā ṭhapehi, ṭhapetvā dakkhiṇadisāya vihārapaṭipāṭiyā vicinitvā taṁ",
  "tika-vin05t31:16_8": "bhikkhuṁ ānehīti. So tathā katvā taṁ bhikkhuṁ disvā therassa santikaṁ ānesi. Thero",
  "tika-vin05t31:16_9": "pucchi “tavedaṁ kāsāva”nti? “Āma, bhante”ti. Kuhiṁ te pātitanti? So sabbaṁ ācikkhi.",
  "tika-vin05t31:16_10": "Thero tena kataṁ dhuranikkhepaṁ sutvā itaraṁ pucchi “tayā idaṁ kuhiṁ disvā gahita”nti?",
  "tika-vin05t31:16_11": "Sopi sabbaṁ ārocesi. Tato taṁ thero āha “sace te suddhacittena gahitaṁ abhavissa,",
  "tika-vin05t31:16_12": "anāpattiyeva te assa, theyyacittena pana gahitattā dukkaṭaṁ āpannosi, taṁ desetvā",
  "tika-vin05t31:16_13": "anāpattiko hoti, idañca kāsāvaṁ attano santakaṁ katvā etasseva bhikkhuno dehī”ti.",
  "tika-vin05t31:16_14": "So bhikkhu amateneva abhisitto varamassāsappatto ahosi. Evaṁ vatthu oloketabbaṁ.",
  "tika-vin05t31:17_0": "Kāloti avahārakālo. Tadeva hi bhaṇḍaṁ kadāci appagghaṁ hoti, kadāci mahagghaṁ. Tasmā",
  "tika-vin05t31:17_1": "taṁ bhaṇḍaṁ yasmiṁ kāle avahaṭaṁ, tasmiṁyeva kāle yo tassa aggho hoti, tena agghena",
  "tika-vin05t31:17_2": "āpatti kāretabbā. Evaṁ kālo oloketabbo.",
  "tika-vin05t31:18_0": "Desoti avahāradeso. Tañhi bhaṇḍaṁ yasmiṁ dese avahaṭaṁ, tasmiṁyeva dese yo tassa",
  "tika-vin05t31:18_1": "aggho hoti, tena agghena āpatti kāretabbā. Bhaṇḍuṭṭhānadese hi bhaṇḍaṁ appagghaṁ",
  "tika-vin05t31:18_2": "hoti, aññattha mahagghaṁ.",
  "tika-vin05t31:19_0": "Imassapi ca atthassa dīpanatthamidaṁ vatthu – antarasamudde kira eko bhikkhu susaṇṭhānaṁ",
  "tika-vin05t31:19_1": "nāḷikeraṁ labhitvā bhamaṁ āropetvā saṅkhathālakasadisaṁ manoramaṁ pānīyathālakaṁ",
  "tika-vin05t31:19_2": "katvā tattheva ṭhapetvā cetiyagiriṁ agamāsi. Añño bhikkhu antarasamuddaṁ gantvā tasmiṁ",
  "tika-vin05t31:19_3": "vihāre paṭivasanto taṁ thālakaṁ disvā theyyacittena gahetvā cetiyagirimeva āgato.",
  "tika-vin05t31:19_4": "Tassa tattha yāguṁ pivantassa taṁ thālakaṁ disvā thālakasāmiko bhikkhu āha “kuto",
  "tika-vin05t31:19_5": "te idaṁ laddha”nti. Antarasamuddato me ānītanti. So taṁ “netaṁ tava santakaṁ, theyyāya",
  "tika-vin05t31:19_6": "te gahita”nti saṅghamajjhaṁ ākaḍḍhi. Tattha ca vinicchayaṁ alabhitvā mahāvihāraṁ",
  "tika-vin05t31:19_7": "agamiṁsu, tattha ca bheriṁ paharāpetvā mahācetiyasamīpe sannipātaṁ katvā vinicchayaṁ",
  "tika-vin05t31:19_8": "ārabhiṁsu. Vinayadharattherā avahāraṁ saññāpesuṁ.",
  "tika-vin05t31:20_0": "Tasmiñca sannipāte ābhidhammikagodattatthero nāma vinayakusalo hoti, so evamāha “iminā",
  "tika-vin05t31:20_1": "idaṁ thālakaṁ kuhiṁ avahaṭa”nti? “Antarasamudde avahaṭa”nti. Tattha taṁ kiṁ agghatīti.",
  "tika-vin05t31:20_2": "Na kiñci agghati. Tatra hi nāḷikeraṁ bhinditvā miñjaṁ khāditvā kapālaṁ chaḍḍeti,",
  "tika-vin05t31:20_3": "dāruatthaṁ pana pharatīti. Imassa bhikkhuno ettha hatthakammaṁ kiṁ agghatīti? Māsakaṁ",
  "tika-vin05t31:20_4": "vā ūnamāsakaṁ vāti. Atthi pana katthaci sammāsambuddhena māsake vā ūnamāsake vā pārājikaṁ",
  "tika-vin05t31:20_5": "paññattanti. Evaṁ vutte “sādhu sādhu, sukathitaṁ suvinicchita”nti ekasādhukāro ahosi.",
  "tika-vin05t31:20_6": "Tena ca samayena bhātiyarājāpi cetiyavandanatthaṁ nagarato nikkhanto taṁ saddaṁ sutvā",
  "tika-vin05t31:20_7": "“kiṁ ida”nti pucchitvā sabbaṁ paṭipāṭiyā sutvā nagare bheriṁ carāpesi “mayi sante",
  "tika-vin05t31:20_8": "bhikkhūnampi bhikkhunīnampi gihīnampi adhikaraṇaṁ ābhidhammikagodattattherena vinicchitaṁ",
  "tika-vin05t31:20_9": "suvinicchitaṁ, tassa vinicchaye atiṭṭhamānaṁ rājāṇāya ṭhapemī”ti. Evaṁ deso oloketabbo.",
  "tika-vin05t31:21_0": "Agghoti bhaṇḍaggho. Navabhaṇḍassa hi yo aggho hoti, so pacchā parihāyati. Yathā navadhoto",
  "tika-vin05t31:21_1": "patto aṭṭha vā dasa vā agghati, so pacchā bhinno vā chiddo vā āṇigaṇṭhikāhato vā",
  "tika-vin05t31:21_2": "appaggho hoti, tasmā na sabbadā bhaṇḍaṁ pakatiaggheneva kātabbanti. Evaṁ aggho oloketabbo.",
  "tika-vin05t31:22_0": "Paribhogoti bhaṇḍaparibhogo. Paribhogenapi hi vāsiādibhaṇḍassa aggho parihāyati.",
  "tika-vin05t31:22_1": "Tasmā evaṁ upaparikkhitabbaṁ – sace koci kassaci pādagghanakaṁ vāsiṁ harati, tatra",
  "tika-vin05t31:22_2": "vāsisāmiko pucchitabbo “tayā ayaṁ vāsi kittakena kītā”ti? “Pādena, bhante”ti. Kiṁ",
  "tika-vin05t31:22_3": "pana te kiṇitvāva ṭhapitā, udāhu naṁ vaḷañjesīti? Sace vadati “ekadivasaṁ me dantakaṭṭhaṁ",
  "tika-vin05t31:22_4": "vā rajanachalli vā pattapacanakadāru vā chinnaṁ, ghaṁsitvā vā nisitā”ti, athassa",
  "tika-vin05t31:22_5": "porāṇako aggho bhaṭṭhoti veditabbo. Yathā ca vāsiyā, evaṁ añjaniyā vā añjanisalākāya",
  "tika-vin05t31:22_6": "vā kuñcikāya vā palālena vā thusehi vā iṭṭhakacuṇṇena vā ekavāraṁ ghaṁsitvā dhovitamattenapi",
  "tika-vin05t31:22_7": "aggho bhassati. Tipumaṇḍalassa makaradantacchedanenapi parimajjanamattenapi, udakasāṭakassa",
  "tika-vin05t31:22_8": "sakiṁ nivāsanapārupanenapi paribhogasīsena aṁse vā sīse vā ṭhapanamattenapi, taṇḍulādīnaṁ",
  "tika-vin05t31:22_9": "papphoṭanenapi tato ekaṁ vā dve vā apanayanenapi antamaso ekaṁ pāsāṇasakkharaṁ uddharitvā",
  "tika-vin05t31:22_10": "chaḍḍitamattenapi, sappitelādīnaṁ bhājanantarapaavattanenapi antamaso tato makkhikaṁ",
  "tika-vin05t31:22_11": "vā kipillikaṁ vā uddharitvā chaḍḍitamattenapi, guḷapiṇḍakassa madhurabhāvajānanatthaṁ",
  "tika-vin05t31:22_12": "nakhena vijjhitvā aṇumattaṁ gahitamattenapi aggho bhassati. Tasmā yaṁ kiñci pādagghanakaṁ",
  "tika-vin05t31:22_13": "vuttanayeneva sāmikehi paribhogena ūnaṁ kataṁ hoti, na taṁ avahaṭo bhikkhu pārājikena",
  "tika-vin05t31:22_14": "kātabboti. Evaṁ aggho oloketabbo.",
  "tika-vin05t31:23": "Evaṁ imāni tulayitvā pañca ṭhānāni dhāreyya atthaṁ vicakkhaṇo, āpattiṁ vā anāpattiṁ vā garukaṁ vā lahukaṁ vā āpattiṁ yathāṭhāne ṭhapeyyāti. Tenāhu aṭṭhakathācariyā –",
  "tika-vin05t31:24": "“Sikkhāpadaṁ samaṁ tena, aññaṁ kiñci na vijjati;",
  "tika-vin05t31:25": "Anekanayavokiṇṇaṁ, gambhīratthavinicchayaṁ.",
  "tika-vin05t31:26": "“Tasmā vatthumhi otiṇṇe, bhikkhunā vinayaññunā;",
  "tika-vin05t31:27": "Vinayānuggahenettha, karontena vinicchayaṁ.",
  "tika-vin05t31:28": "“Pāḷiṁ aṭṭhakathañceva, sādhippāyamasesato;",
  "tika-vin05t31:29": "Ogayha appamattena, karaṇīyo vinicchayo.",
  "tika-vin05t31:30": "“Āpattidassanussāho, na kattabbo kudācanaṁ;",
  "tika-vin05t31:31": "Passissāmi anāpatti-miti kayirātha mānasaṁ.",
  "tika-vin05t31:32": "“Passitvāpi ca āpattiṁ, avatvāva punappunaṁ;",
  "tika-vin05t31:33": "Vīmaṁsitvātha viññūhi, saṁsanditvā ca taṁ vade.",
  "tika-vin05t31:34": "“Kappiyepi ca vatthusmiṁ, cittassa lahuvattino;",
  "tika-vin05t31:35": "Vasena sāmaññaguṇā, cavantīdha puthujjanā.",
  "tika-vin05t31:36": "“Tasmā paraparikkhāraṁ, āsīvisamivoragaṁ;",
  "tika-vin05t31:37": "Aggiṁ viya ca sampassaṁ, nāmaseyya vicakkhaṇo”ti. ;",
  "tika-vin05t31:38_0": "233. Uttarimanussadhammārocanaṁ vinicchinantena pana “kiṁ te adhigataṁ. Kinti te",
  "tika-vin05t31:38_1": "adhigataṁ, kadā te adhigataṁ, kattha te adhigataṁ, katame te kilesā pahīnā, katamesaṁ",
  "tika-vin05t31:38_2": "tvaṁ dhammānaṁ lābhī”ti imāni cha ṭhānāni visodhetabbāni. Sace hi koci bhikkhu uttarimanussadhammādhigamaṁ",
  "tika-vin05t31:38_3": "byākareyya, na so ettāvatā sakkāro kātabbo, imesaṁ pana channaṁ ṭhānānaṁ sodhanatthaṁ",
  "tika-vin05t31:38_4": "evaṁ vattabbo “kiṁ te adhigataṁ, kiṁ jhānaṁ udāhu vimokkhādīsu aññatara”nti. Yo hi",
  "tika-vin05t31:38_5": "yena adhigato dhammo, so tassa pākaṭo hoti. Sace “idaṁ nāma me adhigata”nti vadati,",
  "tika-vin05t31:38_6": "tato “kinti te adhigata”nti pucchitabbo, “aniccalakkhaṇādīsu kiṁ dhuraṁ katvā aṭṭhatiṁsāya",
  "tika-vin05t31:38_7": "vā ārammaṇesu rūpārūpaajjhattabahiddhādibhedesu vā dhammesu kena mukhena abhinivisitvā”ti.",
  "tika-vin05t31:38_8": "Yo hi yassābhiniveso, so tassa pākaṭo hoti. Sace “ayaṁ nāma me abhiniveso, evaṁ mayā",
  "tika-vin05t31:38_9": "adhigata”nti vadati, tato “kadā te adhigata”nti pucchitabbo, “kiṁ pubbaṇhe, udāhu",
  "tika-vin05t31:38_10": "majjhanhikādīsu aññatarasmiṁ kāle”ti. Sabbesañhi attanā adhigatakālo pākaṭo hoti.",
  "tika-vin05t31:38_11": "Sace “amukasmiṁ nāma kāle adhigaka”nti vadati, tato “kattha te adhigata”nti pucchitabbo,",
  "tika-vin05t31:38_12": "“kiṁ divāṭṭhāne, udāhu rattiṭṭhānādīsu aññatarasmiṁ okāse”ti. Sabbesañhi attanā adhigatokāso",
  "tika-vin05t31:38_13": "pākaṭo hoti. Sace “amukasmiṁ nāma me okāse adhigata”nti vadati, tato “katame te kilesā",
  "tika-vin05t31:38_14": "pahīnā”ti pucchitabbo, “kiṁ paṭhamamaggavajjhā, udāhu dutiyādimaggavajjhā”ti. Sabbesañhi",
  "tika-vin05t31:38_15": "attanā adhigatamaggena pahīnā kilesā pākaṭā honti.",
  "tika-vin05t31:39_0": "Sace “ime nāma me kilesā pahīnā”ti vadati, tato “katamesaṁ tvaṁ dhammānaṁ lābhī”ti",
  "tika-vin05t31:39_1": "pucchitabbo, “kiṁ sotāpattimaggassa, udāhu sakadāgāmimaggādīsu aññatarassā”ti. Sabbesañhi",
  "tika-vin05t31:39_2": "attanā adhigatadhammo pākaṭo hoti. Sace “imesaṁ nāmāhaṁ dhammānaṁ lābhī”ti vadati,",
  "tika-vin05t31:39_3": "ettāvatāpissa vacanaṁ na saddhātabbaṁ. Bahussutā hi uggahaparipucchākusalā bhikkhū",
  "tika-vin05t31:39_4": "imāni cha ṭhānāni sodhetuṁ sakkonti, imassa pana bhikkhuno āgamanapaṭipadā sodhetabbā.",
  "tika-vin05t31:39_5": "Yadi āgamanapaṭipadā na sujjhati, “imāya paṭipadāya lokuttaradhammo nāma na labbhatī”ti",
  "tika-vin05t31:39_6": "apanetabbo. Yadi panassa āgamanapaṭipadā sujjhati, dīgharattaṁ tīsu sikkhāsu appamatto",
  "tika-vin05t31:39_7": "jāgariyamanuyutto catūsu paccayesu alaggo ākāse pāṇisamena cetasā viharatīti paññāyati,",
  "tika-vin05t31:39_8": "tassa bhikkhuno byākaraṇaṁ paṭipadāya saddhiṁ saṁsandati. “Seyyathāpi nāma gaṅgodakaṁ",
  "tika-vin05t31:39_9": "yamunodakena saṁsandati sameti, evameva supaññattā tena bhagavatā sāvakānaṁ nibbānagāminī",
  "tika-vin05t31:39_10": "paṭipadā, saṁsandati nibbānañca paṭipadā cā”ti vuttasadisaṁ hoti. Apica kho na ettakenapi",
  "tika-vin05t31:39_11": "sakkāro kātabbo. Kasmā? Ekaccassa hi puthujjanassapi sato khīṇāsavassa paṭipattisadisā",
  "tika-vin05t31:39_12": "paṭipatti hoti, tasmā so bhikkhu tehi tehi upāyehi uttāsetabbo. Khīṇāsavassa nāma",
  "tika-vin05t31:39_13": "asaniyāpi matthake patamānāya bhayaṁ vā chambhitattaṁ vā lomahaṁso vā na hoti, puthujjanassa",
  "tika-vin05t31:39_14": "appamattakenapi hoti.",
  "tika-vin05t31:40_0": "Tatrimāni vatthūni – dīghabhāṇakaabhayatthero kira ekaṁ piṇḍapātikaṁ pariggahetuṁ",
  "tika-vin05t31:40_1": "asakkonto daharassa saññaṁ adāsi. So taṁ nahāyamānaṁ kalyāṇīnadīmukhadvāre nimujjitvā",
  "tika-vin05t31:40_2": "pāde aggahesi. Piṇḍapātiko “kumbhīlo”ti saññāya mahāsaddamakāsi, tadā naṁ “puthujjano”ti jāniṁsu.",
  "tika-vin05t31:41_0": "Candamukhatissarājakāle pana mahāvihāre saṅghatthero khīṇāsavo dubbalacakkhuko vihāreyeva",
  "tika-vin05t31:41_1": "acchati. Rājā “theraṁ pariggaṇhissāmī”ti bhikkhūsu bhikkhācāraṁ gatesu appasaddo",
  "tika-vin05t31:41_2": "upasaṅkamitvā sappo viya pāde aggahesi. Thero silāthambho viya niccalo hutvā “ko",
  "tika-vin05t31:41_3": "etthā”ti āha. “Ahaṁ, bhante, tisso”ti? “Sugandhaṁ vāyasi no tissā”ti. Evaṁ khīṇāsavassa bhayaṁ nāma natthi.",
  "tika-vin05t31:42_0": "Ekacco pana puthujjanopi atisūro hoti nibbhayo. So rajanīyena ārammaṇena pariggaṇhitabbo.",
  "tika-vin05t31:42_1": "Vasabharājāpi ekaṁ theraṁ pariggaṇhamāno ghare nisīdāpetvā tassa santike badarasāḷavaṁ",
  "tika-vin05t31:42_2": "maddamāno nisīdi. Mahātherassa kheḷo calito, therassa puthujjanabhāvo āvibhūto. Khīṇāsavassa",
  "tika-vin05t31:42_3": "hi rasataṇhā nāma suppahīnā, dibbesupi rasesu nikanti nāma na hoti, tasmā imehi upāyehi",
  "tika-vin05t31:42_4": "pariggahetvā sacassa bhayaṁ vā chambhitattaṁ vā rasataṇhā vā uppajjati, “na ca tvaṁ",
  "tika-vin05t31:42_5": "arahā”ti apanetabbo. Sace pana abhīru acchambhī anutrāsī hutvā sīho viya nisīdati,",
  "tika-vin05t31:42_6": "dibbārammaṇepi nikantiṁ na janeti, ayaṁ bhikkhu sampannaveyyākaraṇo samantā rājarājamahāmattādīhi",
  "tika-vin05t31:42_7": "pesitaṁ sakkāraṁ arahatīti veditabbo. Evaṁ tāva uttarimanussadhammārocanaṁ vinicchinitabbaṁ.",
  "tika-vin05t31:43": "234. Sakale pana vinayavinicchaye kosallaṁ patthayantena catubbidho vinayo jānitabbo.",
  "tika-vin05t31:44": "Catubbidhañhi vinayaṁ, mahātherā mahiddhikā;",
  "tika-vin05t31:45": "Nīharitvā pakāsesuṁ, dhammasaṅgāhakā purā.",
  "tika-vin05t31:46_0": "Katamaṁ catubbidhaṁ? Suttaṁ suttānulomaṁ ācariyavādaṁ attanomatinti. Yaṁ sandhāya",
  "tika-vin05t31:46_1": "vuttaṁ “āhaccapadena kho, mahārāja, rasena ācariyavaṁsena adhippāyā”ti. Ettha hi",
  "tika-vin05t31:46_2": "āhaccapadanti suttaṁ adhippetaṁ. Rasoti suttānulomaṁ. Ācariyavaṁsoti ācariyavādo.",
  "tika-vin05t31:46_3": "Adhippāyoti attanomati.",
  "tika-vin05t31:47": "Tattha suttaṁ nāma sakalavinayapiṭake pāḷi.",
  "tika-vin05t31:48": "Suttānulomaṁ nāma cattāro mahāpadesā. Ye bhagavatā evaṁ vuttā –",
  "tika-vin05t31:49_0": "“Yaṁ, bhikkhave, mayā ‘idaṁ na kappatī’ti appaṭikkhittaṁ, tañce akappiyaṁ anulometi,",
  "tika-vin05t31:49_1": "kappiyaṁ paṭibāhati, taṁ vo na kappati. Yaṁ, bhikkhave, mayā ‘idaṁ na kappatī’ti",
  "tika-vin05t31:49_2": "appaṭikkhittaṁ, tañce kappiyaṁ anulometi, akappiyaṁ paṭibāhati, taṁ vo kappati. Yaṁ,",
  "tika-vin05t31:49_3": "bhikkhave, mayā ‘idaṁ kappatī’ti ananuññātaṁ, taṁ ce akappiyaṁ anulometi, kappiyaṁ",
  "tika-vin05t31:49_4": "paṭibāhati, taṁ vo na kappati. Yaṁ, bhikkhave, mayā ‘idaṁ kappatī’ti ananuññātaṁ,",
  "tika-vin05t31:49_5": "tañce kappiyaṁ anulometi, akappiyaṁ paṭibāhati, taṁ vo kappatī”ti.",
  "tika-vin05t31:50": "Ācariyavādo nāma dhammasaṅgāhakehi pañcahi arahantasatehi ṭhapitā pāḷivinimuttā okkantavinicchayappavattā aṭṭhakathātanti.",
  "tika-vin05t31:51": "Attanomati nāma suttasuttānulomaācariyavāde muñcitvā anumānena attano anubuddhiyā nayaggāhena upaṭṭhitākārakathanaṁ.",
  "tika-vin05t31:52_0": "Apica suttantābhidhammavinayaṭṭhakathāsu āgato sabbopi theravādo attanomati nāma.",
  "tika-vin05t31:52_1": "Taṁ pana attanomatiṁ gahetvā kathentena na daḷhaggāhaṁ gahetvā voharitabbaṁ, kāraṇaṁ",
  "tika-vin05t31:52_2": "sallakkhetvā atthena pāḷiṁ, pāḷiyā ca atthaṁ saṁsanditvā kathetabbaṁ, attanomati",
  "tika-vin05t31:52_3": "ācariyavāde otāretabbā. Sace tattha otarati ceva sameti ca, gahetabbā. Sace neva",
  "tika-vin05t31:52_4": "otarati na sameti, na gahetabbā. Ayañhi attanomati nāma sabbadubbalā, attanomatito",
  "tika-vin05t31:52_5": "ācariyavādo balavataro.",
  "tika-vin05t31:53": "Ācariyavādopi suttānulome otāretabbo. Tattha otaranto samento eva gahetabbo, itaro na gahetabbo. Ācariyavādato hi suttānulomaṁ balavataraṁ.",
  "tika-vin05t31:54_0": "Suttānulomampi sutte otāretabbaṁ. Tattha otarantaṁ samentameva gahetabbaṁ, itaraṁ",
  "tika-vin05t31:54_1": "na gahetabbaṁ. Suttānulomato hi suttameva balavataraṁ. Suttañhi appaṭivattiyaṁ kārakasaṅghasadisaṁ",
  "tika-vin05t31:54_2": "buddhānaṁ ṭhitakālasadisaṁ. Tasmā yadā dve bhikkhū sākacchanti, sakavādī suttaṁ gahetvā",
  "tika-vin05t31:54_3": "katheti, paravādī suttānulomaṁ. Tehi aññamaññaṁ khepaṁ vā garahaṁ vā akatvā suttānulomaṁ",
  "tika-vin05t31:54_4": "sutte otāretabbaṁ. Sace otarati sameti, gahetabbaṁ, no ce, na gahetabbaṁ, suttasmiṁyeva",
  "tika-vin05t31:54_5": "ṭhātabbaṁ. Athāyaṁ suttaṁ gahetvā katheti, paro ācariyavādaṁ. Tehipi aññamaññaṁ khepaṁ",
  "tika-vin05t31:54_6": "vā garahaṁ vā akatvā ācariyavādo sutte otāretabbo. Sace otarati sameti, gahetabbo.",
  "tika-vin05t31:54_7": "Anotaranto asamento ca gārayhācariyavādo na gahetabbo, suttasmiṁyeva ṭhātabbaṁ. Athāyaṁ",
  "tika-vin05t31:54_8": "suttaṁ gahetvā katheti, paro attanomatiṁ. Tehipi aññamaññaṁ khepaṁ vā garahaṁ vā",
  "tika-vin05t31:54_9": "akatvā attanomati sutte otāretabbā. Sace otarati sameti, gahetabbā, no ce, na gahetabbā,",
  "tika-vin05t31:54_10": "suttasmiṁyeva ṭhātabbaṁ.",
  "tika-vin05t31:55_0": "Athāyaṁ suttānulomaṁ gahetvā katheti, paro suttaṁ, suttānulome otāretabbaṁ. Sace",
  "tika-vin05t31:55_1": "otarati sameti, tisso saṅgītiyo āruḷhaṁ pāḷiāgataṁ paññāyati, gahetabbaṁ, no ce tathā",
  "tika-vin05t31:55_2": "paññāyati, na otarati na sameti, bāhirakasuttaṁ vā hoti siloko vā aññaṁ vā gārayhasuttaṁ",
  "tika-vin05t31:55_3": "guḷhavessantaraguḷhavinayavedallādīnaṁ aññatarato ābhataṁ, na gahetabbaṁ, suttānulomasmiṁyeva",
  "tika-vin05t31:55_4": "ṭhātabbaṁ. Athāyaṁ suttānulomaṁ gahetvā katheti, paro ācariyavādaṁ. Ācariyavādo suttānulome",
  "tika-vin05t31:55_5": "otāretabbo. Sace otarati sameti, gahetabbo. No ce, na gahetabbo, suttānulomeyeva",
  "tika-vin05t31:55_6": "ṭhātabbaṁ. Athāyaṁ suttānulomaṁ gahetvā katheti, paro attanomatiṁ. Attanomati suttānulome",
  "tika-vin05t31:55_7": "otāretabbā. Sace otarati sameti, gahetabbā. No ce, na gahetabbā, suttānulomeyeva ṭhātabbaṁ.",
  "tika-vin05t31:56_0": "Athāyaṁ ācariyavādaṁ gahetvā katheti, paro suttaṁ. Suttaṁ ācariyavāde otāretabbaṁ.",
  "tika-vin05t31:56_1": "Sace otarati sameti, gahetabbaṁ. Itaraṁ gārayhasuttaṁ na gahetabbaṁ, ācariyavādeyeva",
  "tika-vin05t31:56_2": "ṭhātabbaṁ. Athāyaṁ ācariyavādaṁ gahetvā katheti, paro suttānulomaṁ. Suttānulomaṁ",
  "tika-vin05t31:56_3": "ācariyavāde otāretabbaṁ. Otarantaṁ samentameva gahetabbaṁ, itaraṁ na gahetabbaṁ,",
  "tika-vin05t31:56_4": "ācariyavādeyeva ṭhātabbaṁ. Athāyaṁ ācariyavādaṁ gahetvā katheti, paro attanomatiṁ.",
  "tika-vin05t31:56_5": "Attanomati ācariyavāde otāretabbā. Sace otarati sameti, gahetabbā. No ce, na gahetabbā,",
  "tika-vin05t31:56_6": "ācariyavādeyeva ṭhātabbaṁ.",
  "tika-vin05t31:57_0": "Atha panāyaṁ attanomatiṁ gahetvā katheti, paro suttaṁ. Suttaṁ attanomatiyaṁ otāretabbaṁ.",
  "tika-vin05t31:57_1": "Sace otarati sameti, gahetabbaṁ. Itaraṁ gārayhasuttaṁ na gahetabbaṁ, attanomatiyameva",
  "tika-vin05t31:57_2": "ṭhātabbaṁ. Athāyaṁ attanomatiṁ gahetvā katheti, paro suttānulomaṁ. Suttānulomaṁ attanomatiyaṁ",
  "tika-vin05t31:57_3": "otāretabbaṁ. Otarantaṁ samentameva gahetabbaṁ, itaraṁ na gahetabbaṁ, attanomatiyameva",
  "tika-vin05t31:57_4": "ṭhātabbaṁ. Athāyaṁ attanomatiṁ gahetvā katheti, paro ācariyavādaṁ. Ācariyavādo attanomatiyaṁ",
  "tika-vin05t31:57_5": "otāretabbo. Sace otarati sameti, gahetabbo. Itaro gārayhācariyavādo na gahetabbo,",
  "tika-vin05t31:57_6": "attanomatiyameva ṭhātabbaṁ, attano gahaṇameva baliyaṁ kātabbaṁ. Sabbaṭṭhānesu ca",
  "tika-vin05t31:57_7": "khepo vā garahā vā na kātabbāti.",
  "tika-vin05t31:58_0": "Atha panāyaṁ kappiyanti gahetvā katheti, paro akappiyanti, sutte ca suttānulome ca",
  "tika-vin05t31:58_1": "otāretabbaṁ. Sace kappiyaṁ hoti, kappiye ṭhātabbaṁ. Sace akappiyaṁ, akappiye ṭhātabbaṁ.",
  "tika-vin05t31:58_2": "Athāyaṁ tassa kappiyabhāvasādhakaṁ suttato bahuṁ kāraṇañca vinicchayañca dasseti,",
  "tika-vin05t31:58_3": "paro kāraṇaṁ na vindati, kappiyeva ṭhātabbaṁ. Atha paro tassa akappiyabhāvasādhakaṁ",
  "tika-vin05t31:58_4": "suttato bahuṁ kāraṇañca vinicchayañca dasseti, anena attano gahaṇanti katvā daḷhaṁ",
  "tika-vin05t31:58_5": "ādāya na ṭhātabbaṁ, “sādhū”ti sampaṭicchitvā akappiye eva ṭhātabbaṁ. Atha dvinnampi",
  "tika-vin05t31:58_6": "kāraṇacchāyā dissati, paṭikkhittabhāvoyeva sādhu, akappiye ṭhātabbaṁ. Vinayañhi patvā",
  "tika-vin05t31:58_7": "kappiyākappiyavicāraṇaṁ āgamma rundhitabbaṁ, gāḷhaṁ kattabbaṁ, sotaṁ pacchinditabbaṁ,",
  "tika-vin05t31:58_8": "garukabhāveyeva ṭhātabbaṁ.",
  "tika-vin05t31:59_0": "Atha panāyaṁ akappiyanti gahetvā katheti, paro kappiyanti, sutte ca suttānulome ca",
  "tika-vin05t31:59_1": "otāretabbaṁ. Sace kappiyaṁ hoti, kappiye ṭhātabbaṁ. Sace akappiyaṁ, akappiye ṭhātabbaṁ.",
  "tika-vin05t31:59_2": "Athāyaṁ bahūhi suttavinicchayakāraṇehi akappiyabhāvaṁ dasseti, paro kāraṇaṁ na vindati,",
  "tika-vin05t31:59_3": "akappiye ṭhātabbaṁ. Atha paro bahūhi suttavinicchayakāraṇehi kappiyabhāvaṁ dasseti,",
  "tika-vin05t31:59_4": "ayaṁ kāraṇaṁ na vindati, kappiye ṭhātabbaṁ. Atha dvinnampi kāraṇacchāyā dissati,",
  "tika-vin05t31:59_5": "attano gahaṇaṁ na vissajjetabbaṁ. Yathā cāyaṁ kappiyākappiye akappiyakappiye ca vinicchayo",
  "tika-vin05t31:59_6": "vutto, evaṁ anāpattiāpattivāde āpattānāpattivāde ca, lahukagarukāpattivāde garukalahukāpattivāde",
  "tika-vin05t31:59_7": "cāpi vinicchayo veditabbo. Nāmamatteyeva hi ettha nānaṁ, yojanānaye nānaṁ natthi,",
  "tika-vin05t31:59_8": "tasmā na vitthāritaṁ.",
  "tika-vin05t31:60_0": "Evaṁ kappiyākappiyādivinicchaye uppanne yo suttasuttānulomaācariyavādaattanomatīsu",
  "tika-vin05t31:60_1": "atirekakāraṇaṁ labhati, tassa vāde ṭhātabbaṁ, sabbaso pana kāraṇavinicchayaṁ alabhantena",
  "tika-vin05t31:60_2": "suttaṁ na jahitabbaṁ, suttasmiṁyeva ṭhātabbanti. Evaṁ sakalavinayavinicchaye kosallaṁ",
  "tika-vin05t31:60_3": "patthayantena ayaṁ catubbidho vinayo jānitabbo.",
  "tika-vin05t31:61_0": "Imañca pana catubbidhaṁ vinayaṁ ñatvāpi vinayadharena puggalena tilakkhaṇasamannāgatena",
  "tika-vin05t31:61_1": "bhavitabbaṁ. Tīṇi hi vinayadharassa lakkhaṇāni icchitabbāni. Katamāni tīṇi? Suttañcassa",
  "tika-vin05t31:61_2": "svāgataṁ hoti suppavatti suvinicchitaṁ suttato anubyañjanasoti idamekaṁ lakkhaṇaṁ.",
  "tika-vin05t31:61_3": "Vinaye kho pana ṭhito hoti asaṁhīroti idaṁ dutiyaṁ. Ācariyaparamparā kho panassa",
  "tika-vin05t31:61_4": "suggahitā hoti sumanasikatā sūpadhāritāti idaṁ tatiyaṁ.",
  "tika-vin05t31:62_0": "Tattha suttaṁ nāma sakalaṁ vinayapiṭakaṁ. Tadassa svāgataṁ hotīti suṭṭhu āgataṁ.",
  "tika-vin05t31:62_1": "Suppavattīti suṭṭhu pavattaṁ paguṇaṁ vācuggataṁ. Suvinicchitaṁ suttaso anubyañjanasoti",
  "tika-vin05t31:62_2": "pāḷito ca paripucchato ca aṭṭhakathāto ca suvinicchitaṁ hoti kaṅkhāchedanaṁ katvā",
  "tika-vin05t31:62_3": "uggahitaṁ. Vinaye kho pana ṭhito hotīti vinaye lajjibhāvena patiṭṭhito hoti. Alajjī",
  "tika-vin05t31:62_4": "hi bahussutopi samāno lābhagarukatāya tantiṁ visaṁvādetvā uddhammaṁ ubbinayaṁ satthusāsanaṁ",
  "tika-vin05t31:62_5": "dīpetvā sāsane mahantaṁ upaddavaṁ karoti, saṅghabhedampi saṅgharājimpi uppādeti.",
  "tika-vin05t31:62_6": "Lajjī pana kukkuccako sikkhākāmo jīvitahetupi tantiṁ avisaṁvādetvā dhammameva vinayameva",
  "tika-vin05t31:62_7": "dīpeti, satthusāsanaṁ garukaṁ katvā ṭhapeti. Tathā hi pubbe mahātherā tikkhattuṁ",
  "tika-vin05t31:62_8": "vācaṁ nicchāresuṁ “anāgate lajjī rakkhissati, lajjīrakkhissati, lajjī rakkhissatī”ti.",
  "tika-vin05t31:62_9": "Evaṁ yo lajjī, so vinayaṁ avijahanto avokkamanto lajjibhāveneva vinaye ṭhito hoti suppatiṭṭhitoti.",
  "tika-vin05t31:63_0": "Asaṁhīroti saṁhīro nāma yo pāḷiyaṁ vā aṭṭhakathāyaṁ vā heṭṭhato vā uparito vā padapaṭipāṭiyā",
  "tika-vin05t31:63_1": "vā pucchiyamāno vitthunati vipphandati santiṭṭhituṁ na sakkoti, yaṁ yaṁ parena vuccati,",
  "tika-vin05t31:63_2": "taṁ taṁ anujānāti, sakavādaṁ chaḍḍetvā paravādaṁ gaṇhāti. Yo pana pāḷiyaṁ vā aṭṭhakathāyaṁ",
  "tika-vin05t31:63_3": "vā heṭṭhupariyena vā padapaṭipāṭiyā vā pucchiyamāno na vitthunati na vipphandati,",
  "tika-vin05t31:63_4": "ekekalomaṁ saṇḍāsena gaṇhanto viya “evaṁ mayaṁ vadāma, evaṁ no ācariyā vadantī”ti",
  "tika-vin05t31:63_5": "vissajjeti, yamhi pāḷi ca pāḷivinicchayo ca suvaṇṇabhājane pakkhittasīhavasā viya",
  "tika-vin05t31:63_6": "parikkhayaṁ pariyādānaṁ agacchanto tiṭṭhati, ayaṁ vuccati “asaṁhīro”ti.",
  "tika-vin05t31:64_0": "Ācariyaparamparā kho panassa suggahitā hotīti theraparamparā vaṁsaparamparā assa",
  "tika-vin05t31:64_1": "suṭṭhu gahitā hoti. Sumanasikatāti suṭṭhu manasikatā, āvajjitamatte ujjalitapadīpo",
  "tika-vin05t31:64_2": "viya hoti. Sūpadhāritāti suṭṭhu upadhāritā pubbāparānusandhito atthato kāraṇato ca",
  "tika-vin05t31:64_3": "upadhāritā. Attanomatiṁ pahāya ācariyasuddhiyā vattā hoti, “mayhaṁ ācariyo asukācariyassa",
  "tika-vin05t31:64_4": "santike uggaṇhi, so asukassā”ti evaṁ sabbaṁ ācariyaparamparaṁ theravādaṅgaṁ haritvā",
  "tika-vin05t31:64_5": "yāva upālitthero sammāsambuddhassa santike uggaṇhīti pāpetvā ṭhapeti, tatopi āharitvā",
  "tika-vin05t31:64_6": "upālitthero sammāsambuddhassa santike uggaṇhi, dāsakatthero attano upajjhāyassa upālittherassa,",
  "tika-vin05t31:64_7": "soṇatthero attano upajjhāyassa dāsakattherassa, siggavatthero attano upajjhāyassa",
  "tika-vin05t31:64_8": "soṇattherassa, moggaliputtatissatthero attano upajjhāyassa siggavattherassa caṇḍavajjittherassa",
  "tika-vin05t31:64_9": "cāti evaṁ sabbaṁ ācariyaparamparaṁ theravādaṅgaṁ āharitvā attano ācariyaṁ pāpetvā",
  "tika-vin05t31:64_10": "ṭhapeti. Evaṁ uggahitā hi ācariyaparamparā suggahitā hoti. Evaṁ asakkontena pana",
  "tika-vin05t31:64_11": "avassaṁ dve tayo parivaṭṭā uggahetabbā. Sabbapacchimena hi nayena yathā ācariyo ācariyācariyo",
  "tika-vin05t31:64_12": "ca pāḷiñca paripucchañca vadanti, tathā ñātuṁ vaṭṭati.",
  "tika-vin05t31:65_0": "Imehi ca pana tīhi lakkhaṇehi samannāgatena vinayadharena vatthuvinicchayatthaṁ sannipatite",
  "tika-vin05t31:65_1": "saṅghe otiṇṇe vatthusmiṁ codakena ca cuditakena ca vutte vattabbe sahasā avinicchinitvāva",
  "tika-vin05t31:65_2": "cha ṭhānāni oloketabbāni. Katamāni cha? Vatthu oloketabbaṁ, mātikā oloketabbā, padabhājanīyaṁ",
  "tika-vin05t31:65_3": "oloketabbaṁ, tikaparicchedo oloketabbo, antarāpatti oloketabbā, anāpatti oloketabbāti.",
  "tika-vin05t31:66_0": "Vatthuṁ olokentopi hi “tiṇena vā paṇṇena vā paṭicchādetvā āgantabbaṁ, na tveva naggena",
  "tika-vin05t31:66_1": "āgantabbaṁ, yo āgaccheyya, āpatti dukkaṭassā”ti evaṁ ekaccaṁ āpattiṁ passati, so",
  "tika-vin05t31:66_2": "taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:67": "Mātikaṁ olokentopi “sampajānamusāvāde pācittiya”ntiādinā nayena pañcannaṁ āpattīnaṁ aññataraṁ āpattiṁ passati, so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:68_0": "Padabhājanīyaṁ olokentopi “akkhayite sarīre methunaṁ dhammaṁ paṭisevati, āpatti pārājikassa.",
  "tika-vin05t31:68_1": "Yebhuyyena khayite sarīre methunaṁ dhammaṁ paṭisevati, āpatti thullaccayassā”tiādinā",
  "tika-vin05t31:68_2": "nayena sattannaṁ āpattīnaṁ aññataraṁ āpattiṁ passati, so padabhājanīyato suttaṁ ānetvā",
  "tika-vin05t31:68_3": "taṁ adhikaraṇaṁ vūpasamessati.",
  "tika-vin05t31:69": "Tikaparicchedaṁ olokentopi tikasaṅghādisesaṁ vā tikapācittiyaṁ vā tikadukkaṭaṁ vā aññataraṁ vā āpattiṁ tikaparicchede passati, so tato suttaṁ ānetvā taṁ adhikaraṇaṁ vūpasamessati.",
  "tika-vin05t31:70": "Antarāpattiṁ olokentopi “paṭilātaṁ ukkhipati, āpatti dukkaṭassā”ti evaṁ yā sikkhāpadantaresu antarāpatti hoti, taṁ passati, so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:71_0": "Anāpattiṁ olokentopi “anāpatti bhikkhu asādiyantassa, atheyyacittassa, na maraṇādhippāyassa,",
  "tika-vin05t31:71_1": "anullapanādhippāyassa, na mocanādhippāyassa asañcicca asatiyā ajānantassā”ti evaṁ",
  "tika-vin05t31:71_2": "tasmiṁ tasmiṁ sikkhāpade niddiṭṭhaṁ anāpattiṁ passati, so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:72_0": "Yo hi bhikkhu catubbidhavinayakovido tilakkhaṇasampanno imāni cha ṭhānāni oloketvā",
  "tika-vin05t31:72_1": "adhikaraṇaṁ vūpasamessati, tassa vinicchayo appaṭivattiyo buddhena sayaṁ nisīditvā",
  "tika-vin05t31:72_2": "vinicchitasadiso hoti. Taṁ ce evaṁ vinicchayakusalaṁ bhikkhuṁ koci katasikkhāpadavītikkamo",
  "tika-vin05t31:72_3": "bhikkhu upasaṅkamitvā attano kukkuccaṁ puccheyya, tena sādhukaṁ sallakkhetvā sace",
  "tika-vin05t31:72_4": "anāpatti hoti, “anāpattī”ti vattabbaṁ. Sace pana āpatti hoti, sā desanāgāminī ce,",
  "tika-vin05t31:72_5": "“desanāgāminī”ti vattabbaṁ. Vuṭṭhānagāminī ce, “vuṭṭhānagāminī”ti vattabbaṁ. Athassa",
  "tika-vin05t31:72_6": "pārājikacchāyā dissati, “pārājikāpattī”ti na vattabbaṁ. Kasmā? Methunadhammavītikkamo",
  "tika-vin05t31:72_7": "hi uttarimanussadhammavītikkamo ca oḷāriko, adinnādānamanaussaviggahavītikkamā pana",
  "tika-vin05t31:72_8": "sukhumā cittalahukā. Te sukhumeneva āpajjati, sukhumena rakkhati, tasmā visesena",
  "tika-vin05t31:72_9": "taṁvatthukaṁ kukkuccaṁ pucchiyamāno “āpattī”ti avatvā sacassa ācariyo dharati, tato",
  "tika-vin05t31:72_10": "tena so bhikkhu “amhākaṁ ācariyaṁ pucchā”ti pesetabbo. Sace so puna āgantvā “tumhākaṁ",
  "tika-vin05t31:72_11": "ācariyo suttato nayato oloketvā ‘satekiccho’ti maṁ āhā”ti vadati, tato tena so “sādhu",
  "tika-vin05t31:72_12": "suṭṭhu yaṁ ācariyo bhaṇati, taṁ karohī”ti vattabbo. Atha panassa ācariyo natthi,",
  "tika-vin05t31:72_13": "saddhiṁ uggahitatthero pana atthi, tassa santikaṁ pesetabbo “amhehi saha uggahitatthero",
  "tika-vin05t31:72_14": "gaṇapāmokkho, taṁ gantvā pucchā”ti. Tenapi “satekiccho”ti vinicchite “sādhu suṭṭhu",
  "tika-vin05t31:72_15": "tassa vacanaṁ karohī”ti vattabbo. Atha tassa saddhiṁ uggahitattheropi natthi, antevāsiko",
  "tika-vin05t31:72_16": "paṇḍito atthi, tassa santikaṁ pesetabbo “asukadaharaṁ gantvā pucchā”ti. Tenapi “satekiccho”ti",
  "tika-vin05t31:72_17": "vinicchite “sādhu suṭṭhu tassa vacanaṁ karohī”ti vattabbo. Atha daharassapi pārājikacchāyāva",
  "tika-vin05t31:72_18": "upaṭṭhāti, tenapi “pārājikosī”ti na vattabbo. Dullabho hi buddhuppādo, tato dullabhatarā",
  "tika-vin05t31:72_19": "pabbajjā ca upasampadā ca. Evaṁ pana vattabbo “vivittaṁ okāsaṁ sammajjitvā divāvihāraṁ",
  "tika-vin05t31:72_20": "nisīditvā sīlāni visodhetvā dvattiṁsākāraṁ tāva manasikarohī”ti. Sace tassa arogaṁ",
  "tika-vin05t31:72_21": "sīlaṁ, kammaṭṭhānaṁ ghaṭayati, saṅkhārā pākaṭā hutvā upaṭṭhahanti, upacārappanāppattaṁ",
  "tika-vin05t31:72_22": "viya cittaṁ ekaggaṁ hoti, divasaṁ atikkantampi na jānāti, so divasātikkame upaṭṭhānaṁ",
  "tika-vin05t31:72_23": "āgato evaṁ vattabbo “kīdisā te cittappavattī”ti. Ārocitāya ca cittapavattiyā vattabbo",
  "tika-vin05t31:72_24": "“pabbajjā nāma cittavisuddhatthāya, appamatto samaṇadhammaṁ karohī”ti.",
  "tika-vin05t31:73_0": "Yassa pana sīlaṁ bhinnaṁ hoti, tassa kammaṭṭhānaṁ na ghaṭayati, patodābhitunnaṁ viya",
  "tika-vin05t31:73_1": "cittaṁ vikampati, vippaṭisāragginā ḍayhati, tattapāsāṇe nisinno viya taṅkhaṇeyeva",
  "tika-vin05t31:73_2": "vuṭṭhāti. So āgato “kā te cittapavattī”ti pucchitabbo. Ārocitāya cittapavattiyā “natthi",
  "tika-vin05t31:73_3": "loke raho nāma pāpakammaṁ pakubbato. Sabbapaṭhamañhi pāpaṁ karonto attanā jānāti.",
  "tika-vin05t31:73_4": "Athassa ārakkhadevatā paracittavidū samaṇabrāhmaṇā aññā ca devatā jānanti, tvaṁyeva",
  "tika-vin05t31:73_5": "dāni tava sotthiṁ pariyesāhī”ti vattabbo. Evaṁ katavītikkameneva bhikkhunā sayameva",
  "tika-vin05t31:73_6": "āgantvā ārocite paṭipajjitabbaṁ.",
  "tika-vin05t31:74_0": "235. Idāni yā sā pubbe vuttappabhedā codanā, tassāyeva sampattivipattijānanatthaṁ",
  "tika-vin05t31:74_1": "ādimajjhapariyosānādīnaṁ vasena vinicchayo veditabbo. Seyyathidaṁ, codanāya ko ādi,",
  "tika-vin05t31:74_2": "kiṁ majjhe, kiṁ pariyosānaṁ? Codanāya “ahaṁ taṁ vattukāmo, karotu me āyasmā okāsa”nti",
  "tika-vin05t31:74_3": "evaṁ okāsakammaṁ ādi. Otiṇṇena vatthunā codetvā sāretvā vinicchayo majjhe. Āpattiyaṁ",
  "tika-vin05t31:74_4": "vā anāpattiyaṁ vā patiṭṭhāpanena samatho pariyosānaṁ.",
  "tika-vin05t31:75_0": "Codanāya kati mūlāni, kati vatthūni, kati bhūmiyo? Codanāya dve mūlāni samūlikā vā",
  "tika-vin05t31:75_1": "amūlikā vā. Tīṇi vatthūni diṭṭhaṁ sutaṁ parisaṅkitaṁ. Pañca bhūmiyo kālena vakkhāmi,",
  "tika-vin05t31:75_2": "no akālena, bhūtena vakkhāmi, no abhūtena, saṇhena vakkhāmi, no pharusena, atthasaṁhitena",
  "tika-vin05t31:75_3": "vakkhāmi, no anatthasaṁhitena, mettacitto vakkhāmi, no dosantaroti. Imāya ca pana",
  "tika-vin05t31:75_4": "codanāya codakena puggalena “parisuddhakāyasamācāro nu khomhī”tiādinā nayena upālipañcakesu",
  "tika-vin05t31:75_5": "vuttesu pannarasasu dhammesu patiṭṭhātabbaṁ. Cuditakena dvīsu dhammesu patiṭṭhātabbaṁ",
  "tika-vin05t31:75_6": "sacce ca akuppe cāti.",
  "tika-vin05t31:76_0": "Anuvijjakena ca codako pucchitabbo “yaṁ kho tvaṁ, āvuso, imaṁ bhikkhuṁ codesi, kimhi",
  "tika-vin05t31:76_1": "naṁ codesi, sīlavipattiyā codesi, ācāravipattiyā codesi, diṭṭhivipattiyā codesī”ti.",
  "tika-vin05t31:76_2": "So ce evaṁ vadeyya “sīlavipattiyā vā codemi, ācāravipattiyā vā codemi, diṭṭhivipattiyā",
  "tika-vin05t31:76_3": "vā codemī”ti. So evamassa vacanīyo “jānāsi panāyasmā sīlavipattiṁ, jānāsi ācāravipattiṁ,",
  "tika-vin05t31:76_4": "jānāsi diṭṭhivipatti”nti. So ce evaṁ vadeyya “jānāmi kho ahaṁ, āvuso, sīlavipattiṁ,",
  "tika-vin05t31:76_5": "jānāmi ācāravipattiṁ, jānāmi diṭṭhivipatti”nti. So evamassa vacanīyo “katamā panāvuso,",
  "tika-vin05t31:76_6": "sīlavipatti, katamā ācāravipatti, katamā diṭṭhivipattī”ti? So ce evaṁ vadeyya “cattāri",
  "tika-vin05t31:76_7": "pārājikāni terasa saṅghādisesā, ayaṁ sīlavipatti. Thullaccayaṁ pācittiyaṁ pāṭidesanīyaṁ",
  "tika-vin05t31:76_8": "dukkaṭaṁ dubbhāsitaṁ, ayaṁ ācāravipatti. Micchādiṭṭhi antaggāhikā diṭṭhi, ayaṁ diṭṭhivipattī”ti.",
  "tika-vin05t31:77_0": "So evamassa vacanīyo “yaṁ kho tvaṁ, āvuso, imaṁ bhikkhuṁ codesi, diṭṭhena vā codesi,",
  "tika-vin05t31:77_1": "sutena vā codesi, parisaṅkāya vā codesī”ti. So ce evaṁ vadeyya “diṭṭhena vā codemi,",
  "tika-vin05t31:77_2": "sutena vā codemi, parisaṅkāya vā codemī”ti. So evamassa vacanīyo “yaṁ kho tvaṁ, āvuso,",
  "tika-vin05t31:77_3": "imaṁ bhikkhuṁ diṭṭhena codesi, kiṁ te diṭṭhaṁ, kinti te diṭṭhaṁ, kadā te diṭṭhaṁ,",
  "tika-vin05t31:77_4": "kattha te diṭṭhaṁ, pārājikaṁ ajjhāpajjanto diṭṭho, saṅghādisesaṁ ajjhāpajjanto diṭṭho,",
  "tika-vin05t31:77_5": "thullaccayaṁ pācittiyaṁ pāṭidesanīyaṁ dukkaṭaṁ dubbhāsitaṁ ajjhāpajjanto diṭṭho,",
  "tika-vin05t31:77_6": "kattha cāyaṁ bhikkhu ahosi, kattha ca tvaṁ karosi, kiñca tvaṁ karosi, kiṁ ayaṁ bhikkhu karotī”ti?",
  "tika-vin05t31:78_0": "So ce evaṁ vadeyya “na kho ahaṁ, āvuso, imaṁ bhikkhuṁ diṭṭhena codemi, apica sutena",
  "tika-vin05t31:78_1": "codemī”ti. So evamassa vacanīyo “yaṁ kho tvaṁ, āvuso, imaṁ bhikkhuṁ sutena codesi,",
  "tika-vin05t31:78_2": "kiṁ te sutaṁ, kinti te sutaṁ, kadā te sutaṁ, kattha te sutaṁ, pārājikaṁ ajjhāpannoti",
  "tika-vin05t31:78_3": "sutaṁ, saṅghādisesaṁ ajjhāpannoti sutaṁ, thullaccayaṁ pācittiyaṁ pāṭidesanīyaṁ dukkaṭaṁ",
  "tika-vin05t31:78_4": "dubbhāsitaṁ ajjhāpannoti sutaṁ, bhikkhussa sutaṁ, bhikkhuniyā sutaṁ, sikkhamānāya",
  "tika-vin05t31:78_5": "sutaṁ, sāmaṇerassa sutaṁ, sāmaṇeriyā sutaṁ, upāsakassa sutaṁ, upāsikāya sutaṁ, rājūnaṁ",
  "tika-vin05t31:78_6": "sutaṁ, rājamahāmattānaṁ sutaṁ, titthiyānaṁ sutaṁ, titthiyasāvakānaṁ suta”nti.",
  "tika-vin05t31:79_0": "So ce evaṁ vadeyya “na kho ahaṁ, āvuso, imaṁ bhikkhuṁ sutena codemi, apica parisaṅkāya",
  "tika-vin05t31:79_1": "codemī”ti. So evamassa vacanīyo “yaṁ kho tvaṁ, āvuso, imaṁ bhikkhuṁ parisaṅkāya codesi,",
  "tika-vin05t31:79_2": "kiṁ parisaṅkasi, kinti parisaṅkasi, kadā parisaṅkasi, kattha parisaṅkasi? Pārājikaṁ",
  "tika-vin05t31:79_3": "dhammaṁ ajjhāpannoti parisaṅkasi, saṅghādisesaṁ thullaccayaṁ pācittiyaṁ pāṭidesanīyaṁ",
  "tika-vin05t31:79_4": "dukkaṭaṁ dubbhāsitaṁ ajjhāpannoti parisaṅkasi, bhikkhussa sutvā parisaṅkasi, bhikkhuniyā",
  "tika-vin05t31:79_5": "sutvā…pe… titthiyasāvakānaṁ sutvā parisaṅkasī”ti.",
  "tika-vin05t31:80": "Diṭṭhaṁ diṭṭhena sameti, diṭṭhena saṁsandate diṭṭhaṁ;",
  "tika-vin05t31:81": "Diṭṭhaṁ paṭicca na upeti, asuddhaparisaṅkito;",
  "tika-vin05t31:82": "So puggalo paṭiññāya, kātabbo tenuposatho.",
  "tika-vin05t31:83": "Sutaṁ sutena sameti, sutena saṁsandate sutaṁ;",
  "tika-vin05t31:84": "Sutaṁ paṭicca na upeti, asuddhaparisaṅkito;",
  "tika-vin05t31:85": "So puggalo paṭiññāya, kātabbo tenuposatho.",
  "tika-vin05t31:86": "Mutaṁ mutena sameti, mutena saṁsandate mutaṁ;",
  "tika-vin05t31:87": "Mutaṁ paṭicca na upeti, asuddhaparisaṅkito;",
  "tika-vin05t31:88": "So puggalo paṭiññāya, kātabbo tenuposatho.",
  "tika-vin05t31:89": "Paṭiññā lajjīsu katā, alajjīsu evaṁ na vijjati;",
  "tika-vin05t31:90": "Bahumpi alajjī bhāseyya, vattānusandhitena kārayeti. ;",
  "tika-vin05t31:91_0": "Apicettha saṅgāmāvacarena bhikkhunā saṅghaṁ upasaṅkamantena nīcacittena saṅgho upasaṅkamitabbo",
  "tika-vin05t31:91_1": "rajoharaṇasamena cittena, āsanakusalena bhavitabbaṁ nisajjakusalena, there bhikkhū",
  "tika-vin05t31:91_2": "anupakhajjantena nave bhikkhū āsanena appaṭibāhantena yathāpatirūpe āsane nisīditabbaṁ,",
  "tika-vin05t31:91_3": "anānākathikena bhavitabbaṁ atiracchānakathikena, sāmaṁ vā dhammo bhāsitabbo, paro",
  "tika-vin05t31:91_4": "vā ajjhesitabbo, ariyo vā tuṇhībhāvo nātimaññitabbo.",
  "tika-vin05t31:92_0": "Saṅghena anumatena puggalena anuvijjakena anuvijjitukāmena na upajjhāyo pucchitabbo,",
  "tika-vin05t31:92_1": "na ācariyo pucchitabbo, na saddhivihāriko pucchitabbo, na antevāsiko pucchitabbo,",
  "tika-vin05t31:92_2": "na samānupajjhāyako pucchitabbo, na samānācariyako pucchitabbo, na jāti pucchitabbā,",
  "tika-vin05t31:92_3": "na nāmaṁ pucchitabbaṁ, na gottaṁ pucchitabbaṁ, na āgamo pucchitabbo, na kulapadeso",
  "tika-vin05t31:92_4": "pucchitabbo, na jātibhūmi pucchitabbā. Taṁ kiṁkāraṇā? Atrassa pemaṁ vā doso vā, peme",
  "tika-vin05t31:92_5": "vā sati dose vā chandāpi gaccheyya dosāpi gaccheyya mohāpi gaccheyya bhayāpi gaccheyyāti.",
  "tika-vin05t31:93_0": "Saṅghena anumatena puggalena anuvijjakena anuvijjitukāmena saṅghagarukena bhavitabbaṁ,",
  "tika-vin05t31:93_1": "no puggalagarukena, saddhammagarukena bhavitabbaṁ, no āmisagarukena, atthavasikena",
  "tika-vin05t31:93_2": "bhavitabbaṁ, no parisakappikena, kālena anuvijjitabbaṁ, no akālena, bhūtena anuvijjitabbaṁ,",
  "tika-vin05t31:93_3": "no abhūtena, saṇhena anuvijjitabbaṁ, no pharusena, atthasaṁhitena anuvijjitabbaṁ,",
  "tika-vin05t31:93_4": "no anatthasaṁhitena, mettacittena anuvijjitabbaṁ, no dosantarena, na upakaṇṇakajappinā",
  "tika-vin05t31:93_5": "bhavitabbaṁ, na jimhaṁ pekkhitabbaṁ, na akkhi nikhaṇitabbaṁ, na bhamukaṁ ukkhipitabbaṁ,",
  "tika-vin05t31:93_6": "na sīsaṁ ukkhipitabbaṁ, na hatthavikāro kātabbo, na hatthamuddā dassetabbā.",
  "tika-vin05t31:94_0": "Āsanakusalena bhavitabbaṁ nisajjakusalena, yugamattaṁ pekkhantena atthaṁ anuvidhiyantena",
  "tika-vin05t31:94_1": "sake āsane nisīditabbaṁ, na ca āsanā vuṭṭhātabbaṁ, na vītihātabbaṁ, na kummaggo sevitabbo,",
  "tika-vin05t31:94_2": "na bāhāvikkhepakaṁ bhaṇitabbaṁ, aturitena bhavitabbaṁ asāhasikena, acaṇḍikatena bhavitabbaṁ",
  "tika-vin05t31:94_3": "vacanakkhamena, mettacittena bhavitabbaṁ hitānukampinā, kāruṇikena bhavitabbaṁ hitaparisakkinā,",
  "tika-vin05t31:94_4": "asamphappalāpinā bhavitabbaṁ pariyantabhāṇinā, averavasikena bhavitabbaṁ anasuruttena,",
  "tika-vin05t31:94_5": "attā pariggahetabbo, paro pariggahetabbo, codako pariggahetabbo, cuditako pariggahetabbo,",
  "tika-vin05t31:94_6": "adhammacodako pariggahetabbo, adhammacuditako pariggahetabbo, dhammacodako pariggahetabbo,",
  "tika-vin05t31:94_7": "dhammacuditako pariggahetabbo, vuttaṁ ahāpentena avuttaṁ appakāsentena otiṇṇāni padabyañjanāni",
  "tika-vin05t31:94_8": "sādhukaṁ uggahetvā paro paripucchitvā yathāpaṭiññāya kāretabbo, mando hāsetabbo,",
  "tika-vin05t31:94_9": "bhīru assāsetabbo, caṇḍo nisedhetabbo, asuci vibhāvetabbo, ujumaddavena na chandāgati",
  "tika-vin05t31:94_10": "gantabbā, na dosāgati gantabbā, na mohāgati gantabbā, na bhayāgati gantabbā, majjhattena",
  "tika-vin05t31:94_11": "bhavitabbaṁ dhammesu ca puggalesu ca, evañca pana anuvijjako anuvijjamāno satthu",
  "tika-vin05t31:94_12": "ceva sāsanakaro hoti, viññūnañca sabrahmacārīnaṁ piyo ca hoti manāpo ca garu ca bhāvanīyo cāti.",
  "tika-vin05t31:95": "Iti pāḷimuttakavinayavinicchayasaṅgahe",
  "tika-vin05t31:96": "Codanādivinicchayakathā samattā."
}