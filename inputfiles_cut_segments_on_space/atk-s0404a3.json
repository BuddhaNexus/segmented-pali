{
  "atk-s0404a3:0": "4. Dānavaggo",
  "atk-s0404a3:1": "1. Paṭhamadānasuttavaṇṇanā",
  "atk-s0404a3:2_0": "31. Catutthassa paṭhame āsajja dānaṁ detīti patvā dānaṁ deti. Āgataṁ disvā taṁ muhuttaṁyeva",
  "atk-s0404a3:2_1": "nisīdāpetvā sakkāraṁ katvā dānaṁ deti, dassāmīti na kilameti. Bhayāti ‘‘ayaṁ adāyako",
  "atk-s0404a3:2_2": "akārako’’ti garahabhayā, apāyabhayā vā. Adāsimeti mayhaṁ pubbe esa idaṁ nāma adāsīti",
  "atk-s0404a3:2_3": "deti. Dassati meti anāgate idaṁ nāma dassatīti deti. Sāhu dānanti dānaṁ nāma sādhu",
  "atk-s0404a3:2_4": "sundaraṁ buddhādīhi paṇḍitehi pasatthanti deti. Cittālaṅkāracittaparikkhāratthaṁ",
  "atk-s0404a3:2_5": "dānaṁ detīti samathavipassanācittassa alaṅkāratthañceva parikkhāratthañca deti. Dānañhi",
  "atk-s0404a3:2_6": "cittaṁ muduṁ karoti. Yena laddho, so ‘‘laddhaṁ me’’ti muducitto hoti. Yena dinnaṁ,",
  "atk-s0404a3:2_7": "sopi ‘‘dinnaṁ mayā’’ti muducitto hoti. Iti ubhinnaṁ cittaṁ muduṁ karoti. Teneva ‘‘adantadamana’’nti vuccati. Yathāha –",
  "atk-s0404a3:3": "‘‘Adantadamanaṁ dānaṁ, adānaṁ dantadūsakaṁ;",
  "atk-s0404a3:4": "Dānena piyavācāya, unnamanti namanti cā’’ti.",
  "atk-s0404a3:5": "Imesu pana aṭṭhasu dānesu cittālaṅkāradānameva uttamanti.",
  "atk-s0404a3:6": "2. Dutiyadānasuttavaṇṇanā",
  "atk-s0404a3:7": "32. Dutiye saddhāti yāya saddhāya dānaṁ deti, sā saddhā. Hiriyanti yāya hiriyā dānaṁ deti, sāva adhippetā. Kusalañca dānanti anavajjañca dānaṁ. Diviyanti divaṅgamaṁ.",
  "atk-s0404a3:8": "3. Dānavatthusuttavaṇṇanā",
  "atk-s0404a3:9_0": "33. Tatiye dānavatthūnīti dānakāraṇāni. Chandā dānaṁ detīti pemena dānaṁ deti. Dosāti",
  "atk-s0404a3:9_1": "dosena kuddho hutvā yaṁ atthi, taṁ vegena gaṇhitvā deti. Mohāti mohena mūḷho deti.",
  "atk-s0404a3:9_2": "Bhayāti garahabhayena vā apāyabhayena vā, tassa tasseva vā pana bhayena deti. Kulavaṁsanti kulapaveṇiṁ.",
  "atk-s0404a3:10": "4. Khettasuttavaṇṇanā",
  "atk-s0404a3:11_0": "34. Catutthe na mahapphalaṁ hotīti dhaññaphalena mahapphalaṁ na hoti. Na mahassādanti",
  "atk-s0404a3:11_1": "yampissa phalaṁ hoti, tassa assādo na mahā hoti mandassādaṁ na madhuraṁ. Na phātiseyyanti",
  "atk-s0404a3:11_2": "seyyāpissa na hoti vuḍḍhi, tassa mahantaṁ vīhithambhasannivesaṁ na hotīti attho.",
  "atk-s0404a3:11_3": "Unnāmaninnāmīti thalaninnavasena visamatalaṁ. Tattha thale udakaṁ na saṇṭhāti, ninne",
  "atk-s0404a3:11_4": "atibahu tiṭṭhati. Pāsāṇasakkharikanti pattharitvā ṭhitapiṭṭhipāsāṇehi ca khuddakapāsāṇehi",
  "atk-s0404a3:11_5": "ca sakkharāhi ca samannāgataṁ. Ūsaranti ubbhinnaloṇaṁ. Na ca gambhīrasitanti thaddhabhūmitāya",
  "atk-s0404a3:11_6": "gambhīrānugataṁ, naṅgalamaggaṁ katvā kasituṁ na sakkā hoti, uttānanaṅgalamaggameva",
  "atk-s0404a3:11_7": "hoti. Na āyasampannanti na udakāgamanasampannaṁ. Na apāyasampannanti pacchābhāge",
  "atk-s0404a3:11_8": "udakaniggamanamaggasampannaṁ na hoti. Na mātikāsampannanti na khuddakamahantīhi udakamātikāhi",
  "atk-s0404a3:11_9": "sampannaṁ hoti . Na mariyādasampannanti na kedāramariyādāhi sampannaṁ. Na mahapphalantiādīni",
  "atk-s0404a3:11_10": "sabbāni vipākaphalavaseneva veditabbāni.",
  "atk-s0404a3:12_0": "Sampanneti paripuṇṇe sampattiyutte. Pavuttā bījasampadāti sampannaṁ bījaṁ ropitaṁ.",
  "atk-s0404a3:12_1": "Devesampādayantamhīti deve sammā vassante. Anītisampadā hotīti kīṭakimiādipāṇakaītiyā",
  "atk-s0404a3:12_2": "abhāvo ekā sampadā hoti. Virūḷhīti vaḍḍhi dutiyā sampadā hoti. Vepullanti vipulabhāvo",
  "atk-s0404a3:12_3": "tatiyā sampadā hoti. Phalanti paripuṇṇaphalaṁ catutthī sampadā hoti. Sampannasīlesūti",
  "atk-s0404a3:12_4": "paripuṇṇasīlesu. Bhojanasampadāti sampannaṁ vividhabhojanaṁ. Sampadānanti tividhaṁ",
  "atk-s0404a3:12_5": "kusalasampadaṁ. Upanetīti sā bhojanasampadā upanayati. Kasmā? Sampannañhissa taṁ",
  "atk-s0404a3:12_6": "kataṁ, yasmāssa taṁ katakammaṁ sampannaṁ paripuṇṇanti attho. Sampannatthūdhāti sampanno",
  "atk-s0404a3:12_7": "atthu idha. Vijjācaraṇasampannoti tīhi vijjāhi ca pañcadasahi caraṇadhammehi ca samannāgato.",
  "atk-s0404a3:12_8": "Laddhāti evarūpo puggalo cittassa sampadaṁ avekallaparipuṇṇabhāvaṁ labhitvā. Karoti",
  "atk-s0404a3:12_9": "kammasampadanti paripuṇṇakammaṁ karoti. Labhati catthasampadanti atthañca paripuṇṇaṁ",
  "atk-s0404a3:12_10": "labhati. Diṭṭhisampadanti vipassanādiṭṭhiṁ. Maggasampadanti sotāpattimaggaṁ. Yāti",
  "atk-s0404a3:12_11": "sampannamānasoti paripuṇṇacitto hutvā arahattaṁ yāti. Sā hoti sabbasampadāti sā sabbadukkhehi",
  "atk-s0404a3:12_12": "vimutti sabbasampadā nāma hotīti.",
  "atk-s0404a3:13": "5. Dānūpapattisuttavaṇṇanā",
  "atk-s0404a3:14_0": "35. Pañcame dānūpapattiyoti dānapaccayā upapattiyo. Dahatīti ṭhapeti. Adhiṭṭhātīti",
  "atk-s0404a3:14_1": "tasseva vevacanaṁ. Bhāvetīti vaḍḍheti. Hīne vimuttanti hīnesu pañcasu kāmaguṇesu",
  "atk-s0404a3:14_2": "vimuttaṁ. Uttari abhāvitanti tato uttarimaggaphalatthāya abhāvitaṁ. Tatrūpapattiyā",
  "atk-s0404a3:14_3": "saṁvattatīti yaṁ ṭhānaṁ patthetvā kusalaṁ kataṁ, tattha nibbattanatthāya saṁvattati.",
  "atk-s0404a3:14_4": "Vītarāgassāti maggena vā samucchinnarāgassa samāpattiyā vā vikkhambhitarāgassa. Dānamatteneva",
  "atk-s0404a3:14_5": "hi brahmaloke nibbattituṁ na sakkā, dānaṁ pana samādhivipassanācittassa alaṅkāraparivāraṁ",
  "atk-s0404a3:14_6": "hoti. Tato dānena muducitto brahmavihāre bhāvetvā brahmaloke nibbattati. Tena vuttaṁ",
  "atk-s0404a3:14_7": "– ‘‘vītarāgassa no sarāgassā’’ti.",
  "atk-s0404a3:15": "6. Puññakiriyavatthusuttavaṇṇanā",
  "atk-s0404a3:16_0": "36. Chaṭṭhe puññakiriyāni ca tāni tesaṁ tesaṁ ānisaṁsānaṁ vatthūni cāti puññakiriyavatthūni.",
  "atk-s0404a3:16_1": "Dānādīnañhi lakkhaṇe cittaṁ ṭhapetvā ‘‘evarūpaṁ nāma amhehi dānaṁ dātabbaṁ, sīlaṁ",
  "atk-s0404a3:16_2": "rakkhitabbaṁ, bhāvanā bhāvetabbā’’ti sattā puññāni karonti. Dānameva dānamayaṁ, dānacetanāsu",
  "atk-s0404a3:16_3": "vā purimacetanāto nipphannā sanniṭṭhāpakacetanā dānamayaṁ sīlādīhi sīlamayādīni viya.",
  "atk-s0404a3:16_4": "Sesadvayesupi eseva nayo. Parittaṁ kataṁ hotīti thokaṁ mandaṁ kataṁ hoti. Nābhisambhotīti",
  "atk-s0404a3:16_5": "na nipphajjati. Akataṁ hotīti bhāvanāyayogoyeva anāraddho hotīti attho. Manussadobhagyanti",
  "atk-s0404a3:16_6": "manussesu sampattirahitaṁ pañcavidhaṁ nīcakulaṁ. Upapajjatīti paṭisandhivasena upagacchati,",
  "atk-s0404a3:16_7": "tattha nibbattatīti attho. Mattaso katanti pamāṇena kataṁ, thokaṁ na bahu. Manussasobhagyanti",
  "atk-s0404a3:16_8": "manussesu subhagabhāvaṁ tividhakulasampattiṁ. Adhimattanti adhikappamāṇaṁ balavaṁ",
  "atk-s0404a3:16_9": "vā. Adhigaṇhantīti abhibhavitvā gaṇhanti, visiṭṭhatarā jeṭṭhakā hontīti attho.",
  "atk-s0404a3:17": "7. Sappurisadānasuttavaṇṇanā",
  "atk-s0404a3:18_0": "37. Sattame sucinti parisuddhaṁ vaṇṇasampannaṁ deti. Paṇītanti rasūpapannaṁ. Kālenāti",
  "atk-s0404a3:18_1": "yuttapattakālena. Kappiyanti yaṁ kappiyaṁ, taṁ deti. Viceyya detīti ‘‘imassa dinnaṁ",
  "atk-s0404a3:18_2": "mahapphalaṁ bhavissati, imassa na mahapphala’’nti evaṁ paṭiggāhakapariyesanavasena",
  "atk-s0404a3:18_3": "dānaṁ vā paṇidhāyavasena dānaṁ vā vicinitvā deti.",
  "atk-s0404a3:19": "8. Sappurisasuttavaṇṇanā",
  "atk-s0404a3:20_0": "38. Aṭṭhame atthāyāti atthatthāya. Hitāya sukhāyāti hitatthāya sukhatthāya. Pubbapetānanti",
  "atk-s0404a3:20_1": "paralokagatānaṁ ñātīnaṁ. Imasmiṁ sutte anuppanne buddhe cakkavattirājāno bodhisattā",
  "atk-s0404a3:20_2": "paccekabuddhā labbhanti, buddhakāle buddhā ceva buddhasāvakā ca. Yathāvuttānañhi",
  "atk-s0404a3:20_3": "etesaṁ atthāya hitāya sukhāya saṁvattanti. Bahunnaṁvata atthāya, sappañño gharamāvasanti",
  "atk-s0404a3:20_4": "sappañño ghare vasanto bahūnaṁ vata atthāya hoti. Pubbeti paṭhameva. Pubbekatamanussaranti",
  "atk-s0404a3:20_5": "mātāpitūnaṁ pubbakāraguṇe anussaranto. Sahadhammenāti sakāraṇena paccayapūjanena",
  "atk-s0404a3:20_6": "pūjeti. Apace brahmacārayoti brahmacārino apacayati, nīcavuttitaṁ nesaṁ āpajjati. Pesaloti piyasīlo.",
  "atk-s0404a3:21": "9. Abhisandasuttavaṇṇanā",
  "atk-s0404a3:22": "39. Navame dānānīti cetanādānāni. Aggaññānītiādīnaṁ attho heṭṭhā vuttoyeva.",
  "atk-s0404a3:23": "10. Duccaritavipākasuttavaṇṇanā",
  "atk-s0404a3:24_0": "40. Dasame pāṇātipātoti pāṇātipātacetanā. Sabbalahusoti sabbalahuko. Appāyukasaṁvattanikoti",
  "atk-s0404a3:24_1": "tena parittakena kammavipākena appāyuko hoti, dinnamattāya vā paṭisandhiyā vilīyati",
  "atk-s0404a3:24_2": "mātukucchito nikkhantamatte vā. Evarūpo hi na aññassa kassaci nissando, pāṇātipātasseva",
  "atk-s0404a3:24_3": "gatamaggo esoti. Bhogabyasanasaṁvattanikoti yathā kākaṇikāmattampi hatthe na tiṭṭhati,",
  "atk-s0404a3:24_4": "evaṁ bhogabyasanaṁ saṁvatteti. Sapattaverasaṁvattaniko hotīti saha sapattehi veraṁ",
  "atk-s0404a3:24_5": "saṁvatteti. Tassa hi sapattā ca bahukā honti. Yo ca naṁ passati, tasmiṁ verameva",
  "atk-s0404a3:24_6": "uppādeti na nibbāyati. Evarūpo hi parassa rakkhitagopitabhaṇḍe aparādhassa nissando.",
  "atk-s0404a3:25_0": "Abhūtabbhakkhānasaṁvattaniko hotīti abhūtena abbhakkhānaṁ saṁvatteti, yena kenaci",
  "atk-s0404a3:25_1": "kataṁ tasseva upari patati. Mittehibhedanasaṁvattanikoti mittehi bhedaṁ saṁvatteti.",
  "atk-s0404a3:25_2": "Yaṁ yaṁ mittaṁ karoti, so so bhijjatiyeva. Amanāpasaddasaṁvattanikoti amanāpasaddaṁ",
  "atk-s0404a3:25_3": "saṁvatteti. Yā sā vācā kaṇṭakā kakkasā kaṭukā abhisajjanī mammacchedikā, gatagataṭṭhāne",
  "atk-s0404a3:25_4": "tameva suṇāti, manāpasaddasavanaṁ nāma na labhati. Evarūpo pharusavācāya gatamaggo",
  "atk-s0404a3:25_5": "nāma. Anādeyyavācāsaṁvattanikoti aggahetabbavacanataṁ saṁvatteti, ‘‘tvaṁ kasmā kathesi,",
  "atk-s0404a3:25_6": "ko hi tava vacanaṁ gahessatī’’ti vattabbataṁ āpajjati. Ayaṁ samphappalāpassa gatamaggo.",
  "atk-s0404a3:25_7": "Ummattakasaṁvattaniko hotīti ummattakabhāvaṁ saṁvatteti. Tena hi manusso ummatto",
  "atk-s0404a3:25_8": "vā khittacitto vā eḷamūgo vā hoti. Ayaṁ surāpānassa nissando. Imasmiṁ sutte vaṭṭameva kathitanti.",
  "atk-s0404a3:26": "Dānavaggo catuttho."
}