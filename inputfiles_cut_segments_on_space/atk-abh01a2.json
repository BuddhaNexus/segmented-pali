{
  "atk-abh01a2:0.1": "1. Cittuppādakaṇḍo",
  "atk-abh01a2:0.2": "Tikamātikāpadavaṇṇanā",
  "atk-abh01a2:1": "Idāni",
  "atk-abh01a2:2": "Iti me bhāsamānassa, abhidhammakathaṁ imaṁ;",
  "atk-abh01a2:3": "Avikkhittā nisāmetha, dullabhā hi ayaṁ kathāti.",
  "atk-abh01a2:4_0": "Evaṁ paṭiññātāya abhidhammakathāya kathanokāso sampatto. Tattha yasmā abhidhammo",
  "atk-abh01a2:4_1": "nāma dhammasaṅgaṇīādīni sattappakaraṇāni; dhammasaṅgaṇīpi cittuppādakaṇḍādīnaṁ vasena",
  "atk-abh01a2:4_2": "cattāri kaṇḍāni; cittuppādakaṇḍampi mātikāpadabhājanīyavasena duvidhaṁ; tattha mātikā",
  "atk-abh01a2:4_3": "ādi; sāpi tikamātikā dukamātikāti duvidhā; tattha tikamātikā ādi; tikamātikāyapi",
  "atk-abh01a2:4_4": "kusalattikaṁ kusalattikepi kusalā dhammāti idaṁ padaṁ; tasmā –",
  "atk-abh01a2:5": "Ito paṭṭhāya gambhīraṁ, abhidhammakathaṁ imaṁ;",
  "atk-abh01a2:6": "Vuccamānaṁ nisāmetha, ekaggā sādhu sādhavoti.",
  "atk-abh01a2:7_0": "1. “Kusalā dhammā, akusalā dhammā, abyākatā dhammā”ti ayaṁ tāva ādipadena laddhanāmo",
  "atk-abh01a2:7_1": "kusalattiko nāma. “Sukhāya vedanāya sampayuttā dhammā, dukkhāya vedanāya sampayuttā",
  "atk-abh01a2:7_2": "dhammā, adukkhamasukhāya vedanāya sampayuttā dhammā”ti ayaṁ sabbapadehi laddhanāmo",
  "atk-abh01a2:7_3": "vedanāttiko nāma. Evaṁ ādipadavasena vā sabbapadavasena vā sabbesampi tikadukānaṁ",
  "atk-abh01a2:7_4": "nāmaṁ veditabbaṁ. Sabbeva cete pañcadasahi paricchedehi vavatthitā. Tikānañhi eko",
  "atk-abh01a2:7_5": "paricchedo, dukānaṁ catuddasa. “Hetū dhammā, nahetū dhammā”tiādayo hi cha dukā ganthato",
  "atk-abh01a2:7_6": "ca atthato ca aññamaññasambandhena kaṇṇikā viya ghaṭā viya hutvā ṭhitattā ‘hetugocchako’ti",
  "atk-abh01a2:7_7": "vuccati. Tato apare “sappaccayā dhammā appaccayā dhammā”tiādayo satta dukā, aññamaññaṁ",
  "atk-abh01a2:7_8": "asambandhā, kevalaṁ dukasāmaññato uccinitvā uccinitvā visuṁ visuṁ gocchakantare ṭhapitattā",
  "atk-abh01a2:7_9": "aññehi ca mahantaradukehi cūḷakattā ‘cūḷantaradukā’ti veditabbā. Tato paraṁ āsavadukādīnaṁ",
  "atk-abh01a2:7_10": "channaṁ vasena ‘āsavagocchako’ ; tathā saṁyojanadukādīnaṁ vasena ‘saṁyojanagocchako’;",
  "atk-abh01a2:7_11": "tathā ganthaoghayoganīvaraṇadukādīnaṁ vasena ‘ganthaoghayoganīvaraṇagocchakā’; parāmāsadukādīnaṁ",
  "atk-abh01a2:7_12": "pañcannaṁ vasena ‘parāmāsagocchako’ti. Sabbepi satta gocchakā veditabbā. Tato paraṁ",
  "atk-abh01a2:7_13": "“sārammaṇā dhammā”tiādayo catuddasa dukā ‘mahantaradukā’ nāma. Tato upādānadukādayo",
  "atk-abh01a2:7_14": "cha dukā ‘upādānagocchako’ nāma. Tato kilesadukādayo aṭṭha dukā ‘kilesagocchako’",
  "atk-abh01a2:7_15": "nāma. Tato paraṁ dassanenapahātabbadukādayo aṭṭhārasa dukā abhidhammamātikāya pariyosāne",
  "atk-abh01a2:7_16": "ṭhapitattā ‘piṭṭhidukā’ nāma. “Vijjābhāgino dhammā avijjābhāgino dhammā”tiādayo pana",
  "atk-abh01a2:7_17": "dvācattālīsa dukā ‘suttantikadukā’ nāma. Evaṁ sabbepete pañcadasahi paricchedehi",
  "atk-abh01a2:7_18": "vavatthitāti veditabbā.",
  "atk-abh01a2:8_0": "Evaṁ vavatthitā panete sappadesanippadesavasena dve koṭṭhāsā honti. Tesu hi nava",
  "atk-abh01a2:8_1": "tikā ekasattati ca dukā sappadesānaṁ rūpārūpadhammānaṁ pariggahitattā sappadesā nāma.",
  "atk-abh01a2:8_2": "Avasesā terasa tikā ekasattati ca dukā nippadesā nāma. Tattha tikesu tāva vedanāttiko",
  "atk-abh01a2:8_3": "vitakkattiko pītittiko uppannattiko atītattiko cattāro ārammaṇattikāti ime nava tikā",
  "atk-abh01a2:8_4": "sappadesā nāma. Dukesu hetugocchakādīnaṁ upādānagocchakapariyosānānaṁ navannaṁ gocchakānaṁ",
  "atk-abh01a2:8_5": "pariyosāne tayo tayo dukā, kilesagocchakapariyosāne cattāro dukā, “cittasampayuttā",
  "atk-abh01a2:8_6": "dhammā, cittavippayuttā dhammā”“cittasaṁsaṭṭhā dhammā, cittavisaṁsaṭṭhā dhammā”ti",
  "atk-abh01a2:8_7": "dve mahantaradukā, suttantikadukesu adhivacanadukaṁ niruttidukaṁ paññattidukaṁ nāmarūpadukanti",
  "atk-abh01a2:8_8": "ime cattāro duke ṭhapetvā avasesā aṭṭhatiṁsa dukā cāti ete sappadesā nāma. Vuttāvasesā",
  "atk-abh01a2:8_9": "tikadukā sabbepi nippadesāti veditabbā.",
  "atk-abh01a2:9_0": "Idāni kusalā dhammātiādīnaṁ mātikāpadānaṁ ayamanupubbapadavaṇṇanā – ‘kusala’-saddo",
  "atk-abh01a2:9_1": "tāva ārogyaanavajjachekasukhavipākesu dissati. Ayañhi “kacci nu bhoto kusalaṁ, kacci",
  "atk-abh01a2:9_2": "bhoto anāmaya”ntiādīsu ārogye dissati. “Katamo pana, bhante, kāyasamācāro kusalo?",
  "atk-abh01a2:9_3": "Yo kho, mahārāja, kāyasamācāro anavajjo”ti ca, “aparaṁ pana, bhante, etadānuttariyaṁ",
  "atk-abh01a2:9_4": "yathā bhagavā dhammaṁ deseti kusalesu dhammesū”ti ca evamādīsu anavajje. “Kusalo",
  "atk-abh01a2:9_5": "tvaṁ rathassa aṅgapaccaṅgānaṁ”, “kusalā naccagītassa sikkhitā cāturitthiyo”tiādīsu",
  "atk-abh01a2:9_6": "cheke. “Kusalānaṁ, bhikkhave, dhammānaṁ samādānahetu”, “kusalassa kammassa katattā",
  "atk-abh01a2:9_7": "upacitattā”tiādīsu sukhavipāke. Svāyamidha ārogyepi anavajjepi sukhavipākepi vattati.",
  "atk-abh01a2:10_0": "Dhammasaddo panāyaṁ pariyattihetuguṇanissattanijjīvatādīsu dissati. Ayañhi “dhammaṁ",
  "atk-abh01a2:10_1": "pariyāpuṇāti suttaṁ geyya”ntiādīsu pariyattiyaṁ dissati. “Hetumhi ñāṇaṁ dhammapaṭisambhidā”tiādīsu hetumhi.",
  "atk-abh01a2:11": "“Na hi dhammo adhammo ca, ubho samavipākino;",
  "atk-abh01a2:12": "Adhammo nirayaṁ neti, dhammo pāpeti suggati”nti. –",
  "atk-abh01a2:13": "Ādīsu guṇe. “Tasmiṁ kho pana samaye dhammā honti”, “dhammesu dhammānupassī viharatī”tiādīsu nissattanijjīvatāyaṁ. Svāyamidhāpi nissattanijjīvatāyameva vaṭṭati.",
  "atk-abh01a2:14_0": "Vacanattho panettha – kucchite pāpake dhamme salayanti calayanti kampenti viddhaṁsentīti",
  "atk-abh01a2:14_1": "kusalā. Kucchitena vā ākārena sayantīti kusā. Te akusalasaṅkhāte kuse lunanti chindantīti",
  "atk-abh01a2:14_2": "kusalā. Kucchitānaṁ vā sānato tanukaraṇato osānakaraṇato ñāṇaṁ kusaṁ nāma. Tena kusena",
  "atk-abh01a2:14_3": "lātabbāti kusalā; gahetabbā pavattetabbāti attho. Yathā vā kusā ubhayabhāgagataṁ",
  "atk-abh01a2:14_4": "hatthappadesaṁ lunanti, evamimepi uppannānuppannabhāvena ubhayabhāgagataṁ kilesapakkhaṁ",
  "atk-abh01a2:14_5": "lunanti. Tasmā kusā viya lunantītipi kusalā. Attano pana sabhāvaṁ dhārentīti dhammā.",
  "atk-abh01a2:14_6": "Dhāriyanti vā paccayehi, dhārīyanti vā yathāsabhāvatoti dhammā. Na kusalā akusalā.",
  "atk-abh01a2:14_7": "Mittapaṭipakkhā amittā viya, lobhādipaṭipakkhā alobhādayo viya ca, kusalapaṭipakkhāti",
  "atk-abh01a2:14_8": "attho. Na byākatāti abyākatā, kusalākusalabhāvena akathitāti attho. Tesu pana anavajjasukhavipākalakkhaṇā",
  "atk-abh01a2:14_9": "kusalā, sāvajjadukkhavipākalakkhaṇā akusalā, avipākalakkhaṇā abyākatā.",
  "atk-abh01a2:15_0": "Kiṁ panetāni ‘kusalā’ti vā ‘dhammā’ti vātiādīni ekatthāni udāhu nānatthānīti? Kiñcettha?",
  "atk-abh01a2:15_1": "Yadi tāva ekatthāni ‘kusalā dhammā’ti idaṁ ‘kusalākusalā’tivuttasadisaṁ hoti. Atha",
  "atk-abh01a2:15_2": "nānatthāni tikadukānaṁ chakkacatukkabhāvo āpajjati padānañca asambandho.",
  "atk-abh01a2:16_0": "Yathā hi ‘kusalā’ ‘rūpaṁ’‘cakkhumā’ti vutte atthavasena aññamaññaṁ anolokentānaṁ",
  "atk-abh01a2:16_1": "padānaṁ na koci sambandho, evamidhāpi padānaṁ asambandho āpajjati. Pubbāparasambandharahitāni",
  "atk-abh01a2:16_2": "ca padāni nippayojanāni nāma honti. Yāpi cesā parato ‘katame dhammā kusalā’ti pucchā,",
  "atk-abh01a2:16_3": "tāyapi saddhiṁ virodho āpajjati. Neva hi dhammā kusalā; atha ca panidaṁ vuccati –",
  "atk-abh01a2:16_4": "katame dhammā ‘kusalā’ti. Aparo nayo – yadi etāni ekatthāni, tiṇṇaṁ ‘dhammānaṁ’ ekattā",
  "atk-abh01a2:16_5": "kusalādīnampi ekattaṁ āpajjati. Kusalādiparānañhi tiṇṇampi ‘dhammānaṁ’ dhammabhāvena",
  "atk-abh01a2:16_6": "ekattaṁ. Tasmā dhammattayena saddhiṁ atthato ninnānatthānaṁ kusalādīnampi ekattaṁ",
  "atk-abh01a2:16_7": "āpajjati. ‘Yadeva kusalaṁ, taṁ akusalaṁ, taṁ abyākata’nti. ‘Athāpi tiṇṇaṁ dhammānaṁ",
  "atk-abh01a2:16_8": "ekattaṁ na sampaṭicchatha, aññova kusalaparo dhammo, añño akusalaparo dhammo, añño",
  "atk-abh01a2:16_9": "abyākataparo dhammoti vadatha, evaṁ sante dhammo nāma bhāvo, bhāvato ca añño abhāvoti",
  "atk-abh01a2:16_10": "kusalaparā bhāvasaṅkhātā dhammā añño akusalaparo dhammo abhāvo siyā, tathā abyākataparo.",
  "atk-abh01a2:16_11": "Tehi ca añño kusalaparopi. Evaṁ abhāvattaṁ āpannehi dhammehi anaññe kusalādayopi",
  "atk-abh01a2:16_12": "abhāvāyeva siyu’nti.",
  "atk-abh01a2:17_0": "Sabbametaṁ akāraṇaṁ. Kasmā? Yathānumativohārasiddhitoti. Vohāro hi yathā yathā atthesu",
  "atk-abh01a2:17_1": "anumato sampaṭicchito tathā tatheva siddho. Na cāyaṁ “kusalā dhammā”tiādīsu kusalapubbo",
  "atk-abh01a2:17_2": "dhammābhilāpo dhammaparo ca kusalābhilāpo, yathā ‘kusalā kusalā’ti evaṁ, attano atthavisesābhāvena",
  "atk-abh01a2:17_3": "paṇḍitehi sampaṭicchito; na ca ‘kusalā’ ‘rūpaṁ’cakkhumāsaddā viya aññamaññaṁ anolokitatthabhāvena.",
  "atk-abh01a2:17_4": "‘Kusala’-saddo panettha anavajjasukhavipākasaṅkhātassa atthassa jotakabhāvena sampaṭicchito,",
  "atk-abh01a2:17_5": "‘akusala’-saddo sāvajjadukkhavipākatthajotakattena, ‘abyākata’-saddo avipākatthajotakattena,",
  "atk-abh01a2:17_6": "‘dhamma’-saddo sabhāvadhāraṇādiatthajotakattena. So etesaṁ aññatarānantare vuccamāno",
  "atk-abh01a2:17_7": "attano atthasāmaññaṁ dīpeti. Sabbeva hi ete sabhāvadhāraṇādinā lakkhaṇena dhammā.",
  "atk-abh01a2:17_8": "Kusalādisaddā cāpi dhammasaddassa purato vuccamānā attano attano atthavisesaṁ tassa",
  "atk-abh01a2:17_9": "dīpenti. Dhammo hi kusalo vā hoti akusalo vā abyākato vā. Evamete visuṁ visuṁ vuccamānā",
  "atk-abh01a2:17_10": "attano attano atthamattadīpakattena sampaṭicchitā. Dhammasaddena saha vuccamānā attano",
  "atk-abh01a2:17_11": "attano atthasāmaññaṁ atthavisesaṁ vā dīpakattena loke paṇḍitehi sampaṭicchitā. Tasmā",
  "atk-abh01a2:17_12": "yadetamettha ekatthanānātthataṁ vikappetvā dosāropanakāraṇaṁ vuttaṁ sabbametaṁ akāraṇaṁ.",
  "atk-abh01a2:17_13": "Ayaṁ tāva kusalattikassa anupubbapadavaṇṇanā. Imināva nayena sesatikadukānampi nayo",
  "atk-abh01a2:17_14": "veditabbo. Ito paraṁ pana visesamattameva vakkhāma.",
  "atk-abh01a2:18_0": "2.Sukhāya vedanāyātiādīsu ‘sukha’-saddo tāva sukhavedanāsukhamūlasukhārammaṇasukhahetusukhapaccayaṭṭhānaabyābajjhanibbānādīsu",
  "atk-abh01a2:18_1": "dissati. Ayañhi “sukhassa ca pahānā”tiādīsu sukhavedanāyaṁ dissati. “Sukho buddhānaṁ",
  "atk-abh01a2:18_2": "uppādo”, “sukhā virāgatā loke”tiādīsu sukhamūle “yasmā ca kho, mahāli, rūpaṁ sukhaṁ",
  "atk-abh01a2:18_3": "sukhānupatitaṁ sukhāvakkanta”ntiādīsu sukhārammaṇe. “Sukhassetaṁ, bhikkhave, adhivacanaṁ",
  "atk-abh01a2:18_4": "yadidaṁ puññānī”tiādīsu sukhahetumhi. “Yāvañcidaṁ, bhikkhave, na sukaraṁ akkhānena",
  "atk-abh01a2:18_5": "pāpuṇituṁ yāva sukhā saggā”, “na te sukhaṁ pajānanti ye na passanti nandana”ntiādīsu",
  "atk-abh01a2:18_6": "sukhapaccayaṭṭhāne. “Diṭṭhadhammasukhavihārā ete dhammā”tiādīsu abyābajjhe. “Nibbānaṁ",
  "atk-abh01a2:18_7": "paramaṁ sukha”ntiādisu nibbāne. Idha panāyaṁ sukhavedanāyameva daṭṭhabbo. ‘Vedanā’-saddo",
  "atk-abh01a2:18_8": "“viditā vedanā uppajjantī”tiādīsu vedayitasmiṁyeva vattati.",
  "atk-abh01a2:19_0": "‘Dukkha’-saddo dukkhavedanādukkhavatthudukkhārammaṇadukkhapaccayadukkhapaccayaṭṭhānādīsu",
  "atk-abh01a2:19_1": "dissati. Ayañhi “dukkhassa ca pahānā”tiādīsu dukkhavedanāyaṁ dissati. “Jātipi dukkhā”tiādīsu",
  "atk-abh01a2:19_2": "dukkhavatthusmiṁ. “Yasmā ca kho, mahāli, rūpaṁ dukkhaṁ dukkhānupatitaṁ dukkhāvakkanta”ntiādīsu",
  "atk-abh01a2:19_3": "dukkhārammaṇe. “Dukkho pāpassa uccayo”tiādīsu dukkhapaccaye. “Yāvañcidaṁ, bhikkhave,",
  "atk-abh01a2:19_4": "na sukaraṁ akkhānena pāpuṇituṁ yāva dukkhā nirayā”tiādīsu dukkhapaccayaṭṭhāne. Idha",
  "atk-abh01a2:19_5": "panāyaṁ dukkhavedanāyameva daṭṭhabbo.",
  "atk-abh01a2:20_0": "Vacanattho panettha – sukhayatīti sukhā. Dukkhayatīti dukkhā. Na dukkhā na sukhāti",
  "atk-abh01a2:20_1": "adukkhamasukhā. ‘Ma-kāro padasandhivasena vutto. Sabbāpi ārammaṇarasaṁ vedayanti",
  "atk-abh01a2:20_2": "anubhavantīti vedanā. Tāsu iṭṭhānubhavanalakkhaṇā sukhā, aniṭṭhānubhavanalakkhaṇā",
  "atk-abh01a2:20_3": "dukkhā, ubhayaviparītānubhavanalakkhaṇā adukkhamasukhā. Yopanāyaṁ tīsupi padesu ‘sampayutta’-saddo,",
  "atk-abh01a2:20_4": "tassattho – samaṁ pakārehi yuttāti sampayuttā. Katarehi pakārehīti? Ekuppādatādīhi.",
  "atk-abh01a2:20_5": "“Natthi keci dhammā kehici dhammehi sampayuttāti? Āmantā”ti hi imassa pañhassa paṭikkhepe",
  "atk-abh01a2:20_6": "“nanu atthi keci dhammā kehici dhammehi sahagatā sahajātā saṁsaṭṭhā ekuppādā ekanirodhā",
  "atk-abh01a2:20_7": "ekavatthukā ekārammaṇā”ti evaṁ ekuppādatādīnaṁ vasena sampayogattho vutto. Iti imehi",
  "atk-abh01a2:20_8": "ekuppādatādīhi samaṁ pakārehi yuttāti sampayuttā.",
  "atk-abh01a2:21_0": "3.Vipākattike aññamaññavisiṭṭhānaṁ kusalākusalānaṁ pākāti vipākā. Vipakkabhāvamāpannānaṁ",
  "atk-abh01a2:21_1": "arūpadhammānametaṁ adhivacanaṁ. Vipākadhammadhammāti vipākasabhāvadhammā. Yathā jātijarāsabhāvā",
  "atk-abh01a2:21_2": "jātijarāpakatikā sattā jātidhammā jarādhammāti vuccanti evaṁ vipākajanakaṭṭhena vipākasabhāvā",
  "atk-abh01a2:21_3": "vipākapakatikā dhammāti attho. Tatiyapadaṁ ubhayasabhāvapaṭikkhepavasena vuttaṁ.",
  "atk-abh01a2:22_0": "4.Upādinnupādāniyattike ārammaṇakaraṇavasena taṇhādiṭṭhīhi upetena kammunā ādinnā,",
  "atk-abh01a2:22_1": "phalabhāvena gahitāti upādinnā. Ārammaṇabhāvaṁ upagantvā upādānasambandhena upādānānaṁ",
  "atk-abh01a2:22_2": "hitāti upādāniyā. Upādānassa ārammaṇapaccayabhūtānametaṁ adhivacanaṁ. Upādiṇṇā ca",
  "atk-abh01a2:22_3": "te upādāniyā cāti upādiṇṇupādāniyā; sāsavakammanibbattānaṁ rūpārūpadhammānametaṁ",
  "atk-abh01a2:22_4": "adhivacanaṁ. Iti iminā nayena sesapadadvayepi paṭisedhasahito attho veditabbo.",
  "atk-abh01a2:23_0": "5. Saṁkiliṭṭhasaṁkilesikattike saṁkilesetīti saṁkileso, vibādhati, upatāpeti cāti",
  "atk-abh01a2:23_1": "attho. Saṁkilesena samannāgatāti saṁkiliṭṭhā. Attānaṁ ārammaṇaṁ katvā pavattanena",
  "atk-abh01a2:23_2": "saṁkilesaṁ arahanti, saṁkilese vā niyuttā, tassa ārammaṇabhāvānatikkamanatoti saṁkilesikā.",
  "atk-abh01a2:23_3": "Saṁkilesassa ārammaṇapaccayabhūtānametaṁ adhivacanaṁ. Saṁkiliṭṭhā ca te saṁkilesikā",
  "atk-abh01a2:23_4": "cāti saṁkiliṭṭhasaṁkilesikā. Sesapadadvayampi purimattike vuttanayeneva veditabbaṁ.",
  "atk-abh01a2:24_0": "6.Vitakkattike sampayogavasena vattamānena saha vitakkena savitakkā. Saha vicārena",
  "atk-abh01a2:24_1": "savicārā. Savitakkā ca te savicārā cāti savitakkasavicārā. Ubhayarahitā avitakkaavicārā.",
  "atk-abh01a2:24_2": "Vitakkavicāresu vicārova mattā, pamāṇaṁ, etesanti vicāramattā. Vicārato uttari vitakkena",
  "atk-abh01a2:24_3": "saddhiṁ sampayogaṁ na gacchantīti attho. Avitakkā ca te vicāramattā cāti avitakkavicāramattā.",
  "atk-abh01a2:25_0": "7.Pītittike pītiyā saha ekuppādādibhāvaṁ gatāti pītisahagatā, pītisampayuttāti attho.",
  "atk-abh01a2:25_1": "Sesapadadvayepi eseva nayo. Upekkhāti cettha adukkhamasukhā vedanā vuttā. Sā hi sukhadukkhākārappavattiṁ",
  "atk-abh01a2:25_2": "upekkhati, majjhattākārasaṇṭhitattā tenākārena pavattatīti upekkhā. Iti vedanāttikato",
  "atk-abh01a2:25_3": "padadvayameva gahetvā nippītikassa sukhassa sappītikasukhato visesadassanavasena ayaṁ tiko vutto.",
  "atk-abh01a2:26_0": "8.Dassanattike dassanenāti sotāpattimaggena. So hi paṭhamaṁ nibbānaṁ dassanato dassananti",
  "atk-abh01a2:26_1": "vutto. Gotrabhu pana kiñcāpi paṭhamataraṁ passati, yathā pana rañño santikaṁ kenacideva",
  "atk-abh01a2:26_2": "karaṇīyena āgato puriso dūratova rathikāya carantaṁ hatthikkhandhagataṁ rājānaṁ disvāpi",
  "atk-abh01a2:26_3": "‘diṭṭho te rājā’ti puṭṭho disvāpi kattabbakiccassa akatattā ‘na passāmī’ti āha. Evameva",
  "atk-abh01a2:26_4": "nibbānaṁ disvāpi kattabbassa kilesappahānassābhāvā na dassananti vuccati. Tañhi ñāṇaṁ",
  "atk-abh01a2:26_5": "maggassa āvajjanaṭṭhāne tiṭṭhati. Bhāvanāyāti sesamaggattayena. Sesamaggattayañhi",
  "atk-abh01a2:26_6": "paṭhamamaggena diṭṭhasmiṁyeva dhamme bhāvanāvasena uppajjati, adiṭṭhapubbaṁ kiñci",
  "atk-abh01a2:26_7": "na passati, tasmā bhāvanāti vuccati. Tatiyapadaṁ ubhayapaṭikkhepavasena vuttaṁ.",
  "atk-abh01a2:27_0": "9.Tadanantarattike dassanena pahātabbo hetu etesanti dassanena pahātabbahetukā. Dutiyapadepi",
  "atk-abh01a2:27_1": "eseva nayo. Tatiyapade neva dassanena na bhāvanāya pahātabbo hetu etesanti evamatthaṁ",
  "atk-abh01a2:27_2": "aggahetvā neva dassanena na bhāvanāya pahātabbo hetu etesaṁ atthīti evamattho gahetabbo.",
  "atk-abh01a2:27_3": "Itarathā hi ahetukānaṁ aggahaṇaṁ bhaveyya; hetuyeva hi tesaṁ natthi yo dassanabhāvanāhi",
  "atk-abh01a2:27_4": "pahātabbo siyā. Sahetukesupi hetuvajjānaṁ pahānaṁ āpajjati, na hetūnaṁ; hetuyeva",
  "atk-abh01a2:27_5": "hi etesaṁ ‘neva dassanena na bhāvanāya pahātabbo’ti vutto, na te dhammā. Ubhayampi",
  "atk-abh01a2:27_6": "cetaṁ anadhippetaṁ. Tasmā neva dassanena na bhāvanāya pahātabbo hetu etesaṁ atthīti",
  "atk-abh01a2:27_7": "nevadassanena nabhāvanāya pahātabbahetukāti ayamattho gahetabbo.",
  "atk-abh01a2:28_0": "10.Ācayagāmittike kammakilesehi āciyatīti ācayo. Paṭisandhicutigatippavattānaṁ etaṁ",
  "atk-abh01a2:28_1": "nāmaṁ. Tassa kāraṇaṁ hutvā nipphādanakabhāvena taṁ ācayaṁ gacchanti, yassa vā pavattanti",
  "atk-abh01a2:28_2": "taṁ puggalaṁ yathāvuttameva ācayaṁ gamentītipi ācayagāmino; sāsavakusalākusalānaṁ",
  "atk-abh01a2:28_3": "etaṁ adhivacanaṁ. Tato eva ācayasaṅkhātā cayā apetattā, nibbānaṁ apetaṁ cayāti apacayo.",
  "atk-abh01a2:28_4": "Taṁ ārammaṇaṁ katvā pavattanato apacayaṁ gacchantīti apacayagāmino; ariyamaggānametaṁ",
  "atk-abh01a2:28_5": "adhivacanaṁ. Apica pākāraṁ iṭṭhakavaḍḍhakī viya pavattaṁ ācinantā gacchantīti ācayagāmino.",
  "atk-abh01a2:28_6": "Tena citaṁ citaṁ iṭṭhakaṁ viddhaṁsayamāno puriso viya tadeva pavattaṁ apacinantā",
  "atk-abh01a2:28_7": "gacchantīti apacayagāmino. Tatiyapadaṁ ubhayapaṭikkhepena vuttaṁ.",
  "atk-abh01a2:29_0": "11.Sekkhattike tīsu sikkhāsu jātāti sekkhā. Sattannaṁ sekkhānaṁ etetipi sekkhā. Apariyositasikkhattā",
  "atk-abh01a2:29_1": "sayameva sikkhantītipi sekkhā. Upari sikkhitabbābhāvato na sekkhāti asekkhā. Vuḍḍhippattā",
  "atk-abh01a2:29_2": "vā sekkhātipi asekkhā. Arahattaphaladhammānaṁ etaṁ adhivacanaṁ. Tatiyapadaṁ ubhayapaṭikkhepena vuttaṁ.",
  "atk-abh01a2:30_0": "12.Parittattike samantato khaṇḍitattā appamattakaṁ parittanti vuccati; ‘parittaṁ",
  "atk-abh01a2:30_1": "gomayapiṇḍa’ntiādīsu viya. Imepi appānubhāvatāya parittā viyāti parittā; kāmāvacaradhammānametaṁ",
  "atk-abh01a2:30_2": "adhivacanaṁ. Kilesavikkhambhanasamatthatāya vipulaphalatāya dīghasantānatāya ca mahantabhāvaṁ",
  "atk-abh01a2:30_3": "gatā, mahantehi vā uḷāracchandavīriyacittapaññehi gatā paṭipannātipi mahaggatā. Pamāṇakarā",
  "atk-abh01a2:30_4": "dhammā rāgādayo pamāṇaṁ nāma. Ārammaṇato vā sampayogato vā natthi etesaṁ pamāṇaṁ,",
  "atk-abh01a2:30_5": "pamāṇassa ca paṭipakkhāti appamāṇā.",
  "atk-abh01a2:31": "13.Parittārammaṇattike parittaṁ ārammaṇaṁ etesanti parittārammaṇā. Sesapadadvayepi eseva nayo.",
  "atk-abh01a2:32": "14.Hīnattike hīnāti lāmakā akusalā dhammā. Hīnappaṇītānaṁ majjhe bhavāti majjhimā. Avasesā tebhūmakā dhammā uttamaṭṭhena atappakaṭṭhena ca paṇītā; lokuttarā dhammā.",
  "atk-abh01a2:33_0": "15.Micchattattike ‘hitasukhāvahā me bhavissantī’ti evaṁ āsīsitāpi tathā abhāvato,",
  "atk-abh01a2:33_1": "‘asubhādīsuyeva subha’ntiādi viparītappavattito ca micchāsabhāvāti micchattā; vipākadāne",
  "atk-abh01a2:33_2": "sati khandhabhedānantarameva vipākadānato niyatā; micchattā ca te niyatā cāti micchattaniyatā.",
  "atk-abh01a2:33_3": "Vuttaviparītena atthena sammāsabhāvāti sammattā; sammattā ca te niyatā ca anantarameva",
  "atk-abh01a2:33_4": "phaladānenāti sammattaniyatā. Ubhayathāpi na niyatāti aniyatā.",
  "atk-abh01a2:34_0": "16.Maggārammaṇattike nibbānaṁ maggati, gavesati, kilese vā mārento gacchatīti maggo.",
  "atk-abh01a2:34_1": "Maggo ārammaṇaṁ etesanti maggārammaṇā. Aṭṭhaṅgikopi maggo paccayaṭṭhena etesaṁ hetūti",
  "atk-abh01a2:34_2": "maggahetukā. Maggasampayuttā vā hetū magge vā hetūti maggahetū. Te etesaṁ hetūtipi",
  "atk-abh01a2:34_3": "maggahetukā. Sammādiṭṭhi sayaṁ maggo ceva hetu ca. Iti maggo hetu etesantipi maggahetukā.",
  "atk-abh01a2:34_4": "Abhibhavitvā pavattanaṭṭhena maggo adhipati etesanti maggādhipatino.",
  "atk-abh01a2:35": "17.Uppannattike uppādato paṭṭhāya yāva bhaṅgā uddhaṁ pannā gatā pavattāti uppannā. Na uppannāti anuppannā. Pariniṭṭhitakāraṇekadesattā avassaṁ uppajjissantīti uppādino.",
  "atk-abh01a2:36": "18.Atītattike attano sabhāvaṁ uppādādikkhaṇaṁ vā patvā atikkantāti atītā. Tadubhayampi na āgatāti anāgatā. Taṁ taṁ kāraṇaṁ paṭicca uppannāti paccuppannā.",
  "atk-abh01a2:37": "19.Anantarattike atītaṁ ārammaṇaṁ etesanti atītārammaṇā. Sesapadadvayepi eseva nayo.",
  "atk-abh01a2:38_0": "20.Ajjhattattike ‘evaṁ pavattamānā mayaṁ attā’ti gahaṇaṁ, ‘gamissāmā’ti iminā viya",
  "atk-abh01a2:38_1": "adhippāyena attānaṁ adhikāraṁ katvā pavattāti ajjhattā. ‘Ajjhatta’-saddo panāyaṁ",
  "atk-abh01a2:38_2": "gocarajjhatte niyakajjhatte ajjhattajjhatte visayajjhatteti catūsu atthesu dissati.",
  "atk-abh01a2:38_3": "“Tenānanda, bhikkhunā tasmiṁyeva purimasmiṁ samādhinimitte ajjhattameva cittaṁ saṇṭhapetabbaṁ”,",
  "atk-abh01a2:38_4": "“ajjhattarato samāhito”tiādīsu hi ayaṁ gocarajjhatte dissati. “Ajjhattaṁ sampasādanaṁ”,",
  "atk-abh01a2:38_5": "“ajjhattaṁ vā dhammesu dhammānupassī viharatī”tiādīsu niyakajjhatte. “Cha ajjhattikāni",
  "atk-abh01a2:38_6": "āyatanānī”tiādīsu ajjhattajjhatte. “Ayaṁ kho panānanda, vihāro tathāgatena abhisambuddho",
  "atk-abh01a2:38_7": "yadidaṁ sabbanimittānaṁ amanasikārā ajjhattaṁ suññataṁ upasampajja viharatī”tiādīsu",
  "atk-abh01a2:38_8": "visayajjhatte; issariyaṭṭhāneti attho. Phalasamāpatti hi buddhānaṁ issariyaṭṭhānaṁ",
  "atk-abh01a2:38_9": "nāma. Idha pana niyakajjhatte adhippeto. Tasmā attano santāne pavattā pāṭipuggalikā",
  "atk-abh01a2:38_10": "dhammā ajjhattāti veditabbā. Tato bāhirabhūtā pana indriyabaddhā vā anindriyabaddhā",
  "atk-abh01a2:38_11": "vā bahiddhā nāma. Tatiyapadaṁ tadubhayavasena vuttaṁ.",
  "atk-abh01a2:39": "21. Anantarattiko teyeva tippakārepi dhamme ārammaṇaṁ katvā pavattanavasena vutto.",
  "atk-abh01a2:40_0": "22.Sanidassanattike daṭṭhabbabhāvasaṅkhātena saha nidassanenāti sanidassanā. Paṭihananabhāvasaṅkhātena",
  "atk-abh01a2:40_1": "saha paṭighenāti sappaṭighā. Sanidassanā ca te sappaṭighā cāti sanidassanasappaṭighā.",
  "atk-abh01a2:40_2": "Natthi etesaṁ daṭṭhabbabhāvasaṅkhātaṁ nidassananti anidassanā. Anidassanā ca te vuttanayeneva",
  "atk-abh01a2:40_3": "sappaṭighā cāti anidassanasappaṭighā. Tatiyapadaṁ ubhayapaṭikkhepena vuttaṁ. Ayaṁ",
  "atk-abh01a2:40_4": "tāva tikamātikāya anupubbapadavaṇṇanā.",
  "atk-abh01a2:41": "Tikamātikāpadavaṇṇanā niṭṭhitā."
}