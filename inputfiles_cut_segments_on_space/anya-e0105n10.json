{
  "anya-e0105n10:0": "Piṭakattayassa potthakāropanaṁ",
  "anya-e0105n10:1_0": "Mahāvihāravāsino pana porāṇikaṁ pāḷibhāsāya saṇṭhitaṁ parisuddhapiṭakameva paṭiggaṇhanti,",
  "anya-e0105n10:1_1": "tañca mukhapāṭheneva dhārenti. Tadā pana therā pacchimajanānaṁ satipaññāhāniṁ disvā",
  "anya-e0105n10:1_2": "buddhakālato paṭṭhāya yāva taṁkālā mukhapāṭhenābhataṁ sāṭṭhakathaṁ piṭakattayaṁ potthake",
  "anya-e0105n10:1_3": "āropetuṁ samārabhiṁsu. Samārabhamānā ca te anurādharājadhānipurato aṭṭhasaṭṭhimilappamāṇe",
  "anya-e0105n10:1_4": "malayajanapade mātulamātale iti etarahi vohāro nagare ālokaleṇe vasantā ekassa tandesikassa",
  "anya-e0105n10:1_5": "janapadādhipatino ārakkhaṁ gahetvā taṁ potthakāropanakammamakaṁsu mahāvaṁse 33, 100-101-gāthāsu.",
  "anya-e0105n10:1_6": "Tenidaṁ ñāyati ‘‘tadā mahāvihāravāsino therā rājarājamahāmattehi aladdhūpakārā hutvā",
  "anya-e0105n10:1_7": "attano baleneva piṭakattayassa potthakāropanakammamakaṁsū’’ti ca, ‘‘tañca yatheva",
  "anya-e0105n10:1_8": "pacchimajanānaṁ satipaññāhāniṁ disvā kataṁ, tatheva dubbhikkharaṭṭhakkhobhādibhayupaddutakālesu",
  "anya-e0105n10:1_9": "duddharabhāvampi disvā’’ti ca, tathā ‘‘abhayagirivāsīnaṁ sampaṭicchitasamayantaravādehi",
  "anya-e0105n10:1_10": "anākulanatthampi kata’’nti ca. Evaṁ mahāvihāravāsino therā parisuddhattheravādapiṭakaṁ",
  "anya-e0105n10:1_11": "samayantarehi asammissanatthāya yathā pure, tathā pāḷibhāsāya eva potthake āropetvāpi",
  "anya-e0105n10:1_12": "surakkhitaṁ rakkhiṁsu. Yadi hi tadā tepiṭakaṁ potthakesu anāropitamassa, pacchākālesu",
  "anya-e0105n10:1_13": "samayantarato āgatasuttāni ‘‘netāni amhāka’’nti paṭikkhipituṁ na sukarāni bhaveyyuṁ.",
  "anya-e0105n10:1_14": "Yato ca kho tadā sāṭṭhakathaṁ tepiṭakaṁ potthakesu āropitaṁ, tatoyeva anāgatakālesu",
  "anya-e0105n10:1_15": "samayantarāgatasuttāni tehi potthakehi saṁsandetvā paṭikkhipituṁ sukarāni honti.",
  "anya-e0105n10:2_0": "Tathā hi bhātiyarājakāle (524-552-bu-va) mahāvihāravāsīnaṁ abhayagirivāsīhi vinaye",
  "anya-e0105n10:2_1": "vivādo uppajji. Tadā rājā dīghakārāyanaṁ nāma brāhmaṇajātikaṁ amaccaṁ therānaṁ santikaṁ",
  "anya-e0105n10:2_2": "pesesi. So ubhinnaṁ suttaṁ sutvā vinicchayaṁ adāsi pārā. aṭṭha. 2.384. Tathā vohārakatissarājakāle",
  "anya-e0105n10:2_3": "ca (758-780 bu-va) goṭhābhayarājakāle ca (797-810 bu-va) theravādikā potthakārūḷhena",
  "anya-e0105n10:2_4": "dhammavinayena saṁsandetvā adhammavādaṁ paṭikkhipiṁsu nikāyasaṅgahe 12-piṭṭhe."
}