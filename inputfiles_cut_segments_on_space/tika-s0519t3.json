{
  "tika-s0519t3:0": "3. Niddesavāravaṇṇanā",
  "tika-s0519t3:1_0": "4. Niddesavāre sāmaññatoti sādhāraṇato. Visesenāti asādhāraṇato. Padatthoti saddattho.",
  "tika-s0519t3:1_1": "Lakkhaṇanti sabhāvo. Kamoti anupubbī. Ettāvatāti ettakappamāṇabhāvo. Hetvādīti hetuphalabhūmiupanisāsabhāgavisabhāgalakkhaṇanayā.",
  "tika-s0519t3:1_2": "Visesato pana lakkhaṇanti sambandho.",
  "tika-s0519t3:2": "Hārasaṅkhepavaṇṇanā",
  "tika-s0519t3:3_0": "1.Yaṁ, bhikkhaveti ettha yanti paccattavacanaṁ, tañca sukhaṁ, somanassanti dvayena",
  "tika-s0519t3:3_1": "samānādhikaraṇanti katvā ‘‘assādīyatīti assādo, sukhaṁ, somanassañcā’’ti vuttaṁ.",
  "tika-s0519t3:3_2": "Sukhādivedanā viya manāpiyarūpādipi avītarāgassa assādetabbanti āha ‘‘evaṁ iṭṭhārammaṇampī’’ti.",
  "tika-s0519t3:3_3": "‘‘Assādeti etāyāti vā assādo, taṇhā’’ti etena ‘‘ya’’nti hetuatthe nipātoti dasseti.",
  "tika-s0519t3:3_4": "Tatrāyamattho – yena hetunā pañcupādānakkhandhe paṭicca assādanīyabhāvena uppajjati",
  "tika-s0519t3:3_5": "sukhaṁ somanassaṁ, ayaṁ taṇhāsaṅkhāto assādo assādanakiriyāya kāraṇanti. Iti katvā",
  "tika-s0519t3:3_6": "ayamattho diṭṭhābhinandanādibhāvato vipallāsesupi sambhavatīti āha ‘‘evaṁ vipallāsāpī’’ti.",
  "tika-s0519t3:3_7": "Aniṭṭhampīti pi-saddena iṭṭhampīti yojetabbaṁ, anavasesā sāsavā dhammā idha ārammaṇaggahaṇena",
  "tika-s0519t3:3_8": "gahitāti āha ‘‘sabbesaṁ tebhūmakasaṅkhārāna’’nti.",
  "tika-s0519t3:4_0": "Dukkhādukkhamasukhavedanānanti ettha dukkhasabhāvā eva adukkhamasukhā vedanā gahitā",
  "tika-s0519t3:4_1": "aniṭṭhārammaṇassa adhippetattā, na sukhasabhāvā. Yaṁ sandhāya vuttaṁ ‘‘yāyaṁ, bhante,",
  "tika-s0519t3:4_2": "adukkhamasukhā vedanā, santasmiṁ esā paṇīte sukhe vuttā bhagavatā’’ti (ma. ni. 2.88;",
  "tika-s0519t3:4_3": "saṁ. ni. 4.267). ‘‘Sukhapariyāyasabbhāvato’’ti iminā iṭṭhatāmattatopi lesena sattānaṁ",
  "tika-s0519t3:4_4": "ārammaṇassa assādanīyatā sambhavatīti dasseti.",
  "tika-s0519t3:5_0": "Ādīnavo dosanissandanatāya doso, svāyaṁ pīḷanavuttiyā veditabboti āha ‘‘ādīnavo dukkhā",
  "tika-s0519t3:5_1": "vedanā, tissopi vā dukkhatā’’ti. Evaṁ dosatthataṁ ādīnavassa dassetvā idāni kapaṇatthataṁ",
  "tika-s0519t3:5_2": "dassetuṁ ‘‘atha vā’’tiādi vuttaṁ. Yatoti yasmā dosakapaṇasabhāvattāti vuttaṁ hoti.",
  "tika-s0519t3:6_0": "Nissaratīti vivitti, sabbasaṅkhāravivekoti attho. Sāmaññaniddesenāti nissaraṇasaddavacanīyatāsāmaññena.",
  "tika-s0519t3:6_1": "Purimānanti assādādīnavatānaṁ. Upāyo cātiādīsu ca-saddo padapūraṇamattanti katvā",
  "tika-s0519t3:6_2": "āha ‘‘pacchimānañcā’’ti, phalādīnanti attho. Tadantogadhabhedānanti ariyamaggapariyāpannavisesānaṁ.",
  "tika-s0519t3:7": "Kāmabhavādīnanti ādi-saddena na rūpārūpabhavā eva gahitā, atha kho te ca saññībhavādayo ca ekavokārabhavādayo ca gahitā. Tenāha ‘‘tiṇṇaṁ tiṇṇaṁ bhavāna’’nti.",
  "tika-s0519t3:8_0": "Yāvadeva anupādāparinibbānatthā bhagavato desanāti āha ‘‘nanu ca…pe… nipphādīyatī’’ti.",
  "tika-s0519t3:8_1": "‘‘Vuttamevā’’ti iminā punaruttidosaṁ codeti. Itaro ‘‘saccameta’’nti anujānitvā ‘‘tañca",
  "tika-s0519t3:8_2": "kho’’tiādinā pariharati. ‘‘Paramparāyā’’ti etena ajjhattaṁ yonisomanasikāro viya",
  "tika-s0519t3:8_3": "na paratoghoso āsannakāraṇaṁ dhammādhigamassa dhammassa paccattaṁ vedanīyattāti dasseti.",
  "tika-s0519t3:8_4": "Tathā hi ‘‘akkhātāro tathāgatā, paṭipannā pamokkhanti, jhāyino mārabandhanā’’ti (dha.",
  "tika-s0519t3:8_5": "pa. 276) vuttaṁ. Tadadhigamakāraṇaṁ ariyamaggādhigamakāraṇaṁ siyā. Kiṁ pana tanti",
  "tika-s0519t3:8_6": "āha ‘‘sampattibhavahetū’’ti, tena carimattabhāvahetubhūtaṁ puññasampattiṁ vadati.",
  "tika-s0519t3:9_0": "‘‘Attānudiṭṭhiṁ ūhacca, evaṁ maccutaro siyā’’ti idaṁ ariyamaggassa pubbabhāgapaṭipadāya",
  "tika-s0519t3:9_1": "phalabhāvasādhanaṁ. Yena hi vidhinā attānudiṭṭhisamugghāto, maccutaraṇañca siyā,",
  "tika-s0519t3:9_2": "so ‘‘eva’’nti iminā pakāsitoti. Attānudiṭṭhisamugghātamaccutaraṇānaṁ phalabhāve vattabbameva natthi.",
  "tika-s0519t3:10_0": "‘‘Dhammo have’’ti pana gāthāyaṁ lokiyassa puññaphalassa vuttattā āha ‘‘idaṁ phala’’nti.",
  "tika-s0519t3:10_1": "Yaṁ nibbattetabbaṁ, taṁ phalaṁ. Yaṁ nibbattakaṁ, so upāyo. Ayamettha vinicchayo.",
  "tika-s0519t3:10_2": "Tenāha ‘‘etena nayenā’’tiādi. Upadhisampattīti attabhāvasobhā.",
  "tika-s0519t3:11": "Visuddhīti ñāṇadassanavisuddhi adhippetāti āha – ‘‘etthāpi…pe… viññātu’’nti. ‘‘Yasmā panā’’tiādināpi tamevatthaṁ vacanantare pākaṭataraṁ karoti.",
  "tika-s0519t3:12_0": "Sarūpato āgatāni ‘‘yato kho, bhikkhave, bhikkhu pañcannaṁ upādānakkhandhānaṁ samudayañca",
  "tika-s0519t3:12_1": "atthaṅgamañca assādañca ādīnavañca nissaraṇañca yathābhūtaṁ pajānātī’’tiādīsu (saṁ.",
  "tika-s0519t3:12_2": "ni. 3.26-28). Ekadesenaāgatāni ‘‘saṁyojaniyesu, bhikkhave, dhammesu assādānupassino",
  "tika-s0519t3:12_3": "viharato (saṁ. ni. 2.53), bahudukkhā bahupāyāsā, ādīnavo ettha bhiyyo (ma. ni. 1.117),",
  "tika-s0519t3:12_4": "saṅkhārānametaṁ nissaraṇaṁ, yadidaṁ nibbāna’’ntiādīsu (paṭi. ma. 1.24; 3.41). Na",
  "tika-s0519t3:12_5": "sarūpena āgatāni yathā sāmaññaphalasuttādīsu. Atthavasenāti assādetabbādiatthavasena.",
  "tika-s0519t3:12_6": "Na papañcitoti na vitthārito.",
  "tika-s0519t3:13_0": "2.Esevanayoti atidesena viciyamānavacanaseso atidiṭṭho. Bhāvatthe tohi āha ‘‘vissajjitanti",
  "tika-s0519t3:13_1": "vissajjanā’’ti. Sutte āgataṁ na atthasaṁvaṇṇanāvasena aṭṭhakathāyaṁ āgatanti adhippāyo.",
  "tika-s0519t3:13_2": "Pucchānurūpatā idha pubbāparanti catubyūhapubbāparato imaṁ visesetvā dasseti. Pucchānusandhīti",
  "tika-s0519t3:13_3": "pucchāya vissajjanena anusandhānaṁ. Aṭṭhakathāyaṁ pana heṭṭhimadesanāya pucchānimittapavattauparidesanāya",
  "tika-s0519t3:13_4": "sambandho ‘‘pucchānusandhī’’ti vuttaṁ. Pubbāpekkhanti pucchitavissajjitapadāpekkhaṁ.",
  "tika-s0519t3:13_5": "‘‘Suttassā’’ti vā iminā pucchāvissajjanāanugītiyo ṭhapetvā seso vicayahārapadattho",
  "tika-s0519t3:13_6": "saṅgahitoti padassāpi saṅgaho veditabbo. Imasmiṁ pakkhe gāthāyaṁ ca-saddo padapūraṇamatte daṭṭhabbo.",
  "tika-s0519t3:14_0": "‘‘Cakkhu anicca’’nti puṭṭhe ‘‘āma, cakkhu aniccamevā’’ti ekantato vissajjanaṁ ekaṁsabyākaraṇaṁ.",
  "tika-s0519t3:14_1": "‘‘Aññindriyaṁ bhāvetabbaṁ, sacchikātabbañcā’’ti puṭṭhe ‘‘maggapariyāpannaṁ bhāvetabbaṁ,",
  "tika-s0519t3:14_2": "phalapariyāpannaṁ sacchikātabba’’nti vibhajitvā vissajjanaṁ vibhajjabyākaraṇaṁ. ‘‘Aññindriyaṁ",
  "tika-s0519t3:14_3": "kusala’’nti puṭṭhe ‘‘kiṁ anavajjaṭṭho kusalaṭṭho, udāhu sukhavipākaṭṭho’’ti paṭipucchitvā",
  "tika-s0519t3:14_4": "vissajjanaṁ paṭipucchābyākaraṇaṁ. ‘‘Sassato attā, asassato vā’’ti vutte ‘‘abyākatameta’’ntiādinā",
  "tika-s0519t3:14_5": "avissajjanaṁ ṭhapanaṁ. ‘‘Kiṁ panete kusalāti vā dhammāti vā ekatthā, udāhu nānatthā’’ti",
  "tika-s0519t3:14_6": "idaṁ pucchanaṁ sāvasesaṁ. Vissajjanassa pana sāvasesatā veneyyajjhāsayavasena desanāyaṁ",
  "tika-s0519t3:14_7": "veditabbā. Appāṭihīrakaṁ sauttaraṁ. Sappāṭihīrakaṁ niruttaraṁ. Sesaṁ vicayahāraniddese suviññeyyameva.",
  "tika-s0519t3:15_0": "Ettha ca assādo assādahetu yāva āṇattihetūti evaṁ hetūnampi assādādayo veditabbā.",
  "tika-s0519t3:15_1": "Tattha saṅkhepato sukhasukhapaccayalakkhaṇo assādo, so visesato saggasampattiyā dīpetabbo.",
  "tika-s0519t3:15_2": "Sā hi tassa ukkaṁso, sesā panettha bhavasampatti tadanvāyikā veditabbā. Tassa hetu",
  "tika-s0519t3:15_3": "dānamayaṁ, sīlamayañca puññakiriyavatthu. Dukkhadukkhapaccayalakkhaṇo ādīnavo. Vipariṇāmasaṅkhāradukkhatānaṁ",
  "tika-s0519t3:15_4": "tadavarodhato vaṭṭadukkhassāpi ettha saṅgaho. Visesato pana kāmānaṁ okāroti daṭṭhabbo,",
  "tika-s0519t3:15_5": "svāyaṁ saṁkilesavatthunā, ittarapaccupaṭṭhānatādīhi ca vibhāvetabbo, tassa hetu dasa",
  "tika-s0519t3:15_6": "akusalakammapathā. Nekkhammaṁ nissaraṇaṁ, tassa hetu yathārahaṁ tadanucchavikā pubbabhāgappaṭipadā.",
  "tika-s0519t3:15_7": "Phalaṁ desanāphalameva, tassa hetu desanā. Upāyo yathāvuttaupāyova, tassa hetu cattāri",
  "tika-s0519t3:15_8": "cakkāni. Āṇatti upadeso, tassa rāgaggiādīhi lokassa ādittatā, satthu mahākaruṇāyogo ca hetu.",
  "tika-s0519t3:16_0": "Tathā catūsu ariyasaccesu samudayena assādo, dukkhena ādīnavo, magganirodhehi nissaraṇaṁ,",
  "tika-s0519t3:16_1": "maggo vā upāyo, tadupadeso āṇatti, anupādisesā nibbānadhātu phalaṁ. Iti anupubbakathāya",
  "tika-s0519t3:16_2": "saddhiṁ buddhānaṁ sāmukkaṁsikāya dhammadesanāya niddhāraṇabhāvena vicayo veditabbo.",
  "tika-s0519t3:16_3": "Padassa padatthasambandho hetu. So hi tassa pavattinimittaṁ, pañhassa ñātukāmatā,",
  "tika-s0519t3:16_4": "kathekukāmatā ca. Adiṭṭhajotanādīnañhi catunnaṁ ñātukāmatā, itarassa itarā. Vissajjanassa",
  "tika-s0519t3:16_5": "pañho hetu. Evaṁ sesānampi yathārahaṁ vattabbaṁ.",
  "tika-s0519t3:17_0": "3.Byañjanatthānaṁ yuttāyuttaparikkhāti byañjanaggahaṇena padaṁ gahitaṁ, atthaggahaṇena",
  "tika-s0519t3:17_1": "pañhādīhi saddhiṁ assādādayo gahitā. Vicayahārapadatthā eva hi yuttāyuttādivisesasahitā",
  "tika-s0519t3:17_2": "yuttihārādīnaṁ padatthā. Tathā hi padaṭṭhānapadaṭṭhānikabhāvavisiṭṭhā teyeva padaṭṭhānahārassa",
  "tika-s0519t3:17_3": "padatthā. Lakkhaṇalakkhitabbatāvisiṭṭhā, niddhāritā ca lakkhaṇahārassa, nibbacanādivibhāvanāvisiṭṭhā",
  "tika-s0519t3:17_4": "catubyūhahārassa, sabhāgadhammavasena, visabhāgadhammavasena ca āvaṭṭanavisiṭṭhā",
  "tika-s0519t3:17_5": "āvaṭṭahārassa, bhūmivibhāgādivisiṭṭhā vibhattihārassa, paṭipakkhato parivattanavisiṭṭhā",
  "tika-s0519t3:17_6": "parivattanahārassa, pariyāyavevacanavisiṭṭhā vevacanahārassa, pabhavādipaññāpanavisiṭṭhā",
  "tika-s0519t3:17_7": "paññattihārassa, khandhādimukhehi otaraṇavisiṭṭhā otaraṇahārassa, padapadatthapañhārambhasodhanavisiṭṭhā",
  "tika-s0519t3:17_8": "sodhanahārassa, sāmaññavisesaniddhāraṇavisiṭṭhā adhiṭṭhānahārassa, paccayadhammehi",
  "tika-s0519t3:17_9": "parikkharaṇavisiṭṭhā parikkhārahārassa, pahātabbabhāvetabbatāniddhāraṇavisiṭṭhā samāropanahārassa",
  "tika-s0519t3:17_10": "padatthā. ‘‘Byañjanassa sabhāvaniruttitā, atthassa suttādīhi avilomanaṁ yuttabhāvo’’ti",
  "tika-s0519t3:17_11": "iminā asabhāvaniruttitā, suttādīhi vilomanañca ayuttabhāvoti dīpeti, tena yuttāyuttīnaṁ hetuṁ dasseti.",
  "tika-s0519t3:18_0": "4.Yonisomanasikārādīti ādisaddena saddhammassavanasappurisūpanissayādisādhāraṇaṁ,",
  "tika-s0519t3:18_1": "asādhāraṇañca deyyapaṭiggāhakādiṁ saṅgaṇhāti. Sambhavatoti yathārahaṁ tassa dhammassa",
  "tika-s0519t3:18_2": "anurūpaṁ. Yāva sabbadhammāti ettha sabbaṁ nāma padesasabbaṁ, na sabbasabbanti. Ayañhi",
  "tika-s0519t3:18_3": "sabbasaddo yathā paṭhamavikappe sutte āgatadhammavasena padesavisayo, evaṁ dutiyavikappe",
  "tika-s0519t3:18_4": "padaṭṭhānapadaṭṭhānikaniddhāraṇena taṁtaṁpakaraṇaparicchinnadhammaggahaṇato padesavisayo",
  "tika-s0519t3:18_5": "eva, na anavasesadhammavisayoti. Suttāgatadhammānaṁ yāni padaṭṭhānāni, tesañca yānīti",
  "tika-s0519t3:18_6": "evaṁ kāraṇaparamparāniddhāraṇalakkhaṇo padaṭṭhānahāro, parikkhārahāro pana suttāgatadhammānaṁ",
  "tika-s0519t3:18_7": "taṁtaṁpaccayuppannānaṁ paṭihetupaccayatāvisesavibhāvanalakkhaṇoti satipi kāraṇavicāraṇabhāve",
  "tika-s0519t3:18_8": "ayaṁ padaṭṭhānahāraparikkhārahārānaṁ viseso.",
  "tika-s0519t3:19_0": "5. Yathā ‘‘samānādhikaraṇasamānapade’’tiādīsu ekasaddassa attho samānasaddo, evaṁ",
  "tika-s0519t3:19_1": "ekarasaṭṭhena bhāvanā ‘‘ekuppādā’’tiādīsu (kathā. 473) viya ekalakkhaṇāti ettha ekasaddo",
  "tika-s0519t3:19_2": "samānatthoti āha ‘‘samānalakkhaṇā’’ti. Saṁvaṇṇanāvasenāti ettha kammatthe ana-saddo,",
  "tika-s0519t3:19_3": "saṁvaṇṇetabbatāvasenāti attho. Lakkhaṇāti upalakkhaṇā. ‘‘Nānattakāyanānattasaññino",
  "tika-s0519t3:19_4": "(dī. ni. 3.341, 357, 359; a. ni. 9.24), nānattasaññānaṁ amanasikārā’’tiādīsu sahacāritā",
  "tika-s0519t3:19_5": "daṭṭhabbā. Saññāsahagatā hi dhammā tattha saññāggahaṇena gahitā. ‘‘Dadaṁ mittāni",
  "tika-s0519t3:19_6": "ganthatī’’tiādīsu (saṁ. ni. 1.246; su. ni. 189) samānakiccatā. Piyavacanatthacariyā",
  "tika-s0519t3:19_7": "samānattatāpi hi tattha mittaganthanakiccena samānakiccā gayhanti saṅgahavatthubhāvato.",
  "tika-s0519t3:19_8": "‘‘Phassapaccayā vedanā’’tiādīsu (ma. ni. 3.126; saṁ. ni. 2.1, 39; mahāva. 1; vibha.",
  "tika-s0519t3:19_9": "225; udā. 1; netti. 24) samānahetutā. Yathā hi phasso vedanāya, evaṁ saññādīnampi",
  "tika-s0519t3:19_10": "sahajātādinā paccayo hoti evāti tepi samānahetutāya vuttā eva honti. Tathā hi vuttaṁ",
  "tika-s0519t3:19_11": "‘‘tajjāmanoviññāṇadhātusamphassajā cetanā’’ti (dha. sa. 5), ‘‘phuṭṭho sañjānāti,",
  "tika-s0519t3:19_12": "phuṭṭho cetetī’’tiādi (saṁ. ni. 4.93). Evaṁ ‘‘taṇhāpaccayā upādāna’’nti (ma. ni.",
  "tika-s0519t3:19_13": "3.126; saṁ. ni. 2.1, 39; mahāva. 1; vibha. 225; udā. 1; netti. 24) evamādipi udāharitabbaṁ.",
  "tika-s0519t3:19_14": "‘‘Avijjāpaccayā saṅkhārā’’tiādīsu (ma. ni. 3.126; saṁ. ni. 2.1, 39; mahāva. 1; vibha.",
  "tika-s0519t3:19_15": "225; udā. 1; netti. 24) samānaphalatā daṭṭhabbā. Yathā hi saṅkhārā avijjāya phalaṁ,",
  "tika-s0519t3:19_16": "evaṁ taṇhupādādīnampīti tepi tattha gahitāva honti. Tenāha ‘‘purimakammabhavasmiṁ",
  "tika-s0519t3:19_17": "moho avijjā āyūhanā saṅkhārā nikanti taṇhā upagamanaṁ upādāna’’nti. ‘‘Rūpaṁ assādeti",
  "tika-s0519t3:19_18": "abhinandati , taṁ ārabbha rāgo uppajjatī’’ti (paṭṭhā. 1.1.424) vutte taṁsampayuttā",
  "tika-s0519t3:19_19": "vedanādayo vuttā eva honti samānārammaṇabhāvato. Na hi tehi vinā tassa uppatti atthi.",
  "tika-s0519t3:19_20": "Evamādīhīti ettha ādisaddena atthappakaraṇaliṅgasaddantarasannidhānasāmatthiyādīnampi",
  "tika-s0519t3:19_21": "saṅgaho daṭṭhabbo. Atthādivasenapi hi sutte avuttānampi vuttānaṁ viya niddhāraṇaṁ",
  "tika-s0519t3:19_22": "sambhavatīti. Vuttappakārenāti ‘‘vadhakaṭṭhena ekalakkhaṇānī’’tiādinā pāḷiyaṁ, ‘‘sahacāritā’’tiādinā",
  "tika-s0519t3:19_23": "aṭṭhakathāyañca vuttena pakārena.",
  "tika-s0519t3:20_0": "6. ‘‘Phusanaṭṭhena phasso’’tiādinā niddhāretvā vacanaṁ nibbacanaṁ, taṁ pana padasseva,",
  "tika-s0519t3:20_1": "na vākyassāti āha ‘‘padanibbacana’’nti. Adhippāyanidānānipettha byañjanamukheneva",
  "tika-s0519t3:20_2": "niddhāretabbāni. Nibbacanapubbāparasandhīsu vattabbameva natthīti āha ‘‘visesato",
  "tika-s0519t3:20_3": "byañjanadvāreneva atthapariyesanā’’ti. Pavattinimittaṁ ajjhāsayādi.",
  "tika-s0519t3:21_0": "7.‘‘Padaṭṭhāne’’ti idaṁ sutte āgatadhammānaṁ kāraṇabhūtepi dhamme niddhāretvā sabhāgato,",
  "tika-s0519t3:21_1": "visabhāgato ca āvaṭṭanaṁ kātabbanti dassanatthaṁ vuttaṁ, na tantivasena. Tasmā padaṭṭhānaniddhāraṇāya",
  "tika-s0519t3:21_2": "vināpi āvaṭṭanaṁ yuttamevāti siddhaṁ hoti. Padassa vā saddapavattiṭṭhānaṁ padaṭṭhānaṁ",
  "tika-s0519t3:21_3": "padattho. Etasmiṁ pakkhe ‘‘ārambhatha nikkamathāti (saṁ. ni. 1.185; netti. 29; peṭako.",
  "tika-s0519t3:21_4": "38; mi. pa. 5.1.4) vīriyassa padaṭṭhāna’’nti (netti. 29) ettha yvāyamārambhadhātuādiko",
  "tika-s0519t3:21_5": "attho vutto, taṁ vīriyasaddassa pavattiṭṭhānaṁ vīriyasaddābhidheyyo atthoti evamattho",
  "tika-s0519t3:21_6": "veditabbo. Sesesupi eseva nayo. Sesakaṁ nāmagahitato itaraṁ, taṁ pana tassa paṭipakkhabhūtaṁ",
  "tika-s0519t3:21_7": "vā siyā, aññaṁ vāti āha ‘‘visabhāgatāya aggahaṇena vā’’ti. Saṁvaṇṇanāya yojentoti",
  "tika-s0519t3:21_8": "yathāvuttavisabhāgadhammaniddhāraṇabhūtena atthakathanena pāḷiyaṁ yojento. Tenāha",
  "tika-s0519t3:21_9": "‘‘desana’’nti. ‘‘Paṭipakkhe’’ti idaṁ nidassanamattaṁ daṭṭhabbaṁ sabhāgadhammavasenapi",
  "tika-s0519t3:21_10": "āvaṭṭanassa icchitattā.",
  "tika-s0519t3:22_0": "8.Nāmavasenāti sādhāraṇanāmavasena. Pāḷiyaṁ pana ‘‘micchattaniyatānaṁ sattānaṁ, aniyatānañca",
  "tika-s0519t3:22_1": "sattānaṁ dassanapahātabbā kilesā sādhāraṇā’’tiāgatattā (netti. 34) ‘‘dassanapahātabbādināmavasenā’’ti",
  "tika-s0519t3:22_2": "vuttaṁ. Vatthuvasenāti sattasantānavasena. So hi dhammānaṁ pavattiṭṭhānatāya idha",
  "tika-s0519t3:22_3": "‘‘vatthū’’ti adhippeto. Tenāha – ‘‘puthujjanassa, sotāpannassa ca kāmarāgabyāpādā",
  "tika-s0519t3:22_4": "sādhāraṇā’’tiādi (netti. 34). Vuttavipariyāyenāti nāmato, vatthuto ca āveṇikatāya.",
  "tika-s0519t3:22_5": "Taṁtaṁmaggaphalaṭṭhānañhi taṁtaṁmaggaphalaṭṭhatā, bhabbānaṁ bhabbatā, abhabbānaṁ",
  "tika-s0519t3:22_6": "abhabbatā asādhāraṇā.",
  "tika-s0519t3:23_0": "9.‘‘Bhāvite’’ti idaṁ bhāvanākiriyāya upalakkhaṇaṁ, na ettha kālavacanicchāti āha",
  "tika-s0519t3:23_1": "‘‘bhāvetabbeti attho’’ti. Bhāvanā cettha āsevanāti, kusalasaddopi anavajjaṭṭhoti",
  "tika-s0519t3:23_2": "veditabbo . Paṭipakkhatoti vipakkhato. Visadisūdāharaṇena byatirekato yathādhippetadhammappatiṭṭhānā hesā.",
  "tika-s0519t3:24": "10.Padatthassāti padābhidheyyassa atthassa, sabhāvadhammassa vā.",
  "tika-s0519t3:25": "11.",
  "tika-s0519t3:26": "Nikkhepo desanā. Pabhavo samudayo.",
  "tika-s0519t3:27": "12.‘‘Avuttānampi saṅgaho’’ti iminā avuttasamuccayattho ca-saddoti dasseti.",
  "tika-s0519t3:28_0": "13.‘‘Gāthāruḷhe’’ti iminā pāḷiāgatova pañho veditabbo, na itaroti dasseti. Tenāha",
  "tika-s0519t3:28_1": "‘‘buddhādīhi byākate’’ti. Tassa atthassāti āraddhassa atthassa, tena ārambhasodhanassa",
  "tika-s0519t3:28_2": "visayamāha. Ettha ca atthadvāreneva padapucchāsodhanampi karīyatīti puna ‘‘tassa",
  "tika-s0519t3:28_3": "atthassā’’ti vuttaṁ. Atha vā vissajjitamhīti vissajjane. Vissajjanasodhanena hi pañhāsodhanaṁ.",
  "tika-s0519t3:28_4": "Pañheti pucchāyaṁ. Gāthāyanti upalakkhaṇaṁ, tena gāthāyaṁ, suttageyyādīsu cāti vuttaṁ",
  "tika-s0519t3:28_5": "hoti. Yamārabbhāti yaṁ sīlādimārabbha gāthādīsu desitaṁ, tasmiṁ ārambheti attho.",
  "tika-s0519t3:28_6": "Pucchitāti pucchākārinī, ‘‘kā ettha padasuddhi, kā pañhāsuddhi, kā ārambhasuddhī’’ti",
  "tika-s0519t3:28_7": "evaṁ pucchākārinī pucchaṁ katvā pavattitā suddhāsuddhaparikkhāti yojanā.",
  "tika-s0519t3:29_0": "14.Na vikappayitabbāti yathā loke ‘‘jāti sāmaññaṁ, bhedo sāmaññaṁ, sambandho sāmañña’’ntiādinā",
  "tika-s0519t3:29_1": "sāmaññaṁ jātiādiṁ, tabbidhurañca visesaṁ vikappenti parikappenti, evaṁ na vikappayitabbāti",
  "tika-s0519t3:29_2": "attho. Yadā yo kālaviseso ‘‘sve’’ti laddhavohāro, tadā so taṁdivasātikkame ‘‘ajjā’’ti,",
  "tika-s0519t3:29_3": "puna taṁdivasātikkame ‘‘hiyyo’’ti voharīyatīti anavaṭṭhitasabhāvā ete kālavisesā.",
  "tika-s0519t3:29_4": "Disāyapi ‘‘ekaṁ avadhiṁ apekkhitvā puratthimā disā, tato aññaṁ apekkhitvā pacchimā",
  "tika-s0519t3:29_5": "nāma hotī’’tiādinā anavaṭṭhitasabhāvatā veditabbā. Jātiādiapekkhāyāti jātiādidukkhavisesāpekkhāya.",
  "tika-s0519t3:29_6": "Saccāpekkhāyāti saccasāmaññāpekkhāya. ‘‘Taṇhā’’ti vuccamānaṁ kāmataṇhādiapekkhāya",
  "tika-s0519t3:29_7": "sāmaññampi samānaṁ saccāpekkhāya viseso hotīti evamādiṁ sandhāyāha ‘‘esa nayo samudayādīsupī’’ti.",
  "tika-s0519t3:30_0": "16.Etthāti etasmiṁ buddhavacane. Tenāha ‘‘sikkhattayasaṅkhātassā’’tiādi. Yathārutaṁ",
  "tika-s0519t3:30_1": "yathākathitaṁ saddato adhigataṁ niddhāritaṁ, na atthappakaraṇaliṅgasaddantarasannidhānādippamāṇantarādhigataṁ",
  "tika-s0519t3:30_2": ". ‘‘Atthato dassitā’’ti idaṁ yasmiṁ sutte bhāvanāva kathitā, na pahānaṁ, taṁ sandhāya vuttaṁ.",
  "tika-s0519t3:31": "Nayasaṅkhepavaṇṇanā",
  "tika-s0519t3:32_0": "17.Taṇhāvijjāhi karaṇabhūtāhi. Saṁkileso pakkho etassāti saṁkilesapakkho, saṁkilesapakkhiko",
  "tika-s0519t3:32_1": "suttattho, tassa nayanalakkhaṇoti yojanā. Vodānapakkhassa suttatthassāti sambandho.",
  "tika-s0519t3:32_2": "Vuṭṭhānagāminiyā, balavavipassanāya ca dukkhādīsu pariññeyyatādīni maggānuguṇo gahaṇākāro",
  "tika-s0519t3:32_3": "anugāhaṇanayo. Yadi evaṁ kathaṁ nayoti āha ‘‘tassa panā’’tiādi. Tattha ‘‘nayavohāro’’ti",
  "tika-s0519t3:32_4": "iminā nayādhiṭṭhānaṁ nayoti vuttanti dasseti.",
  "tika-s0519t3:33_0": "18.Bādhakādibhāvatoti bādhakapabhavasantiniyyānabhāvato. Aññathābhāvābhāvenāti abādhakaappabhavaasanti",
  "tika-s0519t3:33_1": "aniyyānabhāvābhāvena. Saccasabhāvattāti amusāsabhāvattā. Avisaṁvādanatoti ariyasabhāvādibhāvassa",
  "tika-s0519t3:33_2": "na visaṁvādanato ekantikattāti attho.",
  "tika-s0519t3:34": "19.Saṁkiliṭṭhadhammāti saṁkilesasamannāgatā dhammā saddhammanayakovidāti saccapaṭiccasamuppādādidhammanayakusalā, ekattādinayakusalā vā.",
  "tika-s0519t3:35_0": "20.Atthavissajjanesūti ‘‘ime dhammā kusalā’’tiādinā (dha. sa. 1) sutte katapañhavissajjanesu",
  "tika-s0519t3:35_1": "ceva aṭṭhakathāya kataatthasaṁvaṇṇanāsu ca. ‘‘Vodāniyā’’ti iminā anavajjadhammā idha",
  "tika-s0519t3:35_2": "kusalāti adhippetā, na sukhavipākāti dasseti. Tassa tassa atthanayassa yojanatthaṁ",
  "tika-s0519t3:35_3": "manasā volokayateti yojanā.",
  "tika-s0519t3:36_0": "21. Yadi karaṇabhūtaṁ, kathaṁ tassa atthantarābhāvoti āha ‘‘yena hī’’tiādi. Disābhūtadhammānaṁ",
  "tika-s0519t3:36_1": "volokayanasamānayanabhāvato vohārabhūto, kammabhūto ca nayo, na nandiyāvaṭṭādayo",
  "tika-s0519t3:36_2": "viya atthabhūtoti ‘‘vohāranayo, kammanayo’’ti ca vuccati.",
  "tika-s0519t3:37": "Dvādasapadavaṇṇanā",
  "tika-s0519t3:38_0": "23.Apariyosite padeti uccāraṇavelāyaṁ pade asamatte, vippakateti attho. Pariyosite",
  "tika-s0519t3:38_1": "hi ‘‘pada’’ntve samaññā siyā, na ‘‘akkhara’’nti adhippāyo. Padassa vevacanatāya atthavasena",
  "tika-s0519t3:38_2": "pariyāyaṁ kharantaṁ sañcarantaṁ viya hoti, na evaṁ vaṇṇo avevacanattāti āha pariyāyavasena",
  "tika-s0519t3:38_3": "akkharaṇato’’ti. Na hi vaṇṇassa pariyāyo vijjatī’’ti idaṁ akārādivaṇṇavisesaṁ sandhāya",
  "tika-s0519t3:38_4": "vadati, na vaṇṇasāmaññaṁ. Tassa hi vaṇṇo akkharanti pariyāyo vutto evāti.",
  "tika-s0519t3:39_0": "Akkharasaddassa atthaṁ vatvā tappasaṅgena vaṇṇasaddassapi vattuṁ ‘‘kenaṭṭhena vaṇṇo’’tiādimāha.",
  "tika-s0519t3:39_1": "Tattha nanu padena, vākyena vā attho saṁvaṇṇīyati, na akkharenāti codanaṁ manasi",
  "tika-s0519t3:39_2": "katvā āha ‘‘vaṇṇo eva hī’’tiādi. Padādibhāvenāti padavākyabhāvena. Yathāsambandhanti",
  "tika-s0519t3:39_3": "yathāsaṅketaṁ. Ayaṁ-saddo imassatthassa vācako, ayaṁ attho imassa saddassa vacanīyoti",
  "tika-s0519t3:39_4": "yathāgahitasaṅketānurūpaṁ saddatthānaṁ vācakavacanīyabhāvo. Atha vā yvāyaṁ saddatthānaṁ",
  "tika-s0519t3:39_5": "aññamaññaṁ avinābhāvo, so sambandho. Tadanurūpaṁ ekakkharaṁ nāmapadaṁ ‘‘mā evaṁ maññasī’’tiādīsu",
  "tika-s0519t3:39_6": "mā-kārādi. Kecīti abhayagirivāsino. Te hi abhidhammadesanaṁ ‘‘manasādesanā’’ti vadanti,",
  "tika-s0519t3:39_7": "yato rāhulācariyo ‘‘visuddhakaruṇānaṁ manasādesanā vācāya akkharaṇato akkharasaññitā’’ti āha.",
  "tika-s0519t3:40_0": "Satvappadhānanti drabyappadhānaṁ. Nāmapade hi drabyamāvibhūtarūpaṁ, kiriyā anāvibhūtarūpā",
  "tika-s0519t3:40_1": "yathā ‘‘phasso’’ti (ma. ni. 3.126; saṁ. ni. 2.1, 39; mahāva. 1; vibha. 225; udā.",
  "tika-s0519t3:40_2": "1; netti. 24). Ākhyātapade pana kiriyā āvibhūtarūpā, drabyamanāvibhūtarūpaṁ yathā",
  "tika-s0519t3:40_3": "‘‘phusatī’’ti. Tena nesaṁ satvakiriyāppadhānatā vuttā. Kiriyāvisesaggahaṇanimittanti",
  "tika-s0519t3:40_4": "kiriyāvisesāvabodhahetu kiriyāvisesadīpanato, yathā ‘‘cirappavāsi’’nti (dha. pa.",
  "tika-s0519t3:40_5": "219) ettha pa-saddo vasanakiriyāya viyogavisiṭṭhataṁ dīpeti. ‘‘Evaṁ manasi karotha,",
  "tika-s0519t3:40_6": "mā evaṁ manasākatthā’’tiādīsu kiriyāvisesassa jotako evaṁ-saddo. ‘‘Evaṁsīlā (dī.",
  "tika-s0519t3:40_7": "ni. 3.142) evaṁdhammā’’tiādīsu (dī. ni. 2.13; ma. ni. 3. 198; saṁ. ni. 5.378) satvavisesassa.",
  "tika-s0519t3:40_8": "Evaṁ sesanipātapadānampīti adhippāyo. Tenāha ‘‘kiriyāya…pe… nipātapada’’nti.",
  "tika-s0519t3:41_0": "Saṅkhepato vuttaṁ, kiṁ pana tanti āha ‘‘padābhihita’’nti. Atha vā saṅkhepato vuttaṁ,",
  "tika-s0519t3:41_1": "yo akkharehi saṅkāsitoti vuccati. Padābhihitaṁ padehi kathitaṁ, yo padehi pakāsitoti",
  "tika-s0519t3:41_2": "vuccati. Tadubhayaṁ, yadi padasamudāyo vākyaṁ, tassa ko paricchedo. Yāvatā adhippetatthapariyosānaṁ,",
  "tika-s0519t3:41_3": "tāvatā ekavākyantipi vadanti, bahūpettha pakāre vaṇṇenti. Kiṁ tehi, sākhyātaṁ sābyayaṁ",
  "tika-s0519t3:41_4": "sakārakaṁ savisesanaṁ ‘‘vākya’’nti daṭṭhabbaṁ. Nanu ca padenapi attho byañjīyatīti",
  "tika-s0519t3:41_5": "codanaṁ manasi katvā āha ‘‘padamattasavanepi hī’’tiādi. Ākāresu vākyavibhāgesu abhihitaṁ",
  "tika-s0519t3:41_6": "kathitaṁ nibbacanaṁ ākārābhihitaṁ nibbacanaṁ. ‘‘Abhihitanti ca pāḷiāgata’’nti vadanti.",
  "tika-s0519t3:42_0": "‘‘Nibbānaṁ maggati, nibbānatthikehi vā maggīyati, kilese vā mārento gacchatīti maggo’’tiādinā",
  "tika-s0519t3:42_1": "(dha. sa. aṭṭha. 16) nibbacanānaṁ vitthāro. Taṁniddesakathanattā niddesoti imamatthamāha",
  "tika-s0519t3:42_2": "‘‘nibbacanavitthāro niravasesadesanattā niddeso’’ti. Padehīti vākyāvayavabhūtehi,",
  "tika-s0519t3:42_3": "vākyato vibhajjamānehi vā ākhyātādipadehi. Tenāha ‘‘vākyassa vibhāgo’’ti, tathā cāha",
  "tika-s0519t3:42_4": "‘‘apariyosite’’tiādi. Apare pana ‘‘pakatipaccayalopādesādivasena akkharavibhāgo ākāro,",
  "tika-s0519t3:42_5": "niruttinayena padavibhāgo nibbacanaṁ, vākyavibhāgo niddeso. Vaṇṇapadavākyāni hi avibhattāni,",
  "tika-s0519t3:42_6": "vibhattāni ca cha byañjanapadānī’’ti vadanti. Chaṭṭhaṁ vacananti chaṭṭhaṁ padaṁ.",
  "tika-s0519t3:42_7": "Kātabbanti ‘‘akkharaṁ padaṁ byañjanaṁ ākāro tatheva nirutti niddeso chaṭṭhavacana’’nti",
  "tika-s0519t3:42_8": "gāthāyaṁ evaṁ kattabbaṁ, saṁvaṇṇanāvasena vā ākārapadaṁ catutthaṁ kātabbanti attho.",
  "tika-s0519t3:42_9": "Sabbo saddavohāro vibhattehi, avibhattehi ca akkharapadavākyeheva, tadaññappakāro",
  "tika-s0519t3:42_10": "natthīti āha ‘‘yānimānī’’tiādi.",
  "tika-s0519t3:43_0": "24.Kāsanāsaddo kammatthoti dassetuṁ ‘‘kāsīyatī’’tiādi vuttaṁ. Padehi tāva atthassa",
  "tika-s0519t3:43_1": "saṅkāsanā, pakāsanā ca hotu, padāvadhikāpi saṁvaṇṇanā icchitāti akkharehi pana kathanti",
  "tika-s0519t3:43_2": "āha ‘‘akkharehi suyyamānehī’’tiādi. Padatthasampaṭipattīti padābhidheyyaatthāvabodho.",
  "tika-s0519t3:43_3": "‘‘Akkharehi saṅkāsetī’’tiādinā akkharakaraṇaṁ saṅkāsanabhūtaṁ ugghaṭanakiriyaṁ vadantena",
  "tika-s0519t3:43_4": "yathāvutto attho sādhitoti dassetuṁ ‘‘tathā hī’’tiādi vuttaṁ.",
  "tika-s0519t3:44_0": "Vibhajanuttānīkammapaññattīti ekattaniddeso samāhāroti ayaṁ dvandasamāso. Ubhayenāti",
  "tika-s0519t3:44_1": "‘‘vivaraṇā, vibhajanā’’ti iminā dvayena. Etehīti ettha eva-kāro luttaniddiṭṭhoti",
  "tika-s0519t3:44_2": "āha ‘‘etehi evā’’ti. ‘‘Saṅkāsanā…pe… abhāvato’’ti iminā yathādhippetaanūnāvadhāraṇaphalaṁ",
  "tika-s0519t3:44_3": "dasseti. Ugghaṭanādīti ādisaddena vipañcananayāni saṅgaṇhāti.",
  "tika-s0519t3:45_0": "25.Sammāyuttoti sammā aviparītaṁ, anavasesato ca yutto sahito. Tathā hi vuttaṁ ‘‘anūnā’’ti.",
  "tika-s0519t3:45_1": "Sabbo hi pāḷiattho atthapadaatthanayehi anavasesato saṅgahito. Tenāha ‘‘sabbassa hī’’tiādi.",
  "tika-s0519t3:46_0": "26. Kasmā panettha mūlapadapadaṭṭhānāni asaṅgahitānīti? Padatthantarābhāvato. Mūlapadāni",
  "tika-s0519t3:46_1": "hi nayānaṁ samuṭṭhānamattattā padaṭṭhānānīti dassitoyaṁ nayo. Tena vuttaṁ ‘‘ito vinimutto",
  "tika-s0519t3:46_2": "koci nettipadattho natthī’’ti.",
  "tika-s0519t3:47_0": "Nettiyā kāraṇabhūtāya. Hārā saṁvaṇṇetabbāti suttassa atthasaṁvaṇṇanāvasena hārā vitthāretabbā.",
  "tika-s0519t3:47_1": "Svāyanti so ayaṁ saṁvaṇṇanākkamo. Yena anukkamena nettiyaṁ desitā, teneva sutte atthasaṁvaṇṇanāvasena",
  "tika-s0519t3:47_2": "yojetabbāti. Evaṁ siddheti desanākkameneva siddhe. Ayaṁ ārambhoti ‘‘soḷasa hārā paṭhama’’nti",
  "tika-s0519t3:47_3": "evaṁ pavatto ārambho. Imamatthanti imaṁ vuccamānaniyamasaṅkhātaṁ atthaṁ.",
  "tika-s0519t3:48_0": "Yadi desitakkameneva hāranayā sutte yojetabbā siyuṁ, kiṁ so kamo kāraṇanirapekkho,",
  "tika-s0519t3:48_1": "udāhu kāraṇasāpekkhoti? Kiñcettha – yadi tāva kāraṇanirapekkho hāranayānaṁ anukkamo,",
  "tika-s0519t3:48_2": "aneke atthā vuccamānā avassaṁ ekena kamena vuccantīti. Evaṁ sante yena kenaci kamena",
  "tika-s0519t3:48_3": "sutte yojetabbā siyuṁ, tathā sati niyamo niratthako siyā. Atha kāraṇasāpekkho, kiṁ",
  "tika-s0519t3:48_4": "taṁ kāraṇanti? Itaro kāraṇagavesanaṁ akatvā attho evettha gavesitabboti adhippāyena",
  "tika-s0519t3:48_5": "‘‘nāyamanuyogo na katthaci anukkame nivisatī’’ti vatvā ‘‘na pana mayaṁ devānaṁpiyassa",
  "tika-s0519t3:48_6": "manorathavighātāya cetemā’’ti kamakāraṇaṁ vicārento ‘‘apicā’’tiādinā desanāhārassa",
  "tika-s0519t3:48_7": "tāva ādito desanāya kāraṇaṁ patiṭṭhapeti. Tattha dhammadesanāya nissayo assādādīnavanissaraṇāni,",
  "tika-s0519t3:48_8": "sarīraṁ āṇatti. Pakatiyā sabhāvena. Niddhāraṇena vināpi patiṭṭhābhāvato nissayabhāvato.",
  "tika-s0519t3:49": "‘‘Tathā hi vakkhatī’’tiādinā yathāvuttaṁ atthaṁ pākaṭataraṁ karoti. Esa nayo itaresupi.",
  "tika-s0519t3:50_0": "Vicayānantaranti vicayahārānantaraṁ. Sesesupi eseva nayo. Tathā hīti lakkhaṇahāravibhaṅge",
  "tika-s0519t3:50_1": "yuttāyuttānaṁ kāraṇaparamparāya pariggahitasabhāvānaṁ avuttānampi ekalakkhaṇatāya gahaṇaṁ vuttaṁ.",
  "tika-s0519t3:51_0": "Atthato niddhāritānanti atthuddhārapubbāparānusandhiādiatthato suttantarato uddhaṭānaṁ",
  "tika-s0519t3:51_1": "saṁvaṇṇiyamānasutte ānītānaṁ pāḷidhammānaṁ. Saddato, pamāṇantarato ca laddhānaṁ idha",
  "tika-s0519t3:51_2": "vicāretabbattā āha ‘‘niravasesato’’ti. Atthassāti abhidheyyatthassa. Dhammassāti",
  "tika-s0519t3:51_3": "sabhāvadhammassa. Tattha tattha taṁ abhiniropetīti tasmiṁ tasmiṁ atthe, dhamme ca",
  "tika-s0519t3:51_4": "taṁ nāmaṁ abhiniropeti, ‘‘ayamevaṁnāmo’’ti voharati. ‘‘Atthassa, dhammassā’’ti padadvayena",
  "tika-s0519t3:51_5": "sāmaññato attho, dhammo ca anavasesetvā gahitoti āha ‘‘anavasesapariyādāna’’nti,",
  "tika-s0519t3:51_6": "yato vuttaṁ ‘‘tattha tatthā’’ti. Tathāti yathā anavasesatthāvabodhadīpakaṁ anavasesapariyādānaṁ",
  "tika-s0519t3:51_7": "kataṁ catubyūhapāḷiyaṁ, evaṁ punappunaṁ gabbhamupetīti ettha asaddavatī atthā pavattivasena",
  "tika-s0519t3:51_8": "labbhamānā sammāpaṭipatti uddhaṭāti upasaṁhārattho tathā-saddo.",
  "tika-s0519t3:52_0": "Tenevāti suttantarasaṁsandanassa sabhāgavisabhāgadhammantarāvaṭṭanūpāyabhāvato eva.",
  "tika-s0519t3:52_1": "Yatoti sabhāgavisabhāgadhammāvaṭṭanassa sādhāraṇādidhammavibhajanūpāyattā. Paṭivibhattasabhāveti",
  "tika-s0519t3:52_2": "paṭibhāgabhāvena vibhattasabhāve.",
  "tika-s0519t3:53": "Te dhammāti paṭipakkhato parivattitadhammā. Na pariyāyavibhāvanā paññattivibhāgapariggāhikāti āha ‘‘pariyā…pe… subodhanañcā’’ti.",
  "tika-s0519t3:54_0": "Pucchāvisodhanaṁ vissajjanaṁ. Ārambhavisodhanaṁ desanāya atthakathanaṁ. Tadubhayavicāro",
  "tika-s0519t3:54_1": "dhātādīsu asammuyhantasseva sambhavatīti āha ‘‘dhātāyatanā…pe… sampādetu’’nti. Suddho",
  "tika-s0519t3:54_2": "ārambhotiādipāḷinidassanenapi ayamevattho udāhaṭoti veditabbaṁ.",
  "tika-s0519t3:55_0": "‘‘Kāraṇākāro’’ti padaṭṭhānaṁ sandhāya vadati. Pabhedato desanākāroti vevacanaṁ. Niddhāretvā",
  "tika-s0519t3:55_1": "vuccamānānīti uddharitvā samāropiyamānānīti adhippāyo. Suttassa atthaṁ tathattāvabodhāyāti",
  "tika-s0519t3:55_2": "suttassa padatthāvagamamukhena catusaccābhisamayāya.",
  "tika-s0519t3:56_0": "Veneyyattayayutto atthanayattayūpadeso ‘‘veneyyattayappayojito’’ti vutto. Veneyyattayañhi",
  "tika-s0519t3:56_1": "paccayasamavāye tadupadesaphalaṁ adhigacchantaṁ atthaṁ payojeti nāmāti. Tadanukkamenevāti",
  "tika-s0519t3:56_2": "tesaṁ ugghaṭitaññuādīnaṁ desanānukkameneva. Teti tayo atthanayā. Tesanti ugghaṭitaññuādīnaṁ.",
  "tika-s0519t3:56_3": "Yathā uddesādīnaṁ saṅkhepamajjhimavitthāravuttiyā tiṇṇaṁ puggalānaṁ upakāratā, evaṁ",
  "tika-s0519t3:56_4": "tesaṁ atthanayānaṁ. Tassāti atthanayatthassa. Tatthāti tassaṁ tassaṁ bhūmiyaṁ.",
  "tika-s0519t3:57_0": "Samuṭṭhānaṁ nidānaṁ. Anekadhā saddanayato, niruttinayato cāti anekappakāraṁ. Padattho",
  "tika-s0519t3:57_1": "saddattho. Vidhi anuvādoti idamettha vidhivacanaṁ, ayamanuvādoti ayaṁ vibhāgo veditabbo.",
  "tika-s0519t3:57_2": "Samādhātabboti pariharitabbo. Anusandhīyā anurūpaṁ nigametabbanti yāya anusandhiyā",
  "tika-s0519t3:57_3": "sutte upari desanā pavattā, tadanurūpaṁ saṁvaṇṇanā nigametabbā. Payojananti phalaṁ.",
  "tika-s0519t3:57_4": "Piṇḍatthoti saṅkhepattho. Anusandhīti pucchānusandhiādianusandhi. Upogghāṭoti nidassanaṁ.",
  "tika-s0519t3:57_5": "Cālanāti codanā. Paccupaṭṭhānaṁ parihāro.",
  "tika-s0519t3:58_0": "Pakatiādipadāvayavaṁ bhinditvā kathanaṁ bhedakathā yathā ‘‘dibbantīti devā’’ti (ma.",
  "tika-s0519t3:58_1": "ni. aṭṭha. 1.153). Padassa atthakathanaṁ tatvakathā yathā ‘‘buddhoti yo so bhagavā",
  "tika-s0519t3:58_2": "sayambhū anācariyako’’ti (mahāni. 192; cūḷani. pārāyanatthutigāthāniddesa 97; paṭi.",
  "tika-s0519t3:58_3": "ma. 1.161). Pariyāyavacanaṁ vevacanaggahaṇaṁ yathā ‘‘paññā pajānanā’’ti (dha. sa.",
  "tika-s0519t3:58_4": "16). Vicayayutticatubyūhaparivattanahārekadesasaṅgahitā, vevacanahārasaṅgahitā cāti",
  "tika-s0519t3:58_5": "āha ‘‘te idha katipayahārasaṅgahitā’’ti.",
  "tika-s0519t3:59_0": "Attano phalaṁ dhāretīti dhammoti hetuno dhammabhāvo veditabbo. Ñāpakahetūpi ñāṇakaraṇaṭṭhena",
  "tika-s0519t3:59_1": "kārake pakkhipitvā āha ‘‘kārako sampāpakoti duvidho’’ti. Puna cakkhubījādinibbattakameva",
  "tika-s0519t3:59_2": "kāraṇaṁ katvā dassento ‘‘puna…pe… tividho’’tiādimāha. ‘‘Tayo kusalahetū’’tiādinā",
  "tika-s0519t3:59_3": "(dha. sa. 1059-1060) āgatā alobhādayo, lobhādayo ca hetuhetu nāma. ‘‘Cattāro kho,",
  "tika-s0519t3:59_4": "bhikkhave, mahābhūtā hetu, cattāro mahābhūtā paccayo rūpakkhandhassa paññāpanāyā’’tiādinā",
  "tika-s0519t3:59_5": "(ma. ni. 3.86) āgato paccayahetu nāma. Kusalākusalaṁ kammaṁ attano vipākaṁ pati uttamahetu",
  "tika-s0519t3:59_6": "nāma. Cakkhādibījādi cakkhuviññāṇaaṅkurādīnaṁ asādhāraṇahetu nāma. Kusalākusalānaṁ",
  "tika-s0519t3:59_7": "satipi paccayadhammabhāve iṭṭhāniṭṭhaphalavisesahetubhāvadassanatthaṁ visuṁ gahaṇaṁ,",
  "tika-s0519t3:59_8": "saddamaggānaṁ pana ñāpakasampāpakahetubhāvadassanatthanti daṭṭhabbaṁ. Aṅkurādikassa",
  "tika-s0519t3:59_9": "asādhāraṇahetu bījādisamānajātiyahetutāya sabhāgahetu. Sādhāraṇahetu bhusasalilādiasamānajātiyatāya",
  "tika-s0519t3:59_10": "asabhāgahetu. Indriyabaddhasantāniko ajjhattikahetu, itaro bāhirahetu. Keci pana",
  "tika-s0519t3:59_11": "‘‘sasantāniko ajjhattikahetu, itaro bāhirahetū’’ti vadanti. Pariggāhako upatthambhako.",
  "tika-s0519t3:59_12": "Paramparahetu upanissayapaccayo.",
  "tika-s0519t3:60_0": "Nibbānassa anibbattaniyepi samudayappahānasamudayanirodhānaṁ adhigamādhigantabbabhāvato",
  "tika-s0519t3:60_1": "nibbānaṁ pati maggassa hetubhāvo viya maggaṁ pati nibbānassa phalabhāvo upacārasiddhoti",
  "tika-s0519t3:60_2": "āha ‘‘phalapariyāyo labbhatī’’ti.",
  "tika-s0519t3:61": "Paṭipajjamānabhūmi maggadhammā. Paṭipannabhūmi phaladhammā.",
  "tika-s0519t3:62_0": "Kiccatoti sarasato. Lakkhaṇatoti upalakkhaṇato. Sāmaññatoti samānabhāvato. Tena samānahetutā,",
  "tika-s0519t3:62_1": "samānaphalatā, samānārammaṇatā ca gahitā hotīti. Tattha yaṁ vattabbaṁ, taṁ heṭṭhā",
  "tika-s0519t3:62_2": "lakkhaṇahāraniddesavaṇṇanāyaṁ vuttameva.",
  "tika-s0519t3:63_0": "Apicettha sampayogavippayogavirodhapakaraṇaliṅgasaddantarasannidhānasāmatthiyādīnampi",
  "tika-s0519t3:63_1": "vasena nayavibhāgo veditabbo. Tattha sampayogato tāvanayavibhāgo – ‘‘nāhaṁ, bhikkhave,",
  "tika-s0519t3:63_2": "aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ citta’’nti",
  "tika-s0519t3:63_3": "(a. ni. 1.48) cittassa lahuparivattitā gahitā, taṁsampayogato cetasikānampi gahitāva",
  "tika-s0519t3:63_4": "hoti aññattha nesaṁ cittena sampayogadīpanato. Atha vā ‘‘saññino’’ti. Saññāsahitatāvacanena",
  "tika-s0519t3:63_5": "hi nesaṁ vedanācetanādivantatāpi sampayogato dīpitā hoti.",
  "tika-s0519t3:64_0": "Vippayogato – ‘‘ahetukā’’ti. Hetusampayuttā hi dhammā ‘‘sahetukā’’ti vuttāti tabbidhurā",
  "tika-s0519t3:64_1": "dhammā vippayogato ‘‘ahetukā’’ti vuttāti viññāyati. Atha vā ‘‘asaññino’’ti. Saññāvippayuttā",
  "tika-s0519t3:64_2": "hi dhammapavatti idhādhippetā, na saññāya abhāvamattanti viññāyati.",
  "tika-s0519t3:65_0": "Virodhato – ‘‘aṭṭhamako (yama. 3.indriyayamakapāḷi.439), saddhānusārī’’ti (pu. pa.",
  "tika-s0519t3:65_1": "mātikā 7.36) ca vutte taṁ santatiyaṁ saṁyojanattayappahānaṁ viññāyati, tathā ‘‘sati",
  "tika-s0519t3:65_2": "vā upādisese anāgāmitā’’ti (dī. ni. 2.404; ma. ni. 1.137) vutte pañcorambhāgiyasaṁyojanappahānaṁ",
  "tika-s0519t3:65_3": ", ‘‘diṭṭheva dhamme aññā’’ti (dī. ni. 2.404; ma. ni. 1.137) vutte anavasesasaṁyojanappahānaṁ viññāyati.",
  "tika-s0519t3:66_0": "Pakaraṇato – ‘‘abyākatā dhammā’’ti (dha. sa. mātikā). Adhikārato hi kusalākusalabhāvena",
  "tika-s0519t3:66_1": "na kathitāti ñāyati. ‘‘Upadhī hi narassa socanā’’ti (saṁ. ni. 1.12, 144) ca. Bāhirā",
  "tika-s0519t3:66_2": "hi dhammā idha ‘‘upadhī’’ti adhippetāti viññāyati.",
  "tika-s0519t3:67": "Liṅgato – ‘‘sītenapi ruppati, uṇhenapi ruppatī’’tiādi (saṁ. ni. 3.79). Sītādiggahaṇena hi liṅgena bhūtupādāyappakārasseva dhammassa rūpabhāvo, na itarassa.",
  "tika-s0519t3:68": "Saddantarasannidhānato – ‘‘kāyapassaddhi, kāyāyatana’’nti. ‘‘Yā vedanākkhandhassā’’tiādivacanato hi purimo kāyasaddo samūhavācī, itaro āyatanasaddasannidhānato pasādavācī.",
  "tika-s0519t3:69_0": "Sāmatthiyato – ‘‘sabbaṁ, bhikkhave, ādittaṁ (saṁ. ni. 4.28; mahāva. 54), sabbe tasanti",
  "tika-s0519t3:69_1": "daṇḍassā’’ti (dha. pa. 129) ca, tathā ‘‘sabbāvantaṁ lokaṁ mettāsahagatena cetasā…pe…",
  "tika-s0519t3:69_2": "pharitvā viharatī’’tiādi (dī. ni. 1.556; 3.308; ma. ni. 1.77, 232, 459, 509; 2.309;",
  "tika-s0519t3:69_3": "3.230; vibha. 642). Ettha hi satipi sabbasaddassa anavasesasattavācakatte ādittatā",
  "tika-s0519t3:69_4": "sāpekkhasseva atthassa vācakattā padesavācī sabbasaddo, lokasaddopi sattavācī. Sattārammaṇā",
  "tika-s0519t3:69_5": "hi appamaññāti. Tathā ‘‘mātaraṁ pitaraṁ hantvā’’ti (dha. pa. 294-295) sabbena sabbaṁ",
  "tika-s0519t3:69_6": "hi sapaṭikkhepato, mātupitughātakammassa ca mahāsāvajjatāpavedanato, idha ca tadanuññāya",
  "tika-s0519t3:69_7": "katāya mātupituṭṭhāniyā tādisā keci pāpadhammā veneyyavasena gahitā viññāyati. Ke",
  "tika-s0519t3:69_8": "pana teti? Taṇhāmānā. Taṇhā hi jananī sattānaṁ. ‘‘Taṇhā janeti purisa’’nti (saṁ.",
  "tika-s0519t3:69_9": "ni. 1.55-57) hi vuttaṁ. Pituṭṭhāniyo māno taṁ nissāya attasampaggaṇhato ‘‘ahaṁ asukassa",
  "tika-s0519t3:69_10": "ruñño, rājamahāmattassa vā putto’’ti yathā. Sāmatthiyādīnanti ādisaddena desapakatiādayo saṅgayhanti.",
  "tika-s0519t3:70_0": "Labbhamānapadatthaniddhāraṇamukhenāti tasmiṁ tasmiṁ sutte labbhamānaassādādihārapadatthaniddhāraṇadvārena.",
  "tika-s0519t3:70_1": "Yathālakkhaṇanti yaṁ yaṁ lakkhaṇaṁ, lakkhaṇānurūpaṁ vā yathālakkhaṇaṁ. Hetuphalādīni",
  "tika-s0519t3:70_2": "upadhāretvā yojetabbāni tesaṁ vasenāti adhippāyo. Idāni hetuphalādayo ye yasmiṁ hāre",
  "tika-s0519t3:70_3": "savisesaṁ icchitabbā, te dassetuṁ ‘‘visesato panā’’tiādimāha. Taṁ suviññeyyameva.",
  "tika-s0519t3:71": "Niddesavāravaṇṇanā niṭṭhitā."
}