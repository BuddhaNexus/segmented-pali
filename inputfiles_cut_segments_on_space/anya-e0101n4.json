{
  "anya-e0101n4:0": "4. Pathavīkasiṇaniddeso",
  "anya-e0101n4:1_0": "51. Idāni yaṁ vuttaṁ “samādhibhāvanāya ananurūpaṁ vihāraṁ pahāya anurūpe vihāre viharantenā”ti",
  "anya-e0101n4:1_1": "ettha yassa tāvācariyena saddhiṁ ekavihāre vasato phāsu hoti, tena tattheva kammaṭṭhānaṁ",
  "anya-e0101n4:1_2": "parisodhentena vasitabbaṁ. Sace tattha phāsu na hoti, yo añño gāvute vā aḍḍhayojane",
  "anya-e0101n4:1_3": "vā yojanamattepi vā sappāyo vihāro hoti, tattha vasitabbaṁ. Evañhi sati kammaṭṭhānassa",
  "anya-e0101n4:1_4": "kismiñcideva ṭhāne sandehe vā satisammose vā jāte kālasseva vihāre vattaṁ katvā antarāmagge",
  "anya-e0101n4:1_5": "piṇḍāya caritvā bhattakiccapariyosāneyeva ācariyassa vasanaṭṭhānaṁ gantvā taṁdivasamācariyassa",
  "anya-e0101n4:1_6": "santike kammaṭṭhānaṁ sodhetvā dutiyadivase ācariyaṁ vanditvā nikkhamitvā antarāmagge",
  "anya-e0101n4:1_7": "piṇḍāya caritvā akilamantoyeva attano vasanaṭṭhānaṁ āgantuṁ sakkhissati. Yo pana",
  "anya-e0101n4:1_8": "yojanappamāṇepi phāsukaṭṭhānaṁ na labhati, tena kammaṭṭhāne sabbaṁ gaṇṭhiṭṭhānaṁ",
  "anya-e0101n4:1_9": "chinditvā suvisuddhaṁ āvajjanapaṭibaddhaṁ kammaṭṭhānaṁ katvā dūrampi gantvā samādhibhāvanāya",
  "anya-e0101n4:1_10": "ananurūpaṁ vihāraṁ pahāya anurūpe vihāre vihātabbaṁ.",
  "anya-e0101n4:2": "Ananurūpavihāro",
  "anya-e0101n4:3_0": "52. Tattha ananurūpo nāma aṭṭhārasannaṁ dosānaṁ aññatarena samannāgato. Tatrime aṭṭhārasa",
  "anya-e0101n4:3_1": "dosā – mahattaṁ, navattaṁ, jiṇṇattaṁ, panthanissitattaṁ, soṇḍī, paṇṇaṁ, pupphaṁ,",
  "anya-e0101n4:3_2": "phalaṁ, patthanīyatā, nagarasannissitatā, dārusannissitatā, khettasannissitatā, visabhāgānaṁ",
  "anya-e0101n4:3_3": "puggalānaṁ atthitā, paṭṭanasannissitatā, paccantasannissitatā, rajjasīmasannissitatā,",
  "anya-e0101n4:3_4": "asappāyatā, kalyāṇamittānaṁ alābhoti imesaṁ aṭṭhārasannaṁ dosānaṁ aññatarena dosena",
  "anya-e0101n4:3_5": "samannāgato ananurūpo nāma. Na tattha vihātabbaṁ.",
  "anya-e0101n4:4_0": "Kasmā? Mahāvihāre tāva bahū nānāchandā sannipatanti, te aññamaññaṁ paṭiviruddhatāya",
  "anya-e0101n4:4_1": "vattaṁ na karonti. Bodhiyaṅgaṇādīni asammaṭṭhāneva honti. Anupaṭṭhāpitaṁ pānīyaṁ",
  "anya-e0101n4:4_2": "paribhojanīyaṁ. Tatrāyaṁ gocaragāme piṇḍāya carissāmīti pattacīvaramādāya nikkhanto",
  "anya-e0101n4:4_3": "sace passati vattaṁ vā akataṁ pānīyaghaṭaṁ vā rittaṁ, athānena vattaṁ kātabbaṁ hoti,",
  "anya-e0101n4:4_4": "pānīyaṁ upaṭṭhāpetabbaṁ. Akaronto vattabhede dukkaṭaṁ āpajjati. Karontassa kālo atikkamati,",
  "anya-e0101n4:4_5": "atidivā paviṭṭho niṭṭhitāya bhikkhāya kiñci na labhati. Paṭisallānagatopi sāmaṇeradaharabhikkhūnaṁ",
  "anya-e0101n4:4_6": "uccāsaddena saṅghakammehi ca vikkhipati. Yattha pana sabbaṁ vattaṁ katameva hoti,",
  "anya-e0101n4:4_7": "avasesāpi ca saṅghaṭṭanā natthi. Evarūpe mahāvihārepi vihātabbaṁ.",
  "anya-e0101n4:5": "Navavihāre bahu navakammaṁ hoti, akarontaṁ ujjhāyanti. Yattha pana bhikkhū evaṁ vadanti “āyasmā yathāsukhaṁ samaṇadhammaṁ karotu, mayaṁ navakammaṁ karissāmā”ti evarūpe vihātabbaṁ.",
  "anya-e0101n4:6": "Jiṇṇavihāre pana bahu paṭijaggitabbaṁ hoti, antamaso attano senāsanamattampi appaṭijaggantaṁ ujjhāyanti, paṭijaggantassa kammaṭṭhānaṁ parihāyati.",
  "anya-e0101n4:7_0": "Panthanissite mahāpathavihāre rattindivaṁ āgantukā sannipatanti. Vikāle āgatānaṁ",
  "anya-e0101n4:7_1": "attano senāsanaṁ datvā rukkhamūle vā pāsāṇapiṭṭhe vā vasitabbaṁ hoti. Punadivasepi",
  "anya-e0101n4:7_2": "evamevāti kammaṭṭhānassa okāso na hoti. Yattha pana evarūpo āgantukasambādho na hoti, tattha vihātabbaṁ.",
  "anya-e0101n4:8_0": "Soṇḍī nāma pāsāṇapokkharaṇī hoti, tattha pānīyatthaṁ mahājano samosarati, nagaravāsīnaṁ",
  "anya-e0101n4:8_1": "rājakulūpakattherānaṁ antevāsikā rajanakammatthāya āgacchanti, tesaṁ bhājanadārudoṇikādīni",
  "anya-e0101n4:8_2": "pucchantānaṁ asuke ca asuke ca ṭhāneti dassetabbāni honti, evaṁ sabbakālampi niccabyāvaṭo hoti.",
  "anya-e0101n4:9_0": "Yattha nānāvidhaṁ sākapaṇṇaṁ hoti, tatthassa kammaṭṭhānaṁ gahetvā divāvihāraṁ nisinnassāpi",
  "anya-e0101n4:9_1": "santike sākahārikā gāyamānā paṇṇaṁ uccinantiyo visabhāgasaddasaṅghaṭṭanena kammaṭṭhānantarāyaṁ karonti.",
  "anya-e0101n4:10": "Yattha pana nānāvidhā mālāgacchā supupphitā honti, tatrāpi tādisoyeva upaddavo.",
  "anya-e0101n4:11_0": "Yattha nānāvidhaṁ ambajambupanasādiphalaṁ hoti, tattha phalatthikā āgantvā yācanti,",
  "anya-e0101n4:11_1": "adentassa kujjhanti, balakkārena vā gaṇhanti, sāyanhasamaye vihāramajjhe caṅkamantena",
  "anya-e0101n4:11_2": "te disvā “kiṁ upāsakā evaṁ karothā”ti vuttā yathāruci akkosanti. Avāsāyapissa parakkamanti.",
  "anya-e0101n4:12_0": "Patthanīye pana leṇasammate dakkhiṇagirihatthikucchicetiyagiricittalapabbatasadise",
  "anya-e0101n4:12_1": "vihāre viharantaṁ ayamarahāti sambhāvetvā vanditukāmā manussā samantā osaranti, tenassa",
  "anya-e0101n4:12_2": "na phāsu hoti, yassa pana taṁ sappāyaṁ hoti, tena divā aññatra gantvā rattiṁ vasitabbaṁ.",
  "anya-e0101n4:13_0": "Nagarasannissite visabhāgārammaṇāni āpāthamāgacchanti, kumbhadāsiyopi ghaṭehi nighaṁsantiyo",
  "anya-e0101n4:13_1": "gacchanti, okkamitvā maggaṁ na denti, issaramanussāpi vihāramajjhe sāṇiṁ parikkhipitvā nisīdanti.",
  "anya-e0101n4:14_0": "Dārusannissaye pana yattha kaṭṭhāni ca dabbupakaraṇarukkhā ca santi, tattha kaṭṭhahārikā",
  "anya-e0101n4:14_1": "pubbe vuttasākapupphahārikā viya aphāsuṁ karonti, vihāre rukkhā santi, te chinditvā",
  "anya-e0101n4:14_2": "gharāni karissāmāti manussā āgantvā chindanti. Sace sāyanhasamayaṁ padhānagharā nikkhamitvā",
  "anya-e0101n4:14_3": "vihāramajjhe caṅkamanto te disvā “kiṁ upāsakā evaṁ karothā”ti vadati, yathāruci akkosanti,",
  "anya-e0101n4:14_4": "avāsāyapissa parakkamanti.",
  "anya-e0101n4:15_0": "Yo pana khettasannissito hoti samantā khettehi parivārito, tattha manussā vihāramajjheyeva",
  "anya-e0101n4:15_1": "khalaṁ katvā dhaññaṁ maddanti, pamukhesu sayanti, aññampi bahuṁ aphāsuṁ karonti.",
  "anya-e0101n4:15_2": "Yatrāpi mahāsaṅghabhogo hoti, ārāmikā kulānaṁ gāvo rundhanti, udakavāraṁ paṭisedhenti,",
  "anya-e0101n4:15_3": "manussā vīhisīsaṁ gahetvā “passatha tumhākaṁ ārāmikānaṁ kamma”nti saṅghassa dassenti.",
  "anya-e0101n4:15_4": "Tena tena kāraṇena rājarājamahāmattānaṁ gharadvāraṁ gantabbaṁ hoti, ayampi khettasannissiteneva saṅgahito.",
  "anya-e0101n4:16_0": "Visabhāgānaṁ puggalānaṁ atthitāti yattha aññamaññaṁ visabhāgaverī bhikkhū viharanti,",
  "anya-e0101n4:16_1": "ye kalahaṁ karontā mā, bhante, evaṁ karothāti vāriyamānā etassa paṁsukūlikassa āgatakālato",
  "anya-e0101n4:16_2": "paṭṭhāya naṭṭhāmhāti vattāro bhavanti.",
  "anya-e0101n4:17": "Yopi udakapaṭṭanaṁ vā thalapaṭṭanaṁ vā nissito hoti, tattha abhiṇhaṁ nāvāhi ca satthehi ca āgatamanussā okāsaṁ detha, pānīyaṁ detha, loṇaṁ dethāti ghaṭṭayantā aphāsuṁ karonti.",
  "anya-e0101n4:18": "Paccantasannissite pana manussā buddhādīsu appasannā honti.",
  "anya-e0101n4:19_0": "Rajjasīmasannissite rājabhayaṁ hoti. Tañhi padesaṁ eko rājā na mayhaṁ vase vattatīti",
  "anya-e0101n4:19_1": "paharati, itaropi na mayhaṁ vase vattatīti. Tatrāyaṁ bhikkhu kadāci imassa rañño",
  "anya-e0101n4:19_2": "vijite vicarati, kadāci etassa. Atha naṁ “carapuriso aya”nti maññamānā anayabyasanaṁ pāpenti.",
  "anya-e0101n4:20_0": "Asappāyatāti visabhāgarūpādiārammaṇasamosaraṇena vā amanussapariggahitatāya vā asappāyatā.",
  "anya-e0101n4:20_1": "Tatridaṁ vatthu. Eko kira thero araññe vasati. Athassa ekā yakkhinī paṇṇasāladvāre",
  "anya-e0101n4:20_2": "ṭhatvā gāyi. So nikkhamitvā dvāre aṭṭhāsi, sā gantvā caṅkamanasīse gāyi. Thero caṅkamanasīsaṁ",
  "anya-e0101n4:20_3": "agamāsi. Sā sataporise papāte ṭhatvā gāyi. Thero paṭinivatti. Atha naṁ sā vegenāgantvā",
  "anya-e0101n4:20_4": "gahetvā “mayā, bhante, na eko na dve tumhādisā khāditā”ti āha.",
  "anya-e0101n4:21_0": "Kalyāṇamittānaṁ alābhoti yattha na sakkā hoti ācariyaṁ vā ācariyasamaṁ vā upajjhāyaṁ",
  "anya-e0101n4:21_1": "vā upajjhāyasamaṁ vā kalyāṇamittaṁ laddhuṁ. Tattha so kalyāṇamittānaṁ alābho mahādosoyevāti",
  "anya-e0101n4:21_2": "imesaṁ aṭṭhārasannaṁ dosānaṁ aññatarena samannāgato ananurūpoti veditabbo. Vuttampi",
  "anya-e0101n4:21_3": "cetaṁ aṭṭhakathāsu –",
  "anya-e0101n4:22": "Mahāvāsaṁ navāvāsaṁ, jarāvāsañca panthaniṁ;",
  "anya-e0101n4:23": "Soṇḍiṁ paṇṇañca pupphañca, phalaṁ patthitameva ca.",
  "anya-e0101n4:24": "Nagaraṁ dārunā khettaṁ, visabhāgena paṭṭanaṁ;",
  "anya-e0101n4:25": "Paccantasīmāsappāyaṁ, yattha mitto na labbhati.",
  "anya-e0101n4:26": "Aṭṭhārasetāni ṭhānāni, iti viññāya paṇḍito;",
  "anya-e0101n4:27": "Ārakā parivajjeyya, maggaṁ sappaṭibhayaṁ yathāti.",
  "anya-e0101n4:28": "Anurūpavihāro",
  "anya-e0101n4:29_0": "53. Yo pana gocaragāmato nātidūranāccāsannatādīhi pañcahaṅgehi samannāgato, ayaṁ",
  "anya-e0101n4:29_1": "anurūpo nāma. Vuttañhetaṁ bhagavatā – “kathañca, bhikkhave, senāsanaṁ pañcaṅgasamannāgataṁ",
  "anya-e0101n4:29_2": "hoti? Idha, bhikkhave, senāsanaṁ nātidūraṁ hoti nāccāsannaṁ gamanāgamanasampannaṁ,",
  "anya-e0101n4:29_3": "divā appākiṇṇaṁ rattiṁ appasaddaṁ appanigghosaṁ, appaḍaṁsamakasavātātapasarīsapasamphassaṁ,",
  "anya-e0101n4:29_4": "tasmiṁ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā.",
  "anya-e0101n4:29_5": "Tasmiṁ kho pana senāsane therā bhikkhū viharanti bahussutā āgatāgamā dhammadharā",
  "anya-e0101n4:29_6": "vinayadharā mātikādharā, te kālena kālaṁ upasaṅkamitvā paripucchati paripañhati ‘idaṁ,",
  "anya-e0101n4:29_7": "bhante, kathaṁ imassa ko attho’ti, tassa te āyasmanto avivaṭañceva vivaranti, anuttānīkatañca",
  "anya-e0101n4:29_8": "uttānīkaronti, anekavihitesu ca kaṅkhaṭṭhāniyesu dhammesu kaṅkhaṁ paṭivinodenti.",
  "anya-e0101n4:29_9": "Evaṁ kho, bhikkhave, senāsanaṁ pañcaṅgasamannāgataṁ hotī”ti.",
  "anya-e0101n4:30": "Ayaṁ “samādhibhāvanāya ananurūpaṁ vihāraṁ pahāya anurūpe vihāre viharantenā”ti ettha vitthāro.",
  "anya-e0101n4:31": "Khuddakapalibodhā",
  "anya-e0101n4:32_0": "54.Khuddakapalibodhupacchedaṁ katvāti evaṁ patirūpe vihāre viharantena yepissa te",
  "anya-e0101n4:32_1": "honti khuddakapalibodhā, tepi upacchinditabbā. Seyyathidaṁ, dīghāni kesanakhalomāni",
  "anya-e0101n4:32_2": "chinditabbāni. Jiṇṇacīvaresu daḷhīkammaṁ vā tunnakammaṁ vā kātabbaṁ. Kiliṭṭhāni vā",
  "anya-e0101n4:32_3": "rajitabbāni. Sace patte malaṁ hoti, patto pacitabbo. Mañcapīṭhādīni sodhetabbānīti.",
  "anya-e0101n4:32_4": "“Ayaṁ khuddakapalibodhupacchedaṁ katvā”ti ettha vitthāro.",
  "anya-e0101n4:33": "Bhāvanāvidhānaṁ",
  "anya-e0101n4:34": "55. Idāni sabbaṁ bhāvanāvidhānaṁ aparihāpentena bhāvetabboti ettha ayaṁ pathavīkasiṇaṁ ādiṁ katvā sabbakammaṭṭhānavasena vitthārakathā hoti.",
  "anya-e0101n4:35_0": "Evaṁ upacchinnakhuddakapalibodhena hi bhikkhunā pacchābhattaṁ piṇḍapātapaṭikkantena",
  "anya-e0101n4:35_1": "bhattasammadaṁ paṭivinodetvā pavivitte okāse sukhanisinnena katāya vā akatāya vā",
  "anya-e0101n4:35_2": "pathaviyā nimittaṁ gaṇhitabbaṁ. Vuttañhetaṁ –",
  "anya-e0101n4:36_0": "“Pathavīkasiṇaṁ uggaṇhanto pathaviyaṁ nimittaṁ gaṇhāti kate vā akate vā sāntake,",
  "anya-e0101n4:36_1": "no anantake, sakoṭiye, no akoṭiye, savaṭṭume, no avaṭṭume, sapariyante, no apariyante,",
  "anya-e0101n4:36_2": "suppamatte vā sarāvamatte vā. So taṁ nimittaṁ suggahitaṁ karoti, sūpadhāritaṁ upadhāreti,",
  "anya-e0101n4:36_3": "suvavatthitaṁ vavatthapeti. So taṁ nimittaṁ suggahitaṁ katvā sūpadhāritaṁ upadhāretvā",
  "anya-e0101n4:36_4": "suvavatthitaṁ vavatthapetvā ānisaṁsadassāvī ratanasaññī hutvā cittīkāraṁ upaṭṭhapetvā",
  "anya-e0101n4:36_5": "sampiyāyamāno tasmiṁ ārammaṇe cittaṁ upanibandhati ‘addhā imāya paṭipadāya jarāmaraṇamhā",
  "anya-e0101n4:36_6": "muccissāmī’ti. So vivicceva kāmehi…pe… paṭhamaṁ jhānaṁ upasampajja viharatī”ti.",
  "anya-e0101n4:37_0": "Tattha yena atītabhavepi sāsane vā isipabbajjāya vā pabbajitvā pathavīkasiṇe catukkapañcakajjhānāni",
  "anya-e0101n4:37_1": "nibbattitapubbāni, evarūpassa puññavato upanissayasampannassa akatāya pathaviyā kasitaṭṭhāne",
  "anya-e0101n4:37_2": "vā khalamaṇḍale vā nimittaṁ uppajjati, mallakattherassa viya. Tassa kirāyasmato kasitaṭṭhānaṁ",
  "anya-e0101n4:37_3": "olokentassa taṁṭhānappamāṇameva nimittaṁ udapādi. So taṁ vaḍḍhetvā pañcakajjhānāni",
  "anya-e0101n4:37_4": "nibbattetvā jhānapadaṭṭhānaṁ vipassanaṁ paṭṭhapetvā arahattaṁ pāpuṇi.",
  "anya-e0101n4:38_0": "Yo panevaṁ akatādhikāro hoti, tena ācariyasantike uggahitakammaṭṭhānavidhānaṁ avirādhetvā",
  "anya-e0101n4:38_1": "cattāro kasiṇadose pariharantena kasiṇaṁ kātabbaṁ. Nīlapītalohitaodātasambhedavasena",
  "anya-e0101n4:38_2": "hi cattāro pathavīkasiṇadosā. Tasmā nīlādivaṇṇaṁ mattikaṁ aggahetvā gaṅgāvahe mattikāsadisāya",
  "anya-e0101n4:38_3": "aruṇavaṇṇāya mattikāya kasiṇaṁ kātabbaṁ. Tañca kho vihāramajjhe sāmaṇerādīnaṁ sañcaraṇaṭṭhāne",
  "anya-e0101n4:38_4": "na kātabbaṁ. Vihārapaccante pana paṭicchannaṭṭhāne pabbhāre vā paṇṇasālāya vā saṁhārimaṁ",
  "anya-e0101n4:38_5": "vā tatraṭṭhakaṁ vā kātabbaṁ. Tatra saṁhārimaṁ catūsu daṇḍakesu pilotikaṁ vā cammaṁ",
  "anya-e0101n4:38_6": "vā kaṭasārakaṁ vā bandhitvā tattha apanītatiṇamūlasakkharakathalikāya sumadditāya",
  "anya-e0101n4:38_7": "mattikāya vuttappamāṇaṁ vaṭṭaṁ limpetvā kātabbaṁ. Taṁ parikammakāle bhūmiyaṁ attharitvā",
  "anya-e0101n4:38_8": "oloketabbaṁ. Tatraṭṭhakaṁ bhūmiyaṁ padumakaṇṇikākārena khāṇuke ākoṭetvā vallīhi vinandhitvā",
  "anya-e0101n4:38_9": "kātabbaṁ. Yadi sā mattikā nappahoti, adho aññaṁ pakkhipitvā uparibhāge suparisodhitāya",
  "anya-e0101n4:38_10": "aruṇavaṇṇāya mattikāya vidatthicaturaṅgulavitthāraṁ vaṭṭaṁ kātabbaṁ. Etadeva hi pamāṇaṁ",
  "anya-e0101n4:38_11": "sandhāya “suppamattaṁ vā sarāvamattaṁ vā”ti vuttaṁ. “Sāntake no anantake”tiādi panassa",
  "anya-e0101n4:38_12": "paricchedatthāya vuttaṁ.",
  "anya-e0101n4:39_0": "56. Tasmā evaṁ vuttappamāṇaparicchedaṁ katvā rukkhapāṇikā visabhāgavaṇṇaṁ samuṭṭhapeti.",
  "anya-e0101n4:39_1": "Tasmā taṁ aggahetvā pāsāṇapāṇikāya ghaṁsetvā samaṁ bherītalasadisaṁ katvā taṁ ṭhānaṁ",
  "anya-e0101n4:39_2": "sammajjitvā nhatvā āgantvā kasiṇamaṇḍalato aḍḍhateyyahatthantare padese paññatte",
  "anya-e0101n4:39_3": "vidatthicaturaṅgulapādake suatthate pīṭhe nisīditabbaṁ. Tato dūratare nisinnassa",
  "anya-e0101n4:39_4": "hi kasiṇaṁ na upaṭṭhāti, āsannatare kasiṇadosā paññāyanti. Uccatare nisinnena gīvaṁ",
  "anya-e0101n4:39_5": "onamitvā oloketabbaṁ hoti, nīcatare jaṇṇukāni rujanti. Tasmā vuttanayeneva nisīditvā",
  "anya-e0101n4:39_6": "“appassādā kāmā”tiādinā nayena kāmesu ādīnavaṁ paccavekkhitvā kāmanissaraṇe sabbadukkhasamatikkamupāyabhūte",
  "anya-e0101n4:39_7": "nekkhamme jātābhilāsena buddhadhammasaṅghaguṇānussaraṇena pītipāmojjaṁ janayitvā",
  "anya-e0101n4:39_8": "“ayaṁ dāni sā sabbabuddha paccekabuddha ariyasāvakehi paṭipannā nekkhammapaṭipadā”ti",
  "anya-e0101n4:39_9": "paṭipattiyā sañjātagāravena “addhā imāya paṭipadāya pavivekasukharasassa bhāgī bhavissāmī”ti",
  "anya-e0101n4:39_10": "ussāhaṁ janayitvā samena ākārena cakkhūni ummīletvā nimittaṁ gaṇhantena bhāvetabbaṁ.",
  "anya-e0101n4:40_0": "Atiummīlayato hi cakkhu kilamati, maṇḍalañca ativibhūtaṁ hoti, tenassa nimittaṁ nuppajjati.",
  "anya-e0101n4:40_1": "Atimandaṁ ummīlayato maṇḍalamavibhūtaṁ hoti, cittañca līnaṁ hoti, evampi nimittaṁ",
  "anya-e0101n4:40_2": "nuppajjati. Tasmā ādāsatale mukhanimittadassinā viya samenākārena cakkhūni ummīletvā",
  "anya-e0101n4:40_3": "nimittaṁ gaṇhantena bhāvetabbaṁ, na vaṇṇo paccavekkhitabbo, na lakkhaṇaṁ manasikātabbaṁ.",
  "anya-e0101n4:40_4": "Apica vaṇṇaṁ amuñcitvā nissayasavaṇṇaṁ katvā ussadavasena paṇṇattidhamme cittaṁ paṭṭhapetvā",
  "anya-e0101n4:40_5": "manasi kātabbaṁ. Pathavī mahī, medinī, bhūmi, vasudhā, vasundharātiādīsu pathavīnāmesu",
  "anya-e0101n4:40_6": "yamicchati, yadassa saññānukūlaṁ hoti, taṁ vattabbaṁ. Apica pathavīti etadeva nāmaṁ",
  "anya-e0101n4:40_7": "pākaṭaṁ, tasmā pākaṭavaseneva pathavī pathavīti bhāvetabbaṁ. Kālena ummīletvā kālena",
  "anya-e0101n4:40_8": "nimīletvā āvajjitabbaṁ. Yāva uggahanimittaṁ nuppajjati, tāva kālasatampi kālasahassampi",
  "anya-e0101n4:40_9": "tato bhiyyopi eteneva nayena bhāvetabbaṁ.",
  "anya-e0101n4:41_0": "57. Tassevaṁ bhāvayato yadā nimīletvā āvajjantassa ummīlitakāle viya āpāthamāgacchati,",
  "anya-e0101n4:41_1": "tadā uggahanimittaṁ jātaṁ nāma hoti. Tassa jātakālato paṭṭhāya na tasmiṁ ṭhāne nisīditabbaṁ.",
  "anya-e0101n4:41_2": "Attano vasanaṭṭhānaṁ pavisitvā tattha nisinnena bhāvetabbaṁ. Pādadhovanapapañcaparihāratthaṁ",
  "anya-e0101n4:41_3": "panassa ekapaṭalikupāhanā ca kattaradaṇḍo ca icchitabbo. Athānena sace taruṇo samādhi",
  "anya-e0101n4:41_4": "kenacideva asappāyakāraṇena nassati, upāhanā āruyha kattaradaṇḍaṁ gahetvā taṁ ṭhānaṁ",
  "anya-e0101n4:41_5": "gantvā nimittaṁ ādāya āgantvā sukhanisinnena bhāvetabbaṁ, punappunaṁ samannāharitabbaṁ,",
  "anya-e0101n4:41_6": "takkāhataṁ vitakkāhataṁ kātabbaṁ. Tassevaṁ karontassa anukkamena nīvaraṇāni vikkhambhanti,",
  "anya-e0101n4:41_7": "kilesā sannisīdanti, upacārasamādhinā cittaṁ samādhiyati, paṭibhāganimittaṁ uppajjati.",
  "anya-e0101n4:42_0": "Tatrāyaṁ purimassa ca uggahanimittassa imassa ca viseso, uggahanimitte kasiṇadoso",
  "anya-e0101n4:42_1": "paññāyati, paṭibhāganimittaṁ thavikato nihatādāsamaṇḍalaṁ viya sudhotasaṅkhathālaṁ",
  "anya-e0101n4:42_2": "viya valāhakantarā nikkhantacandamaṇḍalaṁ viya meghamukhe balākā viya uggahanimittaṁ",
  "anya-e0101n4:42_3": "padāletvā nikkhantamiva tato sataguṇaṁ sahassaguṇaṁ suparisuddhaṁ hutvā upaṭṭhāti.",
  "anya-e0101n4:42_4": "Tañca kho neva vaṇṇavantaṁ, na saṇṭhānavantaṁ. Yadi hi taṁ īdisaṁ bhaveyya, cakkhuviññeyyaṁ",
  "anya-e0101n4:42_5": "siyā oḷārikaṁ sammasanupagaṁ tilakkhaṇabbhāhataṁ, na panetaṁ tādisaṁ. Kevalañhi samādhilābhino",
  "anya-e0101n4:42_6": "upaṭṭhānākāramattaṁ saññajametanti.",
  "anya-e0101n4:43": "58. Uppannakālato ca panassa paṭṭhāya nīvaraṇāni vikkhambhitāneva honti, kilesā sannisinnāva, upacārasamādhinā cittaṁ samāhitamevāti.",
  "anya-e0101n4:44_0": "Duvidho hi samādhi upacārasamādhi ca appanāsamādhi ca. Dvīhākārehi cittaṁ samādhiyati",
  "anya-e0101n4:44_1": "upacārabhūmiyaṁ vā paṭilābhabhūmiyaṁ vā. Tattha upacārabhūmiyaṁ nīvaraṇappahānena",
  "anya-e0101n4:44_2": "cittaṁ samāhitaṁ hoti. Paṭilābhabhūmiyaṁ aṅgapātubhāvena.",
  "anya-e0101n4:45_0": "Dvinnaṁ pana samādhīnaṁ idaṁ nānākāraṇaṁ, upacāre aṅgāni na thāmajātāni honti, aṅgānaṁ",
  "anya-e0101n4:45_1": "athāmajātattā, yathā nāma daharo kumārako ukkhipitvā ṭhapiyamāno punappunaṁ bhūmiyaṁ",
  "anya-e0101n4:45_2": "patati, evameva upacāre uppanne cittaṁ kālena nimittamārammaṇaṁ karoti, kālena bhavaṅgamotarati.",
  "anya-e0101n4:45_3": "Appanāyaṁ pana aṅgāni thāmajātāni honti, tesaṁ thāmajātattā, yathā nāma balavā puriso",
  "anya-e0101n4:45_4": "āsanā vuṭṭhāya divasampi tiṭṭheyya, evameva appanāsamādhimhi uppanne cittaṁ sakiṁ",
  "anya-e0101n4:45_5": "bhavaṅgavāraṁ chinditvā kevalampi rattiṁ kevalampi divasaṁ tiṭṭhati, kusalajavanapaṭipāṭivaseneva pavattatīti.",
  "anya-e0101n4:46_0": "Tatra yadetaṁ upacārasamādhinā saddhiṁ paṭibhāganimittaṁ uppannaṁ, tassa uppādanaṁ",
  "anya-e0101n4:46_1": "nāma atidukkaraṁ. Tasmā sace teneva pallaṅkena taṁ nimittaṁ vaḍḍhetvā appanaṁ adhigantuṁ",
  "anya-e0101n4:46_2": "sakkoti, sundaraṁ. No ce sakkoti, athānena taṁ nimittaṁ appamattena cakkavattigabbho",
  "anya-e0101n4:46_3": "viya rakkhitabbaṁ. Evañhi –",
  "anya-e0101n4:47": "Nimittaṁ rakkhato laddha-parihāni na vijjati;",
  "anya-e0101n4:48": "Ārakkhamhi asantamhi, laddhaṁ laddhaṁ vinassati.",
  "anya-e0101n4:49": "Sattasappāyā",
  "anya-e0101n4:50": "59. Tatrāyaṁ rakkhaṇavidhi –",
  "anya-e0101n4:51": "Āvāso gocaro bhassaṁ, puggalo bhojanaṁ utu;",
  "anya-e0101n4:52": "Iriyāpathoti sattete, asappāye vivajjaye.",
  "anya-e0101n4:53": "Sappāye satta sevetha, evañhi paṭipajjato;",
  "anya-e0101n4:54": "Nacireneva kālena, hoti kassaci appanā.",
  "anya-e0101n4:55_0": "Tatrassa yasmiṁ āvāse vasantassa anuppannaṁ vā nimittaṁ nuppajjati, uppannaṁ vā vinassati,",
  "anya-e0101n4:55_1": "anupaṭṭhitā ca sati na upaṭṭhāti, asamāhitañca cittaṁ na samādhiyati, ayaṁ asappāyo.",
  "anya-e0101n4:55_2": "Yattha nimittaṁ uppajjati ceva thāvarañca hoti, sati upaṭṭhāti, cittaṁ samādhiyati",
  "anya-e0101n4:55_3": "nāgapabbatavāsīpadhāniyatissattherassa viya, ayaṁ sappāyo. Tasmā yasmiṁ vihāre bahū",
  "anya-e0101n4:55_4": "āvāsā honti, tattha ekamekasmiṁ tīṇi tīṇi divasāni vasitvā yatthassa cittaṁ ekaggaṁ",
  "anya-e0101n4:55_5": "hoti, tattha vasitabbaṁ. Āvāsasappāyatāya hi tambapaṇṇidīpamhi cūḷanāgaleṇe vasantā",
  "anya-e0101n4:55_6": "tattheva kammaṭṭhānaṁ gahetvā pañcasatā bhikkhū arahattaṁ pāpuṇiṁsu. Sotāpannādīnaṁ",
  "anya-e0101n4:55_7": "pana aññattha ariyabhūmiṁ patvā tattha arahattappattānañca gaṇanā natthi. Evamaññesupi",
  "anya-e0101n4:55_8": "cittalapabbatavihārādīsu.",
  "anya-e0101n4:56": "Gocaragāmo pana yo senāsanato uttarena vā dakkhiṇena vā nātidūre diyaḍḍhakosabbhantare hoti sulabhasampannabhikkho, so sappāyo. Viparīto asappāyo.",
  "anya-e0101n4:57": "Bhassanti dvattiṁsatiracchānakathāpariyāpannaṁ asappāyaṁ, tañhissa nimittantaradhānāya saṁvattati. Dasakathāvatthunissitaṁ sappāyaṁ, tampi mattāya bhāsitabbaṁ.",
  "anya-e0101n4:58_0": "Puggalopi atiracchānakathiko sīlādiguṇasampanno, yaṁ nissāya asamāhitaṁ vā cittaṁ",
  "anya-e0101n4:58_1": "samādhiyati, samāhitaṁ vā cittaṁ thirataraṁ hoti, evarūpo sappāyo. Kāyadaḷhībahulo",
  "anya-e0101n4:58_2": "pana tiracchānakathiko asappāyo. So hi taṁ kaddamodakamiva acchaṁ udakaṁ malīnameva",
  "anya-e0101n4:58_3": "karoti, tādisañca āgamma koṭapabbatavāsīdaharasseva samāpattipi nassati, pageva nimittaṁ.",
  "anya-e0101n4:59_0": "Bhojanaṁ pana kassaci madhuraṁ, kassaci ambilaṁ sappāyaṁ hoti. Utupi kassaci sīto,",
  "anya-e0101n4:59_1": "kassaci uṇho sappāyo hoti. Tasmā yaṁ bhojanaṁ vā utuṁ vā sevantassa phāsu hoti, asamāhitaṁ",
  "anya-e0101n4:59_2": "vā cittaṁ samādhiyati, samāhitaṁ vā thirataraṁ hoti, taṁ bhojanaṁ so ca utu sappāyo.",
  "anya-e0101n4:59_3": "Itaraṁ bhojanaṁ itaro ca utu asappāyo.",
  "anya-e0101n4:60_0": "Iriyāpathesupi kassaci caṅkamo sappāyo hoti, kassaci sayanaṭṭhānanisajjānaṁ aññataro.",
  "anya-e0101n4:60_1": "Tasmā taṁ āvāsaṁ viya tīṇi divasāni upaparikkhitvā yasmiṁ iriyāpathe asamāhitaṁ vā",
  "anya-e0101n4:60_2": "cittaṁ samādhiyati, samāhitaṁ vā thirataraṁ hoti, so sappāyo. Itaro asappāyoti veditabbo.",
  "anya-e0101n4:61": "Iti imaṁ sattavidhaṁ asappāyaṁ vajjetvā sappāyaṁ sevitabbaṁ. Evaṁ paṭipannassa hi nimittāsevanabahulassa nacireneva kālena hoti kassaci appanā.",
  "anya-e0101n4:62": "Dasavidhaappanākosallaṁ",
  "anya-e0101n4:63_0": "60. Yassa pana evampi paṭipajjato na hoti, tena dasavidhaṁ appanākosallaṁ sampādetabbaṁ.",
  "anya-e0101n4:63_1": "Tatrāyaṁ nayo, dasāhākārehi appanākosallaṁ icchitabbaṁ, vatthuvisadakiriyato, indriyasamattapaṭipādanato,",
  "anya-e0101n4:63_2": "nimittakusalato, yasmiṁ samaye cittaṁ paggahetabbaṁ tasmiṁ samaye cittaṁ paggaṇhāti,",
  "anya-e0101n4:63_3": "yasmiṁ samaye cittaṁ niggahetabbaṁ tasmiṁ samaye cittaṁ niggaṇhāti, yasmiṁ samaye",
  "anya-e0101n4:63_4": "cittaṁ sampahaṁsitabbaṁ tasmiṁ samaye cittaṁ sampahaṁseti, yasmiṁ samaye cittaṁ ajjhupekkhitabbaṁ",
  "anya-e0101n4:63_5": "tasmiṁ samaye cittaṁ ajjhupekkhati, asamāhitapuggalaparivajjanato, samāhitapuggalasevanato, tadadhimuttatoti.",
  "anya-e0101n4:64_0": "61. Tattha vatthuvisadakiriyā nāma ajjhattikabāhirānaṁ vatthūnaṁ visadabhāvakaraṇaṁ.",
  "anya-e0101n4:64_1": "Yadā hissa kesanakhalomāni dīghāni honti, sarīraṁ vā sedamalaggahitaṁ, tadā ajjhattikavatthu",
  "anya-e0101n4:64_2": "avisadaṁ hoti aparisuddhaṁ. Yadā panassa cīvaraṁ jiṇṇaṁ kiliṭṭhaṁ duggandhaṁ hoti,",
  "anya-e0101n4:64_3": "senāsanaṁ vā uklāpaṁ hoti, tadā bāhiravatthu avisadaṁ hoti aparisuddhaṁ. Ajjhattikabāhire",
  "anya-e0101n4:64_4": "ca vatthumhi avisade uppannesu cittacetasikesu ñāṇampi aparisuddhaṁ hoti, aparisuddhāni",
  "anya-e0101n4:64_5": "dīpakapallikavaṭṭitelāni nissāya uppannadīpasikhāya obhāso viya. Aparisuddhena ñāṇena",
  "anya-e0101n4:64_6": "saṅkhāre sammasato saṅkhārāpi avibhūtā honti, kammaṭṭhānamanuyuñjato kammaṭṭhānampi",
  "anya-e0101n4:64_7": "vuḍḍhiṁ viruḷhiṁ vepullaṁ na gacchati. Visade pana ajjhattikabāhire vatthumhi uppannesu",
  "anya-e0101n4:64_8": "cittacetasikesu ñāṇampi visadaṁ hoti parisuddhaṁ, parisuddhāni dīpakapallikavaṭṭitelāni",
  "anya-e0101n4:64_9": "nissāya uppannadīpasikhāya obhāso viya. Parisuddhena ca ñāṇena saṅkhāre sammasato",
  "anya-e0101n4:64_10": "saṅkhārāpi vibhūtā honti, kammaṭṭhānamanuyuñjato kammaṭṭhānampi vuḍḍhiṁ virūḷhiṁ vepullaṁ gacchati.",
  "anya-e0101n4:65_0": "62.Indriyasamattapaṭipādanaṁ nāma saddhādīnaṁ indriyānaṁ samabhāvakaraṇaṁ. Sace hissa",
  "anya-e0101n4:65_1": "saddhindriyaṁ balavaṁ hoti itarāni mandāni, tato vīriyindriyaṁ paggahakiccaṁ, satindriyaṁ",
  "anya-e0101n4:65_2": "upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ",
  "anya-e0101n4:65_3": "na sakkoti, tasmā taṁ dhammasabhāvapaccavekkhaṇena vā yathā vā manasikaroto balavaṁ",
  "anya-e0101n4:65_4": "jātaṁ, tathā amanasikārena hāpetabbaṁ. Vakkalittheravatthu cettha nidassanaṁ. Sace",
  "anya-e0101n4:65_5": "pana vīriyindriyaṁ balavaṁ hoti, atha neva saddhindriyaṁ adhimokkhakiccaṁ kātuṁ sakkoti,",
  "anya-e0101n4:65_6": "na itarāni itarakiccabhedaṁ, tasmā taṁ passaddhādibhāvanāya hāpetabbaṁ. Tatrāpi soṇattheravatthu",
  "anya-e0101n4:65_7": "dassetabbaṁ. Evaṁ sesesupi ekassa balavabhāve sati itaresaṁ attano kiccesu asamatthatā",
  "anya-e0101n4:65_8": "veditabbā. Visesato panettha saddhāpaññānaṁ samādhivīriyānañca samataṁ pasaṁsanti.",
  "anya-e0101n4:65_9": "Balavasaddho hi mandapañño muddhappasanno hoti, avatthusmiṁ pasīdati. Balavapañño",
  "anya-e0101n4:65_10": "mandasaddho kerāṭikapakkhaṁ bhajati, bhesajjasamuṭṭhito viya rogo atekiccho hoti.",
  "anya-e0101n4:65_11": "Ubhinnaṁ samatāya vatthusmiṁyeva pasīdati. Balavasamādhiṁ pana mandavīriyaṁ samādhissa",
  "anya-e0101n4:65_12": "kosajjapakkhattā kosajjaṁ abhibhavati. Balavavīriyaṁ mandasamādhiṁ vīriyassa uddhaccapakkhattā",
  "anya-e0101n4:65_13": "uddhaccaṁ abhibhavati. Samādhi pana vīriyena saṁyojito kosajje patituṁ na labhati.",
  "anya-e0101n4:65_14": "Vīriyaṁ samādhinā saṁyojitaṁ uddhacce patituṁ na labhati, tasmā tadubhayaṁ samaṁ",
  "anya-e0101n4:65_15": "kātabbaṁ. Ubhayasamatāya hi appanā hoti. Apica samādhikammikassa balavatīpi saddhā",
  "anya-e0101n4:65_16": "vaṭṭati. Evaṁ saddahanto okappento appanaṁ pāpuṇissati. Samādhipaññāsu pana samādhikammikassa",
  "anya-e0101n4:65_17": "ekaggatā balavatī vaṭṭati. Evañhi so appanaṁ pāpuṇāti. Vipassanākammikassa paññā",
  "anya-e0101n4:65_18": "balavatī vaṭṭati. Evañhi so lakkhaṇapaṭivedhaṁ pāpuṇāti. Ubhinnaṁ pana samatāyapi",
  "anya-e0101n4:65_19": "appanā hotiyeva. Sati pana sabbattha balavatī vaṭṭati. Sati hi cittaṁ uddhaccapakkhikānaṁ",
  "anya-e0101n4:65_20": "saddhāvīriyapaññānaṁ vasena uddhaccapātato kosajjapakkhena ca samādhinā kosajjapātato",
  "anya-e0101n4:65_21": "rakkhati, tasmā sā loṇadhūpanaṁ viya sabbabyañjanesu, sabbakammikaamacco viya ca",
  "anya-e0101n4:65_22": "sabbarājakiccesu sabbattha icchitabbā. Tenāha – “sati ca pana sabbatthikā vuttā bhagavatā.",
  "anya-e0101n4:65_23": "Kiṁ kāraṇā? Cittañhi satipaṭisaraṇaṁ, ārakkhapaccupaṭṭhānā ca sati, na vinā satiyā",
  "anya-e0101n4:65_24": "cittassa paggahaniggaho hotī”ti.",
  "anya-e0101n4:66_0": "63.Nimittakosallaṁ nāma pathavīkasiṇādikassa cittekaggatānimittassa akatassa karaṇakosallaṁ,",
  "anya-e0101n4:66_1": "katassa ca bhāvanākosallaṁ, bhāvanāya laddhassa rakkhaṇakosallañca, taṁ idha adhippetaṁ.",
  "anya-e0101n4:67_0": "64. Kathañca yasmiṁ samaye cittaṁ paggahetabbaṁ, tasmiṁ samaye cittaṁ paggaṇhāti?",
  "anya-e0101n4:67_1": "Yadāssa atisithilavīriyatādīhi līnaṁ cittaṁ hoti, tadā passaddhisambojjhaṅgādayo",
  "anya-e0101n4:67_2": "tayo abhāvetvā dhammavicayasambojjhaṅgādayo bhāveti. Vuttañhetaṁ bhagavatā –",
  "anya-e0101n4:68_0": "“Seyyathāpi, bhikkhave, puriso parittaṁ aggiṁ ujjāletukāmo assa, so tattha allāni",
  "anya-e0101n4:68_1": "ceva tiṇāni pakkhipeyya, allāni ca gomayāni pakkhipeyya, allāni ca kaṭṭhāni pakkhipeyya,",
  "anya-e0101n4:68_2": "udakavātañca dadeyya, paṁsukena ca okireyya, bhabbo nu kho so, bhikkhave, puriso",
  "anya-e0101n4:68_3": "parittaṁ aggiṁ ujjāletunti? No hetaṁ, bhante. Evameva kho, bhikkhave, yasmiṁ samaye",
  "anya-e0101n4:68_4": "līnaṁ cittaṁ hoti, akālo tasmiṁ samaye passaddhisambojjhaṅgassa bhāvanāya, akālo",
  "anya-e0101n4:68_5": "samādhi…pe… akālo upekkhāsambojjhaṅgassa bhāvanāya. Taṁ kissa hetu? Līnaṁ, bhikkhave,",
  "anya-e0101n4:68_6": "cittaṁ, taṁ etehi dhammehi dusamuṭṭhāpayaṁ hoti. Yasmiṁ ca kho, bhikkhave, līnaṁ",
  "anya-e0101n4:68_7": "cittaṁ hoti, kālo tasmiṁ samaye dhammavicayasambojjhaṅgassa bhāvanāya, kālo vīriyasambojjhaṅgassa",
  "anya-e0101n4:68_8": "bhāvanāya, kālo pītisambojjhaṅgassa bhāvanāya. Taṁ kissa hetu? Līnaṁ, bhikkhave,",
  "anya-e0101n4:68_9": "cittaṁ, taṁ etehi dhammehi susamuṭṭhāpayaṁ hoti. Seyyathāpi, bhikkhave, puriso parittaṁ",
  "anya-e0101n4:68_10": "aggiṁ ujjāletukāmo assa, so tattha sukkhāni ceva tiṇāni pakkhipeyya, sukkhāni ca",
  "anya-e0101n4:68_11": "gomayāni pakkhipeyya, sukkhāni ca kaṭṭhāni pakkhipeyya, mukhavātañca dadeyya, na",
  "anya-e0101n4:68_12": "ca paṁsukena okireyya, bhabbo nu kho so, bhikkhave, puriso parittaṁ aggiṁ ujjāletunti? Evaṁ bhante”ti.",
  "anya-e0101n4:69": "Ettha ca yathāsakamāhāravasena dhammavicayasambojjhaṅgādīnaṁ bhāvanā veditabbā. Vuttañhetaṁ –",
  "anya-e0101n4:70_0": "“Atthi, bhikkhave, kusalākusalā dhammā sāvajjānavajjā dhammā hīnappaṇītā dhammā kaṇhasukkasappaṭibhāgā",
  "anya-e0101n4:70_1": "dhammā. Tattha yoniso manasikārabahulīkāro, ayamāhāro anuppannassa vā dhammavicayasambojjhaṅgassa",
  "anya-e0101n4:70_2": "uppādāya uppannassa vā dhammavicayasambojjhaṅgassa bhiyyobhāvāya vepullāya bhāvanāya",
  "anya-e0101n4:70_3": "pāripūriyā saṁvattatī”ti.",
  "anya-e0101n4:71_0": "Tathā “atthi, bhikkhave, ārambhadhātu nikkamadhātu parakkamadhātu. Tattha yoniso",
  "anya-e0101n4:71_1": "manasikārabahulīkāro, ayamāhāro anuppannassa vā vīriyasambojjhaṅgassa uppādāya uppannassa",
  "anya-e0101n4:71_2": "vā vīriyasambojjhaṅgassa bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:72_0": "Tathā “atthi, bhikkhave, pītisambojjhaṅgaṭṭhāniyā dhammā. Tattha yoniso manasikārabahulīkāro,",
  "anya-e0101n4:72_1": "ayamāhāro anuppannassa vā pītisambojjhaṅgassa uppādāya uppannassa vā pītisambojjhaṅgassa",
  "anya-e0101n4:72_2": "bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:73_0": "Tattha sabhāvasāmaññalakkhaṇapaṭivedhavasena pavattamanasikāro kusalādīsu yoniso",
  "anya-e0101n4:73_1": "manasikāro nāma. Ārambhadhātuādīnaṁ uppādanavasena pavattamanasikāro ārambhadhātuādīsu",
  "anya-e0101n4:73_2": "yoniso manasikāro nāma. Tattha ārambhadhātūti paṭhamavīriyaṁ vuccati. Nikkamadhātūti",
  "anya-e0101n4:73_3": "kosajjato nikkhantattā tato balavataraṁ. Parakkamadhātūti paraṁ paraṁ ṭhānaṁ akkamanato",
  "anya-e0101n4:73_4": "tatopi balavataraṁ. Pītisambojjhaṅgaṭṭhāniyā dhammāti pana pītiyā eva etaṁ nāmaṁ.",
  "anya-e0101n4:73_5": "Tassāpi uppādakamanasikārova yoniso manasikāro nāma.",
  "anya-e0101n4:74_0": "Apica satta dhammā dhammavicayasambojjhaṅgassa uppādāya saṁvattanti paripucchakatā,",
  "anya-e0101n4:74_1": "vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā,",
  "anya-e0101n4:74_2": "gambhīrañāṇacariyapaccavekkhaṇā, tadadhimuttatāti.",
  "anya-e0101n4:75_0": "Ekādasadhammā vīriyasambojjhaṅgassa uppādāya saṁvattanti apāyādibhayapaccavekkhaṇatā,",
  "anya-e0101n4:75_1": "vīriyāyattalokiyalokuttaravisesādhigamānisaṁsadassitā, “buddhapaccekabuddhamahāsāvakehi",
  "anya-e0101n4:75_2": "gatamaggo mayā gantabbo, so ca na sakkā kusītena gantu”nti evaṁ gamanavīthipaccavekkhaṇatā,",
  "anya-e0101n4:75_3": "dāyakānaṁ mahapphalabhāvakaraṇena piṇḍāpacāyanatā, “vīriyārambhassa vaṇṇavādī me",
  "anya-e0101n4:75_4": "satthā, so ca anatikkamanīyasāsano amhākañca bahūpakāro paṭipattiyā ca pūjiyamāno",
  "anya-e0101n4:75_5": "pūjito hoti na itarathā”ti evaṁ satthu mahattapaccavekkhaṇatā, “saddhammasaṅkhātaṁ",
  "anya-e0101n4:75_6": "me mahādāyajjaṁ gahetabbaṁ, tañca na sakkā kusītena gahetu”nti evaṁ dāyajjamahattapaccavekkhaṇatā,",
  "anya-e0101n4:75_7": "ālokasaññāmanasikārairiyāpathaparivattanaabbhokāsasevanādīhi thinamiddhavinodanatā,",
  "anya-e0101n4:75_8": "kusītapuggalaparivajjanatā, āraddhavīriyapuggalasevanatā, sammappadhānapaccavekkhaṇatā, tadadhimuttatāti.",
  "anya-e0101n4:76_0": "Ekādasadhammā pītisambojjhaṅgassa uppādāya saṁvattanti buddhānussati, dhamma… saṅgha…",
  "anya-e0101n4:76_1": "sīla… cāga… devatānussati, upasamānussati, lūkhapuggalaparivajjanatā, siniddhapuggalasevanatā,",
  "anya-e0101n4:76_2": "pasādaniyasuttantapaccavekkhaṇatā, tadadhimuttatāti. Iti imehi ākārehi ete dhamme",
  "anya-e0101n4:76_3": "uppādento dhammavicayasambojjhaṅgādayo bhāveti nāma. Evaṁ yasmiṁ samaye cittaṁ paggahetabbaṁ,",
  "anya-e0101n4:76_4": "tasmiṁ samaye cittaṁ paggaṇhāti.",
  "anya-e0101n4:77_0": "65. Kathaṁ yasmiṁ samaye cittaṁ niggahetabbaṁ, tasmiṁ samaye cittaṁ niggaṇhāti? Yadāssa",
  "anya-e0101n4:77_1": "accāraddhavīriyatādīhi uddhataṁ cittaṁ hoti, tadā dhammavicayasambojjhaṅgādayo tayo",
  "anya-e0101n4:77_2": "abhāvetvā passaddhisambojjhaṅgādayo bhāveti. Vuttañhetaṁ bhagavatā –",
  "anya-e0101n4:78_0": "“Seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha",
  "anya-e0101n4:78_1": "sukkhāni ceva tiṇāni pakkhipeyya…pe… na ca paṁsukena okireyya, bhabbo nu kho so,",
  "anya-e0101n4:78_2": "bhikkhave, puriso mahantaṁ aggikkhandhaṁ nibbāpetunti? No hetaṁ, bhante. Evameva",
  "anya-e0101n4:78_3": "kho, bhikkhave, yasmiṁ samaye uddhataṁ cittaṁ hoti, akālo tasmiṁ samaye dhammavicayasambojjhaṅgassa",
  "anya-e0101n4:78_4": "bhāvanāya, akālo vīriya…pe… akālo pītisambojjhaṅgassa bhāvanāya. Taṁ kissa hetu?",
  "anya-e0101n4:78_5": "Uddhataṁ, bhikkhave, cittaṁ, taṁ etehi dhammehi duvūpasamayaṁ hoti. Yasmiṁ ca kho,",
  "anya-e0101n4:78_6": "bhikkhave, samaye uddhataṁ cittaṁ hoti, kālo tasmiṁ samaye passaddhisambojjhaṅgassa",
  "anya-e0101n4:78_7": "bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya.",
  "anya-e0101n4:78_8": "Taṁ kissa hetu? Uddhataṁ, bhikkhave, cittaṁ, taṁ etehi dhammehi suvūpasamayaṁ hoti.",
  "anya-e0101n4:78_9": "Seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha",
  "anya-e0101n4:78_10": "allāni ceva tiṇāni pakkhipeyya…pe… paṁsukena ca okireyya, bhabbo nu kho so, bhikkhave,",
  "anya-e0101n4:78_11": "puriso mahantaṁ aggikkhandhaṁ nibbāpetunti? Evaṁ, bhante”ti.",
  "anya-e0101n4:79": "Etthāpi yathāsakaṁ āhāravasena passaddhisambojjhaṅgādīnaṁ bhāvanā veditabbā. Vuttañhetaṁ bhagavatā –",
  "anya-e0101n4:80_0": "“Atthi, bhikkhave, kāyapassaddhi cittapassaddhi. Tattha yoniso manasikārabahulīkāro,",
  "anya-e0101n4:80_1": "ayamāhāro anuppannassa vā passaddhisambojjhaṅgassa uppādāya uppannassa vā passaddhisambojjhaṅgassa",
  "anya-e0101n4:80_2": "bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:81_0": "Tathā “atthi, bhikkhave, samathanimittaṁ abyagganimittaṁ. Tattha yoniso manasikārabahulīkāro,",
  "anya-e0101n4:81_1": "ayamāhāro anuppannassa vā samādhisambojjhaṅgassa uppādāya uppannassa vā samādhisambojjhaṅgassa",
  "anya-e0101n4:81_2": "bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:82_0": "Tathā “atthi, bhikkhave, upekkhāsambojjhaṅgaṭṭhāniyā dhammā. Tattha yoniso manasikārabahulīkāro,",
  "anya-e0101n4:82_1": "ayamāhāro anuppannassa vā upekkhāsambojjhaṅgassa uppādāya uppannassa vā upekkhāsambojjhaṅgassa",
  "anya-e0101n4:82_2": "bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:83_0": "Tattha yathāssa passaddhiādayo uppannapubbā, taṁ ākāraṁ sallakkhetvā tesaṁ uppādanavasena",
  "anya-e0101n4:83_1": "pavattamanasikārova tīsupi padesu yoniso manasikāro nāma. Samathanimittanti ca samathassevetamadhivacanaṁ.",
  "anya-e0101n4:83_2": "Avikkhepaṭṭhena ca tasseva abyagganimittanti.",
  "anya-e0101n4:84_0": "Apica satta dhammā passaddhisambojjhaṅgassa uppādāya saṁvattanti paṇītabhojanasevanatā,",
  "anya-e0101n4:84_1": "utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā,",
  "anya-e0101n4:84_2": "passaddhakāyapuggalasevanatā, tadadhimuttatāti.",
  "anya-e0101n4:85_0": "Ekādasa dhammā samādhisambojjhaṅgassa uppādāya saṁvattanti vatthuvisadatā, nimittakusalatā,",
  "anya-e0101n4:85_1": "indriyasamattapaṭipādanatā, samaye cittassa niggahaṇatā, samaye cittassa paggahaṇatā,",
  "anya-e0101n4:85_2": "nirassādassa cittassa saddhāsaṁvegavasena sampahaṁsanatā, sammāpavattassa ajjhupekkhanatā,",
  "anya-e0101n4:85_3": "asamāhitapuggalaparivajjanatā, samāhitapuggalasevanatā, jhānavimokkhapaccavekkhaṇatā, tadadhimuttatāti.",
  "anya-e0101n4:86_0": "Pañca dhammā upekkhāsambojjhaṅgassa uppādāya saṁvattanti sattamajjhattatā, saṅkhāramajjhattatā,",
  "anya-e0101n4:86_1": "sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā,",
  "anya-e0101n4:86_2": "tadadhimuttatāti. Iti imehākārehi ete dhamme uppādento passaddhisambojjhaṅgādayo",
  "anya-e0101n4:86_3": "bhāveti nāma. Evaṁ yasmiṁ samaye cittaṁ niggahetabbaṁ tasmiṁ samaye cittaṁ niggaṇhāti.",
  "anya-e0101n4:87_0": "66. Kathaṁ yasmiṁ samaye cittaṁ sampahaṁsitabbaṁ, tasmiṁ samaye cittaṁ sampahaṁseti?",
  "anya-e0101n4:87_1": "Yadāssa paññāpayogamandatāya vā upasamasukhānadhigamena vā nirassādaṁ cittaṁ hoti,",
  "anya-e0101n4:87_2": "tadā naṁ aṭṭhasaṁvegavatthupaccavekkhaṇena saṁvejeti. Aṭṭha saṁvegavatthūni nāma",
  "anya-e0101n4:87_3": "jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ,",
  "anya-e0101n4:87_4": "anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkhanti. Buddhadhammasaṅghaguṇānussaraṇena",
  "anya-e0101n4:87_5": "cassa pasādaṁ janeti. Evaṁ yasmiṁ samaye cittaṁ sampahaṁsitabbaṁ, tasmiṁ samaye cittaṁ sampahaṁseti.",
  "anya-e0101n4:88_0": "Kathaṁ yasmiṁ samaye cittaṁ ajjhupekkhitabbaṁ, tasmiṁ samaye cittaṁ ajjhupekkhati?",
  "anya-e0101n4:88_1": "Yadāssa evaṁ paṭipajjato alīnaṁ anuddhataṁ anirassādaṁ ārammaṇe samappavattaṁ samathavīthipaṭipannaṁ",
  "anya-e0101n4:88_2": "cittaṁ hoti, tadāssa paggahaniggahasampahaṁsanesu na byāpāraṁ āpajjati, sārathi viya",
  "anya-e0101n4:88_3": "samappavattesu assesu. Evaṁ yasmiṁ samaye cittaṁ ajjhupekkhitabbaṁ, tasmiṁ samaye",
  "anya-e0101n4:88_4": "cittaṁ ajjhupekkhati.",
  "anya-e0101n4:89": "Asamāhitapuggalaparivajjanatā nāma nekkhammapaṭipadaṁ anāruḷhapubbānaṁ anekakiccapasutānaṁ vikkhittahadayānaṁ puggalānaṁ ārakā pariccāgo.",
  "anya-e0101n4:90": "Samāhitapuggalasevanatā nāma nekkhammapaṭipadaṁ paṭipannānaṁ samādhilābhīnaṁ puggalānaṁ kālena kālaṁ upasaṅkamanaṁ.",
  "anya-e0101n4:91": "Tadadhimuttatā nāma samādhiadhimuttatā samādhigarusamādhininnasamādhipoṇasamādhipabbhāratāti attho.",
  "anya-e0101n4:92": "Evametaṁ dasavidhaṁ appanākosallaṁ sampādetabbaṁ.",
  "anya-e0101n4:93": "67.",
  "anya-e0101n4:94": "Evañhi sampādayato, appanākosallaṁ imaṁ;",
  "anya-e0101n4:95": "Paṭiladdhe nimittasmiṁ, appanā sampavattati.",
  "anya-e0101n4:96": "Evañhi paṭipannassa, sace sā nappavattati;",
  "anya-e0101n4:97": "Tathāpi na jahe yogaṁ, vāyametheva paṇḍito.",
  "anya-e0101n4:98": "Hitvā hi sammāvāyāmaṁ, visesaṁ nāma māṇavo;",
  "anya-e0101n4:99": "Adhigacche parittampi, ṭhānametaṁ na vijjati.",
  "anya-e0101n4:100": "Cittappavattiākāraṁ, tasmā sallakkhayaṁ budho;",
  "anya-e0101n4:101": "Samataṁ vīriyasseva, yojayetha punappunaṁ.",
  "anya-e0101n4:102": "Īsakampi layaṁ yantaṁ, paggaṇhetheva mānasaṁ;",
  "anya-e0101n4:103": "Accāraddhaṁ nisedhetvā, samameva pavattaye.",
  "anya-e0101n4:104": "Reṇumhi uppaladale, sutte nāvāya nāḷiyā;",
  "anya-e0101n4:105": "Yathā madhukarādīnaṁ, pavatti sammavaṇṇitā.",
  "anya-e0101n4:106": "Līnauddhatabhāvehi, mocayitvāna sabbaso;",
  "anya-e0101n4:107": "Evaṁ nimittābhimukhaṁ, mānasaṁ paṭipādayeti.",
  "anya-e0101n4:108": "Nimittābhimukhapaṭipādanaṁ",
  "anya-e0101n4:109_0": "68. Tatrāyamatthadīpanā – yathā hi acheko madhukaro asukasmiṁ rukkhe pupphaṁ pupphitanti",
  "anya-e0101n4:109_1": "ñatvā tikkhena vegena pakkhando taṁ atikkamitvā paṭinivattento khīṇe reṇumhi sampāpuṇāti.",
  "anya-e0101n4:109_2": "Aparo acheko mandena javena pakkhando khīṇeyeva sampāpuṇāti. Cheko pana samena javena",
  "anya-e0101n4:109_3": "pakkhando sukhena puppharāsiṁ sampatvā yāvadicchakaṁ reṇuṁ ādāya madhuṁ sampādetvā",
  "anya-e0101n4:109_4": "madhurasamanubhavati.",
  "anya-e0101n4:110_0": "Yathā ca sallakattaantevāsikesu udakathālagate uppalapatte satthakammaṁ sikkhantesu",
  "anya-e0101n4:110_1": "eko acheko vegena satthaṁ pātento uppalapattaṁ dvidhā vā chindati, udake vā paveseti.",
  "anya-e0101n4:110_2": "Aparo acheko chijjanapavesanabhayā satthakena phusitumpi na visahati. Cheko pana",
  "anya-e0101n4:110_3": "samena payogena tattha satthapahāraṁ dassetvā pariyodātasippo hutvā tathārūpesu ṭhānesu",
  "anya-e0101n4:110_4": "kammaṁ katvā lābhaṁ labhati.",
  "anya-e0101n4:111_0": "Yathā ca yo catubyāmappamāṇaṁ makkaṭasuttamāharati, so cattāri sahassāni labhatīti",
  "anya-e0101n4:111_1": "raññā vutte eko achekapuriso vegena makkaṭasuttamākaḍḍhanto tahiṁ tahiṁ chindatiyeva.",
  "anya-e0101n4:111_2": "Aparo acheko chedanabhayā hatthena phusitumpi na visahati. Cheko pana koṭito paṭṭhāya",
  "anya-e0101n4:111_3": "samena payogena daṇḍake vedhetvā āharitvā lābhaṁ labhati.",
  "anya-e0101n4:112_0": "Yathā ca acheko niyāmako balavavāte laṅkāraṁ pūrento nāvaṁ videsaṁ pakkhandāpeti.",
  "anya-e0101n4:112_1": "Aparo acheko mandavāte laṅkāraṁ oropento nāvaṁ tattheva ṭhapeti. Cheko pana mandavāte",
  "anya-e0101n4:112_2": "laṅkāraṁ pūretvā balavavāte aḍḍhalaṅkāraṁ katvā sotthinā icchitaṭṭhānaṁ pāpuṇāti.",
  "anya-e0101n4:113_0": "Yathā ca yo telena achaḍḍento nāḷiṁ pūreti, so lābhaṁ labhatīti ācariyena antevāsikānaṁ",
  "anya-e0101n4:113_1": "vutte eko acheko lābhaluddho vegena pūrento telaṁ chaḍḍeti. Aparo acheko telachaḍḍanabhayā",
  "anya-e0101n4:113_2": "āsiñcitumpi na visahati. Cheko pana samena payogena pūretvā lābhaṁ labhati.",
  "anya-e0101n4:114_0": "Evameva eko bhikkhu uppanne nimitte sīghameva appanaṁ pāpuṇissāmīti gāḷhaṁ vīriyaṁ",
  "anya-e0101n4:114_1": "karoti, tassa cittaṁ accāraddhavīriyattā uddhacce patati, so na sakkoti appanaṁ pāpuṇituṁ.",
  "anya-e0101n4:114_2": "Eko accāraddhavīriyatāya dosaṁ disvā kiṁ dānime appanāyāti vīriyaṁ hāpeti, tassa",
  "anya-e0101n4:114_3": "cittaṁ atilīnavīriyattā kosajje patati, sopi na sakkoti appanaṁ pāpuṇituṁ. Yo pana",
  "anya-e0101n4:114_4": "īsakampi līnaṁ līnabhāvato uddhataṁ uddhaccato mocetvā samena payogena nimittābhimukhaṁ",
  "anya-e0101n4:114_5": "pavatteti, so appanaṁ pāpuṇāti, tādisena bhavitabbaṁ. Imamatthaṁ sandhāya etaṁ vuttaṁ –",
  "anya-e0101n4:115": "Reṇumhi uppaladale, sutte nāvāya nāḷiyā;",
  "anya-e0101n4:116": "Yathā madhukarādīnaṁ, pavatti sammavaṇṇitā.",
  "anya-e0101n4:117": "Līnauddhatabhāvehi, mocayitvāna sabbaso;",
  "anya-e0101n4:118": "Evaṁ nimittābhimukhaṁ, mānasaṁ paṭipādayeti.",
  "anya-e0101n4:119": "Paṭhamajjhānakathā",
  "anya-e0101n4:120_0": "69. Iti evaṁ nimittābhimukhaṁ mānasaṁ paṭipādayato panassa idāni appanā ijjhissatīti",
  "anya-e0101n4:120_1": "bhavaṅgaṁ upacchinditvā pathavī pathavīti anuyogavasena upaṭṭhitaṁ tadeva pathavīkasiṇaṁ",
  "anya-e0101n4:120_2": "ārammaṇaṁ katvā manodvārāvajjanamuppajjati. Tato tasmiṁyevārammaṇe cattāri pañca",
  "anya-e0101n4:120_3": "vā javanāni javanti. Tesu avasāne ekaṁ rūpāvacaraṁ, sesāni kāmāvacarāni. Pakaticittehi",
  "anya-e0101n4:120_4": "balavataravitakkavicārapītisukhacittekaggatāni yāni appanāya parikammattā parikammānītipi,",
  "anya-e0101n4:120_5": "yathā gāmādīnaṁ āsannapadeso gāmūpacāro nagarūpacāroti vuccati, evaṁ appanāya āsannattā",
  "anya-e0101n4:120_6": "samīpacārattā vā upacārānītipi, ito pubbe parikammānaṁ, upari appanāya ca anulomato",
  "anya-e0101n4:120_7": "anulomānītipi vuccanti. Yañcettha sabbantimaṁ, taṁ parittagottābhibhavanato, mahaggatagottabhāvanato",
  "anya-e0101n4:120_8": "ca gotrabhūtipi vuccati. Agahitaggahaṇena panettha paṭhamaṁ parikammaṁ, dutiyaṁ upacāraṁ,",
  "anya-e0101n4:120_9": "tatiyaṁ anulomaṁ, catutthaṁ gotrabhu. Paṭhamaṁ vā upacāraṁ, dutiyaṁ anulomaṁ, tatiyaṁ",
  "anya-e0101n4:120_10": "gotrabhu, catutthaṁ pañcamaṁ vā appanācittaṁ. Catutthameva hi pañcamaṁ vā appeti,",
  "anya-e0101n4:120_11": "tañca kho khippābhiññadandhābhiññavasena. Tato paraṁ javanaṁ patati. Bhavaṅgassa vāro hoti.",
  "anya-e0101n4:121_0": "Ābhidhammikagodattatthero pana “purimā purimā kusalā dhammā pacchimānaṁ pacchimānaṁ",
  "anya-e0101n4:121_1": "kusalānaṁ dhammānaṁ āsevanapaccayena paccayo”ti imaṁ suttaṁ vatvā āsevanapaccayena",
  "anya-e0101n4:121_2": "pacchimo pacchimo dhammo balavā hoti, tasmā chaṭṭhepi sattamepi appanā hotīti āha,",
  "anya-e0101n4:121_3": "taṁ aṭṭhakathāsu “attano matimattaṁ therasseta”nti vatvā paṭikkhittaṁ. Catutthapañcamesuyeva",
  "anya-e0101n4:121_4": "pana appanā hoti. Parato javanaṁ patitaṁ nāma hoti, bhavaṅgassa āsannattāti vuttaṁ.",
  "anya-e0101n4:121_5": "Tameva vicāretvā vuttattā na sakkā paṭikkhipituṁ. Yathā hi puriso chinnapapātābhimukho",
  "anya-e0101n4:121_6": "dhāvanto ṭhātukāmopi pariyante pādaṁ katvā ṭhātuṁ na sakkoti papāte eva patati, evaṁ",
  "anya-e0101n4:121_7": "chaṭṭhe vā sattame vā appetuṁ na sakkoti, bhavaṅgassa āsannattā. Tasmā catutthapañcamesuyeva",
  "anya-e0101n4:121_8": "appanā hotīti veditabbā.",
  "anya-e0101n4:122_0": "Sā ca pana ekacittakkhaṇikāyeva. Sattasu hi ṭhānesu addhānaparicchedo nāma natthi",
  "anya-e0101n4:122_1": "paṭhamappanāyaṁ, lokiyābhiññāsu, catūsu maggesu, maggānantaraphale, rūpārūpabhavesu",
  "anya-e0101n4:122_2": "bhavaṅgajjhāne, nirodhassa paccaye nevasaññānāsaññāyatane, nirodhā vuṭṭhahantassa",
  "anya-e0101n4:122_3": "phalasamāpattiyanti. Ettha maggānantaraphalaṁ tiṇṇaṁ upari na hoti. Nirodhassa paccayo",
  "anya-e0101n4:122_4": "nevasaññānāsaññāyatanaṁ dvinnamupari na hoti. Rūpārūpesu bhavaṅgassa parimāṇaṁ natthi,",
  "anya-e0101n4:122_5": "sesaṭṭhānesu ekameva cittanti. Iti ekacittakkhaṇikāyeva appanā. Tato bhavaṅgapāto.",
  "anya-e0101n4:122_6": "Atha bhavaṅgaṁ vocchinditvā jhānapaccavekkhaṇatthāya āvajjanaṁ, tato jhānapaccavekkhaṇanti.",
  "anya-e0101n4:123_0": "Ettāvatā ca panesa vivicceva kāmehi vivicca akusalehi dhammehi savitakkaṁ savicāraṁ",
  "anya-e0101n4:123_1": "vivekajaṁ pītisukhaṁ paṭhamaṁ jhānaṁ upasampajja viharati. Evamanena pañcaṅgavippahīnaṁ",
  "anya-e0101n4:123_2": "pañcaṅgasamannāgataṁ tividhakalyāṇaṁ dasalakkhaṇasampannaṁ paṭhamaṁ jhānaṁ adhigataṁ",
  "anya-e0101n4:123_3": "hoti pathavīkasiṇaṁ.",
  "anya-e0101n4:124_0": "70. Tattha vivicceva kāmehīti kāmehi viviccitvā vinā hutvā apakkamitvā. Yo panāyamettha",
  "anya-e0101n4:124_1": "evakāro, so niyamatthoti veditabbo. Yasmā ca niyamattho, tasmā tasmiṁ paṭhamajjhānaṁ",
  "anya-e0101n4:124_2": "upasampajja viharaṇasamaye avijjamānānampi kāmānaṁ tassa paṭhamajjhānassa paṭipakkhabhāvaṁ",
  "anya-e0101n4:124_3": "kāmapariccāgeneva cassa adhigamaṁ dīpeti.",
  "anya-e0101n4:125_0": "Kathaṁ? “Vivicceva kāmehī”ti evañhi niyame kariyamāne idaṁ paññāyati, nūna jhānassa",
  "anya-e0101n4:125_1": "kāmā paṭipakkhabhūtā yesu sati idaṁ nappavattati, andhakāre sati padīpobhāso viya.",
  "anya-e0101n4:125_2": "Tesaṁ pariccāgeneva cassa adhigamo hoti, orimatīrapariccāgena pārimatīrasseva. Tasmā niyamaṁ karotīti.",
  "anya-e0101n4:126_0": "Tattha siyā, kasmā panesa pubbapadeyeva vutto, na uttarapade, kiṁ akusalehi dhammehi",
  "anya-e0101n4:126_1": "aviviccāpi jhānaṁ upasampajja vihareyyāti? Na kho panetaṁ evaṁ daṭṭhabbaṁ. Taṁnissaraṇato",
  "anya-e0101n4:126_2": "hi pubbapade esa vutto. Kāmadhātusamatikkamanato hi kāmarāgapaṭipakkhato ca idaṁ",
  "anya-e0101n4:126_3": "jhānaṁ kāmānameva nissaraṇaṁ. Yathāha, “kāmānametaṁ nissaraṇaṁ yadidaṁ nekkhamma”nti.",
  "anya-e0101n4:126_4": "Uttarapadepi pana yathā “idheva, bhikkhave, samaṇo, idha dutiyo samaṇo”ti ettha evakāro",
  "anya-e0101n4:126_5": "ānetvā vuccati, evaṁ vattabbo. Na hi sakkā ito aññehipi nīvaraṇasaṅkhātehi akusaladhammehi",
  "anya-e0101n4:126_6": "avivicca jhānaṁ upasampajja viharituṁ. Tasmā “vivicceva kāmehi vivicceva akusalehi",
  "anya-e0101n4:126_7": "dhammehī”ti evaṁ padadvayepi esa daṭṭhabbo. Padadvayepi ca kiñcāpi viviccāti iminā",
  "anya-e0101n4:126_8": "sādhāraṇavacanena tadaṅgavivekādayo, kāyavivekādayo ca sabbepi vivekā saṅgahaṁ gacchanti,",
  "anya-e0101n4:126_9": "tathāpi kāyaviveko cittaviveko vikkhambhanavivekoti tayo eva idha daṭṭhabbā.",
  "anya-e0101n4:127_0": "Kāmehīti iminā pana padena ye ca niddese “katame vatthukāmā, manāpiyā rūpā”tiādinā",
  "anya-e0101n4:127_1": "nayena vatthukāmā vuttā, ye ca tattheva vibhaṅge ca “chando kāmo, rāgo kāmo, chandarāgo",
  "anya-e0101n4:127_2": "kāmo, saṅkappo kāmo, rāgo kāmo, saṅkapparāgo kāmo, ime vuccanti kāmā”ti evaṁ kilesakāmā",
  "anya-e0101n4:127_3": "vuttā, te sabbepi saṅgahitāicceva daṭṭhabbā. Evañhi sati vivicceva kāmehīti vatthukāmehipi",
  "anya-e0101n4:127_4": "viviccevāti attho yujjati, tena kāyaviveko vutto hoti. Vivicca akusalehi dhammehīti",
  "anya-e0101n4:127_5": "kilesakāmehi sabbākusalehi vā viviccāti attho yujjati, tena cittaviveko vutto hoti.",
  "anya-e0101n4:127_6": "Purimena cettha vatthukāmehi vivekavacanato eva kāmasukhapariccāgo, dutiyena kilesakāmehi",
  "anya-e0101n4:127_7": "vivekavacanato nekkhammasukhapariggaho vibhāvito hoti. Evaṁ vatthukāmakilesakāmavivekavacanatoyeva",
  "anya-e0101n4:127_8": "ca etesaṁ paṭhamena saṁkilesavatthuppahānaṁ, dutiyena saṁkilesappahānaṁ. Paṭhamena",
  "anya-e0101n4:127_9": "lolabhāvassa hetupariccāgo, dutiyena bālabhāvassa. Paṭhamena ca payogasuddhi, dutiyena",
  "anya-e0101n4:127_10": "āsayaposanaṁ vibhāvitaṁ hotīti viññātabbaṁ. Esa tāva nayo kāmehīti ettha vuttakāmesu vatthukāmapakkhe.",
  "anya-e0101n4:128_0": "Kilesakāmapakkhe pana chandoti ca rāgoti ca evamādīhi anekabhedo kāmacchandoyeva",
  "anya-e0101n4:128_1": "kāmoti adhippeto. So ca akusalapariyāpannopi samāno “tattha katamo kāmo chando kāmo”tiādinā",
  "anya-e0101n4:128_2": "nayena vibhaṅge jhānapaṭipakkhato visuṁ vutto. Kilesakāmattā vā purimapade vutto,",
  "anya-e0101n4:128_3": "akusalapariyāpannattā dutiyapade. Anekabhedato cassa kāmatoti avatvā kāmehīti vuttaṁ.",
  "anya-e0101n4:129_0": "Aññesampi ca dhammānaṁ akusalabhāve vijjamāne “tattha katame akusalā dhammā, kāmacchando”tiādinā",
  "anya-e0101n4:129_1": "nayena vibhaṅge upari jhānaṅgānaṁ paccanīkapaṭipakkhabhāvadassanato nīvaraṇāneva",
  "anya-e0101n4:129_2": "vuttāni. Nīvaraṇāni hi jhānaṅgapaccanīkāni, tesaṁ jhānaṅgāneva paṭipakkhāni viddhaṁsakāni",
  "anya-e0101n4:129_3": "vighātakānīti vuttaṁ hoti. Tathā hi samādhi kāmacchandassa paṭipakkho, pīti byāpādassa,",
  "anya-e0101n4:129_4": "vitakko thinamiddhassa, sukhaṁ uddhaccakukkuccassa, vicāro vicikicchāyāti peṭake vuttaṁ.",
  "anya-e0101n4:130_0": "Evamettha vivicceva kāmehīti iminā kāmacchandassa vikkhambhanaviveko vutto hoti.",
  "anya-e0101n4:130_1": "Vivicca akusalehi dhammehīti iminā pañcannampi nīvaraṇānaṁ, agahitaggahaṇena pana",
  "anya-e0101n4:130_2": "paṭhamena kāmacchandassa, dutiyena sesanīvaraṇānaṁ. Tathā paṭhamena tīsu akusalamūlesu",
  "anya-e0101n4:130_3": "pañcakāmaguṇabhedavisayassa lobhassa, dutiyena āghātavatthubhedādivisayānaṁ dosamohānaṁ.",
  "anya-e0101n4:130_4": "Oghādīsu vā dhammesu paṭhamena kāmoghakāmayogakāmāsavakāmupādānaabhijjhākāyaganthakāmarāgasaṁyojanānaṁ,",
  "anya-e0101n4:130_5": "dutiyena avasesaoghayogāsavaupādānaganthasaṁyojanānaṁ. Paṭhamena ca taṇhāya taṁsampayuttakānañca,",
  "anya-e0101n4:130_6": "dutiyena avijjāya taṁsampayuttakānañca. Apica paṭhamena lobhasampayuttānaṁ aṭṭhannaṁ",
  "anya-e0101n4:130_7": "cittuppādānaṁ, dutiyena sesānaṁ catunnaṁ akusalacittuppādānaṁ vikkhambhanaviveko",
  "anya-e0101n4:130_8": "vutto hotīti veditabbo. Ayaṁ tāva vivicceva kāmehi vivicca akusalehi dhammehīti ettha atthappakāsanā.",
  "anya-e0101n4:131_0": "71. Ettāvatā ca paṭhamassa jhānassa pahānaṅgaṁ dassetvā idāni sampayogaṅgaṁ dassetuṁ",
  "anya-e0101n4:131_1": "savitakkaṁ savicārantiādi vuttaṁ. Tattha vitakkanaṁ vitakko, ūhananti vuttaṁ hoti.",
  "anya-e0101n4:131_2": "Svāyaṁ ārammaṇe cittassa abhiniropanalakkhaṇo, āhananapariyāhananaraso. Tathā hi",
  "anya-e0101n4:131_3": "tena yogāvacaro ārammaṇaṁ vitakkāhataṁ vitakkapariyāhataṁ karotīti vuccati. Ārammaṇe",
  "anya-e0101n4:131_4": "cittassa ānayanapaccupaṭṭhāno.",
  "anya-e0101n4:132": "Vicaraṇaṁ vicāro, anusañcaraṇanti vuttaṁ hoti. Svāyaṁ ārammaṇānumajjanalakkhaṇo, tattha sahajātānuyojanaraso, cittassa anuppabandhanapaccupaṭṭhāno.",
  "anya-e0101n4:133_0": "Santepi ca nesaṁ katthaci avippayoge oḷārikaṭṭhena pubbaṅgamaṭṭhena ca ghaṇḍābhighāto",
  "anya-e0101n4:133_1": "viya cetaso paṭhamābhinipāto vitakko. Sukhumaṭṭhena anumajjanasabhāvena ca ghaṇḍānuravo",
  "anya-e0101n4:133_2": "viya anuppabandho vicāro. Vipphāravā cettha vitakko paṭhamuppattikāle paripphandanabhūto",
  "anya-e0101n4:133_3": "cittassa ākāse uppatitukāmassa pakkhino pakkhavikkhepo viya padumābhimukhapāto viya",
  "anya-e0101n4:133_4": "ca gandhānubandhacetaso bhamarassa. Santavutti vicāro nātiparipphandanabhāvo cittassa",
  "anya-e0101n4:133_5": "ākāse uppatitassa pakkhino pakkhappasāraṇaṁ viya, paribbhamanaṁ viya ca padumābhimukhapatitassa",
  "anya-e0101n4:133_6": "bhamarassa padumassa uparibhāge. Dukanipātaṭṭhakathāyaṁ pana “ākāse gacchato mahāsakuṇassa",
  "anya-e0101n4:133_7": "ubhohi pakkhehi vātaṁ gahetvā pakkhe sannisīdāpetvā gamanaṁ viya ārammaṇe cetaso",
  "anya-e0101n4:133_8": "abhiniropanabhāvena pavatto vitakko. Vātaggahaṇatthaṁ pakkhe phandāpayamānassa gamanaṁ",
  "anya-e0101n4:133_9": "viya anumajjanabhāvena pavatto vicāro”ti vuttaṁ, taṁ anuppabandhena pavattiyaṁ yujjati.",
  "anya-e0101n4:133_10": "So pana nesaṁ viseso paṭhamadutiyajjhānesu pākaṭo hoti.",
  "anya-e0101n4:134_0": "Apica malaggahitaṁ kaṁsabhājanaṁ ekena hatthena daḷhaṁ gahetvā itarena hatthena cuṇṇatelavālaṇḍupakena",
  "anya-e0101n4:134_1": "parimajjantassa daḷhagahaṇahattho viya vitakko, parimajjanahattho viya vicāro. Tathā",
  "anya-e0101n4:134_2": "kumbhakārassa daṇḍappahārena cakkaṁ bhamayitvā bhājanaṁ karontassa uppīḷanahattho",
  "anya-e0101n4:134_3": "viya vitakko, ito cito ca sañcaraṇahattho viya vicāro. Tathā maṇḍalaṁ karontassa",
  "anya-e0101n4:134_4": "majjhe sannirumbhitvā ṭhitakaṇṭako viya abhiniropano vitakko, bahi paribbhamanakaṇṭako",
  "anya-e0101n4:134_5": "viya anumajjano vicāro. Iti iminā ca vitakkena iminā ca vicārena saha vattati rukkho",
  "anya-e0101n4:134_6": "viya pupphena phalena cāti idaṁ jhānaṁ “savitakkaṁ savicāra”nti vuccati. Vibhaṅge",
  "anya-e0101n4:134_7": "pana “iminā ca vitakkena iminā ca vicārena upeto hoti samupeto”tiādinā nayena puggalādhiṭṭhānā",
  "anya-e0101n4:134_8": "desanā katā. Attho pana tatrāpi evameva daṭṭhabbo.",
  "anya-e0101n4:135": "Vivekajanti ettha vivitti viveko, nīvaraṇavigamoti attho. Vivittoti vā viveko, nīvaraṇavivitto jhānasampayuttadhammarāsīti attho. Tasmā vivekā, tasmiṁ vā viveke jātanti vivekajaṁ.",
  "anya-e0101n4:136_0": "72.Pītisukhanti ettha pīṇayatīti pīti. Sā sampiyāyanalakkhaṇā, kāyacittapīnanarasā,",
  "anya-e0101n4:136_1": "pharaṇarasā vā, odagyapaccupaṭṭhānā. Sā panesā khuddikā pīti, khaṇikāpīti, okkantikāpīti,",
  "anya-e0101n4:136_2": "ubbegāpīti, pharaṇāpītīti pañcavidhā hoti. Tattha khuddikāpīti sarīre lomahaṁsamattameva",
  "anya-e0101n4:136_3": "kātuṁ sakkoti. Khaṇikāpīti khaṇe khaṇe vijjuppādasadisā hoti. Okkantikāpīti samuddatīraṁ",
  "anya-e0101n4:136_4": "vīci viya kāyaṁ okkamitvā okkamitvā bhijjati. Ubbegāpīti balavatī hoti kāyaṁ uddhaggaṁ",
  "anya-e0101n4:136_5": "katvā ākāse laṅghāpanappamāṇappattā. Tathā hi puṇṇavallikavāsī mahātissatthero puṇṇamadivase",
  "anya-e0101n4:136_6": "sāyaṁ cetiyaṅgaṇaṁ gantvā candālokaṁ disvā mahācetiyābhimukho hutvā “imāya vata velāya",
  "anya-e0101n4:136_7": "catasso parisā mahācetiyaṁ vandantī”ti pakatiyā diṭṭhārammaṇavasena buddhārammaṇaṁ",
  "anya-e0101n4:136_8": "ubbegāpītiṁ uppādetvā sudhātale pahaṭacitrageṇḍuko viya ākāse uppatitvā mahācetiyaṅgaṇeyeva",
  "anya-e0101n4:136_9": "patiṭṭhāsi. Tathā girikaṇḍakavihārassa upanissaye vattakālakagāme ekā kuladhītāpi",
  "anya-e0101n4:136_10": "balavabuddhārammaṇāya ubbegāpītiyā ākāse laṅghesi.",
  "anya-e0101n4:137_0": "Tassā kira mātāpitaro sāyaṁ dhammassavanatthāya vihāraṁ gacchantā “amma tvaṁ garubhārā",
  "anya-e0101n4:137_1": "akāle vicarituṁ na sakkosi, mayaṁ tuyhaṁ pattiṁ katvā dhammaṁ sossāmā”ti agamaṁsu.",
  "anya-e0101n4:137_2": "Sā gantukāmāpi tesaṁ vacanaṁ paṭibāhituṁ asakkontī ghare ohīyitvā gharājire ṭhatvā",
  "anya-e0101n4:137_3": "candālokena girikaṇḍake ākāsacetiyaṅgaṇaṁ olokentī cetiyassa dīpapūjaṁ addasa, catasso",
  "anya-e0101n4:137_4": "ca parisā mālāgandhādīhi cetiyapūjaṁ katvā padakkhiṇaṁ karontiyo bhikkhusaṅghassa",
  "anya-e0101n4:137_5": "ca gaṇasajjhāyasaddaṁ assosi. Athassā “dhaññāvatime, ye vihāraṁ gantvā evarūpe cetiyaṅgaṇe",
  "anya-e0101n4:137_6": "anusañcarituṁ, evarūpañca madhuradhammakathaṁ sotuṁ labhantī”ti muttarāsisadisaṁ",
  "anya-e0101n4:137_7": "cetiyaṁ passantiyā eva ubbegāpīti udapādi. Sā ākāse laṅghitvā mātāpitūnaṁ purimataraṁyeva",
  "anya-e0101n4:137_8": "ākāsato cetiyaṅgaṇe oruyha cetiyaṁ vanditvā dhammaṁ suṇamānā aṭṭhāsi. Atha naṁ mātāpitaro",
  "anya-e0101n4:137_9": "āgantvā “amma tvaṁ katarena maggena āgatāsī”ti pucchiṁsu. Sā “ākāsena āgatāmhi, na",
  "anya-e0101n4:137_10": "maggenā”ti vatvā “amma ākāsena nāma khīṇāsavā sañcaranti, tvaṁ kathaṁ āgatā”ti vuttā",
  "anya-e0101n4:137_11": "āha – “mayhaṁ candālokena cetiyaṁ ālokentiyā ṭhitāya buddhārammaṇā balavapīti uppajji.",
  "anya-e0101n4:137_12": "Athāhaṁ neva attano ṭhitabhāvaṁ, na nisinnabhāvaṁ aññāsiṁ, gahitanimitteneva pana",
  "anya-e0101n4:137_13": "ākāse laṅghitvā cetiyaṅgaṇe patiṭṭhitāmhī”ti.",
  "anya-e0101n4:138_0": "Evaṁ ubbegāpīti ākāse laṅghāpanappamāṇā hoti. Pharaṇāpītiyā pana uppannāya sakalasarīraṁ",
  "anya-e0101n4:138_1": "dhamitvā pūritavatthi viya mahatā udakoghena pakkhandapabbatakucchi viya ca anuparipphuṭaṁ hoti.",
  "anya-e0101n4:139_0": "Sā panesā pañcavidhā pīti gabbhaṁ gaṇhantī paripākaṁ gacchantī duvidhaṁ passaddhiṁ",
  "anya-e0101n4:139_1": "paripūreti kāyapassaddhiñca cittapassaddhiñca. Passaddhi gabbhaṁ gaṇhantī paripākaṁ",
  "anya-e0101n4:139_2": "gacchantī duvidhampi sukhaṁ paripūreti kāyikañca cetasikañca. Sukhaṁ gabbhaṁ gaṇhantaṁ",
  "anya-e0101n4:139_3": "paripākaṁ gacchantaṁ tividhaṁ samādhiṁ paripūreti khaṇikasamādhiṁ upacārasamādhiṁ",
  "anya-e0101n4:139_4": "appanā samādhinti. Tāsu yā appanāsamādhissa mūlaṁ hutvā vaḍḍhamānā samādhisampayogaṁ",
  "anya-e0101n4:139_5": "gatā pharaṇāpīti, ayaṁ imasmiṁ atthe adhippetā pītīti.",
  "anya-e0101n4:140_0": "73. Itaraṁ pana sukhanaṁ sukhaṁ, suṭṭhu vā khādati, khanati ca kāyacittābādhanti",
  "anya-e0101n4:140_1": "sukhaṁ, taṁ sātalakkhaṇaṁ, sampayuttānaṁ upabrūhanarasaṁ, anuggahapaccupaṭṭhānaṁ.",
  "anya-e0101n4:140_2": "Satipi ca nesaṁ katthaci avippayoge iṭṭhārammaṇapaṭilābhatuṭṭhi pīti. Paṭiladdharasānubhavanaṁ",
  "anya-e0101n4:140_3": "sukhaṁ. Yattha pīti, tattha sukhaṁ. Yattha sukhaṁ, tattha na niyamato pīti. Saṅkhārakkhandhasaṅgahitā",
  "anya-e0101n4:140_4": "pīti. Vedanākkhandhasaṅgahitaṁ sukhaṁ. Kantārakhinnassa vanantudakadassanasavanesu",
  "anya-e0101n4:140_5": "viya pīti. Vanacchāyāpavesanaudakaparibhogesu viya sukhaṁ. Tasmiṁ tasmiṁ samaye pākaṭabhāvato",
  "anya-e0101n4:140_6": "cetaṁ vuttanti veditabbaṁ. Iti ayañca pīti idañca sukhaṁ assa jhānassa, asmiṁ vā",
  "anya-e0101n4:140_7": "jhāne atthīti idaṁ jhānaṁ pītisukhanti vuccati.",
  "anya-e0101n4:141_0": "Atha vā pīti ca sukhañca pītisukhaṁ, dhammavinayādayo viya. Vivekajaṁ pītisukhamassa",
  "anya-e0101n4:141_1": "jhānassa, asmiṁ vā jhāne atthīti evampi vivekajaṁpītisukhaṁ. Yatheva hi jhānaṁ, evaṁ",
  "anya-e0101n4:141_2": "pītisukhampettha vivekajameva hoti, tañcassa atthi, tasmā ekapadeneva “vivekajaṁpītisukha”ntipi",
  "anya-e0101n4:141_3": "vattuṁ yujjati. Vibhaṅge pana “idaṁ sukhaṁ imāya pītiyā sahagata”ntiādinā nayena",
  "anya-e0101n4:141_4": "vuttaṁ. Attho pana tatthāpi evameva daṭṭhabbo.",
  "anya-e0101n4:142_0": "Paṭhamaṁ jhānanti idaṁ parato āvibhavissati. Upasampajjāti upagantvā, pāpuṇitvāti",
  "anya-e0101n4:142_1": "vuttaṁ hoti. Upasampādayitvā vā, nipphādetvāti vuttaṁ hoti. Vibhaṅge pana “upasampajjāti",
  "anya-e0101n4:142_2": "paṭhamassa jhānassa lābho paṭilābho patti sampatti phusanā sacchikiriyā upasampadā”ti",
  "anya-e0101n4:142_3": "vuttaṁ. Tassāpi evamevattho daṭṭhabbo. Viharatīti tadanurūpena iriyāpathavihārena",
  "anya-e0101n4:142_4": "itivuttappakārajhānasamaṅgī hutvā attabhāvassa iriyaṁ vuttiṁ pālanaṁ yapanaṁ yāpanaṁ",
  "anya-e0101n4:142_5": "cāraṁ vihāraṁ abhinipphādeti. Vuttañhetaṁ vibhaṅge “viharatīti iriyati vattati pāleti",
  "anya-e0101n4:142_6": "yapeti yāpeti carati viharati, tena vuccati viharatī”ti.",
  "anya-e0101n4:143": "Pañcaṅgavippahīnādi",
  "anya-e0101n4:144_0": "74. Yaṁ pana vuttaṁ “pañcaṅgavippahīnaṁ pañcaṅgasamannāgata”nti, tattha kāmacchando,",
  "anya-e0101n4:144_1": "byāpādo, thinamiddhaṁ, uddhaccakukkuccaṁ, vicikicchāti imesaṁ pañcannaṁ nīvaraṇānaṁ",
  "anya-e0101n4:144_2": "pahānavasena pañcaṅgavippahīnatā veditabbā. Na hi etesu appahīnesu jhānaṁ uppajjati.",
  "anya-e0101n4:144_3": "Tenassetāni pahānaṅgānīti vuccanti. Kiñcāpi hi jhānakkhaṇe aññepi akusalā dhammā",
  "anya-e0101n4:144_4": "pahīyanti, tathāpi etāneva visesena jhānantarāyakarāni. Kāmacchandena hi nānāvisayappalobhitaṁ",
  "anya-e0101n4:144_5": "cittaṁ na ekattārammaṇe samādhiyati. Kāmacchandābhibhūtaṁ vā taṁ na kāmadhātuppahānāya",
  "anya-e0101n4:144_6": "paṭipadaṁ paṭipajjati. Byāpādena cārammaṇe paṭihaññamānaṁ na nirantaraṁ pavattati.",
  "anya-e0101n4:144_7": "Thinamiddhābhibhūtaṁ akammaññaṁ hoti. Uddhaccakukkuccaparetaṁ avūpasantameva hutvā",
  "anya-e0101n4:144_8": "paribbhamati. Vicikicchāya upahataṁ jhānādhigamasādhikaṁ paṭipadaṁ nārohati. Iti",
  "anya-e0101n4:144_9": "visesena jhānantarāyakarattā etāneva pahānaṅgānīti vuttānīti.",
  "anya-e0101n4:145_0": "Yasmā pana vitakko ārammaṇe cittaṁ abhiniropeti, vicāro anuppabandhati, tehi avikkhepāya",
  "anya-e0101n4:145_1": "sampāditappayogassa cetaso payogasampattisambhavā pīti pīṇanaṁ, sukhañca upabrūhanaṁ",
  "anya-e0101n4:145_2": "karoti. Atha naṁ sasesasampayuttadhammaṁ etehi abhiniropanānuppabandhanapīṇanaupabrūhanehi",
  "anya-e0101n4:145_3": "anuggahitā ekaggatā ekattārammaṇe samaṁ sammā ca ādhiyati, tasmā vitakko vicāro pīti",
  "anya-e0101n4:145_4": "sukhaṁ cittekaggatāti imesaṁ pañcannaṁ uppattivasena pañcaṅgasamannāgatatā veditabbā.",
  "anya-e0101n4:145_5": "Uppannesu hi etesu pañcasu jhānaṁ uppannaṁ nāma hoti. Tenassa etāni pañca samannāgataṅgānīti",
  "anya-e0101n4:145_6": "vuccanti. Tasmā na etehi samannāgataṁ aññadeva jhānaṁ nāma atthīti gahetabbaṁ. Yathā",
  "anya-e0101n4:145_7": "pana aṅgamattavaseneva caturaṅginī senā, pañcaṅgikaṁ tūriyaṁ, aṭṭhaṅgiko ca maggoti",
  "anya-e0101n4:145_8": "vuccati, evamidampi aṅgamattavaseneva pañcaṅgikanti vā pañcaṅgasamannāgatanti vā",
  "anya-e0101n4:145_9": "vuccatīti veditabbaṁ.",
  "anya-e0101n4:146_0": "Etāni ca pañcaṅgāni kiñcāpi upacārakkhaṇepi atthi, atha kho upacāre pakaticittato",
  "anya-e0101n4:146_1": "balavatarāni. Idha pana upacāratopi balavatarāni rūpāvacaralakkhaṇappattāni. Ettha",
  "anya-e0101n4:146_2": "hi vitakko suvisadena ākārena ārammaṇe cittaṁ abhiniropayamāno uppajjati. Vicāro",
  "anya-e0101n4:146_3": "ativiya ārammaṇaṁ anumajjamāno. Pītisukhaṁ sabbāvantampi kāyaṁ pharamānaṁ. Tenevāha",
  "anya-e0101n4:146_4": "– “nāssa kiñci sabbāvato kāyassa vivekajena pītisukhena apphuṭaṁ hotī”ti. Cittekaggatāpi",
  "anya-e0101n4:146_5": "heṭṭhimamhi samuggapaṭale uparimaṁ samuggapaṭalaṁ viya ārammaṇesu phusitā hutvā uppajjati,",
  "anya-e0101n4:146_6": "ayametesaṁ itarehi viseso. Tattha cittekaggatā kiñcāpi savitakkaṁ savicāranti imasmiṁ",
  "anya-e0101n4:146_7": "pāṭhe na niddiṭṭhā, tathāpi vibhaṅge “jhānanti vitakko vicāro pīti sukhaṁ cittassekaggatā”ti",
  "anya-e0101n4:146_8": "evaṁ vuttattā aṅgameva. Yena hi adhippāyena bhagavatā uddeso kato, soyeva tena vibhaṅge pakāsitoti.",
  "anya-e0101n4:147": "Tividhakalyāṇaṁ",
  "anya-e0101n4:148_0": "75.Tividhakalyāṇaṁdasalakkhaṇasampannanti ettha pana ādimajjhapariyosānavasena tividhakalyāṇatā.",
  "anya-e0101n4:148_1": "Tesaṁyeva ca ādimajjhapariyosānānaṁ lakkhaṇavasena dasalakkhaṇasampannatā veditabbā.",
  "anya-e0101n4:149": "Tatrāyaṁ pāḷi –",
  "anya-e0101n4:150_0": "“Paṭhamassa jhānassa paṭipadāvisuddhi ādi, upekkhānubrūhanā majjhe, sampahaṁsanā",
  "anya-e0101n4:150_1": "pariyosānaṁ, paṭhamassa jhānassa paṭipadāvisuddhi ādi, ādissa kati lakkhaṇāni? Ādissa",
  "anya-e0101n4:150_2": "tīṇi lakkhaṇāni, yo tassa paribandho, tato cittaṁ visujjhati, visuddhattā cittaṁ",
  "anya-e0101n4:150_3": "majjhimaṁ samathanimittaṁ paṭipajjati, paṭipannattā tattha cittaṁ pakkhandati. Yañca",
  "anya-e0101n4:150_4": "paribandhato cittaṁ visujjhati, yañca visuddhattā cittaṁ majjhimaṁ samathanimittaṁ",
  "anya-e0101n4:150_5": "paṭipajjati, yañca paṭipannattā tattha cittaṁ pakkhandati. Paṭhamassa jhānassa paṭipadāvisuddhi",
  "anya-e0101n4:150_6": "ādi, ādissa imāni tīṇi lakkhaṇāni. Tena vuccati paṭhamaṁ jhānaṁ ādikalyāṇañceva hoti",
  "anya-e0101n4:150_7": "tilakkhaṇasampannañca.",
  "anya-e0101n4:151_0": "“Paṭhamassa jhānassa upekkhānubrūhanā majjhe, majjhassa kati lakkhaṇāni? Majjhassa",
  "anya-e0101n4:151_1": "tīṇi lakkhaṇāni, visuddhaṁ cittaṁ ajjhupekkhati, samathapaṭipannaṁ ajjhupekkhati,",
  "anya-e0101n4:151_2": "ekattupaṭṭhānaṁ ajjhupekkhati. Yañca visuddhaṁ cittaṁ ajjhupekkhati, yañca samathapaṭipannaṁ",
  "anya-e0101n4:151_3": "ajjhupekkhati, yañca ekattupaṭṭhānaṁ ajjhupekkhati. Paṭhamassa jhānassa upekkhānubrūhanā",
  "anya-e0101n4:151_4": "majjhe, majjhassa imāni tīṇi lakkhaṇāni. Tena vuccati paṭhamaṁ jhānaṁ majjhekalyāṇañceva",
  "anya-e0101n4:151_5": "hoti tilakkhaṇasampannañca.",
  "anya-e0101n4:152_0": "“Paṭhamassa jhānassa sampahaṁsanā pariyosānaṁ, pariyosānassa kati lakkhaṇāni? Pariyosānassa",
  "anya-e0101n4:152_1": "cattāri lakkhaṇāni, tattha jātānaṁ dhammānaṁ anativattanaṭṭhena sampahaṁsanā, indriyānaṁ",
  "anya-e0101n4:152_2": "ekarasaṭṭhena sampahaṁsanā, tadupagavīriyavāhanaṭṭhena sampahaṁsanā, āsevanaṭṭhena",
  "anya-e0101n4:152_3": "sampahaṁsanā. Paṭhamassa jhānassa sampahaṁsanā pariyosānaṁ, pariyosānassa imāni cattāri",
  "anya-e0101n4:152_4": "lakkhaṇāni. Tena vuccati paṭhamaṁ jhānaṁ pariyosānakalyāṇañceva hoti catulakkhaṇasampannañcā”ti.",
  "anya-e0101n4:153_0": "Tatra paṭipadāvisuddhi nāma sasambhāriko upacāro. Upekkhānubrūhanā nāma appanā. Sampahaṁsanā",
  "anya-e0101n4:153_1": "nāma paccavekkhaṇāti evameke vaṇṇayanti. Yasmā pana “ekattagataṁ cittaṁ paṭipadāvisuddhipakkhandañceva",
  "anya-e0101n4:153_2": "hoti upekkhānubrūhitañca ñāṇena ca sampahaṁsita”nti pāḷiyaṁ vuttaṁ, tasmā antoappanāyameva",
  "anya-e0101n4:153_3": "āgamanavasena paṭipadāvisuddhi, tatramajjhattupekkhāya kiccavasena upekkhānubrūhanā,",
  "anya-e0101n4:153_4": "dhammānaṁ anativattanādibhāvasādhanena pariyodāpakassa ñāṇassa kiccanipphattivasena",
  "anya-e0101n4:153_5": "sampahaṁsanā ca veditabbā.",
  "anya-e0101n4:154_0": "Kathaṁ? Yasmiñhi vāre appanā uppajjati, tasmiṁ yo nīvaraṇasaṅkhāto kilesagaṇo tassa",
  "anya-e0101n4:154_1": "jhānassa paribandho, tato cittaṁ visujjhati. Visuddhattā āvaraṇavirahitaṁ hutvā majjhimaṁ",
  "anya-e0101n4:154_2": "samathanimittaṁ paṭipajjati. Majjhimaṁ samathanimittaṁ nāma samappavatto appanāsamādhiyeva.",
  "anya-e0101n4:154_3": "Tadanantaraṁ pana purimacittaṁ ekasantatipariṇāmanayena tathattamupagacchamānaṁ majjhimaṁ",
  "anya-e0101n4:154_4": "samathanimittaṁ paṭipajjati nāma, evaṁ paṭipannattā tathattupagamanena tattha pakkhandati",
  "anya-e0101n4:154_5": "nāma. Evaṁ tāva purimacitte vijjamānākāranipphādikā paṭhamassa jhānassa uppādakkhaṇeyeva",
  "anya-e0101n4:154_6": "āgamanavasena paṭipadāvisuddhi veditabbā.",
  "anya-e0101n4:155_0": "Evaṁ visuddhassa pana tassa puna visodhetabbābhāvato visodhane byāpāraṁ akaronto",
  "anya-e0101n4:155_1": "visuddhaṁ cittaṁ ajjhupekkhati nāma. Samathabhāvupagamanena samathapaṭipannassa puna",
  "anya-e0101n4:155_2": "samādhāne byāpāraṁ akaronto samathapaṭipannaṁ ajjhupekkhati nāma. Samathapaṭipannabhāvato",
  "anya-e0101n4:155_3": "eva cassa kilesasaṁsaggaṁ pahāya ekattena upaṭṭhitassa puna ekattupaṭṭhāne byāpāraṁ",
  "anya-e0101n4:155_4": "akaronto ekattupaṭṭhānaṁ ajjhupekkhati nāma. Evaṁ tatramajjhattupekkhāya kiccavasena",
  "anya-e0101n4:155_5": "upekkhānubrūhanā veditabbā.",
  "anya-e0101n4:156_0": "Ye panete evaṁ upekkhānubrūhite tattha jātā samādhipaññāsaṅkhātā yuganaddhadhammā",
  "anya-e0101n4:156_1": "aññamaññaṁ anativattamānā hutvā pavattā, yāni ca saddhādīni indriyāni nānākilesehi",
  "anya-e0101n4:156_2": "vimuttattā vimuttirasena ekarasāni hutvā pavattāni, yañcesa tadupagaṁ tesaṁ anativattanaekarasabhāvānaṁ",
  "anya-e0101n4:156_3": "anucchavikaṁ vīriyaṁ vāhayati, yā cassa tasmiṁ khaṇe pavattā āsevanā, sabbepi te",
  "anya-e0101n4:156_4": "ākārā yasmā ñāṇena saṁkilesavodānesu taṁ taṁ ādīnavañca ānisaṁsañca disvā tathā tathā",
  "anya-e0101n4:156_5": "sampahaṁsitattā visodhitattā pariyodāpitattā nipphannāva, tasmā “dhammānaṁ anativattanādibhāvasādhanena",
  "anya-e0101n4:156_6": "pariyodāpakassa ñāṇassa kiccanipphattivasena sampahaṁsanā veditabbā”ti vuttaṁ.",
  "anya-e0101n4:157_0": "Tattha yasmā upekkhāvasena ñāṇaṁ pākaṭaṁ hoti. Yathāha – “tathāpaggahitaṁ cittaṁ",
  "anya-e0101n4:157_1": "sādhukaṁ ajjhupekkhati, upekkhāvasena paññāvasena paññindriyaṁ adhimattaṁ hoti, upekkhāvasena",
  "anya-e0101n4:157_2": "nānattakilesehi cittaṁ vimuccati, vimokkhavasena paññāvasena paññindriyaṁ adhimattaṁ",
  "anya-e0101n4:157_3": "hoti. Vimuttattā te dhammā ekarasā honti. Ekarasaṭṭhena bhāvanā”ti. Tasmā ñāṇakiccabhūtā",
  "anya-e0101n4:157_4": "sampahaṁsanā pariyosānanti vuttā.",
  "anya-e0101n4:158_0": "Idāni paṭhamaṁ jhānaṁ adhigataṁ hoti pathavīkasiṇanti ettha gaṇanānupubbatā paṭhamaṁ,",
  "anya-e0101n4:158_1": "paṭhamaṁ uppannantipi paṭhamaṁ. Ārammaṇūpanijjhānato paccanīkajhāpanato vā jhānaṁ.",
  "anya-e0101n4:158_2": "Pathavīmaṇḍalaṁ pana sakalaṭṭhena pathavīkasiṇanti vuccati, taṁ nissāya paṭiladdhanimittampi,",
  "anya-e0101n4:158_3": "pathavīkasiṇanimitte paṭiladdhajhānampi. Tatra imasmiṁ atthe jhānaṁ pathavīkasiṇanti",
  "anya-e0101n4:158_4": "veditabbaṁ. Taṁ sandhāya vuttaṁ “paṭhamaṁ jhānaṁ adhigataṁ hoti pathavīkasiṇa”nti.",
  "anya-e0101n4:159": "Ciraṭṭhitisampādanaṁ",
  "anya-e0101n4:160_0": "76. Evamadhigate pana etasmiṁ tena yoginā vālavedhinā viya, sūdena viya ca ākārā",
  "anya-e0101n4:160_1": "pariggahetabbā. Yathā hi sukusalo dhanuggaho vālavedhāya kammaṁ kurumāno yasmiṁ vāre",
  "anya-e0101n4:160_2": "vālaṁ vijjhati, tasmiṁ vāre akkantapadānañca dhanudaṇḍassa ca jiyāya ca sarassa ca",
  "anya-e0101n4:160_3": "ākāraṁ pariggaṇheyya. “Evaṁ me ṭhitena evaṁ dhanudaṇḍaṁ evaṁ jiyaṁ evaṁ saraṁ gahetvā",
  "anya-e0101n4:160_4": "vālo viddho”ti. So tato paṭṭhāya tatheva te ākāre sampādento avirādhetvā vālaṁ vijjheyya.",
  "anya-e0101n4:160_5": "Evameva yogināpi “imaṁ nāma me bhojanaṁ bhuñjitvā evarūpaṁ puggalaṁ sevamānena evarūpe",
  "anya-e0101n4:160_6": "senāsane iminā nāma iriyāpathena imasmiṁ kāle idaṁ adhigata”nti ete bhojanasappāyādayo",
  "anya-e0101n4:160_7": "ākārā pariggahetabbā. Evañhi so naṭṭhe vā tasmiṁ te ākāre sampādetvā puna uppādetuṁ,",
  "anya-e0101n4:160_8": "appaguṇaṁ vā paguṇaṁ karonto punappunaṁ appetuṁ sakkhissati.",
  "anya-e0101n4:161_0": "Yathā ca kusalo sūdo bhattāraṁ parivisanto tassa yaṁ yaṁ ruciyā bhuñjati, taṁ taṁ",
  "anya-e0101n4:161_1": "sallakkhetvā tato paṭṭhāya tādisameva upanāmento lābhassa bhāgī hoti, evamayampi",
  "anya-e0101n4:161_2": "adhigatakkhaṇe bhojanādayo ākāre gahetvā te sampādento naṭṭhe naṭṭhe punappunaṁ appanāya",
  "anya-e0101n4:161_3": "lābhī hoti. Tasmā tena vālavedhinā viya sūdena viya ca ākārā pariggahetabbā. Vuttampi cetaṁ bhagavatā –",
  "anya-e0101n4:162_0": "“Seyyathāpi, bhikkhave, paṇḍito byatto kusalo sūdo rājānaṁ vā rājamahāmattaṁ vā nānaccayehi",
  "anya-e0101n4:162_1": "sūpehi paccupaṭṭhito assa ambilaggehipi tittakaggehipi kaṭukaggehipi madhuraggehipi",
  "anya-e0101n4:162_2": "khārikehipi akhārikehipi loṇikehipi aloṇikehipi. Sa kho so, bhikkhave, paṇḍito byatto",
  "anya-e0101n4:162_3": "kusalo sūdo sakassa bhattu nimittaṁ uggaṇhāti ‘idaṁ vā me ajja bhattu sūpeyyaṁ ruccati,",
  "anya-e0101n4:162_4": "imassa vā abhiharati, imassa vā bahuṁ gaṇhāti, imassa vā vaṇṇaṁ bhāsati, ambilaggaṁ",
  "anya-e0101n4:162_5": "vā me ajja bhattu sūpeyyaṁ ruccati, ambilaggassa vā abhiharati, ambilaggassa vā bahuṁ",
  "anya-e0101n4:162_6": "gaṇhāti, ambilaggassa vā vaṇṇaṁ bhāsati…pe… aloṇikassa vā vaṇṇaṁ bhāsatī’ti. Sa kho",
  "anya-e0101n4:162_7": "so, bhikkhave, paṇḍito byatto kusalo sūdo lābhī ceva hoti acchādanassa, lābhī vetanassa,",
  "anya-e0101n4:162_8": "lābhī abhihārānaṁ. Taṁ kissa hetu? Tathā hi so, bhikkhave, paṇḍito byatto kusalo",
  "anya-e0101n4:162_9": "sūdo sakassa bhattu nimittaṁ uggaṇhāti. Evameva kho, bhikkhave, idhekacco paṇḍito",
  "anya-e0101n4:162_10": "byatto kusalo bhikkhu kāye kāyānupassī viharati…pe… vedanāsu vedanā… citte cittā…",
  "anya-e0101n4:162_11": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "anya-e0101n4:162_12": "Tassa dhammesu dhammānupassino viharato cittaṁ samādhiyati, upakkilesā pahīyanti,",
  "anya-e0101n4:162_13": "so taṁ nimittaṁ uggaṇhāti. Sa kho so, bhikkhave, paṇḍito byatto kusalo bhikkhu lābhī",
  "anya-e0101n4:162_14": "ceva hoti diṭṭhadhammasukhavihārānaṁ, lābhī satisampajaññassa. Taṁ kissa hetu? Tathā",
  "anya-e0101n4:162_15": "hi so, bhikkhave, paṇḍito byatto kusalo bhikkhu sakassa cittassa nimittaṁ uggaṇhātī”ti.",
  "anya-e0101n4:163_0": "Nimittaggahaṇena cassa puna te ākāre sampādayato appanāmattameva ijjhati, na ciraṭṭhānaṁ.",
  "anya-e0101n4:163_1": "Ciraṭṭhānaṁ pana samādhiparibandhānaṁ dhammānaṁ suvisodhitattā hoti. Yo hi bhikkhu",
  "anya-e0101n4:163_2": "kāmādīnavapaccavekkhaṇādīhi kāmacchandaṁ na suṭṭhu vikkhambhetvā, kāyapassaddhivasena",
  "anya-e0101n4:163_3": "kāyaduṭṭhullaṁ na suppaṭipassaddhaṁ katvā, ārambhadhātumanasikārādivasena thinamiddhaṁ",
  "anya-e0101n4:163_4": "na suṭṭhu paṭivinodetvā, samathanimittamanasikārādivasena uddhaccakukkuccaṁ na susamūhataṁ",
  "anya-e0101n4:163_5": "katvā, aññepi samādhiparibandhe dhamme na suṭṭhu visodhetvā jhānaṁ samāpajjati, so",
  "anya-e0101n4:163_6": "avisodhitaṁ āsayaṁ paviṭṭhabhamaro viya avisuddhaṁ uyyānaṁ paviṭṭharājā viya ca khippameva",
  "anya-e0101n4:163_7": "nikkhamati. Yo pana samādhiparibandhe dhamme suṭṭhu visodhetvā jhānaṁ samāpajjati,",
  "anya-e0101n4:163_8": "so suvisodhitaṁ āsayaṁ paviṭṭhabhamaro viya suparisuddhaṁ uyyānaṁ paviṭṭharājā viya",
  "anya-e0101n4:163_9": "ca sakalampi divasabhāgaṁ antosamāpattiyaṁyeva hoti. Tenāhu porāṇā –",
  "anya-e0101n4:164": "“Kāmesu chandaṁ paṭighaṁ vinodaye,",
  "anya-e0101n4:165": "Uddhaccamiddhaṁ vicikicchapañcamaṁ;",
  "anya-e0101n4:166": "Vivekapāmojjakarena cetasā,",
  "anya-e0101n4:167": "Rājāva suddhantagato tahiṁ rame”ti.",
  "anya-e0101n4:168_0": "Tasmā ciraṭṭhitikāmena paribandhakadhamme visodhetvā jhānaṁ samāpajjitabbaṁ. Cittabhāvanāvepullatthañca",
  "anya-e0101n4:168_1": "yathāladdhaṁ paṭibhāganimittaṁ vaḍḍhetabbaṁ. Tassa dve vaḍḍhanābhūmiyo upacāraṁ vā",
  "anya-e0101n4:168_2": "appanaṁ vā. Upacāraṁ patvāpi hi taṁ vaḍḍhetuṁ vaṭṭati appanaṁ patvāpi. Ekasmiṁ pana",
  "anya-e0101n4:168_3": "ṭhāne avassaṁ vaḍḍhetabbaṁ. Tena vuttaṁ “yathāladdhaṁ paṭibhāganimittaṁ vaḍḍhetabba”nti.",
  "anya-e0101n4:169": "Nimittavaḍḍhananayo",
  "anya-e0101n4:170_0": "77. Tatrāyaṁ vaḍḍhananayo, tena yoginā taṁ nimittaṁ pattavaḍḍhanapūvavaḍḍhanabhattavaḍḍhanalatāvaḍḍhanadussavaḍḍhanayogena",
  "anya-e0101n4:170_1": "avaḍḍhetvā yathā nāma kassako kasitabbaṭṭhānaṁ naṅgalena paricchinditvā paricchedabbhantare",
  "anya-e0101n4:170_2": "kasati, yathā vā pana bhikkhū sīmaṁ bandhantā paṭhamaṁ nimittāni sallakkhetvā pacchā",
  "anya-e0101n4:170_3": "bandhanti, evameva tassa yathāladdhassa nimittassa anukkamena ekaṅguladvaṅgulativaṅgulacaturaṅgulamattaṁ",
  "anya-e0101n4:170_4": "manasā paricchinditvā yathāparicchedaṁ vaḍḍhetabbaṁ. Aparicchinditvā pana na vaḍḍhetabbaṁ.",
  "anya-e0101n4:170_5": "Tato vidatthiratanapamukhapariveṇavihārasīmānaṁ gāmanigamajanapadarajjasamuddasīmānañca",
  "anya-e0101n4:170_6": "paricchedavasena vaḍḍhayantena cakkavāḷaparicchedena vā tato vāpi uttari paricchinditvā vaḍḍhetabbaṁ.",
  "anya-e0101n4:171_0": "Yathā hi haṁsapotakā pakkhānaṁ uṭṭhitakālato paṭṭhāya parittaṁ parittaṁ padesaṁ uppatantā",
  "anya-e0101n4:171_1": "paricayaṁ katvā anukkamena candimasūriyasantikaṁ gacchanti, evameva bhikkhu vuttanayena",
  "anya-e0101n4:171_2": "nimittaṁ paricchinditvā vaḍḍhento yāva cakkavāḷaparicchedā tato vā uttari vaḍḍheti.",
  "anya-e0101n4:171_3": "Athassa taṁ nimittaṁ vaḍḍhitavaḍḍhitaṭṭhāne pathaviyā ukkūlavikūlanadīviduggapabbatavisamesu",
  "anya-e0101n4:171_4": "saṅkusatasamabbhāhataṁ usabhacammaṁ viya hoti.",
  "anya-e0101n4:172_0": "Tasmiṁ pana nimitte pattapaṭhamajjhānena ādikammikena samāpajjanabahulena bhavitabbaṁ,",
  "anya-e0101n4:172_1": "na paccavekkhaṇabahulena. Paccavekkhaṇabahulassa hi jhānaṅgāni thūlāni dubbalāni",
  "anya-e0101n4:172_2": "hutvā upaṭṭhahanti. Athassa tāni evaṁ upaṭṭhitattā upari ussukkanāya paccayataṁ āpajjanti.",
  "anya-e0101n4:172_3": "So appaguṇe jhāne ussukkamāno pattapaṭhamajjhānā ca parihāyati, na ca sakkoti dutiyaṁ",
  "anya-e0101n4:172_4": "pāpuṇituṁ. Tenāha bhagavā –",
  "anya-e0101n4:173_0": "“Seyyathāpi, bhikkhave, gāvī pabbateyyā bālā abyattā akhettaññū akusalā visame pabbate",
  "anya-e0101n4:173_1": "carituṁ. Tassā evamassa ‘yaṁnūnāhaṁ agatapubbañceva disaṁ gaccheyyaṁ, akhāditapubbāni",
  "anya-e0101n4:173_2": "ca tiṇāni khādeyyaṁ, apītapubbāni ca pānīyāni piveyya’nti. Sā purimaṁ pādaṁ na supatiṭṭhitaṁ",
  "anya-e0101n4:173_3": "patiṭṭhāpetvā pacchimaṁ pādaṁ uddhareyya, sā na ceva agatapubbaṁ disaṁ gaccheyya,",
  "anya-e0101n4:173_4": "na ca akhāditapubbāni tiṇāni khādeyya, na ca apītapubbāni pānīyāni piveyya. Yasmiñcassā",
  "anya-e0101n4:173_5": "padese ṭhitāya evamassa ‘yaṁnūnāhaṁ agatapubbañceva…pe… piveyya’nti. Tañca padesaṁ",
  "anya-e0101n4:173_6": "na sotthinā paccāgaccheyya. Taṁ kissa hetu ? Tathā hi sā, bhikkhave, gāvī pabbateyyā",
  "anya-e0101n4:173_7": "bālā abyattā akhettaññū akusalā visame pabbate carituṁ, evameva kho, bhikkhave, idhekacco",
  "anya-e0101n4:173_8": "bhikkhu bālo abyatto akhettaññū akusalo vivicceva kāmehi…pe… paṭhamaṁ jhānaṁ upasampajja",
  "anya-e0101n4:173_9": "viharituṁ. So taṁ nimittaṁ nāsevati, na bhāveti, na bahulīkaroti, na svādhiṭṭhitaṁ",
  "anya-e0101n4:173_10": "adhiṭṭhāti, tassa evaṁ hoti ‘yaṁnūnāhaṁ vitakkavicārānaṁ vūpasamā…pe… dutiyaṁ jhānaṁ",
  "anya-e0101n4:173_11": "upasampajja vihareyya’nti. So na sakkoti vitakkavicārānaṁ vūpasamā…pe… dutiyaṁ jhānaṁ",
  "anya-e0101n4:173_12": "upasampajja viharituṁ. Tassevaṁ hoti ‘yaṁnūnāhaṁ vivicceva kāmehi…pe… paṭhamaṁ jhānaṁ",
  "anya-e0101n4:173_13": "upasampajja vihareyya’nti. So na sakkoti vivicceva kāmehi…pe… paṭhamaṁ jhānaṁ upasampajja",
  "anya-e0101n4:173_14": "viharituṁ. Ayaṁ vuccati, bhikkhave, bhikkhu ubhato bhaṭṭho ubhato parihīno, seyyathāpi",
  "anya-e0101n4:173_15": "sā gāvī pabbateyyā bālā abyattā akhettaññū akusalā visame pabbate caritu”nti.",
  "anya-e0101n4:174": "Tasmānena tasmiṁyeva tāva paṭhamajjhāne pañcahākārehi ciṇṇavasinā bhavitabbaṁ.",
  "anya-e0101n4:175": "Pañcavasīkathā",
  "anya-e0101n4:176_0": "78. Tatrimā pañca vasiyo āvajjanavasī, samāpajjanavasī, adhiṭṭhānavasī, vuṭṭhānavasī,",
  "anya-e0101n4:176_1": "paccavekkhaṇavasīti. Paṭhamaṁ jhānaṁ yatthicchakaṁ yadicchakaṁ yāvadicchakaṁ āvajjeti,",
  "anya-e0101n4:176_2": "āvajjanāya dandhāyitattaṁ natthīti āvajjanavasī. Paṭhamaṁ jhānaṁ yatthicchakaṁ…pe…",
  "anya-e0101n4:176_3": "samāpajjati, samāpajjanāya dandhāyitattaṁ natthīti samāpajjanavasī. Evaṁ sesāpi vitthāretabbā.",
  "anya-e0101n4:177_0": "Ayaṁ panettha atthappakāsanā, paṭhamajjhānato vuṭṭhāya paṭhamaṁ vitakkaṁ āvajjayato",
  "anya-e0101n4:177_1": "bhavaṅgaṁ upacchinditvā uppannāvajjanānantaraṁ vitakkārammaṇāneva cattāri pañca vā",
  "anya-e0101n4:177_2": "javanāni javanti. Tato dve bhavaṅgāni, tato puna vicārārammaṇaṁ āvajjanaṁ, vuttanayāneva",
  "anya-e0101n4:177_3": "javanānīti evaṁ pañcasu jhānaṅgesu yadā nirantaraṁ cittaṁ pesetuṁ sakkoti, athassa",
  "anya-e0101n4:177_4": "āvajjanavasī siddhā hoti. Ayaṁ pana matthakappattā vasī bhagavato yamakapāṭihāriye",
  "anya-e0101n4:177_5": "labbhati, aññesaṁ vā evarūpe kāle. Ito paraṁ sīghatarā āvajjanavasī nāma natthi.",
  "anya-e0101n4:178": "Āyasmato pana mahāmoggallānassa nandopanandanāgarājadamane viya sīghaṁ samāpajjanasamatthatā samāpajjanavasī nāma.",
  "anya-e0101n4:179_0": "Accharāmattaṁ vā dasaccharāmattaṁ vā khaṇaṁ ṭhapetuṁ samatthatā adhiṭṭhānavasī nāma.",
  "anya-e0101n4:179_1": "Tatheva lahuṁ vuṭṭhātuṁ samatthatā vuṭṭhānavasī nāma. Tadubhayadassanatthaṁ buddharakkhitattherassa",
  "anya-e0101n4:179_2": "vatthuṁ kathetuṁ vaṭṭati.",
  "anya-e0101n4:180_0": "So hāyasmā upasampadāya aṭṭhavassiko hutvā therambatthale mahārohaṇaguttattherassa",
  "anya-e0101n4:180_1": "gilānupaṭṭhānaṁ āgatānaṁ tiṁsamattānaṁ iddhimantasahassānaṁ majjhe nisinno therassa",
  "anya-e0101n4:180_2": "yāguṁ paṭiggāhayamānaṁ upaṭṭhākanāgarājānaṁ gahessāmīti ākāsato pakkhandantaṁ supaṇṇarājānaṁ",
  "anya-e0101n4:180_3": "disvā tāvadeva pabbataṁ nimminitvā nāgarājānaṁ bāhāyaṁ gahetvā tattha pāvisi. Supaṇṇarājā",
  "anya-e0101n4:180_4": "pabbate pahāraṁ datvā palāyi. Mahāthero āha – “sace, āvuso, buddharakkhito nābhavissa,",
  "anya-e0101n4:180_5": "sabbeva gārayhā assāmā”ti.",
  "anya-e0101n4:181": "Paccavekkhaṇavasī pana āvajjanavasiyā eva vuttā. Paccavekkhaṇajavanāneva hi tattha āvajjanānantarānīti.",
  "anya-e0101n4:182": "Dutiyajjhānakathā",
  "anya-e0101n4:183_0": "79. Imāsu pana pañcasu vasīsu ciṇṇavasinā paguṇapaṭhamajjhānato vuṭṭhāya “ayaṁ samāpatti",
  "anya-e0101n4:183_1": "āsannanīvaraṇapaccatthikā, vitakkavicārānaṁ oḷārikattā aṅgadubbalā”ti ca tattha dosaṁ",
  "anya-e0101n4:183_2": "disvā dutiyajjhānaṁ santato manasikatvā paṭhamajjhāne nikantiṁ pariyādāya dutiyādhigamāya",
  "anya-e0101n4:183_3": "yogo kātabbo. Athassa yadā paṭhamajjhānā vuṭṭhāya satassa sampajānassa jhānaṅgāni",
  "anya-e0101n4:183_4": "paccavekkhato vitakkavicārā oḷārikato upaṭṭhahanti, pītisukhañceva cittekaggatā ca",
  "anya-e0101n4:183_5": "santato upaṭṭhāti, tadāssa oḷārikaṅgaṁ pahānāya santaaṅgapaṭilābhāya ca tadeva nimittaṁ",
  "anya-e0101n4:183_6": "“pathavī pathavī”ti punappunaṁ manasikaroto “idāni dutiyajjhānaṁ uppajjissatī”ti",
  "anya-e0101n4:183_7": "bhavaṅgaṁ upacchinditvā tadeva pathavīkasiṇaṁ ārammaṇaṁ katvā manodvārāvajjanaṁ uppajjati.",
  "anya-e0101n4:183_8": "Tato tasmiṁyevārammaṇe cattāri pañca vā javanāni javanti, yesamavasāne ekaṁ rūpāvacaraṁ",
  "anya-e0101n4:183_9": "dutiyajjhānikaṁ. Sesāni vuttappakārāneva kāmāvacarānīti.",
  "anya-e0101n4:184_0": "Ettāvatā cesa vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ",
  "anya-e0101n4:184_1": "avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Evamanena",
  "anya-e0101n4:184_2": "dvaṅgavippahīnaṁ tivaṅgasamannāgataṁ tividhakalyāṇaṁ dasalakkhaṇasampannaṁ dutiyaṁ",
  "anya-e0101n4:184_3": "jhānaṁ adhigataṁ hoti pathavīkasiṇaṁ.",
  "anya-e0101n4:185_0": "80. Tattha vitakkavicārānaṁ vūpasamāti vitakkassa ca vicārassa cāti imesaṁ dvinnaṁ",
  "anya-e0101n4:185_1": "vūpasamā samatikkamā, dutiyajjhānakkhaṇe apātubhāvāti vuttaṁ hoti. Tattha kiñcāpi",
  "anya-e0101n4:185_2": "dutiyajjhāne sabbepi paṭhamajjhānadhammā na santi. Aññeyeva hi paṭhamajjhāne phassādayo,",
  "anya-e0101n4:185_3": "aññe idha. Oḷārikassa pana oḷārikassa aṅgassa samatikkamā paṭhamajjhānato paresaṁ",
  "anya-e0101n4:185_4": "dutiyajjhānādīnaṁ adhigamo hotīti dīpanatthaṁ “vitakkavicārānaṁ vūpasamā”ti evaṁ",
  "anya-e0101n4:185_5": "vuttanti veditabbaṁ.",
  "anya-e0101n4:186_0": "Ajjhattanti idha niyakajjhattamadhippetaṁ. Vibhaṅge pana “ajjhattaṁ paccatta”nti",
  "anya-e0101n4:186_1": "ettakameva vuttaṁ. Yasmā ca niyakajjhattamadhippetaṁ, tasmā attani jātaṁ attano santāne",
  "anya-e0101n4:186_2": "nibbattanti ayamettha attho. Sampasādananti sampasādanaṁ vuccati saddhā. Sampasādanayogato",
  "anya-e0101n4:186_3": "jhānampi sampasādanaṁ. Nīlavaṇṇayogato nīlavatthaṁ viya. Yasmā vā taṁ jhānaṁ sampasādanasamannāgatattā",
  "anya-e0101n4:186_4": "vitakkavicārakkhobhavūpasamanena ca cetaso sampasādayati, tasmāpi sampasādananti",
  "anya-e0101n4:186_5": "vuttaṁ. Imasmiñca atthavikappe sampasādanaṁ cetasoti evaṁ padasambandho veditabbo.",
  "anya-e0101n4:186_6": "Purimasmiṁ pana atthavikappe cetasoti etaṁ ekodibhāvena saddhiṁ yojetabbaṁ.",
  "anya-e0101n4:187_0": "Tatrāyamatthayojanā, eko udetīti ekodi, vitakkavicārehi anajjhārūḷhattā aggo seṭṭho",
  "anya-e0101n4:187_1": "hutvā udetīti attho. Seṭṭhopi hi loke ekoti vuccati. Vitakkavicāravirahato vā eko",
  "anya-e0101n4:187_2": "asahāyo hutvā itipi vattuṁ vaṭṭati. Atha vā sampayuttadhamme udāyatīti udi, uṭṭhāpetīti",
  "anya-e0101n4:187_3": "attho. Seṭṭhaṭṭhena eko ca so udi cāti ekodi, samādhissetaṁ adhivacanaṁ. Iti imaṁ",
  "anya-e0101n4:187_4": "ekodiṁ bhāveti vaḍḍhetīti idaṁ dutiyajjhānaṁ ekodibhāvaṁ. So panāyaṁ ekodi yasmā",
  "anya-e0101n4:187_5": "cetaso, na sattassa, na jīvassa, tasmā etaṁ cetaso ekodibhāvanti vuttaṁ.",
  "anya-e0101n4:188_0": "Nanu cāyaṁ saddhā paṭhamajjhānepi atthi, ayañca ekodināmako samādhi, atha kasmā idameva",
  "anya-e0101n4:188_1": "“sampasādanaṁ cetaso ekodibhāvañcā”ti vuttanti. Vuccate, aduñhi paṭhamajjhānaṁ vitakkavicārakkhobhena",
  "anya-e0101n4:188_2": "vīcitaraṅgasamākulamiva jalaṁ na suppasannaṁ hoti, tasmā satiyāpi saddhāya “sampasādana”nti",
  "anya-e0101n4:188_3": "na vuttaṁ. Na suppasannattāyeva cettha samādhipi na suṭṭhu pākaṭo, tasmā “ekodibhāva”ntipi",
  "anya-e0101n4:188_4": "na vuttaṁ. Imasmiṁ pana jhāne vitakkavicārapalibodhābhāvena laddhokāsā balavatī saddhā,",
  "anya-e0101n4:188_5": "balavasaddhāsahāyapaṭilābheneva ca samādhipi pākaṭo, tasmā idameva evaṁ vuttanti",
  "anya-e0101n4:188_6": "veditabbaṁ. Vibhaṅge pana “sampasādananti yā saddhā saddahanā okappanā abhippasādo.",
  "anya-e0101n4:188_7": "Cetaso ekodibhāvanti yā cittassa ṭhiti…pe… sammāsamādhī”ti ettakameva vuttaṁ. Evaṁ",
  "anya-e0101n4:188_8": "vuttena pana tena saddhiṁ ayamatthavaṇṇanā yathā na virujjhati, aññadatthu saṁsandati",
  "anya-e0101n4:188_9": "ceva sameti ca, evaṁ veditabbā.",
  "anya-e0101n4:189_0": "81.Avitakkaṁ avicāranti bhāvanāya pahīnattā etasmiṁ, etassa vā vitakko natthīti avitakkaṁ.",
  "anya-e0101n4:189_1": "Imināva nayena avicāraṁ. Vibhaṅgepi vuttaṁ “iti ayañca vitakko ayañca vicāro santā",
  "anya-e0101n4:189_2": "honti samitā vūpasantā atthaṅgatā abbhatthaṅgatā appitā byappitā sositā visositā",
  "anya-e0101n4:189_3": "byantikatā, tena vuccati avitakkaṁ avicāra”nti.",
  "anya-e0101n4:190_0": "Etthāha “nanu ca ‘vitakkavicārānaṁ vūpasamā’ti imināpi ayamattho siddho, atha kasmā",
  "anya-e0101n4:190_1": "puna vuttaṁ ‘avitakkaṁ avicāra’nti”. Vuccate, evametaṁ siddhovāyamattho, na panetaṁ",
  "anya-e0101n4:190_2": "tadatthadīpakaṁ. Nanu avocumha “oḷārikassa pana oḷārikassa aṅgassa samatikkamā paṭhamajjhānato",
  "anya-e0101n4:190_3": "paresaṁ dutiyajjhānādīnaṁ samadhigamo hotīti dassanatthaṁ vitakkavicārānaṁ vūpasamāti evaṁ vutta”nti.",
  "anya-e0101n4:191_0": "Apica vitakkavicārānaṁ vūpasamā idaṁ sampasādanaṁ, na kilesakālussiyassa. Vitakkavicārānañca",
  "anya-e0101n4:191_1": "vūpasamā ekodibhāvaṁ, na upacārajjhānamiva nīvaraṇappahānā, paṭhamajjhānamiva ca",
  "anya-e0101n4:191_2": "na aṅgapātubhāvāti evaṁ sampasādanaekodibhāvānaṁ hetuparidīpakamidaṁ vacanaṁ. Tathā",
  "anya-e0101n4:191_3": "vitakkavicārānaṁ vūpasamā idaṁ avitakkaṁ avicāraṁ, na tatiyacatutthajjhānāni viya",
  "anya-e0101n4:191_4": "cakkhuviññāṇādīni viya ca abhāvāti evaṁ avitakkaavicārabhāvassa hetuparidīpakañca,",
  "anya-e0101n4:191_5": "na vitakkavicārābhāvamattaparidīpakaṁ. Vitakkavicārābhāvamattaparidīpakameva pana",
  "anya-e0101n4:191_6": "“avitakkaṁ avicāra”nti idaṁ vacanaṁ. Tasmā purimaṁ vatvāpi vattabbamevāti.",
  "anya-e0101n4:192_0": "Samādhijanti paṭhamajjhānasamādhito sampayuttasamādhito vā jātanti attho. Tattha",
  "anya-e0101n4:192_1": "kiñcāpi paṭhamampi sampayuttasamādhito jātaṁ, atha kho ayameva samādhi “samādhī”ti",
  "anya-e0101n4:192_2": "vattabbataṁ arahati vitakkavicārakkhobhavirahena ativiya acalattā, suppasannattā",
  "anya-e0101n4:192_3": "ca, tasmā imassa vaṇṇabhaṇanatthaṁ idameva “samādhija”nti vuttaṁ. Pītisukhanti idaṁ vuttanayameva.",
  "anya-e0101n4:193_0": "Dutiyanti gaṇanānupubbatā dutiyaṁ. Idaṁ dutiyaṁ samāpajjatītipi dutiyaṁ. Yaṁ pana",
  "anya-e0101n4:193_1": "vuttaṁ “dvaṅgavippahīnaṁ tivaṅgasamannāgata”nti, tattha vitakkavicārānaṁ pahānavasena",
  "anya-e0101n4:193_2": "dvaṅgavippahīnatā veditabbā. Yathā ca paṭhamajjhānassa upacārakkhaṇe nīvaraṇāni pahīyanti,",
  "anya-e0101n4:193_3": "na tathā imassa vitakkavicārā. Appanākkhaṇeyeva ca panetaṁ vinā tehi uppajjati. Tenassa",
  "anya-e0101n4:193_4": "te “pahānaṅga”nti vuccanti. Pīti sukhaṁ cittekaggatāti imesaṁ pana tiṇṇaṁ uppattivasena",
  "anya-e0101n4:193_5": "tivaṅgasamannāgatatā veditabbā. Tasmā yaṁ vibhaṅge “jhānanti sampasādo pīti sukhaṁ",
  "anya-e0101n4:193_6": "cittassa ekaggatā”ti vuttaṁ, taṁ saparikkhāraṁ jhānaṁ dassetuṁ pariyāyena vuttaṁ.",
  "anya-e0101n4:193_7": "Ṭhapetvā pana sampasādanaṁ nippariyāyena upanijjhānalakkhaṇappattānaṁ aṅgānaṁ vasena",
  "anya-e0101n4:193_8": "tivaṅgikameva etaṁ hoti. Yathāha – “katamaṁ tasmiṁ samaye tivaṅgikaṁ jhānaṁ hoti,",
  "anya-e0101n4:193_9": "pīti sukhaṁ cittassa ekaggatā”ti. Sesaṁ paṭhamajjhāne vuttanayameva.",
  "anya-e0101n4:194": "Tatiyajjhānakathā",
  "anya-e0101n4:195_0": "82. Evamadhigate pana tasmimpi vuttanayeneva pañcahākārehi ciṇṇavasinā hutvā paguṇadutiyajjhānato",
  "anya-e0101n4:195_1": "vuṭṭhāya “ayaṁ samāpatti āsannavitakkavicārapaccatthikā, ‘yadeva tattha pītigataṁ",
  "anya-e0101n4:195_2": "cetaso uppilāvitaṁ, etenetaṁ oḷārikaṁ akkhāyatī’ti vuttāya pītiyā oḷārikattā aṅgadubbalā”ti",
  "anya-e0101n4:195_3": "ca tattha dosaṁ disvā tatiyajjhānaṁ santato manasikaritvā dutiyajjhāne nikantiṁ pariyādāya",
  "anya-e0101n4:195_4": "tatiyādhigamāya yogo kātabbo. Athassa yadā dutiyajjhānato vuṭṭhāya satassa sampajānassa",
  "anya-e0101n4:195_5": "jhānaṅgāni paccavekkhato pīti oḷārikato upaṭṭhāti, sukhañceva ekaggatā ca santato",
  "anya-e0101n4:195_6": "upaṭṭhāti. Tadāssa oḷārikaṅgappahānāya santaaṅgapaṭilābhāya ca tadeva nimittaṁ “pathavī",
  "anya-e0101n4:195_7": "pathavī”ti punappunaṁ manasikaroto “idāni tatiyajjhānaṁ uppajjissatī”ti bhavaṅgaṁ",
  "anya-e0101n4:195_8": "upacchinditvā tadeva pathavīkasiṇaṁ ārammaṇaṁ katvā manodvārāvajjanaṁ uppajjati.",
  "anya-e0101n4:195_9": "Tato tasmiṁyevārammaṇe cattāri pañca vā javanāni javanti, yesaṁ avasāne ekaṁ rūpāvacaraṁ",
  "anya-e0101n4:195_10": "tatiyajjhānikaṁ, sesāni vuttanayeneva kāmāvacarānīti. Ettāvatā ca panesa pītiyā ca",
  "anya-e0101n4:195_11": "virāgā upekkhako ca viharati sato ca sampajāno, sukhañca kāyena paṭisaṁvedeti, yaṁ",
  "anya-e0101n4:195_12": "taṁ ariyā ācikkhanti upekkhako satimā sukhavihārīti, tatiyaṁ jhānaṁ upasampajja viharatīti.",
  "anya-e0101n4:195_13": "Evamanena ekaṅgavippahīnaṁ duvaṅgasamannāgataṁ tividhakalyāṇaṁ dasalakkhaṇasampannaṁ",
  "anya-e0101n4:195_14": "tatiyaṁ jhānaṁ adhigataṁ hoti pathavīkasiṇaṁ.",
  "anya-e0101n4:196_0": "83. Tattha pītiyā ca virāgāti virāgo nāma vuttappakārāya pītiyā jigucchanaṁ vā samatikkamo",
  "anya-e0101n4:196_1": "vā. Ubhinnaṁ pana antarā casaddo sampiṇḍanattho, so vūpasamaṁ vā sampiṇḍeti vitakkavicārānaṁ",
  "anya-e0101n4:196_2": "vūpasamaṁ vā. Tattha yadā vūpasamameva sampiṇḍeti, tadā “pītiyā ca virāgā kiñca bhiyyo",
  "anya-e0101n4:196_3": "vūpasamā cā”ti evaṁ yojanā veditabbā. Imissā ca yojanāya virāgo jigucchanattho hoti,",
  "anya-e0101n4:196_4": "tasmā “pītiyā jigucchanā ca vūpasamā cā”ti ayamattho daṭṭhabbo. Yadā pana vitakkavicāravūpasamaṁ",
  "anya-e0101n4:196_5": "sampiṇḍeti, tadā “pītiyā ca virāgā, kiñca bhiyyo vitakkavicārānañca vūpasamā”ti evaṁ",
  "anya-e0101n4:196_6": "yojanā veditabbā. Imissā ca yojanāya virāgo samatikkamanattho hoti, tasmā “pītiyā",
  "anya-e0101n4:196_7": "ca samatikkamā vitakkavicārānañca vūpasamā”ti ayamattho daṭṭhabbo.",
  "anya-e0101n4:197_0": "Kāmañcete vitakkavicārā dutiyajjhāneyeva vūpasantā, imassa pana jhānassa maggaparidīpanatthaṁ",
  "anya-e0101n4:197_1": "vaṇṇabhaṇanatthañcetaṁ vuttaṁ. Vitakkavicārānañca vūpasamāti hi vutte idaṁ paññāyati,",
  "anya-e0101n4:197_2": "nūna vitakkavicāravūpasamo maggo imassa jhānassāti. Yathā ca tatiye ariyamagge appahīnānampi",
  "anya-e0101n4:197_3": "sakkāyadiṭṭhādīnaṁ “pañcannaṁ orambhāgiyānaṁ saṁyojanānaṁ pahānā”ti evaṁ pahānaṁ",
  "anya-e0101n4:197_4": "vuccamānaṁ vaṇṇabhaṇanaṁ hoti, tadadhigamāya ussukkānaṁ ussāhajanakaṁ, evameva idha",
  "anya-e0101n4:197_5": "avūpasantānampi vitakkavicārānaṁ vūpasamo vuccamāno vaṇṇabhaṇanaṁ hoti. Tenāyamattho",
  "anya-e0101n4:197_6": "vutto “pītiyā ca samatikkamā vitakkavicārānañca vūpasamā”ti.",
  "anya-e0101n4:198_0": "84.Upekkhako ca viharatīti ettha upapattito ikkhatīti upekkhā. Samaṁ passati, apakkhapatitā",
  "anya-e0101n4:198_1": "hutvā passatīti attho. Tāya visadāya vipulāya thāmagatāya samannāgatattā tatiyajjhānasamaṅgī",
  "anya-e0101n4:198_2": "upekkhakoti vuccati.",
  "anya-e0101n4:199_0": "Upekkhā pana dasavidhā hoti chaḷaṅgupekkhā, brahmavihārupekkhā, bojjhaṅgupekkhā,",
  "anya-e0101n4:199_1": "vīriyupekkhā, saṅkhārupekkhā, vedanupekkhā, vipassanupekkhā, tatramajjhattupekkhā,",
  "anya-e0101n4:199_2": "jhānupekkhā, pārisuddhupekkhāti.",
  "anya-e0101n4:200_0": "Tattha yā “idha, bhikkhave, bhikkhu cakkhunā rūpaṁ disvā neva sumano hoti, na dummano,",
  "anya-e0101n4:200_1": "upekkhako ca viharati sato sampajāno”ti evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe",
  "anya-e0101n4:200_2": "parisuddhapakatibhāvāvijahanākārabhūtā upekkhā, ayaṁ chaḷaṅgupekkhā nāma.",
  "anya-e0101n4:201": "Yā pana “upekkhāsahagatena cetasā ekaṁ disaṁ pharitvā viharatī”ti evamāgatā sattesu majjhattākārabhūtā upekkhā, ayaṁ brahmavihārupekkhā nāma.",
  "anya-e0101n4:202": "Yā “upekkhāsambojjhaṅgaṁ bhāveti vivekanissita”nti evamāgatā sahajātadhammānaṁ majjhattākārabhūtā upekkhā, ayaṁ bojjhaṅgupekkhā nāma.",
  "anya-e0101n4:203": "Yā pana “kālenakālaṁ upekkhānimittaṁ manasikarotī”ti evamāgatā anaccāraddhanātisithilavīriyasaṅkhātā upekkhā, ayaṁ vīriyupekkhā nāma.",
  "anya-e0101n4:204_0": "Yā “kati saṅkhārupekkhā samathavasena uppajjanti, kati saṅkhārupekkhā vipassanāvasena",
  "anya-e0101n4:204_1": "uppajjanti. Aṭṭha saṅkhārupekkhā samathavasena uppajjanti. Dasa saṅkhārupekkhā vipassanāvasena",
  "anya-e0101n4:204_2": "uppajjantī”ti evamāgatā nīvaraṇādipaṭisaṅkhāsantiṭṭhanā gahaṇe majjhattabhūtā upekkhā,",
  "anya-e0101n4:204_3": "ayaṁ saṅkhārupekkhā nāma.",
  "anya-e0101n4:205": "Yā pana “yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagata”nti evamāgatā adukkhamasukhasaññitā upekkhā, ayaṁ vedanupekkhā nāma.",
  "anya-e0101n4:206": "Yā “yadatthi yaṁ bhūtaṁ, taṁ pajahati, upekkhaṁ paṭilabhatī”ti evamāgatā vicinane majjhattabhūtā upekkhā, ayaṁ vipassanupekkhā nāma.",
  "anya-e0101n4:207": "Yā pana chandādīsu yevāpanakesu āgatā sahajātānaṁ samavāhitabhūtā upekkhā, ayaṁ tatramajjhattupekkhā nāma.",
  "anya-e0101n4:208": "Yā “upekkhako ca viharatī”ti evamāgatā aggasukhepi tasmiṁ apakkhapātajananī upekkhā, ayaṁ jhānupekkhā nāma.",
  "anya-e0101n4:209": "Yā pana “upekkhāsatipārisuddhiṁ catutthaṁ jhāna”nti evamāgatā sabbapaccanīkaparisuddhā paccanīkavūpasamanepi abyāpārabhūtā upekkhā, ayaṁ pārisuddhupekkhā nāma.",
  "anya-e0101n4:210_0": "Tatra chaḷaṅgupekkhā ca brahmavihārupekkhā ca bojjhaṅgupekkhā ca tatramajjhattupekkhā",
  "anya-e0101n4:210_1": "ca jhānupekkhā ca pārisuddhupekkhā ca atthato ekā, tatramajjhattupekkhāva hoti. Tena",
  "anya-e0101n4:210_2": "tena avatthābhedena panassā ayaṁ bhedo. Ekassāpi sato sattassa kumārayuvatherasenāpatirājādivasena",
  "anya-e0101n4:210_3": "bhedo viya. Tasmā tāsu yattha chaḷaṅgupekkhā, na tattha bojjhaṅgupekkhādayo. Yattha",
  "anya-e0101n4:210_4": "vā pana bojjhaṅgupekkhā, na tattha chaḷaṅgupekkhādayo hontīti veditabbā.",
  "anya-e0101n4:211_0": "Yathā cetāsamatthato ekībhāvo, evaṁ saṅkhārupekkhā vipassanupekkhānampi. Paññā eva",
  "anya-e0101n4:211_1": "hi sā kiccavasena dvidhā bhinnā. Yathā hi purisassa sāyaṁ gehaṁ paviṭṭhaṁ sappaṁ",
  "anya-e0101n4:211_2": "ajapadadaṇḍaṁ gahetvā pariyesamānassa taṁ thusakoṭṭhake nipannaṁ disvā “sappo nu",
  "anya-e0101n4:211_3": "kho, no”ti avalokentassa sovattikattayaṁ disvā nibbematikassa “sappo, na sappo”ti",
  "anya-e0101n4:211_4": "vicinane majjhattatā hoti, evameva yā āraddhavipassakassa vipassanāñāṇena lakkhaṇattaye",
  "anya-e0101n4:211_5": "diṭṭhe saṅkhārānaṁ aniccabhāvādivicinane majjhattatā uppajjati, ayaṁ vipassanupekkhā",
  "anya-e0101n4:211_6": "nāma. Yathā pana tassa purisassa ajapadadaṇḍena gāḷhaṁ sappaṁ gahetvā “kiṁ tāhaṁ",
  "anya-e0101n4:211_7": "imaṁ sappaṁ aviheṭhento attānañca iminā aḍaṁsāpento muñceyya”nti muñcanākārameva",
  "anya-e0101n4:211_8": "pariyesato gahaṇe majjhattatā hoti. Evameva yā lakkhaṇattayassa diṭṭhattā āditte",
  "anya-e0101n4:211_9": "viya tayo bhave passato saṅkhāraggahaṇe majjhattatā, ayaṁ saṅkhārupekkhā nāma. Iti",
  "anya-e0101n4:211_10": "vipassanupekkhāya siddhāya saṅkhārupekkhāpi siddhāva hoti. Iminā panesā vicinanaggahaṇesu",
  "anya-e0101n4:211_11": "majjhattasaṅkhātena kiccena dvidhā bhinnāti. Vīriyupekkhā pana vedanupekkhā ca aññamaññañca",
  "anya-e0101n4:211_12": "avasesāhi ca atthato bhinnā evāti.",
  "anya-e0101n4:212_0": "Iti imāsu upekkhāsu jhānupekkhā idhādhippetā. Sā majjhattalakkhaṇā, anābhogarasā,",
  "anya-e0101n4:212_1": "abyāpārapaccupaṭṭhānā, pītivirāgapadaṭṭhānāti. Etthāha, nanu cāyamatthato tatramajjhattupekkhāva",
  "anya-e0101n4:212_2": "hoti, sā ca paṭhamadutiyajjhānesupi atthi. Tasmā tatrāpi upekkhako ca viharatīti",
  "anya-e0101n4:212_3": "evamayaṁ vattabbā siyā, sā kasmā na vuttāti. Aparibyattakiccato. Aparibyattañhi tassā",
  "anya-e0101n4:212_4": "tattha kiccaṁ vitakkādīhi abhibhūtattā. Idha panāyaṁ vitakkavicārapītīhi anabhibhūtattā",
  "anya-e0101n4:212_5": "ukkhittasirā viya hutvā paribyattakiccā jātā, tasmā vuttāti.",
  "anya-e0101n4:213": "Niṭṭhitā upekkhako ca viharatīti etassa",
  "anya-e0101n4:214": "Sabbaso atthavaṇṇanā.",
  "anya-e0101n4:215_0": "85. Idāni sato ca sampajānoti ettha saratīti sato. Sampajānātīti sampajāno. Puggalena",
  "anya-e0101n4:215_1": "sati ca sampajaññañca vuttaṁ. Tattha saraṇalakkhaṇā sati, asammussanarasā, ārakkhapaccupaṭṭhānā.",
  "anya-e0101n4:215_2": "Asammohalakkhaṇaṁ sampajaññaṁ, tīraṇarasaṁ, pavicayapaccupaṭṭhānaṁ.",
  "anya-e0101n4:216_0": "Tattha kiñcāpi idaṁ satisampajaññaṁ purimajjhānesupi atthi. Muṭṭhasatissa hi asampajānassa",
  "anya-e0101n4:216_1": "upacāramattampi na sampajjati, pageva appanā. Oḷārikattā pana tesaṁ jhānānaṁ bhūmiyaṁ",
  "anya-e0101n4:216_2": "viya purisassa cittassa gati sukhā hoti, abyattaṁ tattha satisampajaññakiccaṁ. Oḷārikaṅgappahānena",
  "anya-e0101n4:216_3": "pana sukhumattā imassa jhānassa purisassa khuradhārāyaṁ viya satisampajaññakiccapariggahitā",
  "anya-e0101n4:216_4": "eva cittassa gati icchitabbāti idheva vuttaṁ. Kiñca bhiyyo, yathā dhenupago vaccho",
  "anya-e0101n4:216_5": "dhenuto apanīto arakkhiyamāno punadeva dhenuṁ upagacchati, evamidaṁ tatiyajjhānasukhaṁ",
  "anya-e0101n4:216_6": "pītito apanītaṁ, taṁ satisampajaññārakkhena arakkhiyamānaṁ punadeva pītiṁ upagaccheyya,",
  "anya-e0101n4:216_7": "pītisampayuttameva siyā. Sukhe vāpi sattā sārajjanti, idañca atimadhuraṁ sukhaṁ,",
  "anya-e0101n4:216_8": "tato paraṁ sukhābhāvā. Satisampajaññānubhāvena panettha sukhe asārajjanā hoti, no",
  "anya-e0101n4:216_9": "aññathāti imampi atthavisesaṁ dassetuṁ idamidheva vuttanti veditabbaṁ.",
  "anya-e0101n4:217_0": "Idāni sukhañca kāyena paṭisaṁvedetīti ettha kiñcāpi tatiyajjhānasamaṅgino sukhapaṭisaṁvedanābhogo",
  "anya-e0101n4:217_1": "natthi. Evaṁ santepi yasmā tassa nāmakāyena sampayuttaṁ sukhaṁ. Yaṁ vā taṁ nāmakāyasampayuttaṁ",
  "anya-e0101n4:217_2": "sukhaṁ, taṁsamuṭṭhānenassa yasmā atipaṇītena rūpena rūpakāyo phuṭo, yassa phuṭattā",
  "anya-e0101n4:217_3": "jhānā vuṭṭhitopi sukhaṁ paṭisaṁvedeyya. Tasmā etamatthaṁ dassento sukhañca kāyena",
  "anya-e0101n4:217_4": "paṭisaṁvedetīti āha.",
  "anya-e0101n4:218_0": "86. Idāni yaṁ taṁ ariyā ācikkhanti upekkhako satimā sukhavihārīti ettha yaṁjhānahetu",
  "anya-e0101n4:218_1": "yaṁjhānakāraṇā taṁ tatiyajjhānasamaṅgipuggalaṁ buddhādayo ariyā ācikkhanti desenti",
  "anya-e0101n4:218_2": "paññapenti paṭṭhapenti vivaranti vibhajanti uttānīkaronti pakāsenti, pasaṁsantīti",
  "anya-e0101n4:218_3": "adhippāyo. Kinti? Upekkhako satimā sukhavihārīti. Taṁ tatiyaṁ jhānaṁ upasampajja",
  "anya-e0101n4:218_4": "viharatīti evamettha yojanā veditabbā.",
  "anya-e0101n4:219_0": "Kasmā pana taṁ te evaṁ pasaṁsantīti? Pasaṁsārahato. Ayañhi yasmā atimadhurasukhe",
  "anya-e0101n4:219_1": "sukhapāramippattepi tatiyajjhāne upekkhako, na tattha sukhābhisaṅgena ākaḍḍhiyati.",
  "anya-e0101n4:219_2": "Yathā ca pīti na uppajjati, evaṁ upaṭṭhitasatitāya satimā. Yasmā ca ariyakantaṁ ariyajanasevitameva",
  "anya-e0101n4:219_3": "ca asaṁkiliṭṭhaṁ sukhaṁ nāmakāyena paṭisaṁvedeti, tasmā pasaṁsāraho hoti. Iti pasaṁsārahato",
  "anya-e0101n4:219_4": "naṁ ariyā te evaṁ pasaṁsāhetubhūte guṇe pakāsento “upekkhako satimā sukhavihārī”ti",
  "anya-e0101n4:219_5": "evaṁ pasaṁsantīti veditabbaṁ.",
  "anya-e0101n4:220_0": "Tatiyanti gaṇanānupubbatā tatiyaṁ, idaṁ tatiyaṁ samāpajjatītipi tatiyaṁ. Yaṁ pana",
  "anya-e0101n4:220_1": "vuttaṁ “ekaṅgavippahīnaṁ duvaṅgasamannāgata”nti, ettha pītiyā pahānavasena ekaṅgavippahīnatā",
  "anya-e0101n4:220_2": "veditabbā. Sā panesā dutiyajjhānassa vitakkavicārā viya appanākkhaṇeyeva pahīyati.",
  "anya-e0101n4:220_3": "Tena nassa sā pahānaṅganti vuccati. Sukhaṁ cittekaggatāti imesaṁ pana dvinnaṁ uppattivasena",
  "anya-e0101n4:220_4": "duvaṅgasamannāgatatā veditabbā. Tasmā yaṁ vibhaṅge “jhānanti upekkhā sati sampajaññaṁ",
  "anya-e0101n4:220_5": "sukhaṁ cittassekaggatā”ti vuttaṁ, taṁ saparikkhāraṁ jhānaṁ dassetuṁ pariyāyena vuttaṁ.",
  "anya-e0101n4:220_6": "Ṭhapetvā pana upekkhāsatisampajaññāni nippariyāyena upanijjhānalakkhaṇappattānaṁ",
  "anya-e0101n4:220_7": "aṅgānaṁ vasena duvaṅgikamevetaṁ hoti. Yathāha – “katamaṁ tasmiṁ samaye duvaṅgikaṁ",
  "anya-e0101n4:220_8": "jhānaṁ hoti, sukhaṁ cittassekaggatā”ti. Sesaṁ paṭhamajjhāne vuttanayameva.",
  "anya-e0101n4:221": "Catutthajjhānakathā",
  "anya-e0101n4:222_0": "87. Evamadhigate pana tasmiṁpi vuttanayeneva pañcahākārehi ciṇṇavasinā hutvā paguṇatatiyajjhānato",
  "anya-e0101n4:222_1": "vuṭṭhāya “ayaṁ samāpatti āsannapītipaccatthikā, ‘yadeva tattha sukhamiti cetaso ābhogo,",
  "anya-e0101n4:222_2": "etenetaṁ oḷārikaṁ akkhāyatī’ti evaṁ vuttassa sukhassa oḷārikattā aṅgadubbalā”ti ca",
  "anya-e0101n4:222_3": "tattha dosaṁ disvā catutthaṁ jhānaṁ santato manasikatvā tatiyajjhāne nikantiṁ pariyādāya",
  "anya-e0101n4:222_4": "catutthādhigamāya yogo kātabbo. Athassa yadā tatiyajjhānato vuṭṭhāya satassa sampajānassa",
  "anya-e0101n4:222_5": "jhānaṅgāni paccavekkhato cetasikasomanassasaṅkhātaṁ sukhaṁ oḷārikato upaṭṭhāti, upekkhāvedanā",
  "anya-e0101n4:222_6": "ceva cittekaggatā ca santato upaṭṭhāti, tadāssa oḷārikaṅgappahānāya santaaṅgapaṭilābhāya",
  "anya-e0101n4:222_7": "ca tadeva nimittaṁ “pathavī pathavī”ti punappunaṁ manasikaroto “idāni catutthaṁ jhānaṁ",
  "anya-e0101n4:222_8": "uppajjissatī”ti bhavaṅgaṁ upacchinditvā tadeva pathavīkasiṇaṁ ārammaṇaṁ katvā manodvārāvajjanaṁ",
  "anya-e0101n4:222_9": "uppajjati. Tato tasmiṁyevārammaṇe cattāri pañca vā javanāni uppajjanti, yesaṁ avasāne",
  "anya-e0101n4:222_10": "ekaṁ rūpāvacaraṁ catutthajjhānikaṁ, sesāni vuttappakārāneva kāmāvacarāni. Ayaṁ pana",
  "anya-e0101n4:222_11": "viseso, yasmā sukhavedanā adukkhamasukhāya vedanāya āsevanapaccayena paccayo na hoti,",
  "anya-e0101n4:222_12": "catutthajjhāne ca adukkhamasukhāya vedanāya uppajjitabbaṁ, tasmā tāni upekkhāvedanāsampayuttāni",
  "anya-e0101n4:222_13": "honti. Upekkhāsampayuttattāyeva cettha pītipi parihāyatīti. Ettāvatā cesa sukhassa",
  "anya-e0101n4:222_14": "ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "anya-e0101n4:222_15": "upekkhāsatipārisuddhiṁ catutthaṁ jhānaṁ upasampajja viharati. Evamanena ekaṅgavippahīnaṁ",
  "anya-e0101n4:222_16": "duvaṅgasamannāgataṁ tividhakalyāṇaṁ dasalakkhaṇasampannaṁ catutthaṁ jhānaṁ adhigataṁ",
  "anya-e0101n4:222_17": "hoti pathavīkasiṇaṁ.",
  "anya-e0101n4:223_0": "88. Tattha sukhassa ca pahānā dukkhassa ca pahānāti kāyikasukhassa ca kāyikadukkhassa",
  "anya-e0101n4:223_1": "ca pahānā. Pubbevāti tañca kho pubbeva, na catutthajjhānakkhaṇe. Somanassadomanassānaṁ",
  "anya-e0101n4:223_2": "atthaṅgamāti cetasikasukhassa ca cetasikadukkhassa cāti imesampi dvinnaṁ pubbeva",
  "anya-e0101n4:223_3": "atthaṅgamā, pahānā icceva vuttaṁ hoti.",
  "anya-e0101n4:224_0": "Kadā pana nesaṁ pahānaṁ hotīti. Catunnaṁ jhānānaṁ upacārakkhaṇe. Somanassañhi catutthajjhānassa",
  "anya-e0101n4:224_1": "upacārakkhaṇeyeva pahīyati. Dukkhadomanassasukhāni paṭhamadutiyatatiyajjhānānaṁ upacārakkhaṇesu.",
  "anya-e0101n4:224_2": "Evametesaṁ pahānakkamena avuttānampi indriyavibhaṅge pana indriyānaṁ uddesakkameneva",
  "anya-e0101n4:224_3": "idhāpi vuttānaṁ sukhadukkhasomanassadomanassānaṁ pahānaṁ veditabbaṁ.",
  "anya-e0101n4:225_0": "Yadi panetāni tassa tassa jhānassa upacārakkhaṇeyeva pahīyanti, atha kasmā “kattha",
  "anya-e0101n4:225_1": "cuppannaṁ dukkhindriyaṁ aparisesaṁ nirujjhati, idha, bhikkhave, bhikkhu vivicceva",
  "anya-e0101n4:225_2": "kāmehipi…pe… paṭhamaṁ jhānaṁ upasampajja viharati. Ettha cuppannaṁ dukkhindriyaṁ",
  "anya-e0101n4:225_3": "aparisesaṁ nirujjhati. Kattha cuppannaṁ domanassindriyaṁ sukhindriyaṁ somanassindriyaṁ",
  "anya-e0101n4:225_4": "aparisesaṁ nirujjhati, idha, bhikkhave, bhikkhu sukhassa ca pahānā…pe… catutthaṁ",
  "anya-e0101n4:225_5": "jhānaṁ upasampajja viharati, ettha cuppannaṁ somanassindriyaṁ aparisesaṁ nirujjhatī”ti",
  "anya-e0101n4:225_6": "evaṁ jhānesveva nirodho vuttoti? Atisayanirodhattā. Atisayanirodho hi nesaṁ paṭhamajjhānādīsu,",
  "anya-e0101n4:225_7": "na nirodhoyeva. Nirodhoyeva pana upacārakkhaṇe, nātisayanirodho.",
  "anya-e0101n4:226_0": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṁsamakasādisamphassena",
  "anya-e0101n4:226_1": "vā visamāsanupatāpena vā siyā uppatti, na tveva antoappanāyaṁ. Upacāre vā niruddhampetaṁ",
  "anya-e0101n4:226_2": "na suṭṭhu niruddhaṁ hoti, paṭipakkhena avihatattā. Antoappanāyaṁ pana pītipharaṇena",
  "anya-e0101n4:226_3": "sabbo kāyo sukhokkanto hoti, sukhokkantakāyassa ca suṭṭhu niruddhaṁ hoti dukkhindriyaṁ,",
  "anya-e0101n4:226_4": "paṭipakkhena vihatattā. Nānāvajjaneyeva ca dutiyajjhānupacāre pahīnassa domanassindriyassa",
  "anya-e0101n4:226_5": "yasmā etaṁ vitakkavicārapaccayepi kāyakilamathe cittupaghāte ca sati uppajjati. Vitakkavicārābhāve",
  "anya-e0101n4:226_6": "ca neva uppajjati. Yattha pana uppajjati, tattha vitakkavicārabhāve, appahīnā eva",
  "anya-e0101n4:226_7": "ca dutiyajjhānupacāre vitakkavicārāti tatthassa siyā uppatti, na tveva dutiyajjhāne,",
  "anya-e0101n4:226_8": "pahīnapaccayattā. Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭakāyassa",
  "anya-e0101n4:226_9": "siyā uppatti, na tveva tatiyajjhāne. Tatiyajjhāne hi sukhassa paccayabhūtā pīti sabbaso",
  "anya-e0101n4:226_10": "niruddhāti. Tathā catutthajjhānupacāre pahīnassāpi somanassindriyassa āsannattā appanāppattāya",
  "anya-e0101n4:226_11": "upekkhāya abhāvena sammā anatikkantattā ca siyā uppatti, na tveva catutthajjhāne.",
  "anya-e0101n4:226_12": "Tasmā eva ca etthuppannaṁ dukkhindriyaṁ aparisesaṁ nirujjhatīti tattha tattha aparisesaggahaṇaṁ katanti.",
  "anya-e0101n4:227_0": "Etthāha “athevaṁ tassa tassa jhānassupacāre pahīnāpi etā vedanā idha kasmā samāhaṭā”ti?",
  "anya-e0101n4:227_1": "Sukhaggahaṇatthaṁ. Yā hi ayaṁ adukkhamasukhanti ettha adukkhamasukhā vedanā vuttā,",
  "anya-e0101n4:227_2": "sā sukhumā duviññeyyā na sakkā sukhena gahetuṁ, tasmā yathā nāma duṭṭhassa yathā",
  "anya-e0101n4:227_3": "vā tathā vā upasaṅkamitvā gahetuṁ asakkuṇeyyassa goṇassa sukhaggahaṇatthaṁ gopo ekasmiṁ",
  "anya-e0101n4:227_4": "vaje sabbā gāvo samāharati, athekekaṁ nīharanto paṭipāṭiyā āgataṁ “ayaṁ so gaṇhatha",
  "anya-e0101n4:227_5": "na”nti tampi gāhayati, evameva bhagavā sukhaggahaṇatthaṁ sabbā etā samāhari. Evañhi",
  "anya-e0101n4:227_6": "samāhaṭā etā dassetvā yaṁ neva sukhaṁ na dukkhaṁ na somanassaṁ na domanassaṁ, ayaṁ",
  "anya-e0101n4:227_7": "adukkhamasukhā vedanāti sakkā hoti esā gāhayituṁ.",
  "anya-e0101n4:228_0": "Apica adukkhamasukhāya cetovimuttiyā paccayadassanatthañcāpi etā vuttāti veditabbā.",
  "anya-e0101n4:228_1": "Dukkhappahānādayo hi tassā paccayā. Yathāha – “cattāro kho, āvuso, paccayā adukkhamasukhāya",
  "anya-e0101n4:228_2": "cetovimuttiyā samāpattiyā. Idhāvuso, bhikkhu sukhassa ca pahānā…pe… catutthaṁ jhānaṁ",
  "anya-e0101n4:228_3": "upasampajja viharati. Ime khvāvuso, cattāro paccayā adukkhamasukhāya cetovimuttiyā samāpattiyā”ti.",
  "anya-e0101n4:229": "Yathā vā aññattha pahīnāpi sakkāyadiṭṭhiādayo tatiyamaggassa vaṇṇabhaṇanatthaṁ tattha pahīnāti vuttā, evaṁ vaṇṇabhaṇanatthampetassa jhānassetā idha vuttātipi veditabbā.",
  "anya-e0101n4:230_0": "Paccayaghātena vā ettha rāgadosānamatidūrabhāvaṁ dassetumpetā vuttāti veditabbā.",
  "anya-e0101n4:230_1": "Etāsu hi sukhaṁ somanassassa paccayo, somanassaṁ rāgassa. Dukkhaṁ domanassassa paccayo,",
  "anya-e0101n4:230_2": "domanassaṁ dosassa. Sukhādighātena cassa sappaccayā rāgadosā hatāti atidūre hontīti.",
  "anya-e0101n4:231_0": "Adukkhamasukhanti dukkhābhāvena adukkhaṁ. Sukhābhāvena asukhaṁ. Etenettha dukkhasukhapaṭipakkhabhūtaṁ",
  "anya-e0101n4:231_1": "tatiyavedanaṁ dīpeti, na dukkhasukhābhāvamattaṁ. Tatiyavedanā nāma adukkhamasukhā,",
  "anya-e0101n4:231_2": "upekkhātipi vuccati. Sā iṭṭhāniṭṭhaviparītānubhavanalakkhaṇā, majjhattarasā, avibhūtapaccupaṭṭhānā,",
  "anya-e0101n4:231_3": "sukhadukkhanirodhapadaṭṭhānāti veditabbā.",
  "anya-e0101n4:232_0": "89.Upekkhāsatipārisuddhinti upekkhāya janitasatiyā pārisuddhiṁ. Imasmiñhi jhāne suparisuddhā",
  "anya-e0101n4:232_1": "sati, yā ca tassā satiyā pārisuddhi, sā upekkhāya katā, na aññena. Tasmā etaṁ “upekkhāsatipārisuddhi”nti",
  "anya-e0101n4:232_2": "vuccati. Vibhaṅgepi vuttaṁ “ayaṁ sati imāya upekkhāya visadā hoti parisuddhā pariyodātā.",
  "anya-e0101n4:232_3": "Tena vuccati upekkhāsatipārisuddhī”ti. Yāya ca upekkhāya ettha satiyā pārisuddhi",
  "anya-e0101n4:232_4": "hoti, sā atthato tatramajjhattatātiveditabbā. Na kevalañcettha tāya satiyeva parisuddhā,",
  "anya-e0101n4:232_5": "apica kho sabbepi sampayuttadhammā, satisīsena pana desanā vuttā.",
  "anya-e0101n4:233_0": "Tattha kiñcāpi ayaṁ upekkhā heṭṭhāpi tīsu jhānesu vijjati. Yathā pana divā sūriyappabhābhibhavā",
  "anya-e0101n4:233_1": "sommabhāvena ca attano upakārakattena vā sabhāgāya rattiyā alābhā divā vijjamānāpi",
  "anya-e0101n4:233_2": "candalekhā aparisuddhā hoti apariyodātā, evamayampi tatramajjhattupekkhācandalekhā",
  "anya-e0101n4:233_3": "vitakkādipaccanīkadhammatejābhibhavā sabhāgāya ca upekkhāvedanārattiyā appaṭilābhā",
  "anya-e0101n4:233_4": "vijjamānāpi paṭhamādijjhānabhedesu aparisuddhā hoti. Tassā ca aparisuddhāya divā",
  "anya-e0101n4:233_5": "aparisuddhacandalekhāya pabhā viya sahajātāpi satiādayo aparisuddhāva honti. Tasmā",
  "anya-e0101n4:233_6": "tesu ekampi “upekkhāsatipārisuddhi”nti na vuttaṁ. Idha pana vitakkādipaccanīkadhammatejābhibhavābhāvā",
  "anya-e0101n4:233_7": "sabhāgāya ca upekkhāvedanārattiyā paṭilābhā ayaṁ tatramajjhattupekkhācandalekhā ativiya",
  "anya-e0101n4:233_8": "parisuddhā. Tassā parisuddhattā parisuddhacandalekhāya pabhā viya sahajātāpi satiādayo",
  "anya-e0101n4:233_9": "parisuddhā honti pariyodātā. Tasmā idameva “upekkhāsatipārisuddhi”nti vuttanti veditabbaṁ.",
  "anya-e0101n4:234_0": "Catutthanti gaṇanānupubbatā catutthaṁ. Idaṁ catutthaṁ samāpajjatītipi catutthaṁ.",
  "anya-e0101n4:234_1": "Yaṁ pana vuttaṁ “ekaṅgavippahīnaṁ duvaṅgasamannāgata”nti, tattha somanassassa pahānavasena",
  "anya-e0101n4:234_2": "ekaṅgavippahīnatā veditabbā. Tañca pana somanassaṁ ekavīthiyaṁ purimajavanesuyeva",
  "anya-e0101n4:234_3": "pahīyati. Tenassa taṁ pahānaṅganti vuccati. Upekkhāvedanā cittassekaggatāti imesaṁ",
  "anya-e0101n4:234_4": "pana dvinnaṁ uppattivasena duvaṅgasamannāgatatā veditabbā. Sesaṁ paṭhamajjhāne vuttanayameva.",
  "anya-e0101n4:234_5": "Esa tāva catukkajjhāne nayo.",
  "anya-e0101n4:235": "Pañcakajjhānakathā",
  "anya-e0101n4:236_0": "90. Pañcakajjhānaṁ pana nibbattentena paguṇapaṭhamajjhānato vuṭṭhāya “ayaṁ samāpatti",
  "anya-e0101n4:236_1": "āsannanīvaraṇapaccatthikā, vitakkassa oḷārikattā aṅgadubbalā”ti ca tattha dosaṁ disvā",
  "anya-e0101n4:236_2": "dutiyajjhānaṁ santato manasikaritvā paṭhamajjhāne nikantiṁ pariyādāya dutiyādhigamāya",
  "anya-e0101n4:236_3": "yogo kātabbo. Athassa yadā paṭhamajjhānā vuṭṭhāya satassa sampajānassa jhānaṅgāni",
  "anya-e0101n4:236_4": "paccavekkhato vitakkamattaṁ oḷārikato upaṭṭhāti, vicārādayo santato. Tadāssa oḷārikaṅgappahānāya",
  "anya-e0101n4:236_5": "santaṅgapaṭilābhāya ca tadeva nimittaṁ “pathavī pathavī”ti punappunaṁ manasikaroto",
  "anya-e0101n4:236_6": "vuttanayeneva dutiyajjhānaṁ uppajjati. Tassa vitakkamattameva pahānaṅgaṁ. Vicārādīni",
  "anya-e0101n4:236_7": "cattāri samannāgataṅgāni. Sesaṁ vuttappakārameva.",
  "anya-e0101n4:237_0": "Evamadhigate pana tasmimpi vuttanayeneva pañcahākārehi ciṇṇavasinā hutvā paguṇadutiyajjhānato",
  "anya-e0101n4:237_1": "vuṭṭhāya “ayaṁ samāpatti āsannavitakkapaccatthikā, vicārassa oḷārikattā aṅgadubbalā”ti",
  "anya-e0101n4:237_2": "ca tattha dosaṁ disvā tatiyaṁ jhānaṁ santato manasikaritvā dutiyajjhāne nikantiṁ",
  "anya-e0101n4:237_3": "pariyādāya tatiyādhigamāya yogo kātabbo. Athassa yadā dutiyajjhānato vuṭṭhāya satassa",
  "anya-e0101n4:237_4": "sampajānassa jhānaṅgāni paccavekkhato vicāramattaṁ oḷārikato upaṭṭhāti, pītiādīni",
  "anya-e0101n4:237_5": "santato. Tadāssa oḷārikaṅgappahānāya santaṅgapaṭilābhāya ca tadeva nimittaṁ “pathavī",
  "anya-e0101n4:237_6": "pathavī”ti punappunaṁ manasikaroto vuttanayeneva tatiyaṁ jhānaṁ uppajjati. Tassa",
  "anya-e0101n4:237_7": "vicāramattameva pahānaṅgaṁ catukkanayassa dutiyajjhāne viya pītiādīni tīṇi samannāgataṅgāni.",
  "anya-e0101n4:237_8": "Sesaṁ vuttappakārameva.",
  "anya-e0101n4:238": "Iti yaṁ catukkanaye dutiyaṁ, taṁ dvidhā bhinditvā pañcakanaye dutiyañceva tatiyañca hoti. Yāni ca tattha tatiyacatutthāni, tāni ca catutthapañcamāni honti. Paṭhamaṁ paṭhamamevāti.",
  "anya-e0101n4:239": "Iti sādhujanapāmojjatthāya kate visuddhimagge",
  "anya-e0101n4:240": "Samādhibhāvanādhikāre",
  "anya-e0101n4:241": "Pathavīkasiṇaniddeso nāma",
  "anya-e0101n4:242": "Catuttho paricchedo."
}