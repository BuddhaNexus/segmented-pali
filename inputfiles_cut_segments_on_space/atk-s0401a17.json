{
  "atk-s0401a17:0": "18. Aparaaccharāsaṅghātavaggavaṇṇanā",
  "atk-s0401a17:1_0": "382.Accharāsaṅghātamattampīti idampi suttaṁ aggikkhandhūpamaaṭṭhuppattiyaṁyeva (a.",
  "atk-s0401a17:1_1": "ni. 7.72) vuttaṁ. Appanāppattāya hi mettāya vipāke kathāyeva natthi. Tassāyeva aṭṭhuppattiyā",
  "atk-s0401a17:1_2": "ayaṁ desanā āraddhāti veditabbā. Tattha paṭhamanti ‘‘gaṇanānupubbatā paṭhamaṁ, idaṁ",
  "atk-s0401a17:1_3": "paṭhamaṁ samāpajjatīti paṭhama’’nti vibhaṅge (vibha. 568) vuttatthameva. Jhānanti",
  "atk-s0401a17:1_4": "jhānaṁ nāma duvidhaṁ ārammaṇūpanijjhānañca lakkhaṇūpanijjhānañcāti. Tattha ārammaṇūpanijjhānaṁ",
  "atk-s0401a17:1_5": "nāma aṭṭha samāpattiyo. Tā hi pathavīkasiṇādino ārammaṇassa upanijjhānato ārammaṇūpanijjhānanti",
  "atk-s0401a17:1_6": "vuccanti. Lakkhaṇūpanijjhānanti vipassanāmaggaphalāni. Vipassanā hi aniccādivasena",
  "atk-s0401a17:1_7": "saṅkhāralakkhaṇassa upanijjhānato lakkhaṇūpanijjhānaṁ nāma, vipassanāya pana lakkhaṇūpanijjhānakiccaṁ",
  "atk-s0401a17:1_8": "maggena sijjhatīti maggo lakkhaṇūpanijjhānaṁ, phalaṁ suññataanimittaappaṇihita-lakkhaṇassa",
  "atk-s0401a17:1_9": "nibbānasseva upanijjhānato lakkhaṇūpanijjhānanti vuccati. Tattha imasmiṁ pana atthe",
  "atk-s0401a17:1_10": "ārammaṇūpanijjhānaṁ adhippetaṁ. Ko pana vādo ye naṁ bahulīkarontīti ye naṁ paṭhamajjhānaṁ",
  "atk-s0401a17:1_11": "bahulī karonti, punappunaṁ karonti, tesu vattabbameva natthi. Sesamettha heṭṭhā vuttanayeneva veditabbaṁ.",
  "atk-s0401a17:2": "383.Dutiyantiādīsupi ‘‘gaṇanānupubbatā dutiya’’ntiādinā (vibha. 579) nayena attho veditabbo.",
  "atk-s0401a17:3_0": "386-387.Mettanti sabbasattesu hitapharaṇaṁ. Cetovimuttinti cittavimuttiṁ. Idha appanāppattāva",
  "atk-s0401a17:3_1": "mettā adhippetā. Karuṇādīsupi eseva nayo. Ime pana cattāro brahmavihārā vaṭṭaṁ honti,",
  "atk-s0401a17:3_2": "vaṭṭapādā honti, vipassanāpādā honti, diṭṭhadhammasukhavihārā honti, abhiññāpādā",
  "atk-s0401a17:3_3": "vā nirodhapādā vā honti. Lokuttarā pana na honti. Kasmā? Sattārammaṇattāti.",
  "atk-s0401a17:4_0": "390.Kāyekāyānupassīti ānāpānapabbaṁ, iriyāpathapabbaṁ, catusampajaññapabbaṁ, paṭikūlamanasikārapabbaṁ",
  "atk-s0401a17:4_1": ", dhātumanasikārapabbaṁ, navasivathikāpabbāni, ajjhattaparikammavasena cattāri nīlādikasiṇānīti",
  "atk-s0401a17:4_2": "imasmiṁ aṭṭhārasavidhe kāye tameva kāyaṁ paññāya anupassanto. Viharatīti iriyati",
  "atk-s0401a17:4_3": "vattati. Iminā imassa aṭṭhārasavidhena kāyānupassanāsatipaṭṭhānabhāvakassa bhikkhuno",
  "atk-s0401a17:4_4": "iriyāpatho kathito hoti. Ātāpīti tasseva vuttappakārassa satipaṭṭhānassa bhāvanakavīriyena",
  "atk-s0401a17:4_5": "vīriyavā. Sampajānoti aṭṭhārasavidhena kāyānupassanāsatipaṭṭhānassa pariggāhikapaññāya",
  "atk-s0401a17:4_6": "sammā pajānanto. Satimāti aṭṭhārasavidhena kāyānupassanāpariggāhikāya satiyā samannāgato.",
  "atk-s0401a17:4_7": "Vineyya loke abhijjhādomanassanti tasmiṁyeva kāyasaṅkhāte loke pañcakāmaguṇikataṇhañca",
  "atk-s0401a17:4_8": "paṭighasampayuttadomanassañca vinetvā vikkhambhetvā kāye kāyānupassī viharatīti vuttaṁ",
  "atk-s0401a17:4_9": "hoti. Ettāvatā kāyānupassanāsatipaṭṭhānavasena suddharūpasammasanameva kathitanti veditabbaṁ.",
  "atk-s0401a17:5_0": "Vedanāsu vedanānupassīti sukhādibhedāsu vedanāsu ‘‘sukhaṁ vedanaṁ vediyamāno sukhaṁ",
  "atk-s0401a17:5_1": "vedanaṁ vediyāmīti pajānāti. Dukkhaṁ, adukkhamasukhaṁ, sāmisaṁ vā sukhaṁ, nirāmisaṁ",
  "atk-s0401a17:5_2": "vā sukhaṁ, sāmisaṁ vā dukkhaṁ, nirāmisaṁ vā dukkhaṁ, sāmisaṁ vā adukkhamasukhaṁ,",
  "atk-s0401a17:5_3": "nirāmisaṁ vā adukkhamasukhaṁ vedanaṁ vediyamāno nirāmisaṁ adukkhamasukhaṁ vedanaṁ",
  "atk-s0401a17:5_4": "vediyāmīti pajānātī’’ti (dī. ni. 2.380; vibha. 363; ma. ni. 1.113) evaṁ vuttaṁ navavidhaṁ",
  "atk-s0401a17:5_5": "vedanaṁ anupassanto. Ātāpītiādinā panettha navavidhena vedanānupassanāsatipaṭṭhānassa",
  "atk-s0401a17:5_6": "bhāvanāpariggāhikānaṁ vīriyapaññāsatīnaṁ vasena attho veditabbo. Lokoti cettha vedanā veditabbā.",
  "atk-s0401a17:6_0": "Cittadhammesupi eseva nayo. Ettha pana citte cittānupassīti ‘‘sarāgaṁ vā cittaṁ sarāgaṁ",
  "atk-s0401a17:6_1": "cittanti pajānātī’’ti (dī. ni. 2.381; vibha. 365; ma. ni. 1.114) evaṁ vitthārite",
  "atk-s0401a17:6_2": "soḷasappabhede citte tameva cittaṁ pariggāhikāya anupassanāya anupassantoti attho.",
  "atk-s0401a17:6_3": "Dhammesu dhammānupassīti ‘‘pañca nīvaraṇāni, pañcupādānakkhandhā, cha ajjhattikabāhirāyatanāni,",
  "atk-s0401a17:6_4": "satta bojjhaṅgā, cattāri ariyasaccānī’’ti (dī. ni. 2.382-403; vibha. 367-373; ma.",
  "atk-s0401a17:6_5": "ni. 1.115-136) evaṁ koṭṭhāsavasena pañcadhā vuttesu dhammesu dhammapariggāhikāya",
  "atk-s0401a17:6_6": "anupassanāya te dhamme anupassantoti attho. Ettha pana vedanānupassanāsatipaṭṭhāne",
  "atk-s0401a17:6_7": "ca cittānupassanāsatipaṭṭhāne ca suddhaarūpasammasanameva kathitaṁ, dhammānupassanāsatipaṭṭhāne",
  "atk-s0401a17:6_8": "rūpārūpasammasanaṁ. Iti imāni cattāripi satipaṭṭhānāni lokiyalokuttaramissakāneva",
  "atk-s0401a17:6_9": "kathitānīti veditabbāni.",
  "atk-s0401a17:7_0": "394.Anuppannānanti anibbattānaṁ. Pāpakānanti lāmakānaṁ. Akusalānaṁ dhammānanti akosallasambhūtānaṁ",
  "atk-s0401a17:7_1": "lobhādidhammānaṁ. Anuppādāyāti anibbattanatthāya. Chandaṁ janetīti kattukamyatākusalacchandaṁ",
  "atk-s0401a17:7_2": "uppādeti. Vāyamatīti payogaṁ parakkamaṁ karoti. Vīriyaṁ ārabhatīti kāyikacetasikavīriyaṁ",
  "atk-s0401a17:7_3": "karoti. Cittaṁpaggaṇhātīti teneva sahajātavīriyena cittaṁ ukkhipati. Padahatīti padhānavīriyaṁ karoti.",
  "atk-s0401a17:8_0": "Uppannānanti jātānaṁ nibbattānaṁ. Kusalānaṁ dhammānanti kosallasambhūtānaṁ alobhādidhammānaṁ.",
  "atk-s0401a17:8_1": "Ṭhitiyāti ṭhitatthaṁ. Asammosāyāti anassanatthaṁ. Bhiyyobhāvāyāti punappunabhāvāya.",
  "atk-s0401a17:8_2": "Vepullāyāti vipulabhāvāya. Bhāvanāyāti vaḍḍhiyā. Paripūriyāti paripūraṇatthāya. Ayaṁ",
  "atk-s0401a17:8_3": "tāva catunnaṁ sammappadhānānaṁ ekapadiko atthuddhāro.",
  "atk-s0401a17:9": "Ayaṁ pana sammappadhānakathā nāma duvidhā lokiyā lokuttarā ca. Tattha lokiyā sabbapubbabhāge hoti, sā kassapasaṁyuttapariyāyena lokiyamaggakkhaṇeyeva veditabbā. Vuttañhi tattha –",
  "atk-s0401a17:10_0": "‘‘Cattārome, āvuso, sammappadhānā. Katame cattāro? Idhāvuso, bhikkhu ‘anuppannā me",
  "atk-s0401a17:10_1": "pāpakā akusalā dhammā uppajjamānā anatthāya saṁvatteyyu’nti ātappaṁ karoti, ‘uppannā",
  "atk-s0401a17:10_2": "me pāpakā akusalā dhammā appahīyamānā anatthāya saṁvatteyyu’nti ātappaṁ karoti, ‘anuppannā",
  "atk-s0401a17:10_3": "me kusalā dhammā anuppajjamānā anatthāya saṁvatteyyu’nti ātappaṁ karoti, ‘uppannā",
  "atk-s0401a17:10_4": "me kusalā dhammā nirujjhamānā anatthāya saṁvatteyyu’nti ātappaṁ karotī’’ti (saṁ. ni. 2.145).",
  "atk-s0401a17:11_0": "Ettha ca pāpakā akusalāti lobhādayo veditabbā. Anuppannākusalā dhammāti samathavipassanā",
  "atk-s0401a17:11_1": "ceva maggo ca. Uppannā kusalā nāma samathavipassanāva. Maggo pana sakiṁ uppajjitvā",
  "atk-s0401a17:11_2": "nirujjhamāno anatthāya saṁvattanako nāma natthi. So hi phalassa paccayaṁ datvāva",
  "atk-s0401a17:11_3": "nirujjhati . Purimasmimpi vā samathavipassanāva gahetabbāti vuttaṁ, taṁ pana na yuttaṁ.",
  "atk-s0401a17:11_4": "Evaṁ lokiyā sammappadhānakathā sabbapubbabhāge kassapasaṁyuttapariyāyena veditabbā.",
  "atk-s0401a17:11_5": "Lokuttaramaggakkhaṇe panetaṁ ekameva vīriyaṁ catukiccasādhanavasena cattāri nāmāni labhati.",
  "atk-s0401a17:12_0": "Tattha anuppannānaṁ pāpakānanti ettha ‘‘anuppanno ceva kāmacchando’’tiādīsu vuttanayena",
  "atk-s0401a17:12_1": "attho veditabbo. Uppannānaṁ pāpakānanti ettha catubbidhaṁ uppannaṁ vattamānuppannaṁ,",
  "atk-s0401a17:12_2": "bhutvāvigatuppannaṁ, okāsakatuppannaṁ, bhūmiladdhuppannanti. Tattha ye kilesā vijjamānā",
  "atk-s0401a17:12_3": "uppādādisamaṅgino, idaṁ vattamānuppannaṁ nāma. Kamme pana javite ārammaṇarasaṁ anubhavitvā",
  "atk-s0401a17:12_4": "niruddhavipāko bhutvā vigataṁ nāma, kammaṁ uppajjitvā niruddhaṁ bhutvā vigataṁ nāma.",
  "atk-s0401a17:12_5": "Tadubhayampi bhutvāvigatuppannanti saṅkhaṁ gacchati. Kusalākusalakammaṁ aññakammassa",
  "atk-s0401a17:12_6": "vipākaṁ paṭibāhitvā attano vipākassa okāsaṁ karoti, evaṁ kate okāse vipāko uppajjamāno",
  "atk-s0401a17:12_7": "okāsakaraṇato paṭṭhāya uppannoti vuccati, idaṁ okāsakatuppannaṁ nāma. Pañcakkhandhā",
  "atk-s0401a17:12_8": "pana vipassanāya bhūmi nāma, te atītādibhedā honti. Tesu anusayitakilesā pana atītā",
  "atk-s0401a17:12_9": "vā anāgatā vā paccuppannā vāti na vattabbā. Atītakkhandhesu anusayitāpi hi appahīnāva",
  "atk-s0401a17:12_10": "honti, anāgatakkhandhesu anusayitāpi appahīnāva honti, paccuppannakkhandhesu anusayitāpi",
  "atk-s0401a17:12_11": "appahīnāva honti, idaṁ bhūmiladdhuppannaṁ nāma. Tenāhu porāṇā – ‘‘tāsu tāsu bhūmisu",
  "atk-s0401a17:12_12": "asamugghātagatā kilesā bhūmiladdhuppannāti saṅkhaṁ gacchantī’’ti.",
  "atk-s0401a17:13_0": "Aparampi catubbidhaṁ uppannaṁ samudācāruppannaṁ, ārammaṇādhiggahituppannaṁ, avikkhambhituppannaṁ,",
  "atk-s0401a17:13_1": "asamugghātituppannanti. Tattha sampati vattamānaṁyeva samudācāruppannaṁ nāma. Sakiṁ",
  "atk-s0401a17:13_2": "cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti",
  "atk-s0401a17:13_3": "na vattabbā. Kasmā? Ārammaṇassa adhiggahitattā. Yathā kiṁ? Yathā khīrukkhassa kuṭhāriyā",
  "atk-s0401a17:13_4": "āhatāhataṭṭhāne khīraṁ na nikkhamissatīti na vattabbā, evaṁ. Idaṁ ārammaṇādhiggahituppannaṁ",
  "atk-s0401a17:13_5": "nāma. Samāpattiyā avikkhambhitakilesā pana imasmiṁ nāma ṭhānena uppajjissantīti na",
  "atk-s0401a17:13_6": "vattabbā. Kasmā? Avikkhambhitattā. Yathā kiṁ? Yathā khīrarukkhaṁ kuṭhāriyā āhaneyyuṁ,",
  "atk-s0401a17:13_7": "imasmiṁ nāma ṭhāne khīraṁ na nikkhameyyāti na vattabbaṁ, evaṁ. Idaṁ avikkhambhituppannaṁ",
  "atk-s0401a17:13_8": "nāma. Maggena asamugghātitakilesā pana bhavagge nibbattassāpi uppajjantīti purimanayeneva",
  "atk-s0401a17:13_9": "vitthāretabbaṁ. Idaṁ asamugghātituppannaṁ nāma.",
  "atk-s0401a17:14_0": "Imesu uppannesu vattamānuppannaṁ, bhutvāvigatuppannaṁ, okāsakatuppannaṁ, samudācāruppannanti",
  "atk-s0401a17:14_1": "catubbidhaṁ uppannaṁ na maggavajjhaṁ, bhūmiladdhuppannaṁ, ārammaṇādhiggahituppannaṁ,",
  "atk-s0401a17:14_2": "avikkhambhituppannaṁ, asamugghātituppannanti catubbidhaṁ maggavajjhaṁ. Maggo hi uppajjamāno",
  "atk-s0401a17:14_3": "ete kilese pajahati. So ye kilese pajahati, te atītā vā anāgatā vā paccuppannā vāti",
  "atk-s0401a17:14_4": "na vattabbā. Vuttampi cetaṁ –",
  "atk-s0401a17:15_0": "‘‘Hañci atīte kilese pajahati? Tena hi khīṇaṁyeva khepeti, niruddhaṁ nirodheti, atthaṅgataṁ",
  "atk-s0401a17:15_1": "atthaṅgameti, atītaṁ yaṁ natthi, taṁ pajahati. Hañci anāgate kilese pajahati? Tena",
  "atk-s0401a17:15_2": "hi ajātaṁ pajahati, anibbattaṁ anuppannaṁ apātubhūtaṁ pajahati, anāgataṁ yaṁ natthi,",
  "atk-s0401a17:15_3": "taṁ pajahati. Hañci paccuppanne kilese pajahati? Tena hi ratto rāgaṁ pajahati, duṭṭho",
  "atk-s0401a17:15_4": "dosaṁ, mūḷho mohaṁ, vinibaddho mānaṁ, parāmaṭṭho diṭṭhiṁ, aniṭṭhaṅgato vicikicchaṁ,",
  "atk-s0401a17:15_5": "thāmagato anusayaṁ pajahati, kaṇhasukkā dhammā yuganaddhā vattanti, saṁkilesiyā maggabhāvanā",
  "atk-s0401a17:15_6": "hotīti…pe… tena hi natthi maggabhāvanā, natthi phalasacchikiriyā, natthi kilesappahānaṁ,",
  "atk-s0401a17:15_7": "natthi dhammābhisamayoti. Atthi maggabhāvanā…pe… atthi dhammābhisamayoti. Yathā kathaṁ",
  "atk-s0401a17:15_8": "viya? Seyyathāpi taruṇo rukkho…pe… apātubhūtāyeva na pātubhavantī’’ti (paṭi. ma. 3.21).",
  "atk-s0401a17:16_0": "Iti pāḷiyaṁ ajātaphalarukkho āgato, jātaphalarukkho pana dīpetabbo. Yathā hi saphalo",
  "atk-s0401a17:16_1": "taruṇambarukkho, tassa phalāni manussā paribhuñjeyyuṁ, sesāni pātetvā pacchiyo pūreyyuṁ,",
  "atk-s0401a17:16_2": "athañño puriso taṁ pharasunā chindeyya. Tenassa neva atītāni phalāni nāsitāni honti,",
  "atk-s0401a17:16_3": "na anāgatapaccuppannāni ca nāsitāni. Atītāni hi manussehi paribhuttāni, anāgatāni",
  "atk-s0401a17:16_4": "anibbattāni, na sakkā nāsetuṁ. Yasmiṁ pana samaye so chinno, tadā phalāniyeva natthīti",
  "atk-s0401a17:16_5": "paccuppannānipi anāsitāni. Sace pana rukkho acchinno assa, athassa pathavīrasañca",
  "atk-s0401a17:16_6": "āporasañca āgamma yāni phalāni nibbatteyyuṁ, tāni nāsitāni honti. Tāni hi ajātāneva",
  "atk-s0401a17:16_7": "na jāyanti, anibbattāneva na nibbattanti, apātubhūtāneva na pātubhavanti. Evameva",
  "atk-s0401a17:16_8": "maggo nāpi atītādibhede kilese pajahati, nāpi na pajahati. Yesañhi kilesānaṁ maggena",
  "atk-s0401a17:16_9": "khandhesu apariññātesu uppatti siyā, maggena uppajjitvā khandhānaṁ pariññātattā te",
  "atk-s0401a17:16_10": "kilesā ajātāva na jāyanti, anibbattāva na nibbattanti, apātubhūtāva na pātubhavanti.",
  "atk-s0401a17:16_11": "Taruṇaputtāya itthiyā puna avijāyanatthaṁ byādhitānaṁ rogavūpasamanatthaṁ pītabhesajjehi",
  "atk-s0401a17:16_12": "vāpi ayamattho vibhāvetabbo. Evaṁ maggo ye kilese pajahati, te atītā vā anāgatā vā",
  "atk-s0401a17:16_13": "paccuppannā vāti na vattabbā. Na ca maggo kilese na pajahati. Ye pana maggo kilese",
  "atk-s0401a17:16_14": "pajahati, te sandhāya ‘‘uppannānaṁ pāpakāna’’ntiādi vuttaṁ.",
  "atk-s0401a17:17_0": "Na kevalañca maggo kileseyeva pajahati, kilesānaṁ pana appahīnattā ye uppajjeyyuṁ",
  "atk-s0401a17:17_1": "upādinnakkhandhā, tepi pajahatiyeva. Vuttampi cetaṁ – ‘‘sotāpattimaggañāṇena abhisaṅkhāraviññāṇassa",
  "atk-s0401a17:17_2": "nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca,",
  "atk-s0401a17:17_3": "etthete nirujjhantī’’ti (cūḷava. ajitamāṇavapucchāniddeso 6) vitthāro. Iti maggo",
  "atk-s0401a17:17_4": "upādinnato anupādinnato ca vuṭṭhāti. Bhavavasena pana sotāpattimaggo apāyabhavato",
  "atk-s0401a17:17_5": "vuṭṭhāti, sakadāgāmimaggo sugatibhavekadesato, anāgāmimaggo sugatikāmabhavato, arahattamaggo",
  "atk-s0401a17:17_6": "rūpārūpabhavato vuṭṭhāti. Sabbabhavehi vuṭṭhātiyevātipi vadanti.",
  "atk-s0401a17:18_0": "Atha maggakkhaṇe kathaṁ anuppannānaṁ uppādāya bhāvanā hoti, kathaṁ vā uppannānaṁ",
  "atk-s0401a17:18_1": "ṭhitiyāti? Maggappavattiyā eva. Maggo hi pavattamāno pubbe anuppannapubbattā anuppanno",
  "atk-s0401a17:18_2": "nāma vuccati. Anāgatapubbañhi ṭhānaṁ gantvā ananubhūtapubbaṁ vā ārammaṇaṁ anubhavitvā",
  "atk-s0401a17:18_3": "vattāro bhavanti; ‘‘anāgataṭṭhānaṁ āgatamha, ananubhūtaṁ ārammaṇaṁ anubhavāmā’’ti.",
  "atk-s0401a17:18_4": "Yā cassa pavatti, ayameva ṭhiti nāmāti ‘‘ṭhitiyā bhāvetī’’ti vattuṁ vaṭṭati. Evametassa",
  "atk-s0401a17:18_5": "bhikkhuno idaṁ lokuttaramaggakkhaṇe vīriyaṁ ‘‘anuppannānaṁ pāpakānaṁ akusalānaṁ dhammānaṁ",
  "atk-s0401a17:18_6": "anuppādāyā’’tiādīni cattāri nāmāni labhati. Ayaṁ lokuttaramaggakkhaṇe sammappadhānakathā.",
  "atk-s0401a17:18_7": "Imasmiṁ pana sutte lokiyalokuttaramissakāneva sammappadhānāni kathitāni.",
  "atk-s0401a17:19_0": "398-401. Iddhipādesu chandaṁ nissāya pavatto samādhi chandasamādhi, padhānabhūtā",
  "atk-s0401a17:19_1": "saṅkhārā padhānasaṅkhārā. Samannāgatanti tehi dhammehi upetaṁ. Iddhiyā pādaṁ, iddhibhūtaṁ",
  "atk-s0401a17:19_2": "vā pādanti iddhipādaṁ. Sesesupi eseva nayo. Ayamettha saṅkhepo, vitthāro pana iddhipādavibhaṅge",
  "atk-s0401a17:19_3": "(vibha. 431 ādayo) āgato eva. Visuddhimagge (visuddhi. 2.382) panassa attho dīpito.",
  "atk-s0401a17:19_4": "Tatrāyaṁ bhikkhu yadā chandādīsu ekaṁ dhuraṁ nissāya vipassanaṁ vaḍḍhetvā arahattaṁ",
  "atk-s0401a17:19_5": "pāpuṇāti , tadāssa paṭhamiddhipādo pubbabhāge lokiyo, aparabhāge lokuttaro. Evaṁ",
  "atk-s0401a17:19_6": "sesāpīti. Imasmimpi sutte lokiyalokuttarāva iddhipādā kathitā.",
  "atk-s0401a17:20_0": "402-406.Saddhindriyaṁ bhāvetītiādīsu saddhāva attano saddhādhure indaṭṭhaṁ karotīti",
  "atk-s0401a17:20_1": "saddhindriyaṁ. Vīriyindriyādīsupi eseva nayo. Bhāvetīti ettha pana ādikammiko yogāvacaro",
  "atk-s0401a17:20_2": "tīhi kāraṇehi saddhindriyaṁ visodhento saddhindriyaṁ bhāveti nāma. Vīriyindriyādīsupi",
  "atk-s0401a17:20_3": "eseva nayo. Vuttañhetaṁ –",
  "atk-s0401a17:21": "‘‘Assaddhe puggale parivajjayato, saddhe puggale sevato bhajato payirupāsato, pasādanīye suttante paccavekkhato imehi tīhākārehi saddhindriyaṁ visujjhati.",
  "atk-s0401a17:22": "‘‘Kusīte puggale parivajjayato, āraddhavīriye puggale sevato bhajato payirupāsato, sammappadhāne paccavekkhato imehi tīhākārehi vīriyindriyaṁ visujjhati.",
  "atk-s0401a17:23": "‘‘Muṭṭhassatī puggale parivajjayato, upaṭṭhitassatī puggale sevato bhajato payirupāsato, satipaṭṭhāne paccavekkhato imehi tīhākārehi satindriyaṁ visujjhati.",
  "atk-s0401a17:24": "‘‘Asamāhite puggale parivajjayato, samāhite puggale sevato bhajato payirupāsato, jhānavimokkhe paccavekkhato imehi tīhākārehi samādhindriyaṁ visujjhati.",
  "atk-s0401a17:25_0": "‘‘Duppaññe puggale parivajjayato, paññavante puggale sevato bhajato payirupāsato,",
  "atk-s0401a17:25_1": "gambhīrañāṇacariyaṁ paccavekkhato imehi tīhākārehi paññindriyaṁ visujjhatī’’ti (paṭi. ma. 1.184-185).",
  "atk-s0401a17:26_0": "Ettha ca gambhīrañāṇacariyaṁ paccavekkhatoti saṇhasukhumaṁ khandhantaraṁ, āyatanantaraṁ,",
  "atk-s0401a17:26_1": "dhātantaraṁ, indriyabalabojjhaṅgantaraṁ, maggantaraṁ, phalantarañca paccavekkhantassāti",
  "atk-s0401a17:26_2": "attho. Imesañhi tiṇṇaṁ tiṇṇaṁ kāraṇānaṁ vasena akatābhiniveso ādikammiko yogāvacaro",
  "atk-s0401a17:26_3": "saddhādhurādīsu abhinivesaṁ paṭṭhapetvā bhāvento avasāne vivaṭṭetvā arahattaṁ gaṇhati.",
  "atk-s0401a17:26_4": "So yāva arahattamaggā imāni indriyāni bhāveti nāma, arahattaphale patte bhāvitindriyo",
  "atk-s0401a17:26_5": "nāma hotīti. Evaṁ imānipi pañcindriyāni lokiyalokuttarāneva kathitānīti.",
  "atk-s0401a17:27_0": "Saddhābalādīsu saddhāyeva akampiyaṭṭhena balanti saddhābalaṁ. Vīriyabalādīsupi eseva",
  "atk-s0401a17:27_1": "nayo. Ettha hi saddhā assaddhiye na kampati, vīriyaṁ kosajjena na kampati, sati muṭṭhassaccena",
  "atk-s0401a17:27_2": "na kampati, samādhi uddhacce na kampati, paññā avijjāya na kampatīti sabbānipi akampiyaṭṭhena",
  "atk-s0401a17:27_3": "balānīti vuccanti. Bhāvanānayo panettha indriyabhāvanāyaṁ vuttanayeneva veditabboti.",
  "atk-s0401a17:27_4": "Imāni lokiyalokuttarāneva kathitānīti.",
  "atk-s0401a17:28_0": "418.Satisambojjhaṅgaṁ bhāvetīti ettha ayaṁ ādikammikānaṁ kulaputtānaṁ vasena saddhiṁ",
  "atk-s0401a17:28_1": "atthavaṇṇanāya bhāvanānayo. Tattha satisambojjhaṅgantiādinā nayena vuttānaṁ sattannaṁ",
  "atk-s0401a17:28_2": "ādipadānaṁ tāva ayamatthavaṇṇanā – satisambojjhaṅge tāva saraṇaṭṭhena sati, sā panesā",
  "atk-s0401a17:28_3": "upaṭṭhānalakkhaṇā, apilāpanalakkhaṇā vā. Vuttampi cetaṁ – ‘‘yathā, mahārāja , rañño",
  "atk-s0401a17:28_4": "bhaṇḍāgāriko rañño sāpateyyaṁ apilāpeti ‘ettakaṁ, mahārāja, hiraññaṁ, ettakaṁ suvaṇṇaṁ,",
  "atk-s0401a17:28_5": "ettakaṁ sāpateyya’nti. Evameva kho, mahārāja, sati uppajjamānā kusalākusalasāvajjānavajjahīnappaṇītakaṇhasukkasappaṭibhāge",
  "atk-s0401a17:28_6": "dhamme apilāpeti ime cattāro satipaṭṭhānā’’ti (mi. pa. 2.1.13) vitthāro. Apilāpanarasā,",
  "atk-s0401a17:28_7": "kiccavaseneva hissā etaṁ lakkhaṇaṁ therena vuttaṁ. Asammosarasā vā, gocarābhimukhībhāvapaccupaṭṭhānā.",
  "atk-s0401a17:28_8": "Sati eva sambojjhaṅgoti satisambojjhaṅgo.",
  "atk-s0401a17:29_0": "Tattha bodhiyā, bodhissa vā aṅgoti bojjhaṅgo. Kiṁ vuttaṁ hoti? Yā hi ayaṁ dhammasāmaggīyāya",
  "atk-s0401a17:29_1": "lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhaattakilamathānuyogaucchedasassatābhinivesādīnaṁ",
  "atk-s0401a17:29_2": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya",
  "atk-s0401a17:29_3": "dhammasāmaggiyā ariyasāvako bujjhatīti katvā bodhīti vuccati, bujjhatīti kilesasantānaniddāya",
  "atk-s0401a17:29_4": "uṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṁ",
  "atk-s0401a17:29_5": "hoti. Yathāha – ‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti",
  "atk-s0401a17:29_6": "(saṁ. ni. 5.378; dī. ni. 3.143). Tassā dhammasāmaggisaṅkhātāya bodhiyā aṅgotipi bojjhaṅgo",
  "atk-s0401a17:29_7": "jhānaṅgamaggaṅgādayo viya . Yopesa yathāvuttappakārāya etāya dhammasāmaggiyā bujjhatīti",
  "atk-s0401a17:29_8": "katvā ariyasāvako bodhīti vuccati, tassa aṅgotipi bojjhaṅgo senaṅgarathaṅgādayo viya.",
  "atk-s0401a17:29_9": "Tenāhu aṭṭhakathācariyā – ‘‘bujjhanakassa puggalassa aṅgāti vā bojjhaṅgā’’ti.",
  "atk-s0401a17:30_0": "Apica ‘‘bojjhaṅgāti kenaṭṭhena bojjhaṅgā? Bodhāya saṁvattantīti bojjhaṅgā, bujjhantīti",
  "atk-s0401a17:30_1": "bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’ti",
  "atk-s0401a17:30_2": "iminā paṭisambhidānayenāpi (paṭi. ma. 2.17) bojjhaṅgattho veditabbo. Pasattho sundaro",
  "atk-s0401a17:30_3": "ca bojjhaṅgo sambojjhaṅgo, sati eva sambojjhaṅgo satisambojjhaṅgo, taṁ satisambojjhaṅgaṁ.",
  "atk-s0401a17:31_0": "Dhammavicayasambojjhaṅgantiādīsupi catusaccadhamme vicinatīti dhammavicayo. So pavicayalakkhaṇo,",
  "atk-s0401a17:31_1": "obhāsanaraso, asammohapaccupaṭṭhāno. Vīrabhāvato, vidhinā īrayitabbato ca vīriyaṁ.",
  "atk-s0401a17:31_2": "Taṁ paggahalakkhaṇaṁ, upathambhanarasaṁ , anosīdanapaccupaṭṭhānaṁ. Pīṇayatīti pīti.",
  "atk-s0401a17:31_3": "Sā pharaṇalakkhaṇā, tuṭṭhilakkhaṇā vā, kāyacittānaṁ pīṇanarasā, nesaṁyeva odagyapaccupaṭṭhānā.",
  "atk-s0401a17:31_4": "Kāyacittadarathappassambhanato passaddhi. Sā upasamalakkhaṇā, kāyacittadarathamaddanarasā,",
  "atk-s0401a17:31_5": "kāyacittānaṁ aparipphandasītibhāvapaccupaṭṭhānā. Samādhānato samādhi. So avikkhepalakkhaṇo,",
  "atk-s0401a17:31_6": "avisāralakkhaṇo vā, cittacetasikānaṁ sampiṇḍanaraso, cittaṭṭhitipaccupaṭṭhāno. Ajjhupekkhanato",
  "atk-s0401a17:31_7": "upekkhā. Sā paṭisaṅkhānalakkhaṇā, samavāhitalakkhaṇā vā, ūnādhikanivāraṇarasā, pakkhapātupacchedanarasā",
  "atk-s0401a17:31_8": "vā, majjhattabhāvapaccupaṭṭhānā. Sesaṁ vuttanayameva. Bhāvetīti brūheti vaḍḍheti, uppādetīti attho.",
  "atk-s0401a17:32_0": "Tattha cattāro dhammā satisambojjhaṅgassa uppādāya saṁvattantīti veditabbā satisampajaññaṁ",
  "atk-s0401a17:32_1": "muṭṭhassatipuggalaparivajjanatā upaṭṭhitassatipuggalasevanatā tadadhimuttatāti. Abhikkantādīsu",
  "atk-s0401a17:32_2": "hi sattasu ṭhānesu satisampajaññena, bhattanikkhittakākasadise muṭṭhassatipuggale",
  "atk-s0401a17:32_3": "parivajjanena, tissadattattheraabhayattherādisadise upaṭṭhitassatipuggale sevanena,",
  "atk-s0401a17:32_4": "ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo",
  "atk-s0401a17:32_5": "uppajjati. Tasmā ādikammiko kulaputto imehi catūhi kāraṇehi satisambojjhaṅgaṁ samuṭṭhāpetvā",
  "atk-s0401a17:32_6": "tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva",
  "atk-s0401a17:32_7": "arahattamaggā satisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:33_0": "Satta dhammā dhammavicayasambojjhaṅgassa uppādāya saṁvattanti paripucchakatā, vatthuvisadakiriyā,",
  "atk-s0401a17:33_1": "indriyasamattapaṭipādanā, duppaññapuggalaparivajjanā, paññavantapuggalasevanā, gambhīrañāṇacariyapaccavekkhaṇā,",
  "atk-s0401a17:33_2": "tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānasamathavipassanānaṁ",
  "atk-s0401a17:33_3": "atthasannissitaparipucchābahulatā.",
  "atk-s0401a17:34_0": "Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ. Yadā hissa",
  "atk-s0401a17:34_1": "kesanakhalomā dīghā honti, sarīraṁ vā uppannadosañceva sedamalamakkhitañca , tadā",
  "atk-s0401a17:34_2": "ajjhattikaṁ vatthu avisadaṁ hoti aparisuddhaṁ. Yadā pana cīvaraṁ jiṇṇaṁ kiliṭṭhaṁ",
  "atk-s0401a17:34_3": "duggandhaṁ vā hoti, senāsanaṁ vā uklāpaṁ, tadā bāhiraṁ vatthu avisadaṁ hoti aparisuddhaṁ.",
  "atk-s0401a17:34_4": "Tasmā kesādicchedanena uddhaṁvirecanaadhovirecanādīhi sarīrasallahukabhāvakaraṇena",
  "atk-s0401a17:34_5": "ucchādananahāpanena ca ajjhattikavatthu visadaṁ kātabbaṁ. Sūcikammadhovanarajanaparibhaṇḍakaraṇādīhi",
  "atk-s0401a17:34_6": "bāhiravatthu visadaṁ kātabbaṁ. Etasmiñhi ajjhattikabāhire vatthumhi avisade uppannesu",
  "atk-s0401a17:34_7": "cittacetasikesu ñāṇampi avisadaṁ hoti aparisuddhaṁ aparisuddhāni dīpakapallavaṭṭitelādīni",
  "atk-s0401a17:34_8": "nissāya uppannadīpasikhāya obhāso viya. Visade pana ajjhattikabāhire vatthumhi uppannesu",
  "atk-s0401a17:34_9": "cittacetasikesu ñāṇampi visadaṁ hoti parisuddhāni dīpakapallavaṭṭitelādīni nissāya",
  "atk-s0401a17:34_10": "uppannadīpasikhāya obhāso viya. Tena vuttaṁ – ‘‘vatthuvisadakiriyā dhammavicayasambojjhaṅgassa",
  "atk-s0401a17:34_11": "uppādāya saṁvattatī’’ti.",
  "atk-s0401a17:35_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ. Sace hissa",
  "atk-s0401a17:35_1": "saddhindriyaṁ balavaṁ hoti, itarāni mandāni, tato vīriyindriyaṁ paggahakiccaṁ, satindriyaṁ",
  "atk-s0401a17:35_2": "upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ",
  "atk-s0401a17:35_3": "na sakkoti. Tasmā taṁ dhammasabhāvapaccavekkhaṇena vā, yathā vā manasikaroto balavaṁ",
  "atk-s0401a17:35_4": "jātaṁ, tathā amanasikārena hāpetabbaṁ. Vakkalittheravatthu cettha nidassanaṁ. Sace",
  "atk-s0401a17:35_5": "pana vīriyindriyaṁ balavaṁ hoti, atha neva saddhindriyaṁ adhimokkhakiccaṁ kātuṁ sakkoti,",
  "atk-s0401a17:35_6": "na itarāni itarakiccabhedaṁ. Tasmā taṁ passaddhādibhāvanāya hāpetabbaṁ. Tatrāpi soṇattherassa",
  "atk-s0401a17:35_7": "vatthu dassetabbaṁ. Evaṁ sesesupi ekassa balavabhāve sati itaresaṁ attano kiccesu",
  "atk-s0401a17:35_8": "asamatthatā veditabbā.",
  "atk-s0401a17:36_0": "Visesato panettha saddhāpaññānaṁ samādhivīriyānañca samataṁ pasaṁsanti. Balavasaddho",
  "atk-s0401a17:36_1": "hi mandapañño mudhappasanno hoti, avatthumhi pasīdati. Balavapañño mandasaddho kerāṭikapakkhaṁ",
  "atk-s0401a17:36_2": "bhajati , bhesajjasamuṭṭhito viya rogo atekiccho hoti. Cittuppādamatteneva kusalaṁ",
  "atk-s0401a17:36_3": "hotīti atidhāvitvā dānādīni akaronto niraye uppajjati. Ubhinnaṁ samatāya vatthusmiṁyeva",
  "atk-s0401a17:36_4": "pasīdati. Balavasamādhiṁ pana mandavīriyaṁ samādhissa kosajjapakkhattā kosajjaṁ abhibhavati.",
  "atk-s0401a17:36_5": "Balavavīriyaṁ mandasamādhiṁ vīriyassa uddhaccapakkhattā uddhaccaṁ abhibhavati. Samādhi",
  "atk-s0401a17:36_6": "pana vīriyena saṁyojito kosajje patituṁ na labhati, vīriyaṁ samādhinā saṁyojitaṁ",
  "atk-s0401a17:36_7": "uddhacce patituṁ na labhati. Tasmā taṁ ubhayaṁ samaṁ kattabbaṁ. Ubhayasamatāya hi appanā hoti.",
  "atk-s0401a17:37_0": "Apica samādhikammikassa balavatīpi saddhā vaṭṭati. Evañhi saddahanto okappento appanaṁ",
  "atk-s0401a17:37_1": "pāpuṇissati. Samādhipaññāsu pana samādhikammikassa ekaggatā balavatī vaṭṭati. Evañhi",
  "atk-s0401a17:37_2": "so appanaṁ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṁ",
  "atk-s0401a17:37_3": "pāpuṇāti. Ubhinnaṁ pana samatāyapi appanā hotiyeva. Sati pana sabbattha balavatī",
  "atk-s0401a17:37_4": "vaṭṭati. Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato",
  "atk-s0401a17:37_5": "kosajjapakkhikena ca samādhinā kosajjapātato rakkhati. Tasmā sā loṇadhūpanaṁ viya",
  "atk-s0401a17:37_6": "sabbabyañjanesu, sabbakammiko amacco viya ca sabbarājakiccesu, sabbattha icchitabbā.",
  "atk-s0401a17:37_7": "Tenāha – ‘‘sati ca pana sabbatthikā vuttā (saṁ. ni. 5.234) bhagavatā. Kiṁ kāraṇā?",
  "atk-s0401a17:37_8": "Cittañhi satipaṭisaraṇaṁ, ārakkhapaccupaṭṭhānā ca sati, na vinā satiyā cittassa paggahaniggaho hotī’’ti.",
  "atk-s0401a17:38_0": "Duppaññapuggalaparivajjanā nāma khandhādibhedesu anogāḷhapaññānaṁ dummedhapuggalānaṁ",
  "atk-s0401a17:38_1": "ārakā parivajjanaṁ. Paññavantapuggalasevanā nāma samapaññāsalakkhaṇapariggāhikāya",
  "atk-s0401a17:38_2": "udayabbayapaññāya samannāgatapuggalasevanā. Gambhīrañāṇacariyapaccavekkhaṇā nāma",
  "atk-s0401a17:38_3": "gambhīresu khandhādīsu pavattāya gambhīrapaññāya pabhedapaccavekkhaṇā. Tadadhimuttatā",
  "atk-s0401a17:38_4": "nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā.",
  "atk-s0401a17:38_5": "Tasmā ādikammiko kulaputto imehi sattahi kāraṇehi dhammavicayasambojjhaṅgaṁ samuṭṭhāpetvā",
  "atk-s0401a17:38_6": "tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva",
  "atk-s0401a17:38_7": "arahattamaggā dhammavicayasambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:39_0": "Ekādasa dhammā vīriyasambojjhaṅgassa uppādāya saṁvattanti – apāyabhayapaccavekkhaṇatā,",
  "atk-s0401a17:39_1": "ānisaṁsadassāvitā , gamanavīthipaccavekkhaṇatā, piṇḍapātāpacāyanatā, dāyajjamahattapaccavekkhaṇatā,",
  "atk-s0401a17:39_2": "satthumahattapaccavekkhaṇatā, jātimahattapaccavekkhaṇatā , sabrahmacārimahattapaccavekkhaṇatā,",
  "atk-s0401a17:39_3": "kusītapuggalaparivajjanatā, āraddhavīriyapuggalasevanatā, tadadhimuttatāti.",
  "atk-s0401a17:40_0": "Tattha ‘‘nirayesu pañcavidhabandhanakammakaraṇato paṭṭhāya mahādukkhaṁ anubhavanakālepi,",
  "atk-s0401a17:40_1": "tiracchānayoniyaṁ jālakkhipakuminādīhi gahitakālepi, pājanakaṇṭakādippahāratunnassa",
  "atk-s0401a17:40_2": "pana sakaṭavahanādikālepi, pettivisaye anekānipi vassasahassāni ekaṁ buddhantarampi",
  "atk-s0401a17:40_3": "khuppipāsāhi āturībhūtakālepi, kālakañjikaasuresu saṭṭhihatthaasītihatthappamāṇena",
  "atk-s0401a17:40_4": "aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṁ",
  "atk-s0401a17:40_5": "uppādetuṁ. Ayameva te bhikkhu kālo’’ti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0401a17:41_0": "‘‘Na sakkā kusītena nava lokuttaradhammā laddhuṁ, āraddhavīriyeneva sakkā, ayamānisaṁso",
  "atk-s0401a17:41_1": "vīriyassā’’ti evaṁ ānisaṁsadassāvinopi uppajjati. ‘‘Sabbabuddhapaccekabuddhamahāsāvakehi",
  "atk-s0401a17:41_2": "gatamaggova gantabbo, so ca na sakkā kusītena gantu’’nti evaṁ gamanavīthiṁ paccavekkhantassāpi uppajjati.",
  "atk-s0401a17:42_0": "‘‘Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā,",
  "atk-s0401a17:42_1": "nāpi taṁ nissāya jīvissāmāti te paṇītāni piṇḍapātādīni denti. Atha kho attano kārānaṁ",
  "atk-s0401a17:42_2": "mahapphalataṁ paccāsīsamānā denti. Satthārāpi ‘ayaṁ ime paccaye paribhuñjitvā kāyadaḷhībahulo",
  "atk-s0401a17:42_3": "sukhaṁ viharissatī’ti na evaṁ sampassatā tuyhaṁ paccayā anuññātā, atha kho ‘ayaṁ",
  "atk-s0401a17:42_4": "ime paribhuñjamāno samaṇadhammaṁ katvā vaṭṭadukkhato muccissatī’ti te paccayā anuññātā.",
  "atk-s0401a17:42_5": "So dāni tvaṁ kusīto viharanto na taṁ piṇḍapātaṁ apacāyissasi. Āraddhavīriyasseva",
  "atk-s0401a17:42_6": "hi piṇḍāpacāyanaṁ nāma hotī’’ti evaṁ piṇḍapātāpacāyanaṁ paccavekkhantassāpi uppajjati",
  "atk-s0401a17:42_7": "mahāmittattherassa viya piṇḍapātiyatissattherassa viya ca.",
  "atk-s0401a17:43_0": "Mahāmittatthero kira kassakaleṇe nāma paṭivasati. Tassa ca gocaragāme ekā mahāupāsikā",
  "atk-s0401a17:43_1": "theraṁ puttaṁ katvā paṭijaggati. Sā ekadivasaṁ araññaṁ gacchantī dhītaraṁ āha – ‘‘amma",
  "atk-s0401a17:43_2": ", asukasmiṁ ṭhāne purāṇataṇḍulā, asukasmiṁ khīraṁ, asukasmiṁ sappi, asukasmiṁ phāṇitaṁ,",
  "atk-s0401a17:43_3": "tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ",
  "atk-s0401a17:43_4": "dehi, datvā tvañca bhuñjeyyāsi. Ahaṁ pana hiyyo pakkaṁ pārivāsikabhattaṁ kañjiyena",
  "atk-s0401a17:43_5": "bhuttamhī’’ti. Divā kiṁ bhuñjissasi, ammāti? Sākapaṇṇaṁ pakkhipitvā kaṇataṇḍulehi",
  "atk-s0401a17:43_6": "ambilayāguṁ pacitvā ṭhapehi, ammāti.",
  "atk-s0401a17:44_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi – ‘‘mahāupāsikā",
  "atk-s0401a17:44_1": "kira kañjiyena pārivāsikabhattaṁ bhuñji, divāpi kaṇapaṇṇambilayāguṁ bhuñjissati,",
  "atk-s0401a17:44_2": "tuyhaṁ atthāya pana purāṇataṇḍulādīni ācikkhati. Taṁ nissāya kho panesā neva khettaṁ",
  "atk-s0401a17:44_3": "na vatthuṁ na bhattaṁ na vatthaṁ paccāsīsati, tisso pana sampattiyo patthayamānā",
  "atk-s0401a17:44_4": "deti. Tvaṁ etissā tā sampattiyo dātuṁ sakkhissasi, na sakkhissasīti, ayaṁ kho pana",
  "atk-s0401a17:44_5": "piṇḍapāto tayā sarāgena sadosena samohena na sakkā gaṇhitu’’nti pattaṁ thavikāya",
  "atk-s0401a17:44_6": "pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce,",
  "atk-s0401a17:44_7": "cīvarañca cīvaravaṁse ṭhapetvā, ‘‘arahattaṁ apāpuṇitvā na nikkhamissāmī’’ti vīriyaṁ",
  "atk-s0401a17:44_8": "adhiṭṭhahitvā nisīdi. Dīgharattaṁ appamatto hutvā nivutthabhikkhu vipassanaṁ vaḍḍhetvā",
  "atk-s0401a17:44_9": "purebhattameva arahattaṁ patvā vikasamānamiva padumaṁ mahākhīṇāsavo sitaṁ karontova",
  "atk-s0401a17:44_10": "nikkhami. Leṇadvāre rukkhamhi adhivatthā devatā –",
  "atk-s0401a17:45": "‘‘Namo te purisājañña, namo te purisuttama;",
  "atk-s0401a17:46": "Yassa te āsavā khīṇā, dakkhiṇeyyosi mārisā’’ti. –",
  "atk-s0401a17:47_0": "Udānaṁ udānetvā, ‘‘bhante, piṇḍāya paviṭṭhānaṁ tumhādisānaṁ arahantānaṁ bhikkhaṁ",
  "atk-s0401a17:47_1": "datvā mahallakitthiyo dukkhā muccissantī’’ti āha. Thero uṭṭhahitvā dvāraṁ vivaritvā",
  "atk-s0401a17:47_2": "kālaṁ olokento ‘‘pātoyevā’’ti ñatvā pattacīvaraṁ ādāya gāmaṁ pāvisi.",
  "atk-s0401a17:48_0": "Dārikāpi bhattaṁ sampādetvā ‘‘idāni me bhātā āgamissati, idāni me bhātā āgamissatī’’ti",
  "atk-s0401a17:48_1": "dvāraṁ olokayamānā nisīdi. Sā there gharadvāraṁ sampatte pattaṁ gahetvā sappiphāṇitayojitassa",
  "atk-s0401a17:48_2": "khīrapiṇḍapātassa pūretvā hatthe ṭhapesi. Thero ‘‘sukhaṁ hotū’’ti anumodanaṁ katvā",
  "atk-s0401a17:48_3": "pakkāmi. Sāpi taṁ olokayamānāva aṭṭhāsi. Therassa hi tadā ativiya parisuddho chavivaṇṇo",
  "atk-s0401a17:48_4": "ahosi, vippasannāni indriyāni, mukhaṁ bandhanā pavuttatālapakkaṁ viya ativiya virocittha.",
  "atk-s0401a17:49_0": "Mahāupāsikā araññato āgantvā ‘‘kiṁ, amma, bhātiko te āgato’’ti pucchi. Sā sabbaṁ",
  "atk-s0401a17:49_1": "taṁ pavattiṁ ārocesi. Upāsikā ‘‘ajja me puttassa pabbajitakiccaṁ matthakaṁ patta’’nti",
  "atk-s0401a17:49_2": "ñatvā ‘‘abhiramati te, amma, bhātā buddhasāsane, na ukkaṇṭhatī’’ti āha.",
  "atk-s0401a17:50_0": "Piṇḍapātikatissattheravatthu pana evaṁ veditabbaṁ – mahāgāme kira eko daliddapuriso",
  "atk-s0401a17:50_1": "dāruvikkayena jīvikaṁ kappeti. So teneva kāraṇena nāmaṁ labhitvā dārubhaṇḍakamahātisso",
  "atk-s0401a17:50_2": "nāma jāto. So ekadivasaṁ attano bhariyaṁ āha – ‘‘kiṁ amhākaṁ jīvitaṁ nāma, satthārā",
  "atk-s0401a17:50_3": "daḷiddadānassa mahapphalabhāvo kathito, mayañca nibaddhaṁ dātuṁ na sakkoma, pakkhikabhattamattaṁ",
  "atk-s0401a17:50_4": "datvā puna uppannaṁ salākabhattampi dassāmā’’ti. Sā ‘‘sādhu sāmī’’ti sampaṭicchitvā",
  "atk-s0401a17:50_5": "punadivase yathālābhena pakkhikabhattaṁ adāsi. Bhikkhusaṅghassa ca paccayehi nipparissayakālo",
  "atk-s0401a17:50_6": "hoti, daharasāmaṇerā paṇītabhojanāni bhuñjitvā ‘‘ayaṁ lūkhāhāro’’ti tesaṁ pakkhikabhattaṁ",
  "atk-s0401a17:50_7": "gahitamattakameva katvā tesaṁ passantānaṁyeva chaḍḍetvā gacchanti.",
  "atk-s0401a17:51_0": "Sā itthī taṁ disvā sāmikassa kathesi, ‘‘mayā dinnaṁ chaḍḍentī’’ti na pana vippaṭisārinī",
  "atk-s0401a17:51_1": "ahosi. Tassā sāmiko āha – ‘‘mayaṁ duggatabhāvena ayyānaṁ sukhena paribhuñjāpetuṁ",
  "atk-s0401a17:51_2": "nāsakkhimha. Kiṁ nu kho katvā ayyānaṁ manaṁ gahetuṁ sakkhissāmā’’ti? Athassa bhariyā",
  "atk-s0401a17:51_3": "āha – ‘‘kiṁ vadesi, sāmi, saputtakā duggatā nāma natthīti ayaṁ te dhītā, imaṁ ekasmiṁ",
  "atk-s0401a17:51_4": "kule ṭhapetvā dvādasa kahāpaṇe gaṇhitvā ekaṁ khīradhenuṁ āhara, ayyānaṁ khīrasalākabhattaṁ",
  "atk-s0401a17:51_5": "dassāma, evaṁ tesaṁ cittaṁ gaṇhituṁ sakkhissāmā’’ti. So sādhūti sampaṭicchitvā tathā",
  "atk-s0401a17:51_6": "akāsi. Tesaṁ puññena sā dhenu sāyaṁ tīṇi māṇikāni, pāto tīṇi māṇikāni khīraṁ deti.",
  "atk-s0401a17:51_7": "Sāyaṁ laddhaṁ dadhiṁ katvā punadivase tato gahitanavanītena sappiṁ katvā sasappiparisekaṁ",
  "atk-s0401a17:51_8": "khīrasalākabhattaṁ denti. Tato paṭṭhāya tassa gehe salākabhattaṁ puññavantāva labhanti.",
  "atk-s0401a17:52_0": "So ekadivasaṁ bhariyaṁ āha – ‘‘mayaṁ dhītu atthitāya lajjitabbato ca muttā, gehe",
  "atk-s0401a17:52_1": "ca no bhattaṁ ayyānaṁ paribhogārahaṁ jātaṁ. Tvaṁ yāva ahaṁ āgacchāmi, tāva imasmiṁ",
  "atk-s0401a17:52_2": "kalyāṇavatte mā pamajji. Ahaṁ kiñcideva katvā dhītaraṁ mocessāmī’’ti. So ekaṁ padesaṁ",
  "atk-s0401a17:52_3": "gantvā ucchuyantakammaṁ katvā chahi māsehi dvādasa kahāpaṇe labhitvā ‘‘alaṁ ettakaṁ",
  "atk-s0401a17:52_4": "mama dhītu mocanatthāyā’’ti te kahāpaṇe dussante bandhitvā ‘‘gehaṁ gamissāmī’’ti maggaṁ paṭipajji.",
  "atk-s0401a17:53_0": "Tasmiṁ samaye ambariyamahāvihāravāsī piṇḍapātiyatissatthero ‘‘tissamahāvihāraṁ gantvā",
  "atk-s0401a17:53_1": "cetiyaṁ vandissāmī’’ti attano vasanaṭṭhānato mahāgāmaṁ gacchanto tameva maggaṁ paṭipajji.",
  "atk-s0401a17:53_2": "So upāsako theraṁ dūratova disvā ‘‘ekakova agantvā iminā ayyena saddhiṁ ekaṁ dhammakathaṁ",
  "atk-s0401a17:53_3": "suṇanto gamissāmi. Sīlavanto hi sabbakālaṁ dullabhā’’ti vegena theraṁ sampāpuṇitvā",
  "atk-s0401a17:53_4": "abhivādetvā saddhiṁ gacchanto velāya upakaṭṭhāya cintesi – ‘‘mayhaṁ hatthe puṭakabhattaṁ",
  "atk-s0401a17:53_5": "natthi, ayyassa ca bhikkhākālo sampatto, ayañca me paribbayo hatthe atthi, ekaṁ gāmadvāraṁ",
  "atk-s0401a17:53_6": "pattakāle ayyassa piṇḍapātaṁ dassāmī’’ti.",
  "atk-s0401a17:54_0": "Tassevaṁ citte uppannamatteyeva eko puṭakabhattaṁ gahetvā taṁ ṭhānaṁ sampatto. Upāsako",
  "atk-s0401a17:54_1": "taṁ disvā, ‘‘bhante, thokaṁ āgamethā’’ti vatvā taṁ upasaṅkamitvā āha – ‘‘kahāpaṇaṁ",
  "atk-s0401a17:54_2": "te, bho purisa, dammi, taṁ me puṭakabhattaṁ dehī’’ti. So cintesi – ‘‘imaṁ bhattaṁ",
  "atk-s0401a17:54_3": "imasmiṁ kāle māsakampi na agghati, ayañca mayhaṁ ekavāreneva kahāpaṇaṁ deti, bhavissatettha",
  "atk-s0401a17:54_4": "kāraṇa’’nti cintetvā ‘‘nāhaṁ kahāpaṇena demī’’ti āha. Evaṁ sante dve gaṇha, tīṇi",
  "atk-s0401a17:54_5": "gaṇhāti iminā niyāmena sabbepi te kahāpaṇe dātukāmo jāto. Itaro ‘‘aññepissa atthī’’ti",
  "atk-s0401a17:54_6": "saññāya ‘‘na demi’’cceva āha. Atha naṁ so āha – ‘‘sace me, bho, aññepi assu, tepi",
  "atk-s0401a17:54_7": "dadeyyaṁ. Na kho panāhaṁ attano atthāya gaṇhāmi, etasmiṁ me rukkhamūle eko ayyo nisīdāpito,",
  "atk-s0401a17:54_8": "tuyhampi kusalaṁ bhavissati, dehi me bhatta’’nti. Tena hi, bho, gaṇha, āhara te kahāpaṇeti",
  "atk-s0401a17:54_9": "kahāpaṇe gahetvā puṭakabhattaṁ adāsi. Upāsako bhattaṁ gahetvā hatthe dhovitvā theraṁ",
  "atk-s0401a17:54_10": "upasaṅkamitvā ‘‘pattaṁ nīharatha, bhante’’ti āha. Thero pattaṁ nīharitvā upaḍḍhabhatte",
  "atk-s0401a17:54_11": "dinne pattaṁ pidahi. Upāsako āha – ‘‘ayaṁ, bhante, ekasseva paṭiviso, na sakkā mayā",
  "atk-s0401a17:54_12": "ito bhuñjituṁ. Tumhākaṁyeva me atthāya imaṁ pariyesitvā laddhaṁ, gaṇhatha naṁ maṁ",
  "atk-s0401a17:54_13": "anukampaṁ upādāyā’’ti. Thero ‘‘atthi ettha kāraṇa’’nti gahetvā sabbaṁ paribhuñji.",
  "atk-s0401a17:54_14": "Upāsako dhamakaraṇena pānīyaṁ parissāvetvā adāsi. Tato niṭṭhitabhattakicce there",
  "atk-s0401a17:54_15": "ubhopi maggaṁ paṭipajjiṁsu.",
  "atk-s0401a17:55_0": "Thero upāsakaṁ pucchi – ‘‘kena kāraṇena tvaṁ na bhuñjasī’’ti. So attano gamanāgamanavidhānaṁ",
  "atk-s0401a17:55_1": "sabbaṁ kathesi. Thero taṁ sutvā saṁvegappatto cintesi – ‘‘dukkaraṁ upāsakena kataṁ,",
  "atk-s0401a17:55_2": "mayā pana evarūpaṁ piṇḍapātaṁ paribhuñjitvā etassa kataññunā bhavitabbaṁ. Sappāyasenāsanaṁ",
  "atk-s0401a17:55_3": "labhitvā tattheva chavimaṁsalohitesu sukkhantesupi nisinnapallaṅkeneva arahattaṁ",
  "atk-s0401a17:55_4": "appatvā na uṭṭhahissāmī’’ti. So tissamahāvihāraṁ gantvā āgantukavattaṁ katvā attano",
  "atk-s0401a17:55_5": "pattasenāsanaṁ pavisitvā paccattharaṇaṁ attharitvā tattha nisinno attano mūlakammaṭṭhānameva",
  "atk-s0401a17:55_6": "gaṇhi. So tāya rattiyā obhāsamattampi nibbattetuṁ nāsakkhi. Punadivasato paṭṭhāya",
  "atk-s0401a17:55_7": "bhikkhācārapalibodhaṁ chinditvā tadeva kammaṭṭhānaṁ anulomapaṭilomaṁ vipassi. Etenupāyena",
  "atk-s0401a17:55_8": "vipassanto sattame aruṇe saha paṭisambhidāhi arahattaṁ patvā cintesi – ‘‘ativiya",
  "atk-s0401a17:55_9": "me kilantaṁ sarīraṁ, kiṁ nu kho me jīvitaṁ ciraṁ pavattissati, na pavattissatī’’ti.",
  "atk-s0401a17:55_10": "Athassa appavattanabhāvaṁ disvā senāsanaṁ paṭisāmetvā pattacīvaramādāya vihāramajjhaṁ",
  "atk-s0401a17:55_11": "gantvā bheriṁ paharāpetvā bhikkhusaṅghaṁ sannipātesi.",
  "atk-s0401a17:56_0": "Saṅghatthero ‘‘kena bhikkhunāsaṅgho sannipātito’’ti pucchi. Mayā, bhanteti. Kimatthaṁ",
  "atk-s0401a17:56_1": "sappurisāti. Bhante, aññaṁ kammaṁ natthi, yesaṁ pana magge vā phale vā kaṅkhā atthi,",
  "atk-s0401a17:56_2": "te maṁ pucchantūti. Sappurisa tādisā nāma bhikkhū asantaṁ guṇaṁ na kathenti, amhākaṁ",
  "atk-s0401a17:56_3": "ettha kaṅkhā natthi. Kiṁ pana te saṁvegakāraṇaṁ ahosi, kiṁ paccayaṁ katvā arahattaṁ",
  "atk-s0401a17:56_4": "nibbattanti. Bhante, imasmiṁ mahāgāme valliyavīthiyaṁ dārubhaṇḍakamahātisso nāma",
  "atk-s0401a17:56_5": "upāsako attano dhītaraṁ bahi ṭhapetvā dvādasa kahāpaṇe gaṇhitvā tehi ekaṁ khīradhenuṁ",
  "atk-s0401a17:56_6": "gahetvā saṅghassa khīrabhattasalākaṁ paṭṭhapesi, so ‘‘dhītaraṁ mocessāmī’’ti cha",
  "atk-s0401a17:56_7": "māse yantasālāya bhatiṁ katvā dvādasa kahāpaṇe labhitvā ‘‘dhītaraṁ mocessāmī’’ti",
  "atk-s0401a17:56_8": "attano gehaṁ gacchanto antarāmagge maṁ disvā bhikkhācāravelāya sabbepi te kahāpaṇe",
  "atk-s0401a17:56_9": "datvā puṭakabhattaṁ gaṇhitvā sabbaṁ mayhaṁ adāsi. Ahaṁ taṁ piṇḍapātaṁ paribhuñjitvā",
  "atk-s0401a17:56_10": "idhāgantvā sappāyasenāsanaṁ labhitvā ‘‘piṇḍāpacāyanakammaṁ karissāmī’’ti visesaṁ",
  "atk-s0401a17:56_11": "nibbattesiṁ, bhanteti. Taṁ ṭhānaṁ sampattā catassopi parisā therassa sādhukāraṁ adaṁsu.",
  "atk-s0401a17:56_12": "Sakabhāvena saṇṭhātuṁ samattho nāma nāhosi. Thero saṅghamajjhe nisīditvā kathento",
  "atk-s0401a17:56_13": "kathentova ‘‘mayhaṁ kūṭāgāraṁ dārubhaṇḍakamahātissassa hatthena phuṭṭhakāleyeva calatū’’ti",
  "atk-s0401a17:56_14": "adhiṭṭhāya anupādisesāya nibbānadhātuyā parinibbāyi.",
  "atk-s0401a17:57_0": "Kākavaṇṇatissamahārājā ‘‘eko kira thero parinibbuto’’ti sutvā vihāraṁ gantvā sakkārasammānaṁ",
  "atk-s0401a17:57_1": "katvā kūṭāgāraṁ sajjetvā theraṁ tattha āropetvā ‘‘idāni citakaṭṭhānaṁ gamissāmā’’ti",
  "atk-s0401a17:57_2": "ukkhipanto cāletuṁ nāsakkhi. Rājā bhikkhusaṅghaṁ pucchi – ‘‘atthi, bhante, therena",
  "atk-s0401a17:57_3": "kiñci kathita’’nti. Bhikkhū therena kathitavidhānaṁ ācikkhiṁsu. Rājā taṁ upāsakaṁ",
  "atk-s0401a17:57_4": "pakkosāpetvā ‘‘tayā ito sattadivasamatthake kassaci maggapaṭipannassa bhikkhuno puṭakabhattaṁ",
  "atk-s0401a17:57_5": "dinna’’nti pucchi. Āma, devāti. Kena te niyāmena dinnanti? So taṁ kāraṇaṁ sabbaṁ",
  "atk-s0401a17:57_6": "ārocesi. Atha naṁ rājā therassa kūṭāgāraṭṭhānaṁ pesesi – ‘‘gaccha taṁ theraṁ sañjāna,",
  "atk-s0401a17:57_7": "so vā añño vā’’ti. So gantvā sāṇiṁ ukkhipitvā therassa mukhaṁ disvā sañjānitvā dvīhi",
  "atk-s0401a17:57_8": "hatthehi hadayaṁ sandhārento rañño santikaṁ gantvā, ‘‘deva, mayhaṁ ayyo’’ti āha.",
  "atk-s0401a17:57_9": "Athassa rājā mahāpasādhanaṁ dāpesi. Taṁ pasādhetvā āgataṁ ‘‘gaccha bhātika mahātissa",
  "atk-s0401a17:57_10": "mayhaṁ, ayyāti vatvā kūṭāgāraṁ ukkhipā’’ti āha. Upāsako ‘‘sādhu, devā’’ti gantvā",
  "atk-s0401a17:57_11": "therassa pāde vanditvā ubhohi hatthehi ukkhipitvā attano matthake akāsi. Tasmiṁyeva",
  "atk-s0401a17:57_12": "khaṇe kūṭāgāraṁ ākāse uppatitvā citakamatthake patiṭṭhāsi. Tasmiṁ kāle citakassa",
  "atk-s0401a17:57_13": "catūhipi kaṇṇehi sayameva aggijālā uṭṭhahiṁsūti.",
  "atk-s0401a17:58_0": "‘‘Mahantaṁ kho panetaṁ satthu dāyajjaṁ, yadidaṁ satta ariyadhanāni nāma, taṁ na sakkā",
  "atk-s0401a17:58_1": "kusītena gahetuṁ. Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti",
  "atk-s0401a17:58_2": "paribāhiraṁ karonti, so tesaṁ accayena dāyajjaṁ na labhati, evaṁ kusītopi idaṁ ariyadhanadāyajjaṁ",
  "atk-s0401a17:58_3": "na labhati, āraddhavīriyova labhatī’’ti dāyajjamahattaṁ paccavekkhatopi uppajjati.",
  "atk-s0401a17:59_0": "‘‘Mahā kho pana te satthā. Satthuno hi te mātukucchimhi paṭisandhiṁ gahaṇakālepi,",
  "atk-s0401a17:59_1": "abhinikkhamanepi, abhisambodhiyampi, dhammacakkappavattanayamakapāṭihāriyadevorohanaāyusaṅkhāravossajjanesupi,",
  "atk-s0401a17:59_2": "parinibbānakālepi dasasahassilokadhātu kampittha. Yuttaṁ nu te evarūpassa satthuno",
  "atk-s0401a17:59_3": "sāsane pabbajitvā kusītena bhavitu’’nti evaṁ satthumahattaṁ paccavekkhatopi uppajjati.",
  "atk-s0401a17:60_0": "‘‘Jātiyāpi tvaṁ idāni na lāmakajātiko, asambhinnāya mahāsammatapaveṇiyā āgataokkākarājavaṁse",
  "atk-s0401a17:60_1": "jātosi, suddhodanamahārājassa ca mahāmāyādeviyā ca nattā, rāhulabhaddassa kaniṭṭho,",
  "atk-s0401a17:60_2": "tayā nāma evarūpena jinaputtena hutvā na yuttaṁ kusītena viharitu’’nti evaṁ jātimahattaṁ",
  "atk-s0401a17:60_3": "paccavekkhatopi uppajjati.",
  "atk-s0401a17:61_0": "‘‘Sāriputtamoggallānā ceva asīti mahāsāvakā ca vīriyeneva lokuttaradhammaṁ paṭivijjhiṁsu,",
  "atk-s0401a17:61_1": "tvaṁ etesaṁ sabrahmacārīnaṁ maggaṁ paṭipajjasi, na paṭipajjasī’’ti evaṁ sabrahmacārimahattaṁ",
  "atk-s0401a17:61_2": "paccavekkhatopi uppajjati.",
  "atk-s0401a17:62_0": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi,",
  "atk-s0401a17:62_1": "āraddhavīriye pahitatte puggale sevantassāpi, ṭhānanisajjādīsu viriyuppādanatthaṁ",
  "atk-s0401a17:62_2": "ninnapoṇapabbhāracittassāpi uppajjati. Tasmā ādikammiko kulaputto imehi ekādasahi",
  "atk-s0401a17:62_3": "kāraṇehi vīriyasambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā",
  "atk-s0401a17:62_4": "anukkamena arahattaṁ gaṇhāti. So yāva arahattamaggā vīriyasambojjhaṅgaṁ bhāveti nāma,",
  "atk-s0401a17:62_5": "phale patte bhāvito nāma hoti.",
  "atk-s0401a17:63_0": "Ekādasa dhammā pītisambojjhaṅgassa uppādāya saṁvattanti – buddhānussati, dhammasaṅghasīla",
  "atk-s0401a17:63_1": "cāgadevatānussati upasamānussati, lūkhapuggalaparivajjanatā, siniddhapuggalasevanatā,",
  "atk-s0401a17:63_2": "pasādanīyasuttantapaccavekkhaṇatā, tadadhimuttatāti.",
  "atk-s0401a17:64_0": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo",
  "atk-s0401a17:64_1": "uppajjati, dhammasaṅghaguṇe anussarantassāpi, dīgharattaṁ akhaṇḍaṁ katvā rakkhitaṁ",
  "atk-s0401a17:64_2": "catupārisuddhisīlaṁ paccavekkhantassāpi, gihino dasasīlaṁ pañcasīlaṁ paccavekkhantassāpi,",
  "atk-s0401a17:64_3": "dubbhikkhabhayādīsu paṇītabhojanaṁ sabrahmacārīnaṁ datvā ‘‘evaṁnāma adamhā’’ti cāgaṁ",
  "atk-s0401a17:64_4": "paccavekkhantassāpi, gihinopi evarūpe kāle sīlavantānaṁ dinnadānaṁ paccavekkhantassāpi,",
  "atk-s0401a17:64_5": "yehi guṇehi samannāgatā devattaṁ pattā, tathārūpānaṁ guṇānaṁ attani atthitaṁ paccavekkhantassāpi,",
  "atk-s0401a17:64_6": "samāpattiyā vikkhambhite kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0401a17:64_7": "cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu",
  "atk-s0401a17:64_8": "pasādasinehābhāvena gadrabhapiṭṭhe rajasadise lūkhapuggale parivajjentassāpi, buddhādīsu",
  "atk-s0401a17:64_9": "pasādabahule muducitte siniddhapuggale sevantassāpi, ratanattayaguṇaparidīpake pasādanīyasuttante",
  "atk-s0401a17:64_10": "paccavekkhantassāpi, ṭhānanisajjādīsu pītiuppādanatthaṁ ninnapoṇapabbhāracittassāpi",
  "atk-s0401a17:64_11": "uppajjati. Tasmā ādikammiko kulaputto imehi ekādasahi kāraṇehi pītisambojjhaṅgaṁ",
  "atk-s0401a17:64_12": "samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:64_13": "So yāva arahattamaggā pītisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:65_0": "Satta dhammā passaddhisambojjhaṅgassa uppādāya saṁvattanti – paṇītabhojanasevanatā,",
  "atk-s0401a17:65_1": "utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā,",
  "atk-s0401a17:65_2": "passaddhakāyapuggalasevanatā, tadadhimuttatāti.",
  "atk-s0401a17:66_0": "Paṇītañhi siniddhaṁ sappāyabhojanaṁ bhuñjantassāpi, sītuṇhesu ca utūsu ṭhānādīsu",
  "atk-s0401a17:66_1": "ca iriyāpathesu sappāyautuñca iriyāpathañca sevantassāpi passaddhi uppajjati. Yo",
  "atk-s0401a17:66_2": "pana mahāpurisajātiko sabbautuiriyāpathakkhamo hoti, na taṁ sandhāyetaṁ vuttaṁ. Yassa",
  "atk-s0401a17:66_3": "sabhāgavisabhāgatā atthi, tasseva visabhāge utuiriyāpathe vajjetvā sabhāge sevantassa",
  "atk-s0401a17:66_4": "uppajjati. Majjhattapayogo vuccati attano ca parassa ca kammassakatapaccavekkhaṇā.",
  "atk-s0401a17:66_5": "Iminā majjhattapayogena uppajjati. Yo leḍḍudaṇḍādīhi paraṁ viheṭhayamāno vicarati,",
  "atk-s0401a17:66_6": "evarūpaṁ sāraddhakāyaṁ puggalaṁ parivajjentassāpi, saṁyatapādapāṇiṁ passaddhakāyaṁ",
  "atk-s0401a17:66_7": "puggalaṁ sevantassāpi, ṭhānanisajjādīsu passaddhiuppādanatthāya ninnapoṇapabbhāracittassāpi",
  "atk-s0401a17:66_8": "uppajjati. Tasmā ādikammiko kulaputto imehi sattahi kāraṇehi passaddhisambojjhaṅgaṁ",
  "atk-s0401a17:66_9": "samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:66_10": "So yāva arahattamaggā passaddhisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:67_0": "Ekādasa dhammā samādhisambojjhaṅgassa uppādāya saṁvattanti – vatthuvisadakiriyatā,",
  "atk-s0401a17:67_1": "indriyasamattapaṭipādanatā, nimittakusalatā, samaye cittassa paggaṇhanatā, samaye",
  "atk-s0401a17:67_2": "cittassa niggaṇhanatā, samaye sampahaṁsanatā, samaye ajjhupekkhanatā, asamāhitapuggalaparivajjanatā,",
  "atk-s0401a17:67_3": "samāhitapuggalasevanatā, jhānavimokkhapaccavekkhaṇatā, tadadhimuttatāti. Tattha vatthuvisadakiriyatā",
  "atk-s0401a17:67_4": "ca indriyasamattapaṭipādanatā ca vuttanayeneva veditabbā.",
  "atk-s0401a17:68_0": "Nimittakusalatā nāma kasiṇanimittassa uggahakusalatā. Samaye cittassa paggaṇhanatāti",
  "atk-s0401a17:68_1": "yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena",
  "atk-s0401a17:68_2": "tassa paggaṇhanaṁ. Samaye cittassa niggaṇhanatāti yasmiṁ samaye accāraddhavīriyatādīhi",
  "atk-s0401a17:68_3": "uddhataṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena",
  "atk-s0401a17:68_4": "tassa niggaṇhanaṁ. Samaye sampahaṁsanatāti yasmiṁ samaye cittaṁ paññāpayogamandatāya",
  "atk-s0401a17:68_5": "vā upasamasukhānadhigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena",
  "atk-s0401a17:68_6": "saṁvejeti. Aṭṭha saṁvegavatthūni nāma – jātijarābyādhimaraṇāni cattāri, apāyadukkhaṁ",
  "atk-s0401a17:68_7": "pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ",
  "atk-s0401a17:68_8": "dukkhanti. Ratanattayaguṇānussaraṇena ca pasādaṁ janeti. Ayaṁ vuccati ‘‘samaye sampahaṁsanatā’’ti.",
  "atk-s0401a17:69_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ",
  "atk-s0401a17:69_1": "anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāssa paggahaniggahasampahaṁsanesu",
  "atk-s0401a17:69_2": "na byāpāraṁ āpajjati sārathi viya samappavattesu assesu. Ayaṁ vuccati ‘‘samaye ajjhupekkhanatā’’ti.",
  "atk-s0401a17:69_3": "Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ",
  "atk-s0401a17:69_4": "puggalānaṁ ārakā parivajjanaṁ. Samāhitapuggalasevanatā nāma upacārena vā appanāya",
  "atk-s0401a17:69_5": "vā samāhitacittānaṁ sevanā bhajanā payirupāsanā. Tadadhimuttatā nāma ṭhānanisajjādīsu",
  "atk-s0401a17:69_6": "samādhiuppādanatthaṁyeva ninnapoṇapabbhāracittatā. Evañhi paṭipajjato esa uppajjati.",
  "atk-s0401a17:69_7": "Tasmā ādikammiko kulaputto imehi ekādasahi kāraṇehi samādhisambojjhaṅgaṁ samuṭṭhāpetvā",
  "atk-s0401a17:69_8": "tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva",
  "atk-s0401a17:69_9": "arahattamaggā samādhisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:70_0": "Pañca dhammā upekhāsambojjhaṅgassa uppādāya saṁvattanti – sattamajjhattatā, saṅkhāramajjhattatā,",
  "atk-s0401a17:70_1": "sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā",
  "atk-s0401a17:70_2": "tadadhimuttatāti. Tattha dvīhākārehi sattamajjhattataṁ samuṭṭhāpeti ‘‘tvaṁ attano",
  "atk-s0401a17:70_3": "kammena āgantvā attanova kammena gamissasi, esopi attano kammena āgantvā attanova",
  "atk-s0401a17:70_4": "kammena gamissati, tvaṁ kaṁ kelāyasī’’ti evaṁ kammassakatapaccavekkhaṇena ca, ‘‘paramatthato",
  "atk-s0401a17:70_5": "sattoyeva natthi, so tvaṁ kaṁ kelāyasī’’ti evaṁ nissattapaccavekkhaṇena cāti. Dvīhevākārehi",
  "atk-s0401a17:70_6": "saṅkhāramajjhattataṁ samuṭṭhāpeti ‘‘idaṁ cīvaraṁ anupubbena vaṇṇavikārañceva jiṇṇabhāvañca",
  "atk-s0401a17:70_7": "upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati, sace panassa",
  "atk-s0401a17:70_8": "sāmiko bhaveyya, nāssa evaṁ vinassituṁ dadeyyā’’ti evaṁ assāmikabhāvapaccavekkhaṇena",
  "atk-s0401a17:70_9": "ca, ‘‘anaddhaniyaṁ idaṁ tāvakālika’’nti evaṁ tāvakālikabhāvapaccavekkhaṇena cāti.",
  "atk-s0401a17:70_10": "Yathā ca cīvare, evaṁ pattādīsupi yojanā kātabbā.",
  "atk-s0401a17:71_0": "Sattasaṅkhārakelāyanapuggalaparivajjanatāti ettha yo puggalo gihī vā attano puttadhītādike,",
  "atk-s0401a17:71_1": "pabbajito vā attano antevāsikasamānupajjhāyakādike mamāyati, sahattheneva nesaṁ kesacchedanasūcikammacīvaradhovanarajanapattapacanādīni",
  "atk-s0401a17:71_2": "karoti, muhuttampi apassanto ‘‘asuko sāmaṇero kuhiṁ, asuko daharo kuhi’’nti bhantamigo",
  "atk-s0401a17:71_3": "viya ito cito ca oloketi, aññena kesacchedanādīnaṁ atthāya ‘‘muhuttaṁ tāva asukaṁ",
  "atk-s0401a17:71_4": "pesethā’’ti yāciyamānopi ‘‘amhepi taṁ attano kammaṁ na kārema, tumhe naṁ gahetvā",
  "atk-s0401a17:71_5": "kilamissathā’’ti na deti, ayaṁ sattakelāyano nāma. Yo pana cīvarapattathālakakattarayaṭṭhiādīni",
  "atk-s0401a17:71_6": "mamāyati, aññassa hatthena parāmasitumpi na deti, tāvakālikaṁ yācito ‘‘mayampi imaṁ",
  "atk-s0401a17:71_7": "dhanāyantā na paribhuñjāma, tumhākaṁ kiṁ dassāmā’’ti vadati, ayaṁ saṅkhārakelāyano nāma.",
  "atk-s0401a17:72_0": "Yo pana tesu dvīsupi vatthūsu majjhatto udāsino, ayaṁ sattasaṅkhāramajjhatto nāma.",
  "atk-s0401a17:72_1": "Iti ayaṁ upekkhāsambojjhaṅgo evarūpaṁ sattasaṅkhārakelāyanapuggalaṁ ārakā parivajjentassāpi,",
  "atk-s0401a17:72_2": "sattasaṅkhāramajjhattapuggalaṁ sevantassāpi, ṭhānanisajjādīsu taduppādanatthaṁ ninnapoṇapabbhāracittassāpi",
  "atk-s0401a17:72_3": "uppajjati. Tasmā ādikammiko kulaputto imehi pañcahi kāraṇehi upekkhāsambojjhaṅgaṁ",
  "atk-s0401a17:72_4": "samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti.",
  "atk-s0401a17:72_5": "So yāva arahattamaggā upekkhāsambojjhaṅgaṁ bhāveti nāma, phale patte bhāvito nāma",
  "atk-s0401a17:72_6": "hoti. Iti imepi satta bojjhaṅgā lokiyalokuttaramissakāva kathitā.",
  "atk-s0401a17:73_0": "419.Sammādiṭṭhiṁ bhāvetīti aṭṭhaṅgikassa maggassa ādibhūtaṁ sammādiṭṭhiṁ brūheti",
  "atk-s0401a17:73_1": "vaḍḍheti. Sesapadesupi eseva nayo. Ettha pana sammādassanalakkhaṇā sammādiṭṭhi. Sammāabhiniropanalakkhaṇo",
  "atk-s0401a17:73_2": "sammāsaṅkappo. Sammāpariggāhalakkhaṇā sammāvācā. Sammāsamuṭṭhāpanalakkhaṇo sammākammanto.",
  "atk-s0401a17:73_3": "Sammāvodāpanalakkhaṇo sammāājīvo. Sammāpaggahalakkhaṇo sammāvāyāmo. Sammāupaṭṭhānalakkhaṇā",
  "atk-s0401a17:73_4": "sammāsati. Sammāsamādhānalakkhaṇo sammāsamādhi.",
  "atk-s0401a17:74_0": "Tesu ekekassa tīṇi tīṇi kiccāni honti. Seyyathidaṁ, sammādiṭṭhi tāva aññehipi attano",
  "atk-s0401a17:74_1": "paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti, sampayuttadhamme",
  "atk-s0401a17:74_2": "ca passati tappaṭicchādakamohavidhamanavasena asammohato. Sammāsaṅkappādayopi tatheva",
  "atk-s0401a17:74_3": "micchāsaṅkappādīni ca pajahanti, nirodhañca ārammaṇaṁ karonti. Visesato panettha",
  "atk-s0401a17:74_4": "sammāsaṅkappo sahajātadhamme sammā abhiniropeti, sammāvācā sammā pariggaṇhāti, sammākammanto",
  "atk-s0401a17:74_5": "sammā samuṭṭhāpeti, sammāājīvo sammā vodāpeti, sammāvāyāmo sammā paggaṇhāti, sammāsati",
  "atk-s0401a17:74_6": "sammā upaṭṭhāti, sammāsamādhi sammā padahati.",
  "atk-s0401a17:75_0": "Api cesā sammādiṭṭhi nāma pubbabhāge nānākkhaṇā nānārammaṇā hoti, maggakāle ekakkhaṇā",
  "atk-s0401a17:75_1": "ekārammaṇā. Kiccato pana dukkhe ñāṇantiādīni cattāri nāmāni labhati. Sammāsaṅkappādayopi",
  "atk-s0401a17:75_2": "pubbabhāge nānakkhaṇā nānārammaṇā honti, maggakāle ekakkhaṇā ekārammaṇā. Tesu sammāsaṅkappo",
  "atk-s0401a17:75_3": "kiccato nekkhammasaṅkappo avihiṁsāsaṅkappo abyāpādasaṅkappoti tīṇi nāmāni labhati.",
  "atk-s0401a17:75_4": "Sammāvācādayo tayo pubbabhāge viratiyopi honti cetanāyopi, maggakkhaṇe pana viratiyova.",
  "atk-s0401a17:75_5": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri",
  "atk-s0401a17:75_6": "nāmāni labhati. Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0401a17:76_0": "Iti imesu aṭṭhasu dhammesu bhagavatā nibbānādhigamāya paṭipannassa yogino bahukārattā",
  "atk-s0401a17:76_1": "paṭhamaṁ sammādiṭṭhi desitā. Ayañhi ‘‘paññāpajjoto paññāsattha’’nti (dha. sa. 16,",
  "atk-s0401a17:76_2": "20, 29, 34) ca vuttā. Tasmā etāya pubbabhāge vipassanāñāṇasaṅkhātāya sammādiṭṭhiyā",
  "atk-s0401a17:76_3": "avijjandhakāraṁ vidhamitvā kilesacore ghātento khemena yogāvacaro nibbānaṁ pāpuṇāti.",
  "atk-s0401a17:76_4": "Tena vuttaṁ – ‘‘nibbānādhigamāya paṭipannassa yogino bahukārattā paṭhamaṁ sammādiṭṭhi desitā’’ti.",
  "atk-s0401a17:77_0": "Sammāsaṅkappo pana tassā bahukāro, tasmā tadanantaraṁ vutto. Yathā hi heraññiko hatthena",
  "atk-s0401a17:77_1": "parivattetvā parivattetvā cakkhunā kahāpaṇaṁ olokento ‘ayaṁ kūṭo, ayaṁ cheko’’ti",
  "atk-s0401a17:77_2": "jānāti , evaṁ yogāvacaropi pubbabhāge vitakkena vitakketvā vitakketvā vipassanāpaññāya",
  "atk-s0401a17:77_3": "olokayamāno ‘‘ime dhammā kāmāvacarā, ime dhammā rūpāvacarādayo’’ti jānāti. Yathā",
  "atk-s0401a17:77_4": "vā pana purisena koṭiyaṁ gahetvā parivattetvā parivattetvā dinnaṁ mahārukkhaṁ tacchako",
  "atk-s0401a17:77_5": "vāsiyā tacchetvā kamme upaneti, evaṁ vitakkena vitakketvā vitakketvā dinnadhamme",
  "atk-s0401a17:77_6": "yogāvacaro paññāya ‘‘ime dhammā kāmāvacarā, ime dhammā rūpāvacarā’’tiādinā nayena",
  "atk-s0401a17:77_7": "paricchinditvā kamme upaneti. Tena vuttaṁ – ‘‘sammāsaṅkappo pana tassā bahukāro,",
  "atk-s0401a17:77_8": "tasmā tadanantaraṁ vutto’’ti.",
  "atk-s0401a17:78_0": "Svāyaṁ yathā sammādiṭṭhiyā, evaṁ sammāvācāyapi upakārako. Yathāha – ‘‘pubbe kho,",
  "atk-s0401a17:78_1": "gahapati, vitakketvā vicāretvā pacchā vācaṁ bhindatī’’ti (ma. ni. 1.463). Tasmā tadanantaraṁ sammāvācā vuttā.",
  "atk-s0401a17:79": "Yasmā pana idañcidañca karissāmāti paṭhamaṁ vācāya saṁvidahitvā loke kammante payojenti, tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-s0401a17:80": "Catubbidhaṁ pana vacīduccaritaṁ, tividhaṁ kāyaduccaritaṁ pahāya ubhayasucaritaṁ pūrentasseva yasmā ājīvaṭṭhamakasīlaṁ pūreti, na itarassa. Tasmā tadubhayānantaraṁ sammāājīvo vutto.",
  "atk-s0401a17:81_0": "Evaṁ suddhājīvena ‘‘parisuddho me ājīvo’’ti ettāvatā paritosaṁ katvā suttappamattena",
  "atk-s0401a17:81_1": "viharituṁ na yuttaṁ, atha kho sabbairiyāpathesu idaṁ vīriyamārabhitabbanti dassetuṁ",
  "atk-s0401a17:81_2": "tadanantaraṁ sammāvāyāmo vutto.",
  "atk-s0401a17:82": "Tato āraddhavīriyenāpi kāyādīsu catūsu vatthūsu sati sūpaṭṭhitā kātabbāti dassanatthaṁ tadanantaraṁ sammāsati desitā.",
  "atk-s0401a17:83_0": "Yasmā pana evaṁ sūpaṭṭhitā sati samādhissa upakārānupakārānaṁ dhammānaṁ gatiyo samanvesitvā",
  "atk-s0401a17:83_1": "pahoti ekattārammaṇe cittaṁ samādhetuṁ, tasmā sammāsatiyā anantaraṁ sammāsamādhi",
  "atk-s0401a17:83_2": "desitoti veditabbo. Iti ayampi aṭṭhaṅgiko maggo lokiyalokuttaramissakova kathito.",
  "atk-s0401a17:84_0": "427.Ajjhattaṁ rūpasaññītiādīsu ajjhattarūpe parikammavasena ajjhattaṁ rūpasaññī nāma",
  "atk-s0401a17:84_1": "hoti. Ajjhattañhi nīlaparikammaṁ karonto kese vā pitte vā akkhitārakāya vā karoti,",
  "atk-s0401a17:84_2": "pītaparikammaṁ karonto mede vā chaviyā vā hatthapādatalesu vā akkhīnaṁ pītakaṭṭhāne",
  "atk-s0401a17:84_3": "vā karoti, lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne",
  "atk-s0401a17:84_4": "vā karoti, odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne",
  "atk-s0401a17:84_5": "vā karoti. Taṁ pana sunīlaṁ supītaṁ sulohitakaṁ suodātakaṁ na hoti, avisuddhameva hoti.",
  "atk-s0401a17:85_0": "Ekobahiddhā rūpāni passatīti yassevaṁ parikammaṁ ajjhattaṁ uppannaṁ hoti, nimittaṁ",
  "atk-s0401a17:85_1": "pana bahiddhā. So evaṁ ajjhattaṁ parikammassa bahiddhā ca appanāya vasena ‘‘ajjhattaṁ",
  "atk-s0401a17:85_2": "rūpasaññī eko bahiddhā rūpāni passatī’’ti vuccati. Parittānīti avaḍḍhitāni. Suvaṇṇadubbaṇṇānīti",
  "atk-s0401a17:85_3": "suvaṇṇāni vā honti dubbaṇṇāni vā, parittavaseneva idaṁ abhibhāyatanaṁ vuttanti veditabbaṁ.",
  "atk-s0401a17:85_4": "Tāni abhibhuyyāti yathā nāma sampannagahaṇiko kaṭacchumattaṁ bhattaṁ labhitvā ‘‘kiṁ",
  "atk-s0401a17:85_5": "ettha bhuñjitabbaṁ atthī’’ti saṅkaḍḍhitvā ekakabalameva karoti, evameva ñāṇuttariko",
  "atk-s0401a17:85_6": "puggalo visadañāṇo ‘‘kiṁ ettha parittake ārammaṇe samāpajjitabbaṁ atthi, nāyaṁ mama",
  "atk-s0401a17:85_7": "bhāro’’ti tāni rūpāni abhibhavitvā samāpajjati, saha nimittuppādenevettha appanaṁ",
  "atk-s0401a17:85_8": "pāpetīti attho. Jānāmipassāmīti iminā panassa ābhogo kathito. So ca kho samāpattito",
  "atk-s0401a17:85_9": "vuṭṭhitassa, na antosamāpattiyaṁ. Evaṁsaññī hotīti ābhogasaññāyapi jhānasaññāyapi",
  "atk-s0401a17:85_10": "evaṁsaññī hoti. Abhibhavasaññā hissa antosamāpattiyampi atthi, ābhogasaññā pana samāpattito vuṭṭhitasseva.",
  "atk-s0401a17:86_0": "Appamāṇānīti vaḍḍhitappamāṇāni, mahantānīti attho. Abhibhuyyāti ettha pana yathā",
  "atk-s0401a17:86_1": "mahagghaso puriso ekaṁ bhattavaḍḍhitakaṁ labhitvā ‘‘aññampi hotu, kiṁ etaṁ mayhaṁ",
  "atk-s0401a17:86_2": "karissatī’’ti taṁ na mahantato passati, evameva ñāṇuttaro puggalo visadañāṇo ‘‘kiṁ",
  "atk-s0401a17:86_3": "ettha samāpajjitabbaṁ , nayidaṁ appamāṇaṁ, na mayhaṁ cittekaggatākaraṇe bhāro atthī’’ti",
  "atk-s0401a17:86_4": "tāni abhibhavitvā samāpajjati, saha nimittuppādenevettha appanaṁ pāpetīti attho.",
  "atk-s0401a17:87": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0401a17:88_0": "Bahiddhā rūpāni passatīti yassa parikammampi nimittampi bahiddhāva uppannaṁ, so evaṁ",
  "atk-s0401a17:88_1": "bahiddhā parikammassa ceva appanāya ca vasena ‘‘ajjhattaṁ arūpasaññī ekova bahiddhā",
  "atk-s0401a17:88_2": "rūpāni passatī’’ti vuccati. Sesamettha catutthaabhibhāyatane vuttanayameva. Imesu",
  "atk-s0401a17:88_3": "pana catūsu parittaṁ vitakkacaritavasena āgataṁ, appamāṇaṁ mohacaritavasena, suvaṇṇaṁ",
  "atk-s0401a17:88_4": "dosacaritavasena, dubbaṇṇaṁ rāgacaritavasena . Etesañhi etāni sappāyāni, sā ca nesaṁ",
  "atk-s0401a17:88_5": "sappāyatā vitthārato visuddhimagge cariyaniddese vuttā.",
  "atk-s0401a17:89_0": "Pañcamaabhibhāyatanādīsu nīlānīti sabbasaṅgāhakavasena vuttaṁ. Nīlavaṇṇānīti vaṇṇavasena.",
  "atk-s0401a17:89_1": "Nīlanidassanānīti nidassanavasena, apaññāyamānavivarāni asambhinnavaṇṇāni ekanīlāneva",
  "atk-s0401a17:89_2": "hutvā dissantīti vuttaṁ hoti. Nīlanibhāsānīti idaṁ pana obhāsavasena vuttaṁ, nīlobhāsāni",
  "atk-s0401a17:89_3": "nīlappabhāyuttānīti attho. Etena nesaṁ suvisuddhataṁ dasseti. Visuddhavaṇṇavaseneva",
  "atk-s0401a17:89_4": "hi imāni cattāri abhibhāyatanāni vuttāni. ‘‘Nīlakasiṇaṁ gaṇhanto nīlasmiṁ nimittaṁ",
  "atk-s0401a17:89_5": "gaṇhāti pupphasmiṁ vā vatthasmiṁ vā vaṇṇadhātuyā vā’’tiādikaṁ panettha kasiṇakaraṇañca",
  "atk-s0401a17:89_6": "parikammañca appanāvidhānañca sabbaṁ visuddhimagge vitthārato vuttameva. Imāni pana",
  "atk-s0401a17:89_7": "aṭṭha abhibhāyatanajjhānāni vaṭṭānipi honti vaṭṭapādakānipi vipassanāpādakānipi diṭṭhadhammasukhavihārānipi",
  "atk-s0401a17:89_8": "abhiññāpādakānipi nirodhapādakānipi, lokiyāneva pana na lokuttarānīti veditabbāni.",
  "atk-s0401a17:90_0": "435.Rūpī rūpāni passatīti ettha ajjhattaṁ kesādīsu nīlakasiṇādīsu nīlakasiṇādivasena",
  "atk-s0401a17:90_1": "uppāditaṁ rūpajjhānaṁ rūpaṁ, taṁ assa atthīti rūpī. Bahiddhā rūpāni passatīti bahiddhāpi",
  "atk-s0401a17:90_2": "nīlakasiṇādīni rūpāni jhānacakkhunā passati. Iminā ajjhattabahiddhāvatthukesu kasiṇesu",
  "atk-s0401a17:90_3": "uppāditajjhānassa puggalassa cattāripi rūpāvacarajjhānāni dassitāni . Ajjhattaṁ arūpasaññīti",
  "atk-s0401a17:90_4": "ajjhattaṁ na rūpasaññī, attano kesādīsu anuppāditarūpāvacarajjhānoti attho. Iminā",
  "atk-s0401a17:90_5": "bahiddhāparikammaṁ katvā bahiddhāva uppāditajjhānassa puggalassa rūpāvacarajjhānāni dassitāni.",
  "atk-s0401a17:91_0": "Subhantvevaadhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0401a17:91_1": "Tattha kiñcāpi antoappanāyaṁ subhanti ābhogo natthi, yo pana visuddhaṁ subhaṁ kasiṇārammaṇaṁ",
  "atk-s0401a17:91_2": "katvā viharati, so yasmā ‘‘subhanti adhimutto hotī’’ti vattabbataṁ āpajjati, tasmā",
  "atk-s0401a17:91_3": "evaṁ desanā katā. Paṭisambhidāmagge pana ‘‘kathaṁ subhantveva adhimutto hotīti vimokkho",
  "atk-s0401a17:91_4": "– idha bhikkhu mettāsahagatena cetasā ekaṁ disaṁ pharitvā viharati…pe… mettāya bhāvitattā",
  "atk-s0401a17:91_5": "sattā appaṭikkūlā honti. Karuṇāsahagatena…pe… muditāsahagatena…pe… upekkhāsahagatena",
  "atk-s0401a17:91_6": "cetasā ekaṁ disaṁ pharitvā viharati…pe… upekkhāya bhāvitattā sattā appaṭikkūlā honti.",
  "atk-s0401a17:91_7": "Evaṁ subhantveva adhimutto hotīti vimokkho’’ti (paṭi. ma. 1.212) vuttaṁ. Sabbaso",
  "atk-s0401a17:91_8": "rūpasaññānantiādīsu yaṁ vattabbaṁ, taṁ sabbaṁ visuddhimagge vuttameva.",
  "atk-s0401a17:92_0": "443.Pathavikasiṇaṁ bhāvetīti ettha pana sakalaṭṭhena kasiṇaṁ, pathavi eva kasiṇaṁ",
  "atk-s0401a17:92_1": "pathavikasiṇaṁ. Parikammapathaviyāpi uggahanimittassāpi paṭibhāganimittassāpi taṁ",
  "atk-s0401a17:92_2": "nimittaṁ ārammaṇaṁ katvā uppannajjhānassāpi etaṁ adhivacanaṁ. Idha pana pathavikasiṇārammaṇaṁ",
  "atk-s0401a17:92_3": "jhānaṁ adhippetaṁ. Taṁ hesa bhāveti. Āpokasiṇādīsupi eseva nayo.",
  "atk-s0401a17:93_0": "Imāni pana kasiṇāni bhāventena sīlāni sodhetvā parisuddhasīle patiṭṭhitena yvāssa",
  "atk-s0401a17:93_1": "dasasu palibodhesu palibodho atthi, taṁ upacchinditvā kammaṭṭhānadāyakaṁ kalyāṇamittaṁ",
  "atk-s0401a17:93_2": "upasaṅkamitvā attano cariyānukūlavasena yaṁ yassa sappāyaṁ, taṁ tena gahetvā kasiṇabhāvanāya",
  "atk-s0401a17:93_3": "ananurūpaṁ vihāraṁ pahāya anurūpe viharantena khuddakapalibodhupacchedaṁ katvā sabbaṁ",
  "atk-s0401a17:93_4": "bhāvanāvidhānaṁ aparihāpentena bhāvetabbāni. Ayamettha saṅkhepo, vitthāro pana visuddhimagge",
  "atk-s0401a17:93_5": "(visuddhi. 1.38 ādayo) vutto. Kevalañhi tattha viññāṇakasiṇaṁ nāgataṁ, taṁ atthato",
  "atk-s0401a17:93_6": "ākāsakasiṇe pavattaviññāṇaṁ. Tañca kho ārammaṇavasena vuttaṁ, na samāpattivasena.",
  "atk-s0401a17:93_7": "Tañhi anantaṁ viññāṇanti ārammaṇaṁ katvā esa viññāṇañcāyatanasamāpattiṁ bhāvento",
  "atk-s0401a17:93_8": "viññāṇakasiṇaṁ bhāvetīti vuccati. Imānipi dasa kasiṇāni vaṭṭānipi honti vaṭṭapādakānipi",
  "atk-s0401a17:93_9": "vipassanāpādakānipi diṭṭhadhammasukhavihāratthānipi abhiññāpādakānipi nirodhapādakānipi,",
  "atk-s0401a17:93_10": "lokiyāneva pana na lokuttarānīti.",
  "atk-s0401a17:94_0": "453.Asubhasaññaṁ bhāvetīti asubhasaññā vuccati uddhumātakādīsu dasasu ārammaṇesu",
  "atk-s0401a17:94_1": "uppannā paṭhamajjhānasahagatā saññā, taṁ bhāveti brūheti vaḍḍheti, anuppannaṁ uppādeti,",
  "atk-s0401a17:94_2": "uppannaṁ anurakkhatīti attho. Dasannaṁ pana asubhānaṁ bhāvanānayo sabbo visuddhimagge",
  "atk-s0401a17:94_3": "(visuddhi. 1.102 ādayo) vitthāritoyeva . Maraṇasaññaṁ bhāvetīti sammutimaraṇaṁ, khaṇikamaraṇaṁ,",
  "atk-s0401a17:94_4": "samucchedamaraṇanti tividhampi maraṇaṁ ārammaṇaṁ katvā uppajjanakasaññaṁ bhāveti,",
  "atk-s0401a17:94_5": "anuppannaṁ uppādeti, uppannaṁ anurakkhatīti attho. Heṭṭhā vuttalakkhaṇā vā maraṇassatiyeva",
  "atk-s0401a17:94_6": "idha maraṇasaññāti vuttā, taṁ bhāveti uppādeti vaḍḍhetīti attho. Bhāvanānayo panassā",
  "atk-s0401a17:94_7": "visuddhimagge (visuddhi. 1.167 ādayo) vitthāritoyeva. Āhāre paṭikūlasaññaṁ bhāvetīti",
  "atk-s0401a17:94_8": "asitapītādibhede kabaḷīkāre āhāre gamanapaṭikūlādīni nava paṭikūlāni paccavekkhantassa",
  "atk-s0401a17:94_9": "uppajjanakasaññaṁ bhāveti, uppādeti vaḍḍhetīti attho. Tassāpi bhāvanānayo visuddhimagge",
  "atk-s0401a17:94_10": "vitthāritoyeva. Sabbaloke anabhiratisaññaṁ bhāvetīti sabbasmimpi tedhātuke loke anabhiratisaññaṁ",
  "atk-s0401a17:94_11": "ukkaṇṭhitasaññaṁ bhāvetīti attho. Aniccasaññaṁbhāvetīti pañcannaṁ upādānakkhandhānaṁ",
  "atk-s0401a17:94_12": "udayabbayaññathattapariggāhikaṁ pañcasu khandhesu aniccanti uppajjanakasaññaṁ bhāveti.",
  "atk-s0401a17:94_13": "Anicce dukkhasaññaṁ bhāvetīti anicce khandhapañcake paṭipīḷanasaṅkhātadukkhalakkhaṇapariggāhikaṁ",
  "atk-s0401a17:94_14": "dukkhanti uppajjanakasaññaṁ bhāveti. Dukkhe anattasaññaṁ bhāvetīti paṭipīḷanaṭṭhena",
  "atk-s0401a17:94_15": "dukkhe khandhapañcake avasavattanākārasaṅkhātaanattalakkhaṇapariggāhikaṁ anattāti",
  "atk-s0401a17:94_16": "uppajjanakasaññaṁ bhāveti. Pahānasaññaṁ bhāvetīti pañcavidhaṁ pahānaṁ ārammaṇaṁ katvā",
  "atk-s0401a17:94_17": "uppajjanakasaññaṁ bhāveti. Virāgasaññaṁ bhāvetīti pañcavidhameva virāgaṁ ārammaṇaṁ",
  "atk-s0401a17:94_18": "katvā uppajjanakasaññaṁ bhāveti. Nirodhasaññaṁ bhāvetīti saṅkhāranirodhaṁ ārammaṇaṁ",
  "atk-s0401a17:94_19": "katvā uppajjanakasaññaṁ bhāveti. Nibbānaṁ ārammaṇaṁ katvā uppajjanakasaññantipi vadanti.",
  "atk-s0401a17:94_20": "Ettha ca sabbaloke anabhiratasaññā, aniccasaññā, anicce dukkhasaññāti imāhi tīhi",
  "atk-s0401a17:94_21": "saññāhi balavavipassanā kathitā. Puna aniccasaññaṁ bhāvetītiādikāhi dasahi saññāhi",
  "atk-s0401a17:94_22": "vipassanāsamārambhova kathito.",
  "atk-s0401a17:95": "473.Buddhānussatintiādīni vuttatthāneva.",
  "atk-s0401a17:96_0": "483.Paṭhamajjhānasahagatanti paṭhamajjhānena saddhiṁ gataṁ pavattaṁ, paṭhamajjhānasampayuttanti",
  "atk-s0401a17:96_1": "attho. Saddhindriyaṁ bhāvetīti paṭhamajjhānasahagataṁ katvā saddhindriyaṁ bhāveti",
  "atk-s0401a17:96_2": "brūheti vaḍḍheti. Esa nayo sabbattha.",
  "atk-s0401a17:97": "Aparaaccharāsaṅghātavaggavaṇṇanā."
}