{
  "tika-abh08t30:0": "6. Chaṭṭho paricchedo",
  "tika-abh08t30:1": "Ārammaṇavibhāganiddesavaṇṇanā",
  "tika-abh08t30:2_0": "291-3.Etesanti yathāvuttappabhedānaṁ. Nanu ca ‘‘cittaṁ cetasika’’ntiādinā cittādīniyeva",
  "tika-abh08t30:2_1": "uddiṭṭhānīti tāneva niddisitabbāni, ārammaṇaṁ pana appakataṁ, taṁ kasmā idha vuccatīti",
  "tika-abh08t30:2_2": "codanaṁ manasi karitvā āha ‘‘tena vinā natthi hi sambhavo’’ti. Yasmā ārammaṇena vinā",
  "tika-abh08t30:2_3": "cittasambhavo natthi, na hi anārammaṇaṁ cittaṁ nāma atthi, tasmā ‘‘tayidaṁ cittaṁ",
  "tika-abh08t30:2_4": "kaṁ ārabbha uppajjatī’’ti āsaṅkānivāraṇatthaṁ ito paraṁ ārammaṇaṁ dassayissāmīti",
  "tika-abh08t30:2_5": "attho . Katividhaṁ pana taṁ ārammaṇaṁ, kiṁ sarūpañcāti āha ‘‘rūpaṁ sadda’’ntiādi.",
  "tika-abh08t30:2_6": "Vacanatthaṁ pana nesaṁ sayameva vakkhati. Chaḷārammaṇakovidāti channaṁ ārammaṇānaṁ",
  "tika-abh08t30:2_7": "byākaraṇakusalā buddhādayo.",
  "tika-abh08t30:3_0": "Bhūteti cattāro mahābhūte. Upādāyāti nissāya. Catusamuṭṭhitoti kammādīhi catūhi paccayehi",
  "tika-abh08t30:3_1": "samuṭṭhito. Nidassitabbaṁ nidassanaṁ. Kiṁ taṁ? Daṭṭhabbabhāvo cakkhuviññāṇassa gocarabhāvo",
  "tika-abh08t30:3_2": ", saha nidassanenāti sanidassano. Paṭihaññati, paṭihanananti vā paṭigho, yena byāpārādivikārapaccayantarasahitesu",
  "tika-abh08t30:3_3": "cakkhādīnaṁ nissayesu vikāruppatti, so sayaṁ nissayavasena ca sampattānaṁ, asampattānañca",
  "tika-abh08t30:3_4": "paṭimukhabhāvo aññamaññapatanaṁ paṭighoti attho. Tattha sayaṁ sampattiṁ phoṭṭhabbassa",
  "tika-abh08t30:3_5": "nissayavasena sampatti gandharasaghānajivhākāyānaṁ. Itaresaṁ ubhayathāpi asampatti,",
  "tika-abh08t30:3_6": "tasmā idha asampattānaṁ paṭimukhabhāvo ‘‘paṭigho’’ti vuccati. Saha paṭighenāti sappaṭigho,",
  "tika-abh08t30:3_7": "sanidassano ca so sappaṭigho cāti sanidassanasappaṭigho. Etthāha – yassa daṭṭhabbabhāvo",
  "tika-abh08t30:3_8": "atthi, so sanidassano, cakkhuviññāṇagocarabhāvova daṭṭhabbabhāvo. Tassa ca rūpāyatanato",
  "tika-abh08t30:3_9": "anaññattā kathaṁ saha nidassanena sanidassanoti yujjatīti? Vuccate – anaññattepi",
  "tika-abh08t30:3_10": "tassa aññehi dhammehi rūpāyatanaṁ visesetuṁ aññaṁ viya katvā vuttaṁ ‘‘saha nidassanena",
  "tika-abh08t30:3_11": "sanidassana’’nti. Dhammasabhāvasāmaññena hi ekībhūtesu dhammesu yo nānattakaro viseso,",
  "tika-abh08t30:3_12": "so aññaṁ viya katvā upacārituṁ yutto. Evañhi atthavisesāvabodho hoti. Rūpārammaṇasaññitoti",
  "tika-abh08t30:3_13": "ayaṁ evarūpo vaṇṇo rūpārammaṇanti saññito. Idaṁ vuttaṁ hoti – cattāro mahābhūte upādāya",
  "tika-abh08t30:3_14": "te amuñcitvā pavattamāno kammasamuṭṭhāno cittasamuṭṭhāno utusamuṭṭhāno āhārasamuṭṭhāno",
  "tika-abh08t30:3_15": "ca nīlādivasena dissamāno indriyehi ghaṭṭento ca vaṇṇo rūpārammaṇaṁ nāmāti.",
  "tika-abh08t30:4_0": "294-7. Cittañca utu ca cittotu, tehi sambhavati, te vā sambhavā paccayā imassāti",
  "tika-abh08t30:4_1": "cittotusambhavo. Saha viññattisamuṭṭhāpakaviññāṇena pavatto saddo saviññāṇakasaddo,",
  "tika-abh08t30:4_2": "saviññāṇakasaddo pana na kevalaṁ saviññāṇakasantānappavattova kucchisaddādivasena",
  "tika-abh08t30:4_3": "tassa utusamuṭṭhitassāpi sambhavato.",
  "tika-abh08t30:5_0": "Dharīyatīti kalāpaparamparāya sandhārīyati. Sūcanatoti attano vatthussa supākaṭakaraṇato.",
  "tika-abh08t30:5_1": "Gandho hi ‘‘idaṁ sugandhaṁ, idaṁ duggandha’’nti pakāseti, paṭicchannapupphaphalādīni",
  "tika-abh08t30:5_2": "‘‘idamettha atthī’’ti pesuññaṁ karontaṁ viya hotīti.",
  "tika-abh08t30:6_0": "Rasamānāti assādavasena tussamānā. Rasantīti asanti, anubhavantīti attho. Ettha ra-kāro",
  "tika-abh08t30:6_1": "padasandhikaro. Evañhi ‘‘rasamānā naṁ asantīti raso’’ti niruttinayo sundaro hoti.",
  "tika-abh08t30:6_2": "Itarathā ‘‘rasanti assādentī’’ti vuccamāne ‘‘rasamānā’’ti idaṁ niratthakameva siyā.",
  "tika-abh08t30:6_3": "Atha vā ‘‘rasamānā’’ti ito ra-kāraṁ, ‘‘rasantī’’ti ito sa-kārañca gahetvā ‘‘raso’’ti",
  "tika-abh08t30:6_4": "niruttinayo daṭṭhabbo.",
  "tika-abh08t30:7_0": "298.Phusīyatīti ghaṭṭīyati. Kiṁ taṁ phoṭṭhabbaṁ nāmāti āha ‘‘pathavītejavāyavo’’ti.",
  "tika-abh08t30:7_1": "Iminā dhātuttayameva kāyaviññāṇaviññeyyabhāvasaṅkhātaphoṭṭhabbaṁ nāma, na aññanti",
  "tika-abh08t30:7_2": "dasseti. Kasmā panettha āpodhātu na gahitā, nanu sītatā phusitvā gayhati, sā ca āpodhātu",
  "tika-abh08t30:7_3": "evāti? Saccaṁ gayhati, na pana āpodhātu, kiñcarahi tejodhātu eva. Mande hi uṇhabhāve",
  "tika-abh08t30:7_4": "sītavuddhi, na sītatā nāma koci guṇo atthi. Kevalaṁ pana uṇhabhāvassa mandatāya sītatābhimāno.",
  "tika-abh08t30:7_5": "Kathaṁ panetaṁ viññātabbanti ce? Sītavuddhiyā anavaṭṭhitabhāvato pārāpāre viya. Tathā",
  "tika-abh08t30:7_6": "hi ghammakāle ātape ṭhatvā chāyaṁ paviṭṭhānaṁ sītavuddhi hoti, tattheva pathavīgabbhato",
  "tika-abh08t30:7_7": "uṭṭhitānaṁ uṇhavuddhi ca. Kiñcarahi himapātasamayādīsu sītassa paripācakattadassanato",
  "tika-abh08t30:7_8": "ca tejodhātu eva sītatāti daṭṭhabbaṁ. Yadi ca sītatā āpodhātu siyā, ekasmiṁ kalāpe",
  "tika-abh08t30:7_9": "uṇhabhāvena saddhiṁ upalabbheyya dvinnaṁ dhātūnaṁ avinibbhogappavattito, na ca panevaṁ",
  "tika-abh08t30:7_10": "upalabbhati, tasmā ñāyati ‘‘na āpodhātu sītatā’’ti . Idaṁ catumahābhūtānaṁ avinibbhogavuttitaṁ",
  "tika-abh08t30:7_11": "icchantānaṁ uttaraṁ, anicchantānampi pana catunnaṁ mahābhūtānaṁ ekasmiṁ kalāpe kiccadassanena",
  "tika-abh08t30:7_12": "sabhāgavuttitāya sādhitāya idameva uttaraṁ. Keci pana ‘‘vāyodhātu sītatā’’ti vadanti,",
  "tika-abh08t30:7_13": "tesampi idameva uttaraṁ. Yadi vāyodhātu sītatā siyā, ekasmiṁ kalāpe uṇhabhāvena saddhiṁ",
  "tika-abh08t30:7_14": "upalabbheyya, na ca panevaṁ upalabbhati, tasmā viññāyati ‘‘na vāyodhātu sītatā’’ti.",
  "tika-abh08t30:7_15": "Ye pana vadanti ‘‘dravatā āpodhātu, sā ca phusitvā gayhatī’’ti, te vattabbā ‘‘dravabhāvopi",
  "tika-abh08t30:7_16": "nāma phusīyatīti idaṁ āyasmantānaṁ adhimānamattaṁ saṇṭhāne viyā’’ti. Vuttañhetaṁ porāṇehi –",
  "tika-abh08t30:8": "‘‘Dravabhāsahavuttīni , tīṇi bhūtāni samphusaṁ;",
  "tika-abh08t30:9": "Dravataṁ samphusāmīti, lokoyamabhimaññati.",
  "tika-abh08t30:10": "‘‘Bhūte phusitvā saṇṭhānaṁ, manasā gayhate yathā;",
  "tika-abh08t30:11": "Paccakkhato phusāmīti, ñātabbā dravatā tathā’’ti.",
  "tika-abh08t30:12_0": "299.Sabbaṁ nāmanti sabbaṁ cittacetasikanibbānasammataṁ nāmaṁ. Cittacetasikañhi ārammaṇaṁ",
  "tika-abh08t30:12_1": "pati namanato nāmaṁ. Nibbānaṁ pana cittacetasikassa attānaṁ pati nāmanato nāmaṁ.",
  "tika-abh08t30:12_2": "Rūpanti nipphannarūpaṁ. Kiṁ avisesenāti ce, noti āha ‘‘hitvā rūpādipañcaka’’nti.",
  "tika-abh08t30:12_3": "Lakkhaṇānīti aniccādilakkhaṇāni. Paññattīti nāmupādāyavasena duvidhā paññatti.",
  "tika-abh08t30:13_0": "300. Imāni pana chabbidhāni ārammaṇāni sabbāni sabbattha labbhanti, udāhu katthaci",
  "tika-abh08t30:13_1": "kānicīti āha ‘‘chaḷārammaṇānī’’tiādi. Tīṇi rūpeti rūpāvacarabhūmiyaṁ rūpasaddadhammavasena",
  "tika-abh08t30:13_2": "tīṇi ārammaṇāni labbhanti. Ghānādittayassa pana tattha abhāvato gandhārammaṇādīni",
  "tika-abh08t30:13_3": "dhammārammaṇato visuṁ na labbhanti. Arūpabhave pana sabbaso rūpānaṁ abhāvato ekaṁ",
  "tika-abh08t30:13_4": "dhammārammaṇameva labbhati, na aññanti āha ‘‘arūpe dhammārammaṇamekaka’’nti . Nanu",
  "tika-abh08t30:13_5": "ca arūpabhavato cavitvā kāmabhave nibbattantānaṁ arūpabhaveyeva gatinimittavasena",
  "tika-abh08t30:13_6": "rūpārammaṇaṁ upaṭṭhātīti? Saccaṁ upaṭṭhāti, taṁ pana kāmabhaveyeva ārammaṇaṁ. Upapajjitabbabhavasmiñhi",
  "tika-abh08t30:13_7": "vaṇṇo gatinimittavasena upaṭṭhāti.",
  "tika-abh08t30:14_0": "301-2. Evaṁ cha ārammaṇāni sarūpato, pavattippabhedato ca dassetvā idāni tesu abhayagirivāsīnaṁ",
  "tika-abh08t30:14_1": "kiñci vippaṭipattiṁ dassetvā taṁ paṭikkhipituṁ ‘‘khaṇavatthuparittattā’’tiādi vuttaṁ.",
  "tika-abh08t30:14_2": "Tattha khaṇavatthuparittattāti khaṇassa ceva vatthuno ca parittattā. Ye rūpādayoti",
  "tika-abh08t30:14_3": "sambandho. Yesanti yesaṁ ācariyānaṁ laddhi. Yesanti vā dhammārammaṇena saha sambandhībhāvato,",
  "tika-abh08t30:14_4": "vuttaṁ vavatthāpakattā ca. Te hi dhammārammaṇaṁ vavatthāpento attanā saha taṁ sambandhenti,",
  "tika-abh08t30:14_5": "tasmā dhammārammaṇena saha sambandhībhāvāpekkhāya ‘‘yesa’’nti sāmivacananti. Iminā",
  "tika-abh08t30:14_6": "pana idaṁ vuttaṁ hoti – ye rūpādayo pañca ārammaṇā santattaayoguḷe patitajalabindu",
  "tika-abh08t30:14_7": "viya parittakkhaṇikā, dibbacakkhunā asakkuṇeyyaggahaṇā paramāṇu viya parittavatthukā,",
  "tika-abh08t30:14_8": "tato ca sakasakaviññāṇānaṁ āpāthaṁ na gacchanti, kevalaṁ pana manoviññāṇasseva gocarā,",
  "tika-abh08t30:14_9": "te dhammārammaṇaṁ nāmāti yesaṁ laddhi, te yesaṁ vā dhammārammaṇaṁ nāmāti. Eteneva",
  "tika-abh08t30:14_10": "ca atītānāgatabhāvena atidūraaccāsannabhāvena, kuṭṭādiantaritābhāvena ca āpāthaṁ",
  "tika-abh08t30:14_11": "anāgacchantānampi rūpādīnaṁ saṅgaho kato hotīti. Evaṁladdhikā pana te –",
  "tika-abh08t30:15_0": "‘‘Imesaṁ kho, āvuso, pañcannaṁ indriyānaṁ nānāvisayānaṁ nānāgocarānaṁ na aññamaññassa",
  "tika-abh08t30:15_1": "gocaravisayaṁ paccanubhontānaṁ mano paṭissaraṇaṁ, mano ca nesaṁ gocaravisayaṁ paccanubhotī’’ti (ma. ni. 1.455) –",
  "tika-abh08t30:16_0": "Idaṁ suttaṁ āharitvā paṭikkhipitabbāti dassento āha ‘‘te paṭikkhipitabbāvā’’tiādi.",
  "tika-abh08t30:16_1": "Tattha paṭikkhipitabbāvāti na anuvattitabbā. Aññamañña…pe… bhontānanti cakkhundriyaṁ",
  "tika-abh08t30:16_2": "sotindriyassa gocaraṁ na paccanubhoti, tathā ‘‘sotindriyaṁ cakkhundriyassā’’tiādinā",
  "tika-abh08t30:16_3": "aññamaññassa ārammaṇaṁ neva paccanubhontānaṁ nānubhavantānaṁ na gaṇhantānaṁ. Tesanti",
  "tika-abh08t30:16_4": "tesaṁ pañcannaṁ indriyānaṁ.",
  "tika-abh08t30:17_0": "303. Tañca gocaraṁ mano paccanubhotīti sambandho. Taṁ rūpādipañcavidhaṁ ārammaṇaṁ",
  "tika-abh08t30:17_1": "ca-saddena dhammārammaṇañca mano paccanubhoti, cittaṁ ārammaṇaṁ karotīti attho. Ayaṁ",
  "tika-abh08t30:17_2": "panettha adhippāyo – yadi cakkhādīnamāpāthagatāni vinā avasesā dhammārammaṇā honti,",
  "tika-abh08t30:17_3": "tadā taṁvisayaṁ cittaṁ pañcindriyānaṁ visayaṁ paccanubhontaṁ nāma na hoti, attanoyeva",
  "tika-abh08t30:17_4": "pana visayaṁ paccanubhontaṁ nāma hoti. Evañca sati manova tesaṁ gocaravisayaṁ paccanubhotīti",
  "tika-abh08t30:17_5": "dupparihāriyaṁ bhaveyya, na ca taṁ suttavacanaṁ sakkā atikkametuṁ, tasmā vuttanayena",
  "tika-abh08t30:17_6": "cakkhādīnaṁ anāpāthagatāpi manogocarā rūpādayo rūpādiārammaṇāneva honti, na dhammārammaṇāti.",
  "tika-abh08t30:17_7": "Yadi rūpārammaṇaṁ cittaṁ attano visayaṁ nānubhoti, paravisayameva anubhoti, kathaṁ",
  "tika-abh08t30:17_8": "dassanādikiccaṁ na karoti? Taṁtaṁkiccānaṁ nissayabhūtassa vatthuno anissitattā. Kathañcarahi",
  "tika-abh08t30:17_9": "pañcindriyānaṁ visayaṁ paccanubhoti nāma? Dassanādikiccassa akaraṇepi cakkhuviññāṇādīhi",
  "tika-abh08t30:17_10": "diṭṭhādiākārasseva gahaṇato pañcindriyānaṁ visayaṁ paccanubhoti nāma. Yadi hi cakkhuviññāṇādīhi",
  "tika-abh08t30:17_11": "diṭṭhādiākāraṁ na gaṇhāti, rūpādīnaṁ nīlattādivasena jānanaṁ manoviññāṇameva karoti,",
  "tika-abh08t30:17_12": "na pañcaviññāṇānīti tathā jānanameva na hoti. Tassa pana atthitāyevetaṁ viññātabbaṁ",
  "tika-abh08t30:17_13": "– anāpāthagatarūpādārammaṇaṁ cittaṁ attano visayaṁ na paccanubhoti nāma. Atha kho",
  "tika-abh08t30:17_14": "pañcindriyānaṁ visayameva paccanubhotīti. Atha siyā, na mayaṁ cittassa pañcindriyavisayānubhavanaṁ",
  "tika-abh08t30:17_15": "paṭikkhipāma, tassa pana anubhavanaṁ dassanādikiccavirahena dhammārammaṇavasenevāti",
  "tika-abh08t30:17_16": "ce? Tampi na, sutte tathā āgataṭṭhānassa abhāvato. Yadi hi cittaṁ dassanādikiccavirahena",
  "tika-abh08t30:17_17": "pañcindriyavisayaṁ dhammārammaṇavaseneva paccanubhoti, pañcindriyānaṁ visayaṁ paccanubhavamānā",
  "tika-abh08t30:17_18": "manodhātumanoviññāṇadhātupi dhammārammaṇāyeva siyā, evañca sati ‘‘dhammāyatanaṁ manodhātuyā",
  "tika-abh08t30:17_19": "ca manoviññāṇadhātuyā ca taṁsampayuttakānañca dhammānaṁ ārammaṇapaccayena paccayo’’ti",
  "tika-abh08t30:17_20": "paṭṭhāne vattabbaṁ siyā, tathā pana avatvā –",
  "tika-abh08t30:18": "‘‘Rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ manodhātuyā taṁsampayuttakānañca dhammānaṁ ārammaṇapaccayena paccayo’’ti (paṭṭhā. 1.1.2),",
  "tika-abh08t30:19": "‘‘Rūpāyatanaṁ…pe… dhammāyatanaṁ manoviññāṇadhātuyā taṁsampayuttakānañca dhammānaṁ ārammaṇapaccayena paccayo’’ti ca (paṭṭhā. 1.1.2) –",
  "tika-abh08t30:20": "Vuttattā pañcindriyānaṁ visayaṁ paccanubhontī manodhātumanoviññāṇadhātu taṁpañcindriyānaṁ visayavasena paccanubhoti, na dhammāyatanavasenāti niṭṭhamettha gantabbaṁ.",
  "tika-abh08t30:21_0": "304-5. Evaṁ ekenākārena paṭikkhepavidhiṁ dassetvā puna aparenapi kāraṇena dassento",
  "tika-abh08t30:21_1": "āha ‘‘dibbacakkhādī’’tiādi. Ādi-ggahaṇena dibbasotañāṇaggahaṇaṁ. Itipi na yujjatīti",
  "tika-abh08t30:21_2": "na kevalaṁ pubbe vutteneva kāraṇena, atha kho imināpi kāraṇena na yujjatīti vuttaṁ",
  "tika-abh08t30:21_3": "hoti. Yadipi cakkhādīnaṁ anāpāthagatarūpādīni dhammārammaṇā nāma honti, tadā dibbacakkhādīni",
  "tika-abh08t30:21_4": "rūpādiārammaṇāni na siyuṁ tesaṁ pasādavisayānaṁ rūpasaddānaṁ pariggaṇhanato, evañca",
  "tika-abh08t30:21_5": "sati suttesu dibbacakkhudibbasotānaṁ dhammārammaṇatāva vattabbā, na rūpādiārammaṇatā,",
  "tika-abh08t30:21_6": "vuttā ca sā, tasmā cakkhādīnaṁ avisayā rūpādayo rūpādārammaṇāneva, na dhammārammaṇāti.",
  "tika-abh08t30:21_7": "Teneva ca dhammasaṅgahepi –",
  "tika-abh08t30:22_0": "‘‘Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ",
  "tika-abh08t30:22_1": "rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ",
  "tika-abh08t30:22_2": "vā dhammārammaṇaṁ vā, yaṁ yaṁ vā panārabbha, tasmiṁ samaye phasso hoti…pe… avikkhepo",
  "tika-abh08t30:22_3": "hotī’’ti (dha. sa. 1) –",
  "tika-abh08t30:23_0": "Vuttaṁ. Kiñca anāpāthagatānaṁ dhammārammaṇatte sabbaññutaññāṇaṁ rūpādiārammaṇaṁ na",
  "tika-abh08t30:23_1": "hotīti āpajjatīti. Evaṁ satīti yadi kadāci rūpādiārammaṇaṁ hutvā kadāci dhammārammaṇaṁ",
  "tika-abh08t30:23_2": "hoti, kadāci dhammārammaṇaṁ hutvā kadāci rūpādiārammaṇaṁ hoti, tadā tesaṁ rūpādiārammaṇānaṁ",
  "tika-abh08t30:23_3": "niyamopi kathaṁ bhave ‘‘idaṁ rūpādiārammaṇaṁ, idaṁ dhammārammaṇa’’nti niyamo na bhaveyya,",
  "tika-abh08t30:23_4": "ārammaṇasaṅkaro bhaveyyāti attho.",
  "tika-abh08t30:24_0": "306. Evaṁ chabbidhaṁ ārammaṇaṁ dassetvā idānissa anantarabhedaṁ parittārammaṇādittikavasena",
  "tika-abh08t30:24_1": "dassento āha ‘‘sabbaṁ ārammaṇa’’ntiādi. Chabbidhaṁ parittattikādikaṁ taṁ etaṁ sabbaṁ",
  "tika-abh08t30:24_2": "ārammaṇanti sambandho. Parittattikādīnanti parittārammaṇattikādīnaṁ. Parittārammaṇattiko",
  "tika-abh08t30:24_3": "hi idha ‘‘parittattiko’’ti vutto majjhapadalopavasena. Ādi-ggahaṇena maggārammaṇattiko",
  "tika-abh08t30:24_4": "atītārammaṇattiko ajjhattārammaṇattikoti imesaṁ tiṇṇaṁ tikānaṁ saṅgaho. Tattha ‘‘parittārammaṇā",
  "tika-abh08t30:24_5": "dhammā, mahaggatārammaṇā dhammā, appamāṇārammaṇā dhammā’’ti evamāgato parittārammaṇattiko.",
  "tika-abh08t30:24_6": "Ādipadavasena ‘‘maggārammaṇā dhammā, maggahetukā dhammā, maggādhipatino dhammā’’ti",
  "tika-abh08t30:24_7": "evamāgato maggārammaṇattiko. ‘‘Atītārammaṇā dhammā, anāgatārammaṇā dhammā, paccuppannārammaṇā",
  "tika-abh08t30:24_8": "dhammā’’ti evamāgato atītārammaṇattiko. ‘‘Ajjhattārammaṇā dhammā, bahiddhārammaṇā",
  "tika-abh08t30:24_9": "dhammā, ajjhattabahiddhārammaṇā dhammā’’ti evamāgato ajjhattārammaṇattikoti veditabbaṁ.",
  "tika-abh08t30:25_0": "307-9.Kriyāhetudvayanti ahetukakiriyadvayaṁ hasituppādamanodhātu itarassa mahaggatādiārammaṇatāvasenāpi",
  "tika-abh08t30:25_1": "vakkhamānattā. ‘‘Iṭṭhādibhedā’’tiādi parittārammaṇabhāvavibhāvanaṁ. Iṭṭhādibhedāti",
  "tika-abh08t30:25_2": "iṭṭhaiṭṭhamajjhattaaniṭṭhaaniṭṭhamajjhattabhedā. Paṭipāṭiyāti ‘‘rūpaṁ cakkhuviññāṇassa,",
  "tika-abh08t30:25_3": "saddo sotaviññāṇassā’’tiādinā anukkamato. Rūpādi…pe… ttayassa tūti kiriyāmanodhātuyā",
  "tika-abh08t30:25_4": "ceva kusalākusalavipākavibhāgavasena dvinnaṁ manodhātūnañca sabbaṁ rūpādipañcakagocaraṁ",
  "tika-abh08t30:25_5": ". Tā hi hadayavatthuṁ nissāya cakkhuviññāṇādīnaṁ purimapacchimā hutvā niyatā rūpādīneva ārabbha pavattanti.",
  "tika-abh08t30:26_0": "311.Kāmadhātuyanti kāmabhave. Tattha hi nesaṁ sabbesaṁ vatthārammaṇāni upalabbhanti.",
  "tika-abh08t30:26_1": "Cattārīti tesveva kiriyāmanodhātu, kusalavipākacakkhusotaviññāṇāni, tathā sampaṭicchananti",
  "tika-abh08t30:26_2": "imāni cattāri cittāni. Sesāni pana vatthārammaṇābhāvena tattha nuppajjanti. Neva",
  "tika-abh08t30:26_3": "kiñcīti vatthārammaṇānaṁ sabbaso abhāvato etesu kiñci na jāyati.",
  "tika-abh08t30:27": "312-3.‘‘Mahāpākāna’’ntiādi paṭhamaparicchede vuttatthameva. Paṭuppannāti paccuppannā.",
  "tika-abh08t30:28_0": "314. Evaṁ parittārammaṇe dassetvā idāni mahaggatārammaṇe appamāṇārammaṇe ca dassetuṁ",
  "tika-abh08t30:28_1": "‘‘dutiyāruppacittañcā’’tiādi vuttaṁ. Tattha dutiyāruppacittaṁ paṭhamāruppārammaṇato,",
  "tika-abh08t30:28_2": "catutthāruppaṁ tatiyāruppārammaṇato mahaggatārammaṇaṁ. Chabbidhanti kusalavipākakiriyāvasena",
  "tika-abh08t30:28_3": "paccekaṁ tividhatāya chappakāraṁ.",
  "tika-abh08t30:29_0": "316-20. Ñāṇaṁ parihīnaṁ etesaṁ, ñāṇato parihīnāti vā ñāṇahīnā. Parittārammaṇā…pe…",
  "tika-abh08t30:29_1": "honti teti aṭṭha ñāṇavippayuttacittuppādā sekhaputhujjanakhīṇāsavānaṁ kadāci nirussukkabhāvena",
  "tika-abh08t30:29_2": "ādarākaraṇavasena akammaññasarīratāaññavihitatāhi vā asakkaccadānapaccavekkhaṇadhammassavanādīsu",
  "tika-abh08t30:29_3": "atipaguṇavipassanāya ca kāmāvacaradhamme ārabbha pavattikāle parittārammaṇā. Atipaguṇānaṁ",
  "tika-abh08t30:29_4": "paṭhamajjhānādīnaṁ paccavekkhaṇakāle mahaggatārammaṇā. Kasiṇanimittādipaññattipaccavekkhaṇakāle",
  "tika-abh08t30:29_5": "parittārammaṇādivasena navattabbā. Akusalesu cattāro diṭṭhisampayuttacittuppādā catupaññāsakāmāvacaradhammānaṁ,",
  "tika-abh08t30:29_6": "rūpassa ca ‘‘attā satto’’ti parāmasanaassādanābhinandanakāle parittārammaṇā. Tenevākārena",
  "tika-abh08t30:29_7": "sattavīsatimahaggatadhamme ārabbha pavattakāle mahaggatārammaṇā. Paṇṇattidhamme ārabbha",
  "tika-abh08t30:29_8": "pavattanakāle siyā navattabbā parittārammaṇādivasena. Diṭṭhivippayuttāni teyeva dhamme",
  "tika-abh08t30:29_9": "ārabbha vinā parāmāsena assādanābhinandanavasena pavattiyaṁ, paṭighasampayuttāni",
  "tika-abh08t30:29_10": "domanassavasena pavattiyaṁ, vicikicchāsampayuttaṁ dveḷhakabhāvena, uddhaccasahagataṁ",
  "tika-abh08t30:29_11": "vikkhipanavasena, avūpasamavasena ca pavattiyaṁ parittamahaggatanavattabbārammaṇāti",
  "tika-abh08t30:29_12": "veditabbā. Kriyatopi ca tathāti kiriyacittatopi ñāṇasampayuttā cattāroti attho. Kriyāvoṭṭhabbananti",
  "tika-abh08t30:29_13": "sarūpakathanametaṁ, na pana kusalākusalavipākavoṭṭhabbanassa vijjamānattā.",
  "tika-abh08t30:30_0": "Tividho hoti gocaroti parittamahaggataappamāṇavasena tividhopi gocaro hoti. Kathaṁ?",
  "tika-abh08t30:30_1": "Kusalakiriyāvasena aṭṭha ñāṇasampayuttacittuppādā sekhaputhujjanakhīṇāsavānaṁ sakkaccadānapaccavekkhaṇadhammassavanavipassanādīsu",
  "tika-abh08t30:30_2": "kāmāvacaradhamme ārabbha pavattakāle kāmāvacarārammaṇikaabhiññāya parikammānulomakāle",
  "tika-abh08t30:30_3": "ca parittārammaṇā. Paṭhamajjhānādipaccavekkhaṇakāle mahaggatārammaṇajhānādīnaṁ parikammakāle",
  "tika-abh08t30:30_4": "mahaggatadhamme ārabbha sammasanakāle ca mahaggatārammaṇā honti. Yathālābhaṁ gotrabhuvodānakāle",
  "tika-abh08t30:30_5": "pana lokuttaraṁ dhammaṁ paccavekkhaṇakāle ca nibbānārammaṇābhiññāya parikammakāle",
  "tika-abh08t30:30_6": "ca appamāṇārammaṇā. Paṇṇattipaccavekkhaṇakāle paṇṇattārammaṇikajhānābhiññānaṁ parikammakāle",
  "tika-abh08t30:30_7": "ca navattabbā. Abhiññādvayassa parittādiārammaṇataṁ sattarasamaparicchede vakkhati.",
  "tika-abh08t30:30_8": "Kiriyāvoṭṭhabbanampi yathāvuttadhammānaṁ taṁtaṁārammaṇe pavattamānānaṁ purecaraṁ",
  "tika-abh08t30:30_9": "hutvā taṁ tadeva āvajjantaṁ pavattatīti parittādiārammaṇaṁ. Pañcadvāre voṭṭhabbanavasena",
  "tika-abh08t30:30_10": "pavattiyaṁ parittārammaṇameva.",
  "tika-abh08t30:31_0": "Vuttāvasesānīti yathāvuttehi avasiṭṭhāni pannarasa rūpāvacarāni paṭhamatatiyāni,",
  "tika-abh08t30:31_1": "cha arūpāvacarakusalavipākakiriyacittānīti ekavīsati cittāni. Navattabbārammaṇānīti",
  "tika-abh08t30:31_2": "parittādivasena navattabbassa kasiṇādinimittasattapaññattiākāsaviññāṇābhāvassa ārammaṇakaraṇato",
  "tika-abh08t30:31_3": "navattabbārammaṇāni.",
  "tika-abh08t30:32": "Parittārammaṇattikaṁ samattaṁ.",
  "tika-abh08t30:33_0": "321-2. Evaṁ parittārammaṇattikavasena visayīvibhāgaṁ dassetvā idāni yasmā appamāṇārammaṇaniddeseneva",
  "tika-abh08t30:33_1": "maggārammaṇattikasaṅgahitopi visayīvibhāgo niddiṭṭho hoti, tasmā taṁ pahāya atītārammaṇattikavasena",
  "tika-abh08t30:33_2": "dassetuṁ ‘‘dutiyāruppacittañcā’’tiādi vuttaṁ. Tattha dutiyāruppacittaṁ atītassa paṭhamāruppaviññāṇassa",
  "tika-abh08t30:33_3": "ārammaṇakaraṇato, catutthāruppaṁ tatiyāruppassa ārammaṇakaraṇato ekantaatītārammaṇaṁ.",
  "tika-abh08t30:33_4": "Paccuppannāva gocarāti rūpādimhi dharamāneyeva pañcadvārikacittānaṁ uppajjanato.",
  "tika-abh08t30:33_5": "Anāgatārammaṇaṁ pana niyataṁ kiñci natthi anāgataṁsañāṇassapi pañcamajjhānato abhinnattā.",
  "tika-abh08t30:34_0": "324-6.Siyā…pe… nāgatagocarāti aṭṭha tāva mahāvipākā devamanussānaṁ paṭisandhiggahaṇakāle",
  "tika-abh08t30:34_1": "kammaṁ vā kammanimittaṁ vā ārabbha pavattiyaṁ atītārammaṇā. Bhavaṅgacutikālepi eseva",
  "tika-abh08t30:34_2": "nayo. Gatinimittaṁ pana kadāci kammanimittañca ārabbha paṭisandhiggahaṇakāle, tadanantaraṁ",
  "tika-abh08t30:34_3": "bhavaṅgakāle ca paccuppannārammaṇā, tathā pañcadvāre tadārammaṇavasena pavattiyaṁ.",
  "tika-abh08t30:34_4": "Manodvāre pana atītānāgatapaccuppannārammaṇānaṁ javanānaṁ ārammaṇaṁ gahetvā pavattiyaṁ",
  "tika-abh08t30:34_5": "atītānāgatapaccuppannārammaṇā. Kusalākusalavipākāhetukaupekkhāsahagatamanoviññāṇadhātudvayepi",
  "tika-abh08t30:34_6": "eseva nayo. Kevalañhi tā yathākkamaṁ manussesu jaccandhādīnaṁ, apāyesu ca sabbesaṁ",
  "tika-abh08t30:34_7": "paṭisandhi honti. Pañcadvāre ca santīraṇakāle paccuppannārammaṇāva hontīti ayametesaṁ",
  "tika-abh08t30:34_8": "viseso. Somanassasahagatā pana pañcadvāre santīraṇavasena, tadārammaṇavasena ca pavattikāle",
  "tika-abh08t30:34_9": "paccuppannārammaṇā, manodvāre ca tadārammaṇakāle atītānāgatapaccuppannārammaṇāti",
  "tika-abh08t30:34_10": "veditabbā. Hasituppādacittaṁ pana khīṇāsavānaṁ pañcadvāre haṭṭhapahaṭṭhākāraṁ kurumānānaṁ",
  "tika-abh08t30:34_11": "paccuppannārammaṇaṁ hoti, manodvāre atītādibhede dhamme ārabbha hasituppādavasena",
  "tika-abh08t30:34_12": "pavattiyaṁ atītānāgatapaccuppannārammaṇaṁ. ‘‘Kusalākusalā’’tiādīsu kusalesu tāva",
  "tika-abh08t30:34_13": "cattāro ñāṇasampayuttacittuppādā sekhaputhujjanānaṁ, atītādibhedāni khandhadhātuāyatanāni",
  "tika-abh08t30:34_14": "sammasanakāle, paccavekkhaṇakāle, atītādiārammaṇikaabhiññānaṁ parikammakāle ca atītānāgatapaccuppannārammaṇā.",
  "tika-abh08t30:34_15": "Paññattinibbānapaccavekkhaṇakāle, gotrabhuvodānakāle, paññattinibbānārammaṇikaabhiññānaṁ",
  "tika-abh08t30:34_16": "parikammādikāle ca navattabbārammaṇā. Paññattinibbānāni hi idha atītādikālavasena",
  "tika-abh08t30:34_17": "navattabbānīti tadārammaṇāni atītārammaṇādivasena navattabbāni. Tenāha ‘‘santapaññattikālepī’’ti,",
  "tika-abh08t30:34_18": "yathāsambhavaṁ santassa nibbānassa, paññattiyā ca ārammaṇakaraṇakāleti attho. Potthakesu",
  "tika-abh08t30:34_19": "pana ‘‘sante paññattikālesū’’ti likhanti, so apāṭho. Tassa pana apāṭhabhāvaṁ ajānantā",
  "tika-abh08t30:34_20": "atthahānimpi asallakkhetvā vacanavipallāsavasena paññattikālasmiṁ satīti atthaṁ likhanti.",
  "tika-abh08t30:34_21": "Ñāṇavippayuttānipi vuttanayeneva veditabbāni. Kevalañhi tesaṁ maggaphalanibbānapaccavekkhaṇāni",
  "tika-abh08t30:34_22": "natthi. Ñāṇavirahena lokuttaradhammārammaṇe asamatthabhāvatoti ayameva viseso.",
  "tika-abh08t30:35_0": "Akusalesu cattāro diṭṭhisampayuttacittuppādā atītādibhedānaṁ tebhūmakadhammānaṁ assādanābhinandanaparāmasanakāle",
  "tika-abh08t30:35_1": "atītādiārammaṇā. Tatheva paññattiṁ ārabbha pavattikāle navattabbārammaṇā. Diṭṭhivippayuttesupi",
  "tika-abh08t30:35_2": "eseva nayo. Kevalañhi tattha parāmāsaggahaṇaṁ natthi. Dve paṭighasampayuttacittuppādā",
  "tika-abh08t30:35_3": "atītādibhede dhamme ārabbha dussanakāle atītādiārammaṇā, paṇṇattiṁ ārabbha dussanakāle",
  "tika-abh08t30:35_4": "navattabbārammaṇā. Vicikicchuddhaccasampayuttā tesu dhammesu aniṭṭhaṅgatabhāvena",
  "tika-abh08t30:35_5": "ca avūpasamavikkhepavasena ca pavattiyaṁ atītānāgatapaccuppannanavattabbārammaṇā.",
  "tika-abh08t30:35_6": "Kiriyāsu aṭṭha sahetukacittuppādā kusalacittuppādagatikā eva. Tattha hi ñāṇasampayuttā",
  "tika-abh08t30:35_7": "kusalesu ñāṇasampayuttehi, ñāṇavippayuttā ñāṇavippayuttehi samānā. Kevalaṁ pana te",
  "tika-abh08t30:35_8": "sekhaputhujjanānaṁ uppajjanti, ime khīṇāsavānanti ayamevettha viseso. Kiriyāhetukamanoviññāṇadhātu",
  "tika-abh08t30:35_9": "pana upekkhāsahagatā pañcadvāre voṭṭhabbanavasena pavattiyaṁ paccuppannārammaṇā,",
  "tika-abh08t30:35_10": "manodvāre atītānāgatapaccuppannārammaṇānañceva paññattinibbānārammaṇānañca javanānaṁ",
  "tika-abh08t30:35_11": "purecārikakāle atītānāgatapaccuppannanavattabbārammaṇā. Abhiññādvayassa atītādiārammaṇataṁ",
  "tika-abh08t30:35_12": "vakkhati. Navattabbā…pe… ādināti kasiṇanimittādipaññattārammaṇattā atītārammaṇādinā navattabbā.",
  "tika-abh08t30:36_0": "327.Kriyā pañcāti ñāṇasampayuttā catasso, ahetukamanoviññāṇadhātu upekkhāsahagatāti",
  "tika-abh08t30:36_1": "imā pañca kiriyā. Rūpato pañcamī kriyāti rūpāvacarapañcamajjhānasaṅkhātā kiriyābhiññā",
  "tika-abh08t30:36_2": "ca. Natthi kiñci agocaranti atītādibhedesu, kālavimuttesu ca agocaraṁ nāma kiñci",
  "tika-abh08t30:36_3": "natthi, sabbameva nesaṁ gocaraṁ hotīti attho.",
  "tika-abh08t30:37": "Atītārammaṇattikaṁ.",
  "tika-abh08t30:38_0": "Vuttanayānusāreneva ajjhattārammaṇattikasaṅgahitopi visayīvibhāgo sakkā viññātunti",
  "tika-abh08t30:38_1": "so visuṁ na uddhaṭo. Sarūpato panesa evaṁ veditabbo – viññāṇañcāyatanaṁ nevasaññānāsaññāyatananti",
  "tika-abh08t30:38_2": "ime tāva kusalavipākakiriyāvasena cha cittuppādā attano santānasambandhaṁ heṭṭhimaṁ",
  "tika-abh08t30:38_3": "samāpattiṁ ārabbha pavattanato ajjhattārammaṇā. Rūpāvacaracatukkajjhānāni, paṭhamatatiyārūppāni,",
  "tika-abh08t30:38_4": "lokuttarakusalavipākāni ca niyakajjhattato bahibhāvena bahiddhābhūtāni pathavīkasiṇādīni",
  "tika-abh08t30:38_5": "ārabbha pavattito bahiddhārammaṇāni. Sabbeva kāmāvacarakusalākusalābyākatā dhammā",
  "tika-abh08t30:38_6": "rūpāvacarapañcamajjhānañca ajjhattabahiddhārammaṇāni. Tattha kāmāvacarakusalato cattāro",
  "tika-abh08t30:38_7": "ñāṇasampayuttacittuppādā attano khandhādīni paccavekkhantassa ajjhattārammaṇā, paresaṁ",
  "tika-abh08t30:38_8": "khandhādipaccavekkhaṇe, paṇṇattinibbānapaccavekkhaṇe ca bahiddhārammaṇā, tadubhayavasena",
  "tika-abh08t30:38_9": "ajjhattabahiddhārammaṇā. Ñāṇavippayuttesupi eseva nayo. Kevalañhi tesaṁ nibbānapaccavekkhaṇā",
  "tika-abh08t30:38_10": "natthi. Akusalāpi attano khandhādīnaṁ assādanābhinandanaparāmāsādikāle ajjhattārammaṇā,",
  "tika-abh08t30:38_11": "parassa khandhādīsu ceva anindriyabaddharūpakasiṇādīsu ca tatheva pavattikāle bahiddhārammaṇā,",
  "tika-abh08t30:38_12": "tadubhayavasena ajjhattabahiddhārammaṇā. Dvepañcaviññāṇāni, tisso ca manodhātuyoti",
  "tika-abh08t30:38_13": "ime terasa cittuppādā attano rūpādīni ārabbha pavattiyaṁ ajjhattārammaṇā, parassa",
  "tika-abh08t30:38_14": "rūpādīsu pavattā bahiddhārammaṇā, tadubhayavasena ajjhattabahiddhārammaṇā, somanassasahagataṁ",
  "tika-abh08t30:38_15": "santīraṇaṁ pañcadvāre santīraṇatadārammaṇavasena attano pañcarūpādidhamme manodvāre",
  "tika-abh08t30:38_16": "tadārammaṇavasena aññepi ajjhattike kāmāvacaradhamme ārabbha pavattiyaṁ ajjhattārammaṇā,",
  "tika-abh08t30:38_17": "paresaṁ dhammesu pavattamānā bahiddhārammaṇā, tadubhayavasena ajjhattabahiddhārammaṇā.",
  "tika-abh08t30:38_18": "Upekkhāsahagatasantīraṇadvayepi eseva nayo.",
  "tika-abh08t30:39_0": "Kevalaṁ pana taṁ sugatiduggatīsu paṭisandhibhavaṅgacutivasenāpi ajjhattādibhedesu",
  "tika-abh08t30:39_1": "kammādīsu pavattati. Aṭṭha mahāvipākāni paṭisandhibhavaṅgacutitadārammaṇavasena ajjhattādibhedesu",
  "tika-abh08t30:39_2": "dhammesu pavattanato ajjhattādiālambaṇāni. Hasituppādampi attano rūpādīni ārabbha",
  "tika-abh08t30:39_3": "pahaṭṭhākārakaraṇavasena pavattiyaṁ ajjhattārammaṇaṁ, parassa rūpādīsu pavattaṁ bahiddhārammaṇaṁ.",
  "tika-abh08t30:39_4": "Manodvārepi attano katakiriyapaccavekkhaṇena hasituppādane ajjhattārammaṇaṁ, paresaṁ",
  "tika-abh08t30:39_5": "katakiriyapaccavekkhaṇena bahiddhārammaṇaṁ, tadubhayavasena ajjhattabahiddhārammaṇaṁ.",
  "tika-abh08t30:39_6": "Manodvārāvajjanaṁ pana manodvāre āvajjanavasena, pañcadvāre ca voṭṭhabbanavasena",
  "tika-abh08t30:39_7": "pavattiyaṁ ajjhattādiārammaṇaṁ. Aṭṭha mahākiriyā kusalagatikāyeva. Kevalañhi tā khīṇāsavānaṁ",
  "tika-abh08t30:39_8": "uppajjanti, kusalāni sekhaputhujjanānanti ettakameva nānattaṁ. Rūpāvacarapañcamajjhānassa",
  "tika-abh08t30:39_9": "ajjhattādiārammaṇataṁ vakkhati.",
  "tika-abh08t30:40": "329. ‘‘Phalaṁ, magga’’nti ca sāmaññena pucchitattā āha ‘‘cattāro…pe… puññato’’ti.",
  "tika-abh08t30:41_0": "332-4. Arahattamaggaphalāni pana te jānituṁ na sakkonti, tathā kusalābhiññā ca .",
  "tika-abh08t30:41_1": "Tenāha ‘‘sabbesu panā’’tiādi. Voṭṭhabbanassa āvajjanakiccasamayaṁ sandhāya gāthābandhasukhatthaṁ",
  "tika-abh08t30:41_2": "‘‘voṭṭhabbanampi cā’’ti vuttaṁ. ‘‘Cattāro…pe… puññato’’ti idaṁ ñāṇasampayuttassāpi",
  "tika-abh08t30:41_3": "sekhaputhujjanasantānappavattassa aggamaggaphalajānane asamatthatāya nidassanamattaṁ.",
  "tika-abh08t30:41_4": "Kusalābhiññācittampi pana taṁ gocaraṁ kātumasamatthameva. Evañca katvā heṭṭhā ‘‘kriyābhiññā",
  "tika-abh08t30:41_5": "manodhātū’’ti vuttaṁ.",
  "tika-abh08t30:42_0": "335-8.Kasmāti kāraṇapucchā. ‘‘Arahato’’tiādi vissajjanaṁ. Hi-saddo ‘‘yasmā’’ti imassa",
  "tika-abh08t30:42_1": "atthe. Yasmā puthujjanā vā sekhā vā arahato maggacittaṁ, phalamānasañca jānituṁ na",
  "tika-abh08t30:42_2": "sakkonti, tasmāti attho. Ayañca nesaṁ asamatthatā anadhigatattā anadhigate ca visaye",
  "tika-abh08t30:42_3": "sabbesampi moho atthevāti dassetuṁ ‘‘puthujjano na jānātī’’tiādi vuttaṁ. Sotāpannassa",
  "tika-abh08t30:42_4": "mānasanti sotāpannassa pāṭipuggalikaṁ maggaphalasaṅkhātalokuttaramānasaṁ. Evaṁ ‘‘sakadāgāmissa",
  "tika-abh08t30:42_5": "mānasa’’ntiādīsupi. Lokiyamānasaṁ pana arahantassāpi jānāti. Tathā hi vuttaṁ ‘‘atha",
  "tika-abh08t30:42_6": "kho māro pāpimā bhagavato cetasā cetoparivitakkamaññāyā’’ti. Vuttamevatthaṁ saṅkhipitvā",
  "tika-abh08t30:42_7": "dassento āha ‘‘heṭṭhimo heṭṭhimo’’tiādi. Yatheva heṭṭhimo heṭṭhimo puggalo uparūpari",
  "tika-abh08t30:42_8": "cittaṁ na jānāti, evaṁ uparimo uparimopi heṭṭhimassa heṭṭhimassa cittaṁ na jānātīti",
  "tika-abh08t30:42_9": "ce? No na jānāti, so pana attanā adhigatavisayattā jānātiyevāti dassento āha ‘‘uparūparī’’tiādi.",
  "tika-abh08t30:42_10": "Yathā ‘‘uparūparī’’ti vuttaṁ, evaṁ ‘‘heṭṭhimassa heṭṭhimassā’’ti vattabbe ekaṁ heṭṭhima-saddaṁ",
  "tika-abh08t30:42_11": "ca-saddena saṅgahetvā ‘‘heṭṭhimassa ca mānasa’’nti vuttaṁ.",
  "tika-abh08t30:43_0": "339-41. Evampi visayīpadhānavasena vibhāgaṁ dassetvā idāni visayappadhānavasena dassetuṁ",
  "tika-abh08t30:43_1": "‘‘yo dhammo’’tiādi vuttaṁ. Kusalameva ārammaṇanti kusalārammaṇaṁ. Kāmeti padaṁ ubhayattha",
  "tika-abh08t30:43_2": "sambandhitabbaṁ ‘‘kāme kusalārammaṇaṁ kāme kusalākusalassā’’ti. Kiñcāpi hi akusalassa",
  "tika-abh08t30:43_3": "ekantakāmāvacarattā na etassa visesitabbatā atthi, kusalaṁ pana visesitabbamevāti",
  "tika-abh08t30:43_4": "taṁ apekkhāya ‘‘kāme’’ti uparipadena sambandhitabbameva. Atha vā akusalasahacariyato",
  "tika-abh08t30:43_5": "kusalampi kāmāvacarameva gayhatīti ‘‘kāme’’ti idaṁ purimapadasseva visesanaṁ daṭṭhabbaṁ.",
  "tika-abh08t30:44_0": "Kāmāvacarapākassāti pañcaviññāṇasampaṭicchanānaṁ ekantena rūpakkhandhārammaṇattā",
  "tika-abh08t30:44_1": "tadavasesassa ekādasavidhassa kāmāvacaravipākassa. Kāmakriyassāti vuttanayeneva manodhātuvajjitassa",
  "tika-abh08t30:44_2": "dasavidhakāmāvacarakiriyacittassa. Etesaṁ…pe… ārammaṇaṁ siyāti ettha kusalassa tāva",
  "tika-abh08t30:44_3": "attanā katassa dānādikāmāvacarakusalassa pasannacittena anussaraṇakāle, tatheva parehi",
  "tika-abh08t30:44_4": "katassa anumodanakāle, tasseva duvidhassāpi aniccatādivasena paccavekkhaṇakāle ,",
  "tika-abh08t30:44_5": "cetopariyañāṇādīnaṁ parittakusalārammaṇikaabhiññānaṁ parikammādikāle ca ārammaṇaṁ",
  "tika-abh08t30:44_6": "hoti. Akusalesu ca catunnaṁ diṭṭhigatasampayuttānaṁ kāmāvacarakusalaṁ ārabbha assādanābhinandanaparāmasanakāle,",
  "tika-abh08t30:44_7": "diṭṭhivippayuttānaṁ kevalaṁ assādanādikāle ca dvinnaṁ paṭighasampayuttānaṁ attanā,",
  "tika-abh08t30:44_8": "parehi ca katakusalamārabbha vippaṭisāradussanakāle, vicikicchācittassa asanniṭṭhānakāle,",
  "tika-abh08t30:44_9": "uddhaccasahagatassa avūpasamavikkhepakāle ca ārammaṇaṁ hoti. Abhiññācittadvaye kusalassa",
  "tika-abh08t30:44_10": "sekhaputhujjanānaṁ attanā, parehi vā katakusalassa anussaraṇakāle, paracittavijānanakāle,",
  "tika-abh08t30:44_11": "‘‘iminā puññakammena manussesu, kāmāvacaradevesu ca nibbattatī’’ti jānanakāle, ‘‘anāgate",
  "tika-abh08t30:44_12": "dānādīni puññāni karomi, karissatī’’ti jānanakāle ca kiriyacittassāpi khīṇāsavānaṁ",
  "tika-abh08t30:44_13": "attanā, parehi vā katakammānussaraṇakālādīsu ārammaṇaṁ hoti. Kāmāvacaravipākesu navannaṁ",
  "tika-abh08t30:44_14": "sugatipaṭisandhīnaṁ kammakammanimittārammaṇikapaṭisandhikāle, sabbesampi tadārammaṇānaṁ",
  "tika-abh08t30:44_15": "kāmāvacarakusalārammaṇikajavanānantaraṁ tadārammaṇakāle ca ārammaṇaṁ hotīti. Dasavidhakāmāvacarakiriyāsu",
  "tika-abh08t30:44_16": "ca aṭṭhannaṁ mahākiriyacittānaṁ khīṇāsavānaṁ kāmāvacarakusalapaccavekkhaṇasammasanakāle,",
  "tika-abh08t30:44_17": "parittārammaṇikakiriyābhiññānaṁ parikammādikāle, hasituppādassa dānādiṁ paccavekkhitvā",
  "tika-abh08t30:44_18": "tussanakāle, manodvārāvajjanassa pana kāmāvacarakusalārammaṇikajavanānaṁ purecārikakāle",
  "tika-abh08t30:44_19": "ca ārammaṇaṁ hotīti evaṁ kāmāvacarakusalaṁ channaṁ rāsīnaṁ ārammaṇaṁ hoti.",
  "tika-abh08t30:45_0": "342.Tatoti yathāvuttarāsito. Tenāha ‘‘pañcannaṁ pana rāsīna’’nti. Ettha ca kiriyacittesu",
  "tika-abh08t30:45_1": "hasituppādo na sambhavati ekantaparittārammaṇattā. Tattha kāmāvacarakusalassa tāva",
  "tika-abh08t30:45_2": "sekhaputhujjanānaṁ jhānapaccavekkhaṇasammasanakāle, rūpāvacarakusalārammaṇikaabhiññānaṁ",
  "tika-abh08t30:45_3": "parikammādikāle, akusalassa vuttanayena parāmasanādikāle, abhiññāsu kusalābhiññāya",
  "tika-abh08t30:45_4": "sekhaputhujjanānaṁ attanā, parehi vā atītabhave uppāditajhānānussaraṇakāle, paresaṁ",
  "tika-abh08t30:45_5": "rūpāvacaracittaparicchindanakāle, ‘‘iminā kammena imasmiṁ brahmaloke nibbattissatī’’ti",
  "tika-abh08t30:45_6": "jānanakāle ca ‘‘anāgate jhānaṁ bhāvessatī’’ti vā jānanakāle, kiriyābhiññāya ca khīṇāsavānaṁ",
  "tika-abh08t30:45_7": "yathāvuttavasena pavattikāle ca navavidhassa pana kiriyacittassa khīṇāsavānaṁ heṭṭhā",
  "tika-abh08t30:45_8": "vuttanayena rūpāvacarakusalapaccavekkhaṇakāleti evaṁ rūpāvacarakusalaṁ pañcannaṁ",
  "tika-abh08t30:45_9": "rāsīnaṁ ārammaṇaṁ hoti.",
  "tika-abh08t30:46_0": "343-7. Āruppakusalañcāpi ārammaṇapaccayo hotīti sambandho. Tebhūmakakusalassāti sabbassa",
  "tika-abh08t30:46_1": "kāmāvacarakusalassa, rūpāvacarakusalesu kusalābhiññāya, arūpāvacarakusalesu dutiyacatutthakusalassa",
  "tika-abh08t30:46_2": "cāti imassa tebhūmakakusalassa. Esa nayo ‘‘tebhūmakakriyassā’’ti etthāpi. ‘‘Catutthadūna’’nti",
  "tika-abh08t30:46_3": "vā ‘‘catutthadutiyāna’’nti vā vattabbe gāthābandhavasena vibhattiyā, savibhattissa",
  "tika-abh08t30:46_4": "vā tiya-saddassa lopaṁ katvā ‘‘catutthadū’’ti vuttaṁ. Imesaṁ…pe… paccayoti kāmāvacarakusalassa,",
  "tika-abh08t30:46_5": "tāva abhiññākusalassa ca rūpāvacarārammaṇesu vuttanayena dutiyacatutthāruppassa paṭhamatatiyavasenāti",
  "tika-abh08t30:46_6": "evaṁ tebhūmakakusalassa tathā sekhaputhujjanakāle attano santānagatassa, parasantānagatassa",
  "tika-abh08t30:46_7": "vā āruppakusalassa pajānanakāle kāmāvacararūpāvacarakiriyacittassa sekhaputhujjanakāleyeva",
  "tika-abh08t30:46_8": "attanā nibbattitaṁ paṭhamatatiyāruppaṁ ārabbha khīṇāsavakāle dutiyacatutthāruppanibbattane",
  "tika-abh08t30:46_9": "arūpakiriyacittassāti evaṁ tebhūmakakiriyassa heṭṭhā vuttanayeneva akusalassa, catutthadutiyānañca",
  "tika-abh08t30:46_10": "arūpāvacaravipākānanti evametesaṁ aṭṭhannaṁ rāsīnaṁ arūpakusalamārammaṇaṁ hoti.",
  "tika-abh08t30:47_0": "Paricchijja gāhikāya taṇhāya āpannanti pariyāpannaṁ, tebhūmakadhammajātaṁ, na pariyāpannanti",
  "tika-abh08t30:47_1": "apariyāpannaṁ, tadeva puññañcāti apariyāpannapuññaṁ. Kāmāvacaratopi kusalassa kiriyassāti",
  "tika-abh08t30:47_2": "sambandho. Rūpatoti rūpāvacarato. Catunnaṁ…pe… sadāti sekhānaṁ maggapaccavekkhaṇakāle",
  "tika-abh08t30:47_3": "maggārammaṇikakusalābhiññāya parikammādikāle ñāṇasampayuttakusalassa, khīṇāsavānaṁ",
  "tika-abh08t30:47_4": "maggapaccavekkhaṇakāle maggārammaṇikakiriyābhiññāya ca parikammakāle ñāṇasampayuttakiriyacittassa,",
  "tika-abh08t30:47_5": "tesaṁ tesaṁ javanānaṁ purecaravasena pavattikāle manodvārāvajjanassa, sekhānaṁ attano,",
  "tika-abh08t30:47_6": "paresaṁ vā maggajānanakāle abhiññādvayassāti evametesaṁ catunnaṁ rāsīnaṁ apariyāpannakusalamārammaṇaṁ hoti.",
  "tika-abh08t30:48_0": "Tathevākusalaṁ…pe… īritanti sekhānaṁ pahīnāvasiṭṭhakilesapaccavekkhaṇakāle, sekhaputhujjanānaṁ",
  "tika-abh08t30:48_1": "attano, paresaṁ vā santānappavattākusalasammasanakāle, akusalārammaṇikakusalābhiññāya",
  "tika-abh08t30:48_2": "parikammādikāle kāmāvacarakusalassa, attano, paresaṁ vā pavattaakusalānussaraṇādīsu",
  "tika-abh08t30:48_3": "rūpāvacarakusalassa, khīṇāsavānaṁ pahīnakilesapaccavekkhaṇaaññasantānagataakusalasammasanādikāle,",
  "tika-abh08t30:48_4": "pahīnakilesapaccavekkhaṇena tussanakāle, sabbesampi taṁtaṁjavanānaṁ purecarakāle",
  "tika-abh08t30:48_5": "ca kāmāvacarakiriyacittassa, kusalābhiññāya vuttanayena rūpāvacarakiriyacittassa,",
  "tika-abh08t30:48_6": "parāmāsaassādanābhinandanādivasena pavattiyaṁ akusalassa, uddhaccarahitakammārammaṇavasena",
  "tika-abh08t30:48_7": "akusalavipākasantīraṇassa, kāmāvacarajavanānaṁ anussaraṇakāle sabbampi ekādasatadārammaṇavipākassāti",
  "tika-abh08t30:48_8": "evaṁ kāmāvacaravipākānanti evametesaṁ channaṁ rāsīnaṁ akusalamārammaṇaṁ hoti.",
  "tika-abh08t30:49_0": "348-56.Vipākārammaṇaṁ…pe… paccayoti sekhaputhujjanānaṁ vipākasammasanādikāle kāmāvacarakusalassa,",
  "tika-abh08t30:49_1": "vipākakkhandhānussaraṇādīsu rūpāvacarakusalassa, vuttanayeneva khīṇāsavānaṁ vipākasammasanādikāle,",
  "tika-abh08t30:49_2": "puthujjanakāle aniṭṭhavipākābhāvaṁ ārabbha tussanakāle, yathāvuttajavanānaṁ purecarakāle",
  "tika-abh08t30:49_3": "kāmāvacarakiriyacittassa, kusalesu vuttanayeneva rūpāvacarakiriyacittassa, vipākaṁ",
  "tika-abh08t30:49_4": "ārabbha tadārammaṇappavattiyaṁ vipākārammaṇikakammunā paṭisandhiṁ gaṇhantassa kammanimittavasena",
  "tika-abh08t30:49_5": "pavattiyañca kāmāvacaravipākassa, assādanābhinandanaparāmāsādivasena pavattiyaṁ akusalassāti",
  "tika-abh08t30:49_6": "evametesaṁ channaṁ rāsīnaṁ kāmāvacaravipākamārammaṇapaccayo hotīti. Rūpāvacaravipākārammaṇepi",
  "tika-abh08t30:49_7": "imināva nayena yojanā kātabbā. Kevalañhi taṁ kāmāvacaravipākānaṁ kiriyacittesu ca",
  "tika-abh08t30:49_8": "hasituppādassārammaṇaṁ na hotīti ayamettha viseso. Lokuttaravipākassa kāmāvacarakusalakiriyānamārammaṇakkamo",
  "tika-abh08t30:49_9": "appamāṇārammaṇaniddese vuttanayena veditabbo.",
  "tika-abh08t30:50_0": "Kāmāvacarakiriyacittassa kāmāvacarakusalādīnaṁ channaṁ rāsīnamārammaṇakkamo kusalārammaṇe",
  "tika-abh08t30:50_1": "vuttasadisova. Kevalañhi ettha yadetaṁ khīṇāsavasantānasseva niyataṁ navavidhaṁ kiriyacittaṁ,",
  "tika-abh08t30:50_2": "taṁ parasantānappavattakusalākusalassa, sasantāneva sekhaputhujjanakāle anāgatārammaṇikaabhiññāya",
  "tika-abh08t30:50_3": "parikammādivasappavattakusalassa ārammaṇaṁ hoti. Vipākesu ca paṭisandhibhavaṅgacutisaṅkhātānaṁ",
  "tika-abh08t30:50_4": "vipākānaṁ kammārammaṇavasena ārammaṇaṁ na hotīti ayameva viseso.",
  "tika-abh08t30:51_0": "Rūpāvacarakiriyacittassa pañcannaṁ rāsīnaṁ ārammaṇakkamo kusalārammaṇe vuttasadisova.",
  "tika-abh08t30:51_1": "Visesopi kāmāvacarakiriyārammaṇe vuttanayeneva veditabbo. Āruppakiriyacittassāpi",
  "tika-abh08t30:51_2": "tesaṁ pañcannaṁ rāsīnaṁ gocarabhāvo vuttasadisova. Āruppakiriyassa pana paṭhamatatiyaṁ",
  "tika-abh08t30:51_3": "dutiyacatutthasseva gocaro hoti.",
  "tika-abh08t30:52_0": "357-8. Evaṁ rūpanibbānavajjitamārammaṇaṁ dassetvā idāni rūpārammaṇaṁ, nibbānārammaṇañca",
  "tika-abh08t30:52_1": "dassetuṁ ‘‘rūpaṁ catusamuṭṭhāna’’ntiādi āraddhaṁ. Rūpanti aṭṭhavīsatividho bhūtopādāyabhedabhinno",
  "tika-abh08t30:52_2": "rūpakkhandho. Kiñcāpi na sabbameva rūpaṁ paccekaṁ catusamuṭṭhānaṁ, samudito pana",
  "tika-abh08t30:52_3": "rūpakkhandho catūhi eva samuṭṭhānehi samuṭṭhātīti katvā vuttaṁ ‘‘catusamuṭṭhāna’’nti.",
  "tika-abh08t30:52_4": "Kāmapākakiriyassāti kāmāvacaravipākassa, kāmāvacarakiriyacittassa ca, tattha ca kāmāvacarakusalassa",
  "tika-abh08t30:52_5": "tāva vaṇṇadānādipuññakiriyakāle, vaṇṇādīnaṁ aniccādivasena sammasanakāle, abhiññāya",
  "tika-abh08t30:52_6": "parikammādikāle, akusalassa assādanābhinandanaparāmāsādikāle, abhiññādvayassa iddhividhabhūtassa",
  "tika-abh08t30:52_7": "suvaṇṇadubbaṇṇādirūpanimmānakāle, pubbenivāsānussatibhūtassa ‘‘purimabhave evaṁvaṇṇo",
  "tika-abh08t30:52_8": "ahosi’’ntiādinā anussaraṇakāle, dibbacakkhubhūtassa cavamānaupapajjamānasattānaṁ",
  "tika-abh08t30:52_9": "vaṇṇadassanakāle, dibbasotabhūtassa saddasavanakāle, anāgataṁsañāṇabhūtassa ‘‘anāgate",
  "tika-abh08t30:52_10": "evaṁvaṇṇo bhavissāmī’’tiādinā jānanakāle, kāmāvacaravipākesu dvipañcaviññāṇasampaṭicchanadvayassa",
  "tika-abh08t30:52_11": "yathāyogaṁ rūpādivijānanakāle, sukhasantīraṇassa santīraṇatadārammaṇakāle, upekkhāsantīraṇadvayassa",
  "tika-abh08t30:52_12": "santīraṇatadārammaṇakammanimittagatinimittārammaṇakāle , sahetukavipākassa kammanimittagatinimittārammaṇakāle,",
  "tika-abh08t30:52_13": "tadārammaṇakāle ca, kāmāvacarakiriyāsu pana kusale vuttanayānusārena aṭṭhamahākiriyacittassa,",
  "tika-abh08t30:52_14": "‘‘evarūpaṁ vaṇṇādimadāsi’’nti tussanakāle hasituppādassa, pañcadvāramanodvāresu voṭṭhabbanāvajjanakāle",
  "tika-abh08t30:52_15": "manodvārāvajjanassa, pañcadvāre āvajjanakāle pañcadvārāvajjanassa ca ārammaṇaṁ hotīti",
  "tika-abh08t30:52_16": "evaṁ catusamuṭṭhānikaṁ rūpaṁ channaṁ rāsīnamārammaṇaṁ hoti.",
  "tika-abh08t30:53_0": "359-60. Nibbānaṁ pana gotrabhuvodānakāle, nibbānārammaṇikaabhiññāya parikammādikāle",
  "tika-abh08t30:53_1": "ca kāmāvacaratihetukakusalassa, atītabhave sacchikatanirodhānussaraṇakaālādīsu rūpāvacarakusalassa,",
  "tika-abh08t30:53_2": "vuttanayeneva kāmarūpāvacarakiriyacittassa, maggaṭṭhānaṁ tadanantaraphalavaḷañjanaphalakālesu",
  "tika-abh08t30:53_3": "apariyāpannakusalavipākassa cāti evaṁ channaṁ rāsīnaṁ ārammaṇaṁ hotīti dassetuṁ ‘‘nibbānārammaṇa’’ntiādi",
  "tika-abh08t30:53_4": "vuttaṁ. Ubhayassāti kāmāvacararūpāvacaravasena duvidhassa.",
  "tika-abh08t30:54_0": "361-2.Nānappakārakanti dvādasamaparicchede vakkhamānanayena nānāvidhappakāraṁ. Navannaṁ…pe…",
  "tika-abh08t30:54_1": "paccayoti kāmāvacarakusalassa, akusalassa, hasituppādamanodhātuvajjitakāmāvacarakiriyacittānañceva",
  "tika-abh08t30:54_2": "dvinnaṁ abhiññācittānañca sabbāpi paññatti, rūpāvacarakusalavipākakiriyānaṁ kasiṇanimittādikā,",
  "tika-abh08t30:54_3": "paṭhamāruppakusalavipākakiriyānaṁ ākāsapaññatti, tatiyāruppakusalādīnaṁ tiṇṇaṁ abhāvapaññattīti",
  "tika-abh08t30:54_4": "evaṁ paññatti navannaṁ rāsīnaṁ ārammaṇapaccayo hotīti.",
  "tika-abh08t30:55_0": "363-5. Evaṁ yo dhammo yassa dhammassa ārammaṇaṁ hoti, taṁ ekekuddhāravasena dassetvā",
  "tika-abh08t30:55_1": "idāni sabbe catubhūmakacittuppāde chahi ārammaṇehi yojetvā dassetuṁ ‘‘rūpārammaṇikā",
  "tika-abh08t30:55_2": "dve’’tiādi gāthāttayaṁ vuttaṁ. Taṁ heṭṭhā vuttatthameva.",
  "tika-abh08t30:56_0": "366-9.‘‘Paṭhamāruppakusala’’ntiādi pana heṭṭhā vuttanayampi arūpāvacarārammaṇesu",
  "tika-abh08t30:56_1": "arūpāvacaradhammānaṁ sekhāsekhavasena nānappakārato pavattiākāraṁ pakāsetuṁ vuttaṁ.",
  "tika-abh08t30:56_2": "Kusalassāti sekhaputhujjanānaṁ dutiyāruppakusalassa. Vipākassa pana khīṇāsavānaṁ",
  "tika-abh08t30:56_3": "pavattamānassāpi ārammaṇaṁ hoti tassa purimabhave kammanimittārammaṇattā. Arūpabhave",
  "tika-abh08t30:56_4": "atisantabhāvena pavattamānaṁ bhavaṅgacittaṁ na bhāvanāya parisuddhaṁ upaṭṭhātīti",
  "tika-abh08t30:56_5": "āha ‘‘paṭhamāruppapāko’’tiādi. Paṭhamaṁ tu kiriyacittaṁ puññassa dutiyāruppacetaso",
  "tika-abh08t30:56_6": "ārammaṇaṁ na hoti, vipākassa dutiyāruppacetaso ārammaṇaṁ na hotīti sambandho. Tattha",
  "tika-abh08t30:56_7": "khīṇāsavakāle kassaci kusalassa abhāvato ‘‘na puññassā’’ti vuttaṁ. Ākāsānañcāyatanakiriyāsamaṅgissa",
  "tika-abh08t30:56_8": "viññāṇañcāyatanavipākacittaṁ na pavattatīti ‘‘na pākassā’’ti vuttaṁ. Khīṇāsavassa",
  "tika-abh08t30:56_9": "diṭṭhadhammasukhavihāratthaṁ, nirodhasamāpajjanatthañca samāpattiyo samāpajjantassa",
  "tika-abh08t30:56_10": "paṭhamāruppakiriyacittaṁ dutiyassa ārammaṇaṁ hotīti āha ‘‘paṭhamaṁ tu kriyācitta’’ntiādi.",
  "tika-abh08t30:57_0": "370-3. ‘‘Dvidhā’’ti ca vatvā tameva duvidhataṁ, tividhatañca dassetuṁ ‘‘kusalaṁ kusalassā’’ti,",
  "tika-abh08t30:57_1": "‘‘kriyassāpi kriyā hotī’’ti ca ādi vuttaṁ. Taṁ vuttanayameva. Evameva…pe… siyāti",
  "tika-abh08t30:57_2": "paṭhamāruppacitte vuttanayena sekhaputhujjanānaṁ dvidhā, khīṇāsavānañca tidhā ārammaṇaṁ bhavatīti attho.",
  "tika-abh08t30:58_0": "374-5.Yaṁ yaṁ gocaraṁ ārabbhāti rūpārūpanibbānapaññattīsu yaṁ yaṁ gocaraṁ ārabbha.",
  "tika-abh08t30:58_1": "Ye yeti arūpadhammā. Yonaroti yo gahaṭṭho, pabbajito vā māṇavo. Kirāti anumatiyaṁ.",
  "tika-abh08t30:58_2": "Tassa ‘‘uttaratevā’’ti iminā sambandho. Pāranti avasānaṁ. Taṁ imassa paramanipuṇagambhīranayasamaṅgitāya",
  "tika-abh08t30:58_3": "yāthāvato otarantehi akasirena tarituṁ asakkuṇeyyattā duppāpuṇeyyanti katvā āha ‘‘duttara’’nti.",
  "tika-abh08t30:58_4": "Uttaranti uttamaṁ. Abhidhammāvatārassa hi uttamatāya tadekadesabhūtapārampi uttamameva",
  "tika-abh08t30:58_5": "hoti. Soti so samuttiṇṇābhidhammāvatārapāro naro. Uttarateva, na pana na sakkoti",
  "tika-abh08t30:58_6": "taṁ uttaritunti attho.",
  "tika-abh08t30:59": "Iti abhidhammatthavikāsiniyā nāma",
  "tika-abh08t30:60": "Abhidhammāvatārasaṁvaṇṇanāya",
  "tika-abh08t30:61": "Ārammaṇavibhāganiddesavaṇṇanā niṭṭhitā."
}