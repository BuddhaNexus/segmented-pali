{
  "atk-vin02a33:0": "4. Samathakkhandhakaṁ",
  "atk-vin02a33:1": "Sammukhāvinayakathā",
  "atk-vin02a33:2_0": "186-187. Samathakkhandhake – “adhammavādī puggalo”tiādīni cha mātikāpadāni nikkhipitvā",
  "atk-vin02a33:2_1": "“adhammavādī puggalo dhammavādiṁ puggalaṁ saññāpetī”tiādinā nayena vitthāro vutto.",
  "atk-vin02a33:2_2": "Tattha saññāpetīti kāraṇapatirūpakāni vatvā paritosetvā jānāpeti. Nijjhāpetīti yathā",
  "atk-vin02a33:2_3": "so taṁ atthaṁ nijjhāyati, oloketi; evaṁ karoti. Pekkhati anupekkhatīti yathā so taṁ",
  "atk-vin02a33:2_4": "atthaṁ pekkhati ceva punappunañca pekkhati; evaṁ karoti. Dasseti anudassetīti tesaññeva",
  "atk-vin02a33:2_5": "pariyāyavacanāni. Adhammena vūpasammatīti yasmā so adhammameva “ayaṁ dhammo”tiādinā",
  "atk-vin02a33:2_6": "nayena mohetvā dasseti, tasmā adhammena vūpasammati nāma.",
  "atk-vin02a33:3": "188.Dhammena vūpasammatīti yasmā dhammavādī dhammameva “ayaṁ dhammo”tiādinā nayena amohetvā dasseti, tasmā dhammena vūpasammati nāma.",
  "atk-vin02a33:4": "Sammukhāvinayakathā niṭṭhitā.",
  "atk-vin02a33:5": "Sativinayakathā",
  "atk-vin02a33:6_0": "195.Pañcimānibhikkhave dhammikāni sativinayassa dānānīti ettha suddhassa anāpattikassa",
  "atk-vin02a33:6_1": "dānaṁ ekaṁ, anuvaditassa dānaṁ ekaṁ, yācitassa dānaṁ ekaṁ, saṅghena dānaṁ ekaṁ, dhammena",
  "atk-vin02a33:6_2": "samaggadānaṁ ekanti evaṁ pañca. Etāni pana ekekaaṅgavasena na labbhanti, tasmā desanāmattamevetaṁ,",
  "atk-vin02a33:6_3": "pañcaṅgasamannāgataṁ pana sativinayadānaṁ dhammikanti ayamettha attho. Tattha ca",
  "atk-vin02a33:6_4": "anuvadantīti codenti. Sesaṁ uttānameva. Ayaṁ pana sativinayo khīṇāsavasseva dātabbo",
  "atk-vin02a33:6_5": "na aññassa, antamaso anāgāminopi. So ca kho aññena codiyamānasseva, na acodiyamānassa.",
  "atk-vin02a33:6_6": "Dinne ca pana tasmiṁ codakassa kathā na ruhati. Codentopi “ayaṁ khīṇāsavo sativinayaladdho,",
  "atk-vin02a33:6_7": "ko tuyhaṁ kathaṁ gahessatī”ti apasādetabbataṁ āpajjati.",
  "atk-vin02a33:7": "Sativinayakathā niṭṭhitā.",
  "atk-vin02a33:8": "Amūḷhavinayakathā",
  "atk-vin02a33:9_0": "196.Bhāsitaparikkantanti vācāya bhāsitaṁ kāyena parikkantaṁ; parikkamitvā katanti",
  "atk-vin02a33:9_1": "attho. Saratāyasmā evarūpiṁ āpattiṁ āpajjitāti ettha saratu āyasmā evarūpiṁ āpattiṁ",
  "atk-vin02a33:9_2": "āpajjitā; āyasmā evarūpiyā āpattiyāti ayamattho. Āpajjitvāti vā pāṭho, tassattho",
  "atk-vin02a33:9_3": "– paṭhamaṁ āpajjitvā pacchā taṁ āpattiṁ saratu āyasmāti.",
  "atk-vin02a33:10": "Amūḷhavinayakathā niṭṭhitā.",
  "atk-vin02a33:11": "Yebhuyyasikākathā",
  "atk-vin02a33:12": "202.Yebhuyyasikāya vūpasametunti ettha yassā kiriyāya dhammavādino bahutarā, esā yebhuyyasikā nāma.",
  "atk-vin02a33:13_0": "204. Adhammikasalākaggāhesu oramattakanti parittaṁ appamattakaṁ bhaṇḍanamattameva.",
  "atk-vin02a33:13_1": "Na ca gatigatanti dve tayo āvāse na gataṁ, tattha tattheva vā dvattikkhattuṁ avinicchitaṁ.",
  "atk-vin02a33:13_2": "Na ca saritasāritanti dvattikkhattuṁ tehi bhikkhūhi sayaṁ saritaṁ vā aññehi sāritaṁ",
  "atk-vin02a33:13_3": "vā na hoti. Jānātīti salākaṁ gāhento jānāti “adhammavādī bahutarā”ti. Appeva nāmāti",
  "atk-vin02a33:13_4": "iminā nīhārena salākāya gāhiyamānāya “api nāma adhammavādino bahutarā assū”ti ayamassa",
  "atk-vin02a33:13_5": "ajjhāsayo hoti. Aparesupi dvīsu eseva nayo.",
  "atk-vin02a33:14_0": "Adhammenagaṇhantīti adhammavādino “evaṁ mayaṁ bahū bhavissāmā”ti dve dve salākāyo",
  "atk-vin02a33:14_1": "gaṇhanti. Vaggā gaṇhantīti dve dhammavādino ekaṁ dhammavādisalākaṁ gaṇhanti “evaṁ",
  "atk-vin02a33:14_2": "dhammavādino na bahū bhavissantī”ti maññamānā. Na ca yathādiṭṭhiyā gaṇhantīti dhammavādino",
  "atk-vin02a33:14_3": "hutvā “balavapakkhaṁ bhajissāmā”ti adhammavādisalākaṁ gaṇhanti. Dhammikasalākaggāhesu",
  "atk-vin02a33:14_4": "ayamevattho parivattetvā veditabbo. Evaṁ salākaṁ gāhetvā sace bahutarā dhammavādino",
  "atk-vin02a33:14_5": "honti; yathā te vadanti, evaṁ taṁ adhikaraṇaṁ vūpasametabbaṁ, evaṁ yebhuyyasikāya",
  "atk-vin02a33:14_6": "vūpasantaṁ hoti. Ayamettha saṅkhepo. Vitthāro pana paratopi āgamissati.",
  "atk-vin02a33:15": "Yebhuyyasikākathā niṭṭhitā.",
  "atk-vin02a33:16": "Tassapāpiyasikākathā",
  "atk-vin02a33:17_0": "207.Asucīti asucīhi kāyavacīkammehi samannāgato. Alajjīti sañcicca āpajjanādinā alajjilakkhaṇena",
  "atk-vin02a33:17_1": "samannāgato. Sānuvādoti saupavādo. Iti imesañca tiṇṇaṁ aṅgānaṁ vasena tīṇi karaṇāni,",
  "atk-vin02a33:17_2": "saṅghena karaṇaṁ, dhammena samaggena karaṇanti imāni ca dveti pañca tassapāpiyasikākammassa",
  "atk-vin02a33:17_3": "karaṇāni nāma honti. Sesamettha tajjanīyādīsu vuttanayameva. Ayaṁ panettha vacanattho",
  "atk-vin02a33:17_4": "– idañhi yo pāpussannatāya pāpiyo puggalo, tassa kattabbato “tassapāpiyasikākamma”nti vuccati.",
  "atk-vin02a33:18": "Tassapāpiyasikākathā niṭṭhitā.",
  "atk-vin02a33:19": "Tiṇavatthārakādikathā",
  "atk-vin02a33:20_0": "212.Kakkhaḷattāya vāḷattāyāti kakkhaḷabhāvāya ceva vāḷabhāvāya ca. Bhedāyāti saṅghabhedāya.",
  "atk-vin02a33:20_1": "Sabbeheva ekajjhanti kassaci chandaṁ anāharitvā gilānepi tattheva ānetvā ekato sannipatitabbaṁ.",
  "atk-vin02a33:20_2": "Tiṇavatthārakena vūpasameyyāti ettha idaṁ kammaṁ tiṇavatthārakasadisattā “tiṇavatthārako”ti",
  "atk-vin02a33:20_3": "vuttaṁ. Yathā hi gūthaṁ vā muttaṁ vā ghaṭṭiyamānaṁ duggandhatāya bādhati, tiṇehi",
  "atk-vin02a33:20_4": "avattharitvā suppaṭicchāditassa panassa so gandho na bādhati; evameva yaṁ adhikaraṇaṁ",
  "atk-vin02a33:20_5": "mūlānumūlaṁ gantvā vūpasamiyamānaṁ kakkhaḷattāya vāḷattāya bhedāya saṁvattati, taṁ",
  "atk-vin02a33:20_6": "iminā kammena vūpasantaṁ gūthaṁ viya tiṇavatthārakena paṭicchannaṁ suvūpasantaṁ hotīti",
  "atk-vin02a33:20_7": "idaṁ kammaṁ tiṇavatthārakasadisattā “tiṇavatthārako”ti vuttaṁ.",
  "atk-vin02a33:21": "213.Thullavajjanti pārājikañceva saṅghādisesañca. Gihipaṭisaṁyuttanti gihīnaṁ hīnena khuṁsanavambhanadhammikapaṭissavesu āpannaṁ āpattiṁ.",
  "atk-vin02a33:22_0": "214.Evañca pana bhikkhave te bhikkhū tāhi āpattīhi vuṭṭhitā hontīti evaṁ tiṇavatthārakakammavācāya",
  "atk-vin02a33:22_1": "katāya kammavācāpariyosāne yattakā tattha sannipatitā antamaso suttāpi samāpannāpi",
  "atk-vin02a33:22_2": "aññavihitāpi sabbe te bhikkhū yāva upasampadamaṇḍalato paṭṭhāya thullavajjañca gihipaṭisaṁyuttañca",
  "atk-vin02a33:22_3": "ṭhapetvā avasesā āpattiyo āpannā, sabbāhi tāhi āpattīhi vuṭṭhitā honti. Ye pana “na",
  "atk-vin02a33:22_4": "metaṁ khamatī”ti aññamaññaṁ diṭṭhāvikammaṁ karonti, tehi vā saddhiṁ āpattiṁ āpajjitvāpi",
  "atk-vin02a33:22_5": "tattha anāgatā, āgantvā vā chandaṁ datvā pariveṇādīsu nisinnā, te āpattīhi na vuṭṭhahanti.",
  "atk-vin02a33:22_6": "Tena vuttaṁ – “ṭhapetvā diṭṭhāvikammaṁ ṭhapetvā ye na tattha hontī”ti.",
  "atk-vin02a33:23": "Tiṇavatthārakādikathā niṭṭhitā.",
  "atk-vin02a33:24": "Adhikaraṇakathā",
  "atk-vin02a33:25_0": "215.Bhikkhunīnaṁ anupakhajjāti bhikkhunīnaṁ anto pavisitvā. Vivādādhikaraṇādīnaṁ",
  "atk-vin02a33:25_1": "vacanattho duṭṭhadosavaṇṇanāyaṁ vuttoyeva. Vipaccatāya vohāroti cittadukkhatthaṁ",
  "atk-vin02a33:25_2": "vohāro; pharusavacananti attho. Yo tattha anuvādoti yo tesu anuvadantesu upavādo.",
  "atk-vin02a33:25_3": "Anuvadanāti ākāranidassanametaṁ; upavadanāti attho. Anullapanā anubhaṇanāti ubhayaṁ",
  "atk-vin02a33:25_4": "anuvadanavevacanamattameva. Anusampavaṅkatāti punappunaṁ kāyacittavācāhi tattheva",
  "atk-vin02a33:25_5": "sampavaṅkatā; anuvadanabhāvoti attho. Abbhussahanatāti “kasmā evaṁ na upavadissāmi,",
  "atk-vin02a33:25_6": "upavadissāmiyevā”ti ussāhaṁ katvā anuvadanā. Anubalappadānanti purimavacanassa kāraṇaṁ",
  "atk-vin02a33:25_7": "dassetvā pacchimavacanena balappadānaṁ.",
  "atk-vin02a33:26_0": "Kiccayatākaraṇīyatāti ettha kiccameva kiccayaṁ, kiccayassa bhāvo kiccayatā, karaṇīyassa",
  "atk-vin02a33:26_1": "bhāvo karaṇīyatā; ubhayampetaṁ saṅghakammasseva adhivacanaṁ. Apalokanakammantiādi",
  "atk-vin02a33:26_2": "pana tasseva pabhedavacanaṁ. Tattha apalokanakammaṁ nāma sīmaṭṭhakasaṅghaṁ sodhetvā",
  "atk-vin02a33:26_3": "chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā",
  "atk-vin02a33:26_4": "kattabbakammaṁ. Ñattikammaṁ nāma vuttanayeneva samaggassa saṅghassa anumatiyā ekāya",
  "atk-vin02a33:26_5": "ñattiyā kattabbakammaṁ. Ñattidutiyakammaṁ nāma vuttanayeneva samaggassa saṅghassa",
  "atk-vin02a33:26_6": "anumatiyā ekāya ñattiyā ekāya ca anussāvanāyāti evaṁ ñattidutiyāya anussāvanāya kattabbakammaṁ.",
  "atk-vin02a33:26_7": "Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā",
  "atk-vin02a33:26_8": "tīhi ca anussāvanāhīti evaṁ ñatticatutthāhi tīhi anussāvanāhi kattabbakammaṁ.",
  "atk-vin02a33:27_0": "Tattha apalokanakammaṁ apaloketvāva kātabbaṁ, ñattikammādivasena na kātabbaṁ. Ñattikammampi",
  "atk-vin02a33:27_1": "ekaṁ ñattiṁ ṭhapetvāva kātabbaṁ, apalokanakammādivasena na kātabbaṁ. Ñattidutiyakammaṁ",
  "atk-vin02a33:27_2": "pana apaloketvā kattabbampi atthi, akattabbampi atthi. Tattha sīmāsammuti sīmāsamūhananaṁ",
  "atk-vin02a33:27_3": "kathinadānaṁ kathinubbhāro kuṭivatthudesanā vihāravatthudesanāti imāni cha kammāni",
  "atk-vin02a33:27_4": "garukāni, apaloketvā kātuṁ na vaṭṭanti. Ñattidutiyakammavācaṁ sāvetvāva kātabbāni.",
  "atk-vin02a33:27_5": "Avasesā terasa sammutiyo senāsanaggāhakamatakacīvaradānādisammutiyo cāti evarūpāni",
  "atk-vin02a33:27_6": "lahukakammāni apaloketvāpi kātuṁ vaṭṭanti. Ñattikammañatticatutthakammavasena pana",
  "atk-vin02a33:27_7": "na kātabbameva. Ñatticatutthakammaṁ ñattiñca tisso ca kammavācāyo sāvetvāva kātabbaṁ,",
  "atk-vin02a33:27_8": "apalokanakammādivasena na kātabbanti ayamettha saṅkhepo.",
  "atk-vin02a33:28_0": "Vitthārato pana imāni cattāri kammāni “katihākārehi vipajjantī”tiādinā nayena parivārāvasāne",
  "atk-vin02a33:28_1": "kammavagge etesaṁ vinicchayo āgatoyeva. Yaṁ pana tattha anuttānaṁ, taṁ kammavaggeyeva",
  "atk-vin02a33:28_2": "vaṇṇayissāma. Evañhi sati na aṭṭhāne vaṇṇanā bhavissati, ādito paṭṭhāya ca tassa",
  "atk-vin02a33:28_3": "tassa kammassa viññātattā suviññeyyo bhavissati.",
  "atk-vin02a33:29": "216.Vivādādhikaraṇassa kiṁ mūlantiādīni pāḷivaseneva veditabbāni.",
  "atk-vin02a33:30": "220.“Vivādādhikaraṇaṁsiyā kusala”ntiādīsu yena vivadanti, so cittuppādo vivādo, samathehi ca adhikaraṇīyatāya adhikaraṇanti evamādinā nayena attho daṭṭhabbo.",
  "atk-vin02a33:31_0": "222.Āpattādhikaraṇaṁ siyā akusalaṁ siyā abyākataṁ, natthi āpattādhikaraṇaṁ kusalanti",
  "atk-vin02a33:31_1": "ettha sandhāya bhāsitavasena attho veditabbo. Yasmiñhi pathavikhaṇanādike āpattādhikaraṇe",
  "atk-vin02a33:31_2": "kusalacittaṁ aṅgaṁ hoti, tasmiṁ sati na sakkā vattuṁ “natthi āpattādhikaraṇaṁ kusala”nti,",
  "atk-vin02a33:31_3": "tasmā nayidaṁ aṅgappahonakacittaṁ sandhāya vuttaṁ. Idaṁ pana sandhāya vuttaṁ. Yaṁ",
  "atk-vin02a33:31_4": "tāva āpattādhikaraṇaṁ lokavajjaṁ, taṁ ekantato akusalameva, tattha “siyā akusala”nti",
  "atk-vin02a33:31_5": "vikappo natthi. Yaṁ pana paṇṇattivajjaṁ, taṁ yasmā sañcicca “imaṁ āpattiṁ vītikkamāmī”ti",
  "atk-vin02a33:31_6": "vītikkamantasseva akusalaṁ hoti, asañcicca pana kiñci ajānantassa sahaseyyādivasena",
  "atk-vin02a33:31_7": "āpajjato abyākataṁ hoti, tasmā tattha sañciccāsañciccavasena imaṁ vikappabhāvaṁ sandhāya",
  "atk-vin02a33:31_8": "idaṁ vuttaṁ – “āpattādhikaraṇaṁ siyā akusalaṁ, siyā abyākataṁ, natthi āpattādhikaraṇaṁ kusala”nti.",
  "atk-vin02a33:32_0": "Sace pana “yaṁ kusalacitto āpajjati, idaṁ vuccati āpattādhikaraṇaṁ kusala”nti vadeyya,",
  "atk-vin02a33:32_1": "acittakānaṁ pana eḷakalomapadasodhammādisamuṭṭhānānampi kusalacittaṁ āpajjeyya, na",
  "atk-vin02a33:32_2": "ca tattha vijjamānampi kusalacittaṁ āpattiyā aṅgaṁ. Kāyavacīviññattivasena pana calitappavattānaṁ",
  "atk-vin02a33:32_3": "kāyavācānaṁ aññatarameva aṅgaṁ, tañca rūpakkhandhapariyāpannattā abyākatanti.",
  "atk-vin02a33:33_0": "Yaṁ jānantotiādimhi pana ayamattho – yaṁ cittaṁ āpattiyā aṅgaṁ hoti, tena vatthuṁ",
  "atk-vin02a33:33_1": "jānanto “idaṁ vītikkamāmī”ti ca vītikkamākārena saddhiṁ jānanto sañjānanto vītikkamacetanāvasena",
  "atk-vin02a33:33_2": "cetetvā pakappetvā upakkamavasena maddanto abhivitaritvā nirāsaṅkacittaṁ pesetvā",
  "atk-vin02a33:33_3": "yaṁ āpattādhikaraṇaṁ vītikkamaṁ āpajjati, tassa evaṁ vītikkamato yo vītikkamo, idaṁ",
  "atk-vin02a33:33_4": "vuccati “āpattādhikaraṇaṁ akusala”nti.",
  "atk-vin02a33:34_0": "Abyākatavārepi yaṁ cittaṁ āpattiyā aṅgaṁ hoti, tassa abhāvena ajānanto vītikkamākārena",
  "atk-vin02a33:34_1": "ca saddhiṁ ajānanto asañjānanto āpattiaṅgabhūtāya vītikkamacetanāya abhāvena acetetvā",
  "atk-vin02a33:34_2": "sañcicca maddanassa abhāvena anabhivitaritvā nirāsaṅkacittaṁ apesetvā yaṁ āpattādhikaraṇaṁ",
  "atk-vin02a33:34_3": "vītikkamaṁ āpajjati, tassa evaṁ vītikkamato yo vītikkamo, idaṁ vuccati “āpattādhikaraṇaṁ abyākata”nti.",
  "atk-vin02a33:35": "224.Ayaṁ vivādo no adhikaraṇantiādīsu samathehi adhikaraṇīyatāya abhāvato noadhikaraṇanti evamattho veditabbo.",
  "atk-vin02a33:36": "Adhikaraṇakathā niṭṭhitā.",
  "atk-vin02a33:37": "Adhikaraṇavūpasamanasamathakathā",
  "atk-vin02a33:38": "228.Yāvatikā ca bhikkhū kammappattāti ettha catuvaggakaraṇe kamme cattāro, pañcavaggakaraṇe pañca, dasavaggakaraṇe dasa, vīsativaggakaraṇe vīsati bhikkhū kammappattāti veditabbā.",
  "atk-vin02a33:39_0": "230.Supariggahitanti suṭṭhu pariggahitaṁ katvā sampaṭicchitabbaṁ. Sampaṭicchitvā",
  "atk-vin02a33:39_1": "ca pana “ajja bhaṇḍakaṁ dhovāma, ajja pattaṁ pacāma, ajjeko palibodho atthī”ti mānaniggahatthāya",
  "atk-vin02a33:39_2": "katipāhaṁ atikkāmetabbaṁ.",
  "atk-vin02a33:40_0": "231.Anantāni ceva bhassāni jāyantīti aparimāṇāni ito cito ca vacanāni uppajjanti.",
  "atk-vin02a33:40_1": "“Bhāsānī”tipi pāṭho, ayamevattho. Ubbāhikāya sammannitabboti apaloketvā vā sammannitabbo",
  "atk-vin02a33:40_2": "parato vuttāya ñattidutiyāya vā kammavācāya. Evaṁ sammatehi pana bhikkhūhi visuṁ",
  "atk-vin02a33:40_3": "vā nisīditvā tassāyeva vā parisāya “aññehi asammatehi na kiñci kathetabba”nti sāvetvā",
  "atk-vin02a33:40_4": "taṁ adhikaraṇaṁ vinicchitabbaṁ.",
  "atk-vin02a33:41_0": "233.Tatrāssāti tassaṁ parisati bhaveyya. Neva suttaṁ āgatanti na mātikā āgatā. No",
  "atk-vin02a33:41_1": "suttavibhaṅgoti vinayopi na paguṇo. Byañjanacchāyāya atthaṁ paṭibāhatīti byañjanamattameva",
  "atk-vin02a33:41_2": "gahetvā atthaṁ paṭisedheti. Jātarūparajatakhettavatthupaṭiggahaṇādīsu vinayadharehi",
  "atk-vin02a33:41_3": "bhikkhūhi āpattiyā kāriyamāne disvā “kiṁ ime āpattiyā kāretha, ‘nanu jātarūparajatapaṭiggahaṇā",
  "atk-vin02a33:41_4": "paṭivirato hotī’ti evaṁ sutte paṭiviratimattameva vuttaṁ, natthi ettha āpattī”ti",
  "atk-vin02a33:41_5": "vadati. Aparo dhammakathiko suttassa āgatattā olambetvā nivāsentānaṁ āpattiyā āropiyamānāya",
  "atk-vin02a33:41_6": "“kiṁ imesaṁ āpattiṁ ropetha, ‘nanu parimaṇḍalaṁ nivāsessāmīti sikkhā karaṇīyā’ti",
  "atk-vin02a33:41_7": "evaṁ sikkhākaraṇamattamevettha vuttaṁ, natthi ettha āpattī”ti vadati.",
  "atk-vin02a33:42": "234.Yathā bahutarā bhikkhūti ettha ekenapi adhikā bahutarāva ko pana vādo dvīhi tīhīti.",
  "atk-vin02a33:43": "Adhikaraṇavūpasamanasamathakathā niṭṭhitā.",
  "atk-vin02a33:44": "Tividhasalākaggāhakathā",
  "atk-vin02a33:45_0": "235.Saññattiyāti saññāpanatthāya. Gūḷhakantiādīsu alajjussannāya parisāya gūḷhako",
  "atk-vin02a33:45_1": "salākaggāho kātabbo, lajjussannāya parisāya vivaṭako, bālussannāya sakaṇṇajappako.",
  "atk-vin02a33:45_2": "Vaṇṇāvaṇṇāyo katvāti dhammavādīnañca adhammavādīnañca salākāyo nimittasaññaṁ āropetvā",
  "atk-vin02a33:45_3": "aññamaññaṁ visabhāgā kātabbā. Tato tā sabbāpi cīvarabhoge katvā vuttanayena gāhetabbā.",
  "atk-vin02a33:45_4": "Duggahoti paccukkaḍḍhitabbanti “duggahitā salākāyo”ti vatvā puna gahetvā yāvatatiyaṁ",
  "atk-vin02a33:45_5": "gāhetabbā. Suggahoti sāvetabbanti ekasmimpi dhammavādimhi atirekajāte “suggahitā",
  "atk-vin02a33:45_6": "salākāyo”ti sāvetabbaṁ. Yathā ca te dhammavādino vadanti tathā taṁ adhikaraṇaṁ vūpasametabbanti.",
  "atk-vin02a33:45_7": "Atha yāvatatiyampi adhammavādinova bahutarā honti, ajja “akālo, sve jānissāmā”ti",
  "atk-vin02a33:45_8": "vuṭṭhahitvā alajjīnaṁ pakkhabhedatthāya dhammavādipakkhaṁ pariyesitvā punadivase",
  "atk-vin02a33:45_9": "salākaggāho kātabbo. Ayaṁ gūḷhako salākaggāho.",
  "atk-vin02a33:46_0": "Sakaṇṇajappake pana gahite vattabboti ettha sace saṅghatthero adhammavādisalākaṁ",
  "atk-vin02a33:46_1": "gaṇhāti, so evaṁ avabodhetabbo – “bhante, tumhe mahallakā vayoanuppattā, tumhākaṁ",
  "atk-vin02a33:46_2": "etaṁ na yuttaṁ, ayaṁ pana dhammavādisalākā”ti assa itarā salākā dassetabbā. Sace",
  "atk-vin02a33:46_3": "so taṁ gaṇhāti, dātabbā. Atha neva avabujjhati, tato “mā kassaci ārocehī”ti vattabbo.",
  "atk-vin02a33:46_4": "Sesaṁ vuttanayameva. Vivaṭako vivaṭatthoyeva.",
  "atk-vin02a33:47": "Tividhasalākaggāhakathā niṭṭhitā.",
  "atk-vin02a33:48": "Tassapāpiyasikāvinayakathā",
  "atk-vin02a33:49_0": "238.Pārājikasāmantaṁvāti ettha methunadhamme pārājikasāmantaṁ nāma dukkaṭaṁ hoti.",
  "atk-vin02a33:49_1": "Adinnādānādīsu thullaccayaṁ. Nibbeṭhentanti “na sarāmī”ti vacanena nibbeṭhayamānaṁ.",
  "atk-vin02a33:49_2": "Ativeṭhetīti “iṅghāyasmā”tiādivacanehi ativeṭhiyati. Sarāmi kho ahaṁ āvusoti pārājikapaṭicchādanatthāya",
  "atk-vin02a33:49_3": "evaṁ paṭijānāti. Puna tena ativeṭhiyamāno “sarāmi kho”ti paṭiññaṁ datvā “idāni maṁ",
  "atk-vin02a33:49_4": "nāsessantī”ti bhayena “davāya me”tiādimāha. Etassa tassapāpiyasikākammaṁ kātabbaṁ.",
  "atk-vin02a33:49_5": "Sace sīlavā bhavissati, vattaṁ paripūretvā paṭippassaddhiṁ labhati, no ce tathā nāsitakova",
  "atk-vin02a33:49_6": "bhavissati. Sesaṁ sabbattha uttānatthamevāti.",
  "atk-vin02a33:50": "Tassapāpiyasikāvinayakathā niṭṭhitā.",
  "atk-vin02a33:51": "Samathakkhandhakavaṇṇanā niṭṭhitā."
}