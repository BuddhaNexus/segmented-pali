{
  "atk-s0304a6:0": "7. Cittasaṁyuttaṁ",
  "atk-s0304a6:1": "1. Saṁyojanasuttavaṇṇanā",
  "atk-s0304a6:2_0": "343. Cittasaṁyuttassa paṭhame macchikāsaṇḍeti evaṁnāmake vanasaṇḍe. Ayamantarākathā",
  "atk-s0304a6:2_1": "udapādīti porāṇakattherā atiracchānakathā honti, nisinnanisinnaṭṭhāne pañhaṁ samuṭṭhāpetvā",
  "atk-s0304a6:2_2": "ajānantā pucchanti, jānantā vissajjenti, tena nesaṁ ayaṁ kathā udapādi. Migapathakanti",
  "atk-s0304a6:2_3": "evaṁnāmakaṁ attano bhogagāmaṁ. So kira ambāṭakārāmassa piṭṭhibhāge hoti. Tenupasaṅkamīti",
  "atk-s0304a6:2_4": "‘‘therānaṁ pañhaṁ vissajjetvā phāsuvihāraṁ katvā dassāmī’’ti cintetvā upasaṅkami.",
  "atk-s0304a6:2_5": "Gambhīre buddhavacaneti atthagambhīre ceva dhammagambhīre ca buddhavacane. Paññācakkhu",
  "atk-s0304a6:2_6": "kamatīti ñāṇacakkhu vahati pavattati.",
  "atk-s0304a6:3": "2. Paṭhamaisidattasuttavaṇṇanā",
  "atk-s0304a6:4_0": "344. Dutiye āyasmantaṁ theranti tesu theresu jeṭṭhakaṁ mahātheraṁ. Tuṇhī ahosīti",
  "atk-s0304a6:4_1": "jānantopi avisāradattā na kiñci byāhari. Byākaromahaṁ bhanteti ‘‘ayaṁ thero neva",
  "atk-s0304a6:4_2": "attanā byākaroti, na aññe ajjhesati, upāsakopi bhikkhusaṅghaṁ viheseti, ahametaṁ",
  "atk-s0304a6:4_3": "byākaritvā phāsuvihāraṁ katvā dassāmī’’ti cintetvā āsanato vuṭṭhāya therassa santikaṁ",
  "atk-s0304a6:4_4": "gantvā evaṁ okāsamakāsi, katāvakāso pana attano āsane nisīditvā byākāsi.",
  "atk-s0304a6:5_0": "Sahatthāti sahatthena. Santappesīti yāvadicchakaṁ dento suṭṭhu tappesi. Sampavāresīti",
  "atk-s0304a6:5_1": "‘‘alaṁ ala’’nti hatthasaññāya ceva vācāya ca paṭikkhipāpesi. Onītapattapāṇinoti pāṇito",
  "atk-s0304a6:5_2": "apanītapattā dhovitvā thavikāya osāpetvā aṁse laggitapattāti attho.",
  "atk-s0304a6:6": "3. Dutiyaisidattasuttavaṇṇanā",
  "atk-s0304a6:7": "345. Tatiye avantiyāti dakkhiṇāpathe avantiraṭṭhe. Kalyāṇaṁ vuccatīti ‘‘catūhi paccayehi paṭijaggissāmī’’ti vacanaṁ niddosaṁ anavajjaṁ vuccati tayā upāsakāti adhippāyena vadati.",
  "atk-s0304a6:8": "4. Mahakapāṭihāriyasuttavaṇṇanā",
  "atk-s0304a6:9_0": "346. Catutthe sesakaṁ vissajjethāti tassa kira therehi saddhiṁyeva kaṁsathālaṁ pamajjitvā",
  "atk-s0304a6:9_1": "pāyāsaṁ vaḍḍhetvā adaṁsu. So bhuttapāyāso therehiyeva saddhiṁ gantukāmo cintesi ‘‘ghare",
  "atk-s0304a6:9_2": "tāva upāsikā sesakaṁ vicāreti, idha panime dāsakammakārā mayā avuttā na vicāressanti,",
  "atk-s0304a6:9_3": "evāyaṁ paṇītapāyāso nassissatī’’ti tesaṁ anujānanto evamāha. Kuthitanti kudhitaṁ,",
  "atk-s0304a6:9_4": "heṭṭhā santattāya vālikāya upari ātapena ca atitikhiṇanti attho. Idaṁ pana tepiṭake",
  "atk-s0304a6:9_5": "buddhavacane asambhinnapadaṁ. Paveliyamānenāti paṭiliyamānena sādhu khvassa bhanteti",
  "atk-s0304a6:9_6": "‘‘phāsuvihāraṁ karissāmi nesa’’nti cintetvā evamāha.",
  "atk-s0304a6:10_0": "Iddhābhisaṅkhāraṁ abhisaṅkharīti adhiṭṭhāniddhiṁ akāsi. Ettha ca ‘‘mandamando sītakavāto",
  "atk-s0304a6:10_1": "vāyatu, abbhamaṇḍapaṁ katvā devo ekamekaṁ phusāyatū’’ti evaṁ nānāparikammaṁ – ‘‘savāto",
  "atk-s0304a6:10_2": "devo vassatū’’ti evaṁ adhiṭṭhānaṁ ekatopi hoti. ‘‘Savāto devo vassatūti ekatoparikammaṁ,",
  "atk-s0304a6:10_3": "mandamando sītakavāto vāyatu, abbhamaṇḍapaṁ katvā devo ekamekaṁ phusāyatū’’ti evaṁ",
  "atk-s0304a6:10_4": "nānāadhiṭṭhānaṁ hoti. Vuttanayeneva nānāparikammaṁ nānādhiṭṭhānaṁ, ekato parikammaṁ",
  "atk-s0304a6:10_5": "ekato adhiṭṭhānampi hotiyeva. Yathā tathā karontassa pana pādakajjhānato vuṭṭhāya",
  "atk-s0304a6:10_6": "kataparikammassa parikammānantarena mahaggataadhiṭṭhānacitteneva taṁ ijjhati. Okāsesīti vippakiri.",
  "atk-s0304a6:11": "5. Paṭhamakāmabhūsuttavaṇṇanā",
  "atk-s0304a6:12_0": "347. Pañcame nelaṅgoti niddoso. Setapacchādoti setapaṭicchādano. Anīghanti niddukkhaṁ.",
  "atk-s0304a6:12_1": "Muhuttaṁ tuṇhī hutvāti tassa atthapekkhanatthaṁ tīṇi piṭakāni kaṇṇe kuṇḍalaṁ viya",
  "atk-s0304a6:12_2": "sañcālento ‘‘ayaṁ imassa attho, ayaṁ imassa attho’’ti upaparikkhaṇatthaṁ muhuttaṁ",
  "atk-s0304a6:12_3": "tuṇhī hutvā. Vimuttiyāti arahattaphalavimuttiyā. Imaṁ pana pañhaṁ kathento upāsako",
  "atk-s0304a6:12_4": "dukkaraṁ akāsi. Sammāsambuddho hi ‘‘passatha no tumhe, bhikkhave, etaṁ bhikkhuṁ āgacchantaṁ",
  "atk-s0304a6:12_5": "odātakaṁ tanukaṁ tuṅganāsika’’nti (saṁ. ni. 2.245) attano diṭṭhena kathesi. Ayaṁ",
  "atk-s0304a6:12_6": "pana nayaggāhena ‘‘arahato etaṁ adhivacana’’nti āha.",
  "atk-s0304a6:13": "6. Dutiyakāmabhūsuttavaṇṇanā",
  "atk-s0304a6:14_0": "348. Chaṭṭhe kati nu kho bhante saṅkhārāti ayaṁ kira, gahapati, nirodhaṁ valañjeti,",
  "atk-s0304a6:14_1": "tasmā ‘‘nirodhapādake saṅkhāre pucchissāmī’’ti cintetvā evamāha. Theropissa adhippāyaṁ",
  "atk-s0304a6:14_2": "ñatvā puññābhisaṅkhārādīsu anekesu saṅkhāresu vijjamānesupi kāyasaṅkhārādayova ācikkhanto",
  "atk-s0304a6:14_3": "tayo kho gahapatītiādimāha. Tattha kāyappaṭibaddhattā kāyena saṅkharīyati nibbattīyatīti",
  "atk-s0304a6:14_4": "kāyasaṅkhāro. Vācāya saṅkharoti nibbattetīti vacīsaṅkhāro. Cittappaṭibaddhattā cittena",
  "atk-s0304a6:14_5": "saṅkharīyati nibbattīyatīti cittasaṅkhāro.",
  "atk-s0304a6:15_0": "Katamopana bhanteti idha kiṁ pucchati? ‘‘Ime saṅkhārā aññamaññaṁ missā āluḷitā avibhūtā",
  "atk-s0304a6:15_1": "duddīpanā. Tathā hi kāyadvāre ādānaggahaṇamuñcanacopanāni pāpetvā uppannā aṭṭha kāmāvacarakusalacetanā",
  "atk-s0304a6:15_2": "dvādasa akusalacetanāti evaṁ kusalākusalā vīsati cetanāpi, assāsapassāsāpi kāyasaṅkhārotveva",
  "atk-s0304a6:15_3": "vuccanti. Vacīdvāre hanusañcopanaṁ vacībhedaṁ pāpetvā uppannā vuttappakārāva vīsati",
  "atk-s0304a6:15_4": "cetanāpi vitakkavicārāpi vacīsaṅkhārotveva vuccanti. Kāyavacīdvāresu copanaṁ apatvā",
  "atk-s0304a6:15_5": "raho nisinnassa cintayato uppannā kusalākusalā ekūnatiṁsacetanāpi, saññā ca vedanā",
  "atk-s0304a6:15_6": "cāti ime dve dhammāpi cittasaṅkhārotveva vuccanti. Evaṁ ime saṅkhārā aññamaññaṁ missā",
  "atk-s0304a6:15_7": "āluḷitā avibhūtā duddīpanā, te pākaṭe vibhūte katvā kathāpessāmī’’ti pucchi.",
  "atk-s0304a6:16_0": "Kasmā pana bhanteti idha kāyasaṅkhārādināmassa padatthaṁ pucchati. Tassa vissajjane",
  "atk-s0304a6:16_1": "kāyappaṭibaddhāti kāyanissitā. Kāye sati honti, asati na honti. Cittappaṭibaddhāti",
  "atk-s0304a6:16_2": "cittanissitā. Citte sati honti, asati na honti.",
  "atk-s0304a6:17_0": "Idāni ‘‘kiṁ nu kho esa saññāvedayitanirodhaṁ valañjeti, no valañjeti, ciṇṇavasī vā",
  "atk-s0304a6:17_1": "tattha no ciṇṇavasī’’ti jānanatthaṁ pucchanto kathaṁ pana bhante saññāvedayitanirodhasamāpatti",
  "atk-s0304a6:17_2": "hotīti āha. Tassa vissajjane samāpajjissanti vā samāpajjāmīti vā padadvayena nevasaññānāsaññāyatanasamāpattikālo",
  "atk-s0304a6:17_3": "kathito. Samāpannoti padena antonirodho. Tathā purimehi dvīhi padehi sacittakakālo",
  "atk-s0304a6:17_4": "kathito, pacchimena acittakakālo.",
  "atk-s0304a6:18_0": "Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva",
  "atk-s0304a6:18_1": "‘‘ettakaṁ kālaṁ acittako bhavissāmī’’ti addhānaparicchedaṁ cittaṁ bhāvitaṁ hoti.",
  "atk-s0304a6:18_2": "Yaṁ taṁ tathattāya upanetīti yaṁ pana evaṁ bhāvitaṁ cittaṁ, taṁ puggalaṁ tathattāya",
  "atk-s0304a6:18_3": "acittakabhāvāya upaneti. Vacīsaṅkhāro paṭhamaṁ nirujjhatīti sesasaṅkhārehi paṭhamaṁ",
  "atk-s0304a6:18_4": "dutiyajjhāneyeva nirujjhati. Tato kāyasaṅkhāroti tato paraṁ kāyasaṅkhāro catutthajjhāne",
  "atk-s0304a6:18_5": "nirujjhati. Tato cittasaṅkhāroti tato paraṁ cittasaṅkhāro antonirodhe nirujjhati.",
  "atk-s0304a6:18_6": "Āyūti rūpajīvitindriyaṁ. Viparibhinnānīti upahatāni vinaṭṭhāni.",
  "atk-s0304a6:19_0": "Tattha keci ‘‘nirodhasamāpannassa ‘cittasaṅkhāro ca niruddho’ti vacanato cittaṁ aniruddhaṁ",
  "atk-s0304a6:19_1": "hoti, tasmā sacittakāpi ayaṁ samāpattī’’ti vadanti. Te vattabbā – ‘‘vacīsaṅkhāropissa",
  "atk-s0304a6:19_2": "niruddho’’ti vacanato vācā aniruddhā hoti, tasmā nirodhasamāpannena dhammampi kathentena",
  "atk-s0304a6:19_3": "sajjhāyampi karontena nisīditabbaṁ siyā. Yo cāyaṁ mato kālaṅkato, tassāpi cittasaṅkhāro",
  "atk-s0304a6:19_4": "niruddhoti vacanato cittaṁ aniruddhaṁ bhaveyya, tasmā kālaṅkate mātāpitaro vā arahante",
  "atk-s0304a6:19_5": "vā jhāpentena ānantariyakammaṁ kataṁ bhaveyya. Iti byañjane abhinivesaṁ akatvā ācariyānaṁ",
  "atk-s0304a6:19_6": "naye ṭhatvā attho upaparikkhitabbo. Attho hi paṭisaraṇaṁ, na byañjanaṁ.",
  "atk-s0304a6:20_0": "Indriyāni vippasannānīti kiriyamayapavattasmiñhi vattamāne bahiddhārammaṇesu pasāde",
  "atk-s0304a6:20_1": "ghaṭṭentesu indriyāni kilamanti, upahatāni makkhittāni viya honti vātādīhi uṭṭhitarajena",
  "atk-s0304a6:20_2": "catumahāpathe ṭhapitaādāso viya. Yathā pana thavikāya pakkhipitvā mañjūsādīsu ṭhapito",
  "atk-s0304a6:20_3": "ādāso antoyeva virocati, evaṁ nirodhasamāpannassa bhikkhuno antonirodhe pañca pasādā",
  "atk-s0304a6:20_4": "ativiya virocanti. Tena vuttaṁ ‘‘indriyāni vippasannānī’’ti.",
  "atk-s0304a6:21_0": "Vuṭṭhahissanti vā vuṭṭhahāmīti vā padadvayena antonirodhakālo kathito, vuṭṭhitoti",
  "atk-s0304a6:21_1": "padena phalasamāpattikālo. Tathā purimehi dvīhi padehi acittakakālo kathito, pacchimena",
  "atk-s0304a6:21_2": "sacittakakālo. Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva",
  "atk-s0304a6:21_3": "‘‘ettakaṁ kālaṁ acittako hutvā tato paraṁ sacittako bhavissāmī’’ti addhānaparicchedaṁ",
  "atk-s0304a6:21_4": "cittaṁ bhāvitaṁ hoti. Yaṁ taṁ tathattāya upanetīti yaṁ evaṁ bhāvitaṁ cittaṁ, taṁ",
  "atk-s0304a6:21_5": "puggalaṁ tathattāya sacittakabhāvāya upaneti. Iti heṭṭhā nirodhasamāpajjannakālo",
  "atk-s0304a6:21_6": "gahito, idha nirodhato vuṭṭhānakālo.",
  "atk-s0304a6:22_0": "Idāni nirodhakathaṁ kathetuṁ kāloti nirodhakathā kathetabbā siyā. Sā panesā ‘‘dvīhi",
  "atk-s0304a6:22_1": "balehi samannāgatattā tayo ca saṅkhārānaṁ paṭipassaddhiyā soḷasahi ñāṇacariyāhi navahi",
  "atk-s0304a6:22_2": "samādhicariyāhi vasībhāvatāpaññā nirodhasamāpattiyaṁ ñāṇa’’nti mātikaṁ ṭhapetvā sabbākārena",
  "atk-s0304a6:22_3": "visuddhimagge kathitā, tasmā tattha kathitanayeneva gahetabbā. Ko panāyaṁ nirodho",
  "atk-s0304a6:22_4": "nāma? Catunnaṁ khandhānaṁ paṭisaṅkhā appavatti. Atha kimatthametaṁ samāpajjantīti?",
  "atk-s0304a6:22_5": "Saṅkhārānaṁ pavatte ukkaṇṭhitā sattāhaṁ acittakā hutvā sukhaṁ viharissāma, diṭṭhadhammanibbānaṁ",
  "atk-s0304a6:22_6": "nāmetaṁ yadidaṁ nirodhoti etadatthaṁ samāpajjanti.",
  "atk-s0304a6:23_0": "Cittasaṅkhāro paṭhamaṁ uppajjatīti nirodhā vuṭṭhahantassa hi phalasamāpatticittaṁ",
  "atk-s0304a6:23_1": "paṭhamaṁ uppajjati. Taṁsampayuttaṁ saññañca vedanañca sandhāya ‘‘cittasaṅkhāro paṭhamaṁ",
  "atk-s0304a6:23_2": "uppajjatī’’ti āha. Tato kāyasaṅkhāroti tato paraṁ bhavaṅgasamaye kāyasaṅkhāro uppajjati.",
  "atk-s0304a6:24_0": "Kiṁ pana phalasamāpatti assāsapassāse na samuṭṭhāpetīti? Samuṭṭhāpeti. Imassa pana",
  "atk-s0304a6:24_1": "catutthajjhānikā phalasamāpatti, sā na samuṭṭhāpeti. Kiṁ vā etena? Phalasamāpatti",
  "atk-s0304a6:24_2": "paṭhamajjhānikā vā hotu dutiyatatiyacatutthajjhānikā vā, santasamāpattito vuṭṭhitassa",
  "atk-s0304a6:24_3": "bhikkhuno assāsapassāsā abbohārikā honti, tesaṁ abbohārikabhāvo sañjīvattheravatthunā",
  "atk-s0304a6:24_4": "veditabbo. Sañjīvattherassa hi samāpattito vuṭṭhāya kiṁsukapupphasadise vītaccitaṅgāre",
  "atk-s0304a6:24_5": "maddamānassa gacchato cīvare aṁsumattampi na jhāyi, usmākāramattampi nāhosi. Samāpattibalaṁ",
  "atk-s0304a6:24_6": "nāmetanti vadanti. Evameva santāya phalasamāpattiyā vuṭṭhitassa bhikkhuno assāsapassāsā",
  "atk-s0304a6:24_7": "abbohārikā hontīti bhavaṅgasamayenevetaṁ kathitanti veditabbaṁ.",
  "atk-s0304a6:25_0": "Tatovacīsaṅkhāroti tato paraṁ kiriyamayapavattavalañjanakāle vacīsaṅkhāro uppajjati.",
  "atk-s0304a6:25_1": "Kiṁ bhavaṅgaṁ vitakkavicāre na samuṭṭhāpetīti? Samuṭṭhāpeti. Taṁsamuṭṭhānā pana vitakkavicārā",
  "atk-s0304a6:25_2": "vācaṁ abhisaṅkhātuṁ na sakkontīti kiriyamayapavattavalañjanakālenevetaṁ kathitaṁ.",
  "atk-s0304a6:26_0": "Suññato phassotiādayo saguṇenāpi ārammaṇenāpi kathetabbā. Saguṇena tāva suññatā nāma",
  "atk-s0304a6:26_1": "phalasamāpatti, tāya sahajātaphassaṁ sandhāya ‘‘suññato phasso’’ti vuttaṁ. Animittappaṇihitesupi",
  "atk-s0304a6:26_2": "eseva nayo. Ārammaṇena pana nibbānaṁ rāgādīhi suññattā suññatā nāma, rāganimittādīnaṁ",
  "atk-s0304a6:26_3": "abhāvā animittaṁ, rāgadosamohappaṇidhīnaṁ abhāvā appaṇihitaṁ, suññataṁ nibbānaṁ ārammaṇaṁ",
  "atk-s0304a6:26_4": "katvā uppannaphalasamāpattisamphasso suññato nāma. Animittappaṇihitesupi eseva nayo.",
  "atk-s0304a6:27_0": "Aparā āgamaniyakathā nāma hoti. Suññataanimittaappaṇihitāti hi vipassanāpi vuccati.",
  "atk-s0304a6:27_1": "Tattha yo bhikkhu saṅkhāre aniccato pariggahetvā aniccato disvā aniccato vuṭṭhāti,",
  "atk-s0304a6:27_2": "tassa vuṭṭhānagāminivipassanā animittā nāma hoti. Yo dukkhato pariggahetvā dukkhato",
  "atk-s0304a6:27_3": "disvā dukkhato vuṭṭhāti, tassa appaṇihitā nāma. Yo anattato pariggahetvā anattato",
  "atk-s0304a6:27_4": "disvā anattato vuṭṭhāti, tassa suññatā nāma. Tattha animittavipassanāya maggo animitto",
  "atk-s0304a6:27_5": "nāma, animittamaggassa phalaṁ animittaṁ nāma, animittaphalasamāpattisahajāte phasse",
  "atk-s0304a6:27_6": "phusante ‘‘animitto phasso phusatī’’ti vuccati. Appaṇihitasuññatesupi eseva nayo.",
  "atk-s0304a6:27_7": "Āgamaniyena kathite pana suññato vā phasso animitto vā phasso appaṇihito vā phassoti",
  "atk-s0304a6:27_8": "vikappo āpajjeyya, tasmā saguṇena ceva ārammaṇena ca kathetabbaṁ. Evañhi tayo phassā phusantīti sameti.",
  "atk-s0304a6:28_0": "Vivekaninnantiādīsu nibbānaṁ viveko nāma. Tasmiṁ viveke ninnaṁ onatanti vivekaninnaṁ.",
  "atk-s0304a6:28_1": "Vivekapoṇanti aññato agantvā yena viveko, tena vaṅkaṁ viya hutvā ṭhitanti vivekapoṇaṁ.",
  "atk-s0304a6:28_2": "Yena viveko, tena patamānaṁ viya ṭhitanti vivekapabbhāraṁ.",
  "atk-s0304a6:29": "7. Godattasuttavaṇṇanā",
  "atk-s0304a6:30_0": "349. Sattame nānatthā ceva nānābyañjanā cāti byañjanampi nesaṁ nānaṁ, atthopi. Tattha",
  "atk-s0304a6:30_1": "byañjanassa nānatā pākaṭā. Attho pana appamāṇā cetovimutti bhūmantarato mahaggatā",
  "atk-s0304a6:30_2": "hoti rūpāvacarā, ārammaṇato sattapaṇṇattiārammaṇā. Ākiñcaññā bhūmantarato mahaggatā",
  "atk-s0304a6:30_3": "arūpāvacarā, ārammaṇato navattabbārammaṇā. Suññatā bhūmantarato kāmāvacarā, ārammaṇato",
  "atk-s0304a6:30_4": "saṅkhārārammaṇā. Vipassanā hi ettha suññatāti adhippetā. Animittā bhūmantarato lokuttarā,",
  "atk-s0304a6:30_5": "ārammaṇato nibbānārammaṇā.",
  "atk-s0304a6:31_0": "Rāgo kho bhante pamāṇakaraṇotiādīsu yathā pabbatapāde pūtipaṇṇakasaṭaudakaṁ nāma",
  "atk-s0304a6:31_1": "hoti kāḷavaṇṇaṁ, olokentānaṁ byāmasatagambhīraṁ viya khāyati, yaṭṭhiṁ vā rajjuṁ vā",
  "atk-s0304a6:31_2": "gahetvā minantassa piṭṭhipādottharaṇamattampi na hoti; evameva yāva rāgādayo nuppajjanti,",
  "atk-s0304a6:31_3": "tāva puggalaṁ sañjānituṁ na sakkā hoti, sotāpanno viya sakadāgāmī viya anāgāmī viya",
  "atk-s0304a6:31_4": "ca khāyati. Yadā panassa rāgādayo uppajjanti, tadā ratto duṭṭho mūḷhoti paññāyati.",
  "atk-s0304a6:31_5": "Iti te ‘‘ettako aya’’nti puggalassa pamāṇaṁ dassentāva uppajjantīti pamāṇakaraṇā nāma vuttā.",
  "atk-s0304a6:32_0": "Yāvatā kho bhante appamāṇā cetovimuttiyoti yattakā appamāṇā cetovimuttiyo. Kittakā",
  "atk-s0304a6:32_1": "pana tā? Cattāro brahmavihārā, cattāro maggā, cattāri phalānīti dvādasa. Tatra brahmavihārā",
  "atk-s0304a6:32_2": "pharaṇaappamāṇatāya appamāṇā, sesā pamāṇakārakānaṁ kilesānaṁ abhāvena nibbānampi",
  "atk-s0304a6:32_3": "appamāṇameva, cetovimutti pana na hoti, tasmā na gahitaṁ. Akuppāti arahattaphalacetovimutti.",
  "atk-s0304a6:32_4": "Sā hi tāsaṁ sabbajeṭṭhikā, tasmā ‘‘aggamakkhāyatī’’ti vuttā. Rāgokho bhante kiñcananti",
  "atk-s0304a6:32_5": "rāgo uppajjitvā puggalaṁ kiñcati maddati palibundhati, tasmā kiñcananti vutto. Manussā",
  "atk-s0304a6:32_6": "kira goṇehi khalaṁ maddāpentā ‘‘kiñcehi kapila kiñcehi kāḷakā’’ti vadanti. Evaṁ maddanaṭṭho",
  "atk-s0304a6:32_7": "kiñcanaṭṭhoti veditabbo. Dosamohesupieseva nayo.",
  "atk-s0304a6:33_0": "Ākiñcaññā cetovimuttiyo nāma nava dhammā ākiñcaññāyatanaṁ maggaphalāni ca. Tattha",
  "atk-s0304a6:33_1": "ākiñcaññāyatanaṁ kiñcanaṁ ārammaṇaṁ assa natthīti ākiñcaññaṁ. Maggaphalāni kiñcanānaṁ",
  "atk-s0304a6:33_2": "maddanapalibundhanakilesānaṁ natthitāya ākiñcaññāni, nibbānampi ākiñcaññaṁ, cetovimutti",
  "atk-s0304a6:33_3": "pana na hoti, tasmā na gahitaṁ.",
  "atk-s0304a6:34_0": "Rāgo kho bhante nimittakaraṇotiādīsu yathā nāma dvinnaṁ kulānaṁ sadisā dve vacchakā",
  "atk-s0304a6:34_1": "honti. Yāva tesaṁ lakkhaṇaṁ na kataṁ hoti, tāva ‘‘ayaṁ asukakulassa vacchako, ayaṁ",
  "atk-s0304a6:34_2": "asukakulassā’’ti na sakkā hoti jānituṁ. Yadā pana tesaṁ tisūlādīsu aññataraṁ lakkhaṇaṁ",
  "atk-s0304a6:34_3": "kataṁ hoti, tadā sakkā hoti jānituṁ. Evameva yāva puggalassa rāgo nuppajjati, tāva",
  "atk-s0304a6:34_4": "na sakkā hoti jānituṁ ‘‘ariyo vā puthujjano vā’’ti. Rāgo panassa uppajjamānova ‘‘sarāgo",
  "atk-s0304a6:34_5": "nāma ayaṁ puggalo’’ti sañjānananimittaṁ karonto viya uppajjati, tasmā nimittakaraṇoti",
  "atk-s0304a6:34_6": "vutto. Dosamohesupi eseva nayo.",
  "atk-s0304a6:35_0": "Animittā cetovimuttiyo nāma terasa dhammā vipassanā, cattāro āruppā, cattāro maggā,",
  "atk-s0304a6:35_1": "cattāri phalāni. Tattha vipassanā niccanimittaṁ sukhanimittaṁ attanimittaṁ ugghāṭetīti",
  "atk-s0304a6:35_2": "animittā nāma. Cattāro āruppā rūpanimittassa abhāvā animittā nāma. Maggaphalāni nimittakarānaṁ",
  "atk-s0304a6:35_3": "kilesānaṁ abhāvena animittāni, nibbānampi animittameva, taṁ pana cetovimutti na hoti,",
  "atk-s0304a6:35_4": "tasmā na gahitaṁ. Atha kasmā suññatā cetovimutti na gahitāti? Sā ‘‘suññā rāgenā’’tiādivacanato",
  "atk-s0304a6:35_5": "sabbattha anupaviṭṭhāva, tasmā visuṁ na gahitāti.",
  "atk-s0304a6:36_0": "Ekatthāti ārammaṇavasena ekatthā ‘‘appamāṇaṁ ākiñcaññaṁ suññataṁ animitta’’nti hi",
  "atk-s0304a6:36_1": "sabbānetāni nibbānasseva nāmāni. Iti iminā pariyāyena ekatthā. Aññasmiṁ pana ṭhāne",
  "atk-s0304a6:36_2": "appamāṇāpi hoti, aññasmiṁ ākiñcaññā, aññasmiṁ suññatā, aññasmiṁ animittāti iminā",
  "atk-s0304a6:36_3": "pariyāyena nānābyañjanāti.",
  "atk-s0304a6:37": "8. Nigaṇṭhanāṭaputtasuttavaṇṇanā",
  "atk-s0304a6:38_0": "350. Aṭṭhame tenupasaṅkamīti sayaṁ āgatāgamo viññātasāsano anāgāmī ariyasāvako samāno",
  "atk-s0304a6:38_1": "kasmā naggabhoggaṁ nissirikaṁ nigaṇṭhaṁ upasaṅkamīti? Upavādamocanatthañceva vādāropanatthañca.",
  "atk-s0304a6:38_2": "Nigaṇṭhā kira ‘‘samaṇassa gotamassa sāvakā thaddhakhadirakhāṇukasadisā, kenaci saddhiṁ",
  "atk-s0304a6:38_3": "paṭisanthārampi na karontī’’ti upavadanti, tassa upavādassa mocanatthañca, ‘‘vādañcassa",
  "atk-s0304a6:38_4": "āropessāmī’’ti upasaṅkami. Na khvāhaṁ ettha bhante bhagavato saddhāya gacchāmīti",
  "atk-s0304a6:38_5": "yassa ñāṇena asacchikataṁ hoti. So ‘‘evaṁ kireta’’nti aññassa saddhāya gaccheyya,",
  "atk-s0304a6:38_6": "mayā pana ñāṇenetaṁ sacchikataṁ, tasmā nāhaṁ ettha bhagavato saddhāya gacchāmīti dīpento evamāha.",
  "atk-s0304a6:39_0": "Ulloketvāti kāyaṁ unnāmetvā kucchiṁ nīharitvā gīvaṁ paggayha sabbaṁ disaṁ pekkhamāno",
  "atk-s0304a6:39_1": "ulloketvā. Bādhetabbaṁ maññeyyāti yathā vinivijjhitvā na nikkhamati, evaṁ paṭibāhitabbaṁ",
  "atk-s0304a6:39_2": "maññeyya bandhitabbaṁ vā. Sahadhammikāti sakāraṇā. Atha maṁ paṭihareyyāsi saddhiṁ",
  "atk-s0304a6:39_3": "nigaṇṭhaparisāyāti etesaṁ atthe ñāte atha me nigaṇṭhaparisāya saddhiṁ abhigaccheyyāsi,",
  "atk-s0304a6:39_4": "patīhārassa me santikaṁ āgantvā attano āgatabhāvaṁ jānāpeyyāsīti attho. Eko pañhoti",
  "atk-s0304a6:39_5": "eko pañhamaggo, ekaṁ pañhagavesananti attho. Eko uddesoti ekaṁ nāma kinti? Ayaṁ eko",
  "atk-s0304a6:39_6": "uddeso. Ekaṁ veyyākaraṇanti ‘‘sabbe sattā āhāraṭṭhitikā’’ti (khu. pā. 4.1; a. ni.",
  "atk-s0304a6:39_7": "10.27) idaṁ ekaṁ veyyākaraṇaṁ. Evaṁ sabbattha attho veditabbo.",
  "atk-s0304a6:40": "9. Acelakassapasuttavaṇṇanā",
  "atk-s0304a6:41_0": "351. Navame kīvaciraṁ pabbajitassāti kīvaciro kālo pabbajitassāti attho. Uttari manussadhammāti",
  "atk-s0304a6:41_1": "manussadhammo nāma dasakusalakammapathā, tato manussadhammato uttari. Alamariyañāṇadassanavisesoti",
  "atk-s0304a6:41_2": "ariyabhāvaṁ kātuṁ samatthatāya alamariyoti saṅkhāto ñāṇadassanaviseso. Naggeyyāti",
  "atk-s0304a6:41_3": "naggabhāvato. Muṇḍeyyāti muṇḍabhāvato. Pavāḷanipphoṭanāyāti pāvaḷanipphoṭanato, bhūmiyaṁ",
  "atk-s0304a6:41_4": "nisīdantassa ānisadaṭṭhāne laggānaṁ paṁsurajavālikānaṁ phoṭanatthaṁ gahitamorapiñchamattatoti attho.",
  "atk-s0304a6:42": "10. Gilānadassanasuttavaṇṇanā",
  "atk-s0304a6:43_0": "352. Dasame ārāmadevatāti pupphārāmaphalārāmesu adhivatthā devatā. Vanadevatāti vanasaṇḍesu",
  "atk-s0304a6:43_1": "adhivatthā devatā. Rukkhadevatāti mattarājakāle vessavaṇo ca devatāti evaṁ tesu tesu",
  "atk-s0304a6:43_2": "rukkhesu adhivatthā devatā. Osadhitiṇavanappatīsūti harītakāmalakīādīsu muñjapabbajādīsu",
  "atk-s0304a6:43_3": "vanajeṭṭharukkhesu ca adhivatthā devatā. Saṁgammāti sannipatitvā. Samāgammāti tato",
  "atk-s0304a6:43_4": "tato samāgantvā. Paṇidhehīti patthanāvasena ṭhapehi. Ijjhissati sīlavato cetopaṇidhīti",
  "atk-s0304a6:43_5": "samijjhissati sīlavantassa cittapatthanā. Dhammikoti dasakusaladhammasamannāgato",
  "atk-s0304a6:43_6": "agatigamanarahito. Dhammarājāti tasseva vevacanaṁ, dhammena vā laddharajjattā dhammarājā.",
  "atk-s0304a6:43_7": "Tasmāti ‘‘yasmā tena hi, ayyaputta, amhepi ovadāhī’’ti vadatha, tasmā. Appaṭivibhattanti",
  "atk-s0304a6:43_8": "‘‘idaṁ bhikkhūnaṁ dassāma, idaṁ attanā bhuñjissāmā’’ti evaṁ avibhattaṁ bhikkhūhi",
  "atk-s0304a6:43_9": "saddhiṁ sādhāraṇameva bhavissatīti.",
  "atk-s0304a6:44": "Cittasaṁyuttavaṇṇanā niṭṭhitā."
}