{
  "tika-vin11t48:0": "Sabbasaṅkalananayakathāvaṇṇanā",
  "tika-vin11t48:1_0": "873. Parivāre mukhāgatā katthapaññattivārādayo aṭṭha vārā, teyeva paccaya-saddena",
  "tika-vin11t48:1_1": "yojetvā vuttā aṭṭhapaccayavārāti vibhaṅgadvaye visuṁ visuṁ dassitā soḷasa parivārā",
  "tika-vin11t48:1_2": "assāti soḷasaparivāro, tassa soḷasaparivārassa. Sabbaṁ saṅkalanaṁ nayanti sabbesaṁ",
  "tika-vin11t48:1_3": "vuttānaṁ saṅkalananayānaṁ saṅgahetabbato sabbaṁ saṅkalabhedanaṁ nayaṁ.",
  "tika-vin11t48:2_0": "875.Kāyikā chabbidhāti paṭhamapārājikāpatti, kuṭikaraṇe payoge dukkaṭāpatti, ekaṁ",
  "tika-vin11t48:2_1": "piṇḍaṁ anāgate thullaccayāpatti, tasmiṁ āgate saṅghādisesāpatti, vikālabhojane pācittiyāpatti,",
  "tika-vin11t48:2_2": "paṭhamapāṭidesanīyāpattīti chabbidhā.",
  "tika-vin11t48:3": "Tathā vācasikāpi cāti catutthapārājikā, kuṭiyā kārāpane pubbagatiyo, padasodhammapācittiyaṁ, davakamyatāya hīnena khuṁsanaṁ, tassa dubbhāsitanti tathā chabbidhā.",
  "tika-vin11t48:4": "Chādentassaca tissoti bhikkhuniyā vajjapaṭicchādikāya pārājikaṁ, bhikkhuno saṅghādisesachādane pācittiyaṁ, attano duṭṭhullacchādane dukkaṭanti tisso ca.",
  "tika-vin11t48:5_0": "Pañcasaṁsaggapaccayāti kāyasaṁsagge bhikkhuniyā pārājikaṁ, bhikkhuno saṅghādiseso,",
  "tika-vin11t48:5_1": "kāyena kāyapaṭibaddhe thullaccayaṁ, nissaggiyena kāyapaṭibaddhe dukkaṭaṁ, aṅgulipatodake",
  "tika-vin11t48:5_2": "pācittiyanti kāyasaṁsaggapaccayā pañca āpattiyo.",
  "tika-vin11t48:6": "877. Bhikkhuniyā vajjapaṭicchādikāya pārājikaṁ, bhikkhussa saṅghādisesapaṭicchādakassa pācittiyanti duṭṭhullacchādane duve.",
  "tika-vin11t48:7": "879.“Gāmantare catassovā”tiādi paṭiniddesato ca viññāyati.",
  "tika-vin11t48:8": "881.Vajantiyāti gacchantiyā.",
  "tika-vin11t48:9": "885. Yā pana bhikkhunī rattandhakāre appadīpe hatthapāse purisena saddhiṁ yadi sallapeyya, tassā pācitti. Dūre ṭhitā hatthapāsaṁ vijahitvā ṭhitā vadeyya ce, dukkaṭamevāti yojanā.",
  "tika-vin11t48:10_0": "886.Yā pana bhikkhunī channe paṭicchannaṭṭhāne divā purisena saddhiṁ assa purisassa",
  "tika-vin11t48:10_1": "hatthapāse ṭhitā vadeyya sallapeyya, tassā pācitti. Hatthapāsaṁ vijahitvā vadeyya",
  "tika-vin11t48:10_2": "ce, dukkaṭamevāti yojanā.",
  "tika-vin11t48:11": "891.Sanissaggā ca pācittīti nissajjanavinayakammasahitāyeva pācitti.",
  "tika-vin11t48:12": "893.Idha imasmiṁ sāsane.",
  "tika-vin11t48:13": "896.Duvinnanti dvinnaṁ.",
  "tika-vin11t48:14_0": "898.Samānasaṁvāsakabhūmi nāma pakatattassa bhikkhuno samānaladdhikassa ekasīmāyaṁ",
  "tika-vin11t48:14_1": "ṭhitabhāvo. Nānāpadaṁ pubbaṁ etissāti nānāpadapubbikā, nānāsaṁvāsakabhūmīti attho.",
  "tika-vin11t48:14_2": "Ukkhittanānāladdhikanānāsīmagatā nānāsaṁvāsakabhūmi. Imā dveyeva saṁvāsakabhūmiyo",
  "tika-vin11t48:14_3": "hi mahesinā kāruṇikena vuttāti yojanā.",
  "tika-vin11t48:15_0": "899.Duvinnanti pārivāsikamānattacārīnaṁ dvinnaṁ puggalānaṁ. Dvayātītenāti kāmasukhallikānuyogaattakilamathānuyogasaṅkhātaṁ",
  "tika-vin11t48:15_1": "antadvayaṁ atikkamma majjhimāya paṭipadāya ṭhitena. Atha vā sassatucchedadvayaṁ atikkantena.",
  "tika-vin11t48:16": "900. “Dvaṅgulapabbaparamaṁ ādātabba”nti ca tatheva “dvaṅgulaṁ vā dumāsaṁ vā”ti ca dvaṅgulā duve paññattāti yojanā.",
  "tika-vin11t48:17": "905. Āṇattiyā manussamāraṇaṁ, āṇattiyā adinnādānampīti yojanā.",
  "tika-vin11t48:18": "907.Tisso obhāsanāyimāti imā tisso methunādhippāyappakāsanā.",
  "tika-vin11t48:19": "908. Saṅghādiseso eva saṅghādisesatā.",
  "tika-vin11t48:20_0": "910.Vanappati nāma pupphaṁ vinā phalantī nigrodhaudumbaraassatthapilakkhakādirukkhajāti,",
  "tika-vin11t48:20_1": "idha pana vanajeṭṭho rakkhitagopitacetiyarukkho vanappatīti adhippāyo. Thullatāti thullaccayaṁ.",
  "tika-vin11t48:21": "912.Vissaṭṭhīti vissajji sambhavadhātu. Chaḍḍaneti upakkamitvā mocane. “Harite uccāraṁ passāvaṁ chaḍḍane”ti padacchedo.",
  "tika-vin11t48:22": "913. Kiṁ pamāṇametāsanti kittakā.",
  "tika-vin11t48:23": "915.Bhikkhubhikkhuniyā saddhinti ettha bhikkhūti sāmivacanappasaṅge paccattaṁ, bhikkhunoti attho. Gāthābandhavasena vā vaṇṇalopo.",
  "tika-vin11t48:24": "918. Dutiyāya hatthapāsakaṁ.",
  "tika-vin11t48:25_0": "922. “Yāvatatiyake tisso āpattiyo”ti padassa niddese “thullaccayaṁ siyā saṅgha-bhedakassānuvattino”ti",
  "tika-vin11t48:25_1": "paṭhanti. “Tiṇṇaṁ saṅghabhedānuvattākānaṁ kokālikādīnaṁ saṅghādiseso”ti aṭṭhakathāyaṁ",
  "tika-vin11t48:25_2": "vuttattā tathā pāṭho na gahetabbo.",
  "tika-vin11t48:26": "923.Yāvatatiyaketi tiṇṇaṁ pūraṇī tatiyā, kammavācā, yāvatatiyāya kammavācāya pariyosāne āpajjitabbā āpatti yāvatatiyakā nāma.",
  "tika-vin11t48:27": "926.“Avassutassa…pe… kiñcī”ti idaṁ garukāpattiyā vatthudassanaṁ. “Sabbaṁ maṁsaṁ akappiya”nti idaṁ thullaccayadukkaṭānaṁ vatthudassanaṁ.",
  "tika-vin11t48:28": "927.“Viññāpetvāna…pe… bhojanampi cā”ti idaṁ pāṭidesanīyavatthudassanaṁ. “Lasuṇampi cā”ti idaṁ pācittiyavatthudassanaṁ. “Ekato ajjhoharantiyā”ti padacchedo.",
  "tika-vin11t48:29": "930. Rattacittena itthiyā aṅgajātaṁ olokentassa dukkaṭaṁ vuttanti yojanā.",
  "tika-vin11t48:30": "931. Sammāvattanāva sammāvattanakā. Tecattālīsa vattanā dvāsītikkhandhakavattānaṁ paripūraṇaṭṭhāne dassitā.",
  "tika-vin11t48:31": "932. Adassanaapaṭikamme āpannāpattiyā duve puggalā, pāpikāya diṭṭhiyā appaṭinissagge āpannāpattiyā ekoti ime tayo ukkhittapuggalā.",
  "tika-vin11t48:32": "934.Dūsakoti bhikkhunidūsako. Kaṇṭakoti kaṇṭakasāmaṇero.",
  "tika-vin11t48:33_0": "937.Dadeyyaccevamādikāti ñattikāle “saṅgho dadeyyā”tiādibhedā ñattikappanā, ñattikiriyāti",
  "tika-vin11t48:33_1": "attho. Deti saṅgho karotītiādīti kammavācākāle “saṅgho detī”ti vā “karotī”ti vā ādibhedā",
  "tika-vin11t48:33_2": "vacanakammassa aniṭṭhitattā vippakatapaccuppannaṁ nāma siyā.",
  "tika-vin11t48:34": "938.Dinnaṁ kataṁ paniccādīti kammavācāya niṭṭhitāya “dinnaṁ saṅghenā”ti vā “kataṁ saṅghenā”ti vātiādivacanaṁ atītakaraṇaṁ nāma siyā.",
  "tika-vin11t48:35": "939.Saṅgheti saṅghamajjhe.",
  "tika-vin11t48:36_0": "“Kāraṇehi pana dvīhi, saṅgho bhijjati naññathā”ti kasmā vuttaṁ, nanu “pañcahupāli,",
  "tika-vin11t48:36_1": "ākārehi saṅgho bhijjati. Katamehi pañcahi? Kammena, uddesena, voharanto, anussāvanena,",
  "tika-vin11t48:36_2": "salākaggāhenā”ti vuttattā, aṭṭhakathāyañca “pañcahi kāraṇehī”ti vacanato ca idha",
  "tika-vin11t48:36_3": "imehi dvīheva kāraṇehi saṅghabhedakathanaṁ ayuttanti? Vuccate – nāyuttaṁ pubbapayogakārakavasena",
  "tika-vin11t48:36_4": "vuttattā. Tathā hi aṭṭhakathāyaṁ –",
  "tika-vin11t48:37_0": "“Kammenāti apalokanādīsu catūsu kammesu aññatarena kammena. Uddesenāti pañcasu pātimokkhuddesesu",
  "tika-vin11t48:37_1": "aññatarena uddesena. Voharantoti kathayanto, tāhi tāhi upapattīhi ‘adhammaṁ dhammo’tiādīni",
  "tika-vin11t48:37_2": "aṭṭhārasa bhedakaravatthūni dīpento. Anussāvanenāti ‘nanu tumhe jānātha mayhaṁ uccākulā",
  "tika-vin11t48:37_3": "pabbajitabhāvaṁ, bahussutabhāvañca, mādiso nāma uddhammaṁ ubbinayaṁ satthusāsanaṁ",
  "tika-vin11t48:37_4": "kareyyāti citte uppādetuṁ tumhākaṁ yuttaṁ, kiṁ mayhaṁ avīci nīluppalavanamiva sītalo,",
  "tika-vin11t48:37_5": "kimahaṁ apāyato na bhāyāmī’tiādinā nayena kaṇṇamūle vacībhedaṁ katvā anussāvanena.",
  "tika-vin11t48:37_6": "Salākaggāhenāti evaṁ anussāvetvā tesaṁ cittaṁ upatthambhetvā anivattidhamme katvā",
  "tika-vin11t48:37_7": "‘gaṇhatha imaṁ salāka’nti salākaggāhena.",
  "tika-vin11t48:38_0": "“Ettha ca kammameva, uddeso vā pamāṇaṁ, vohārānussāvanasalākaggāhā pana pubbabhāgā.",
  "tika-vin11t48:38_1": "Aṭṭhārasavatthudīpanavasena hi voharante tattha rucijananatthaṁ anussāvetvā salākāya",
  "tika-vin11t48:38_2": "gahitāyapi abhinnova hoti saṅgho. Yadā pana evaṁ cattāro vā atireke vā salākaṁ gāhetvā",
  "tika-vin11t48:38_3": "āveṇikaṁ kammaṁ vā uddesaṁ vā karoti, tadā saṅgho bhinno nāma hotī”ti –",
  "tika-vin11t48:39": "Vuttattā salākaggāhakammāni dve padhānakāraṇānīti idha tāneva dassitāni.",
  "tika-vin11t48:40_0": "Nanu ca salākaggāhopi saṅghabhedassa pubbabhāgo vutto, uddesakammāneva padhānabhāvena",
  "tika-vin11t48:40_1": "vuttāni, tasmā kathamassa salākaggāhassa padhānakāraṇabhāvoti? Vuccate – uddesakammānipi",
  "tika-vin11t48:40_2": "salākaggāhe siddhe avassambhavanato atthasādhanapayogena vinā asiddhāneva hontīti",
  "tika-vin11t48:40_3": "so padhānabhāvena idha gahito, uddeso pana paññattakammapubbaṅgamattā kammeneva saṅgahitoti",
  "tika-vin11t48:40_4": "idha visuṁ na vuttoti daṭṭhabbaṁ.",
  "tika-vin11t48:41": "941.Payuttāyuttavācāyāti paccayuppādanatthāya payuttā ca sā sakyaputtiyabhāvassa ayuttā ananurūpā cāti payuttāyuttā, sāyeva vācāti payuttāyuttavācā, tāya.",
  "tika-vin11t48:42": "944. Yā bhikkhunī viññāpetvā bhuñjati, tassā ca pāṭidesanīyaṁ siyāti yojanā.",
  "tika-vin11t48:43": "945.Anāmayoti agilāno.",
  "tika-vin11t48:44_0": "946.“Dasasatānī”tiādigāthāya rattīnanti ettha “sata”nti seso. Chādanakiriyāya accantasaṁyoge",
  "tika-vin11t48:44_1": "upayogavacanaṁ. Dasasatāni āpattiyo rattīnaṁ sataṁ chādetvāti yojanā. Evaṁ kattabbayojanāyaṁ –",
  "tika-vin11t48:45": "“Dasa sataṁ rattisataṁ, āpattiyo chādayitvāna;",
  "tika-vin11t48:46": "Dasa rattiyo vasitvāna, mucceyya pārivāsiko”ti. –",
  "tika-vin11t48:47_0": "Ayaṁ parivāragāthāpamāṇaṁ. Ekadivasaṁ sataṁsaṅghādisesāpattiyo āpajjitvā dasadivase",
  "tika-vin11t48:47_1": "chādanavasena sataṁdivase sahassasaṅghādisesāpattiyo chādayitvāti attho. Ayamettha",
  "tika-vin11t48:47_2": "saṅkhepattho – yo dasadivase sataṁ saṅghādisesā āpattiyo āpajjitvā dasadivase paṭicchādeti,",
  "tika-vin11t48:47_3": "tena rattisataṁ āpattisahassaṁ paṭicchāditaṁ hotīti. Dasa rattiyo vasitvānāti “sabbāva",
  "tika-vin11t48:47_4": "tā āpattiyo dasāhapaṭicchannā”ti parivāsaṁ yācitvā dasa rattiyo vasitvāti attho.",
  "tika-vin11t48:47_5": "Mucceyya pārivāsikoti parivāsaṁ vasanto bhikkhu attanā vasitabbaparivāsato mucceyya,",
  "tika-vin11t48:47_6": "mutto bhaveyyāti attho.",
  "tika-vin11t48:48_0": "947.Pārājikāni aṭṭhevāti aggahitaggahaṇena. Tevīsa garukāti bhikkhūhi asādhāraṇā",
  "tika-vin11t48:48_1": "bhikkhunīnaṁ dasa, bhikkhunīhi asādhāraṇā bhikkhūnaṁ cha, ubhinnaṁ sādhāraṇā sattāti",
  "tika-vin11t48:48_2": "evaṁ tevīsa saṅghādisesā.",
  "tika-vin11t48:49_0": "948.Vuttānīti yathāvuttāni nissaggiyāni. Dvecattālīsa hontīti bhikkhuvibhaṅgāgatā",
  "tika-vin11t48:49_1": "tiṁsa, bhikkhūhi asādhāraṇā bhikkhunīnaṁ ādito dvādasa cāti dvācattālīsa nissaggiyāni",
  "tika-vin11t48:49_2": "honti. Aṭṭhāsītisataṁ pācittiyā pubbe dassitāva.",
  "tika-vin11t48:50": "949.Susikkhenāti suṭṭhu sikkhitaadhisīlāditividhasikkhena bhagavatā.",
  "tika-vin11t48:51_0": "950.Supaññenāti sobhaṇā dasabalacatuvesārajjachaasādhāraṇādayo paññā yassa so supañño,",
  "tika-vin11t48:51_1": "tena. Yasassināti aṭṭhaariyapuggalasamūhasaṅkhātaparivārayasā ca sabbalokabyāpakaguṇaghosasaṅkhātakittiyasā",
  "tika-vin11t48:51_2": "ca tena samannāgatattā yasassinā. Aḍḍhuḍḍhāni satāni bhavantīti yathādassitagaṇanāya",
  "tika-vin11t48:51_3": "piṇḍavasena paññāsādhikāni tīṇi satāni bhavantīti attho. Supaññena yasassinā gotamena",
  "tika-vin11t48:51_4": "paññattāni sabbāni sikkhāpadāni aḍḍhuḍḍhāni satāni bhavantīti yojanā.",
  "tika-vin11t48:52": "951.Etesu sikkhāpadesu yo sārabhūto vinicchayo vattabbo, so sakalo mayā samāsena sabbathā sabbākārena vuttoti yojanā.",
  "tika-vin11t48:53": "952.Idaṁ uttaraṁ nāma pakaraṇaṁ.",
  "tika-vin11t48:54_0": "953.Tasmāti mayā vicāretvā vuttattāva. Attheti vacanatthabhāvatthādibhede atthe vā.",
  "tika-vin11t48:54_1": "Akkharabandhevāti akkharasaṅkhātapadabandhe vā. Viññāsassa kamepi vāti uddesavasena",
  "tika-vin11t48:54_2": "ganthanikkhepassa kamepi. Kaṅkhā na kātabbāti “yathāadhippetassa idaṁ vācakaṁ nu",
  "tika-vin11t48:54_3": "kho, avācaka”nti vā “idamayuttaṁ nu kho, yutta”nti vā “idamadhikaṁ nu kho, ūna”nti",
  "tika-vin11t48:54_4": "vā “idamaghaṭṭitakkamaṁ nu kho, ghaṭṭitakkama”nti vā “idaṁ viruddhasamayaṁ nu kho,",
  "tika-vin11t48:54_5": "aviruddhasamaya”nti vā “idaṁ duruttaṁ nu kho, suvutta”nti vā “idaṁ satthakaṁ nu kho,",
  "tika-vin11t48:54_6": "niratthaka”nti vā kaṅkhā vimati yena kenaci na kātabbā. Bahumānatāti “vinayo saṁvaratthāyā”tiādinā",
  "tika-vin11t48:54_7": "niddiṭṭhapayojanaparamparāya mūlakāraṇattā mahatī sammānā kātabbāti attho.",
  "tika-vin11t48:55_0": "954.Yo bhikkhu sauttaraṁ uttarapakaraṇena sahitaṁ vinayassavinicchayaṁ nāma pakaraṇaṁ",
  "tika-vin11t48:55_1": "jānāti dhammato ceva atthato ca vinicchayato ca sabbathā avabujjhati, so bhikkhu",
  "tika-vin11t48:55_2": "attanā sikkhitabbāya sikkhāya sabbaso viññātattā sikkhāpakena ācariyena vināpi sikkhituṁ",
  "tika-vin11t48:55_3": "samatthoti. Nissayaṁ vimuñcitvāti ācariyupajjhāye nissāya vāsaṁ muñcitvā. Yathākāmaṅgato",
  "tika-vin11t48:55_4": "siyāti yādisā yādisā attanā gāmitā, tattha tattha gamanāraho bhaveyyāti attho.",
  "tika-vin11t48:56_0": "955. Nissayaṁ dātukāmena. Saha vibhaṅgena savibhaṅgaṁ. Saha mātikāya samātikaṁ. Idaṁ",
  "tika-vin11t48:56_1": "sauttaraṁ vinayavinicchayapakaraṇaṁ suṭṭhu vācuggataṁ katvā ganthato suṭṭhu paguṇaṁ",
  "tika-vin11t48:56_2": "vācuggataṁ katvā atthato, vinicchayato ca sammā jānitvā evaṁ dātabbanti yojanā.",
  "tika-vin11t48:57_0": "956-7.Yo bhikkhu imaṁ sauttaraṁ vinayavinicchayapakaraṇaṁ vācāya paṭhati, manasā",
  "tika-vin11t48:57_1": "cinteti, aññehi vuccamānaṁ suṇāti, atthaṁ paripucchati, paraṁ vāceti, niccaṁ atthaṁ",
  "tika-vin11t48:57_2": "upaparikkhati yathāparipucchitamatthaṁ hetuudāharaṇapavattivasena upagantvā samantato",
  "tika-vin11t48:57_3": "ikkhati paññāya niyameti vavatthapeti, tassa pana bhikkhussa vinayanissitā sabbeva",
  "tika-vin11t48:57_4": "atthā āpattānāpattikappiyākappiyādipabhedā sabbe atthā hatthe āmalakaṁ viya karatale",
  "tika-vin11t48:57_5": "amalamaṇiratanaṁ viya upaṭṭhahanti pākaṭā bhavantīti yojanā. Natthi etassa malanti",
  "tika-vin11t48:57_6": "amalaṁ, amalameva āmalakanti maṇiratanaṁ vuccati.",
  "tika-vin11t48:58_0": "958. Natthi etesaṁ buddhīti abuddhī, abuddhī ca te janā cāti abuddhijanā, abuddhijanānaṁ",
  "tika-vin11t48:58_1": "sāraṁ avasāraṁ osīdanaṁ dadāti ādadāti karotīti abuddhijanasāradaṁ, buddhivirahitānaṁ",
  "tika-vin11t48:58_2": "agādhaṁ gambhīraṁ. Tehi aladdhapatiṭṭhaṁ amatasāgaraṁ saddattharasāmatassa, nibbānāmatassa",
  "tika-vin11t48:58_3": "vā paṭilābhakāraṇattā sāgarasadisaṁ paramaṁ uttamaṁ imaṁ uttaraṁ sāgaraṁ āsannapaccakkhaṁ",
  "tika-vin11t48:58_4": "uttarapakaraṇasaṅkhātaṁ samuddasāgaraṁ sārado hutvā uttaraṁ uttaranto pariyosāpento",
  "tika-vin11t48:58_5": "naro bhikkhu hi yasmā vinayapārago vinayapiṭakassa pariyantaṁ gato hutvā pārago pāraṁ",
  "tika-vin11t48:58_6": "saṁsārassa pārasaṅkhātaṁ nibbānaṁ gacchanto siyā bhaveyyāti yojanā.",
  "tika-vin11t48:59_0": "959.Atoti tasmādeva kāraṇā avapūratorato pāpapūrato nirāsaṅkatāya orato nivatto pāpabhīruko",
  "tika-vin11t48:59_1": "naro tamaṁ vidhūya pāpabhīrukatāya eva cittapariyuṭṭhānavasena uppajjanakaṁ mohandhakāraṁ",
  "tika-vin11t48:59_2": "tadaṅgapahānavasena vidhametvā. Sabbaṅgaṇakammadaṁ sabbesaṁ rāgādīnaṁ aṅgaṇānaṁ kammaṁ",
  "tika-vin11t48:59_3": "tadaṅgādipahānaṁ dadāti āvahatīti “sabbaṅgaṇakammada”nti laddhanāmaṁ sukhassa padaṁ",
  "tika-vin11t48:59_4": "lokiyalokuttarassa sukhassa kāraṇaṁ guṇasaṁhitaṁ sīlādīhi atthabhūtehi guṇehi saṁhitaṁ",
  "tika-vin11t48:59_5": "yuttaṁ guṇappakāsakaṁ hitaṁ amatosadhaṁ viya sabbadosasabbabyādhirahitatāya ajarāamatādiguṇāvahattā",
  "tika-vin11t48:59_6": "hitaṁ imaṁ uttaraṁ nāma pakaraṇaṁ sakkaccaṁ ādaro hutvā niccaṁ satataṁ sikkhe “evaṁ",
  "tika-vin11t48:59_7": "paricayantaṁ karomī”ti cintetvā ekantena yathāvuttapayojanasādhanayoggaṁ katvā ajjhenādivasena",
  "tika-vin11t48:59_8": "sikkheyya eva, na ajjhupekkhako bhaveyyāti yojanā.",
  "tika-vin11t48:60_0": "960.Paṭubhāvakare pātimokkhasaṁvarasīlapūraṇe, sāsanapaccatthikābhibhavane ca paṭubhāvaṁ",
  "tika-vin11t48:60_1": "chekattaṁ vesārajjaṁ karoti attānaṁ dhārentānaṁ lajjipuggalānanti paṭubhāvakare parame",
  "tika-vin11t48:60_2": "tatoyeva uttame piṭake vinayapiṭake paṭutaṁ pāṭavaṁ paññākosallaṁ abhipatthayantena",
  "tika-vin11t48:60_3": "paṭunā yatinā nimmalappavattikena paṭunā vidhinā chekena sārena vidhānena idaṁ sauttaraṁ",
  "tika-vin11t48:60_4": "vinayavinicchayapakaraṇaṁ satataṁ nirantaraṁ pariyāpuṇitabbaṁ uggahaṇadhāraṇaparipucchācintanādivasena",
  "tika-vin11t48:60_5": "sikkhitabbanti yojanā.",
  "tika-vin11t48:61": "Iti uttare līnatthapakāsaniyā",
  "tika-vin11t48:62": "Sabbasaṅkalananayakathāvaṇṇanā niṭṭhitā.",
  "tika-vin11t48:63": "Nigamanakathāvaṇṇanā",
  "tika-vin11t48:64_0": "961-3. Mahesino tividhassāpi sāsanassa suciraṭṭhitikāmena aticirakālappavattiṁ icchantena",
  "tika-vin11t48:64_1": "dhīmatā pasatthatarañāṇena suddhacittena lābhasakkāranirapekkhatāya parisuddhajjhāsayena",
  "tika-vin11t48:64_2": "buddhadattena buddhadattābhidhānena ācariyavarena racito.",
  "tika-vin11t48:65_0": "Pajjavasena ganthato, atthato ceva paramuttaro uttaro vinicchayo antarāyaṁ antarena",
  "tika-vin11t48:65_1": "ajjhattikaṁ, bāhiraṁ vā antarāyaṁ vinā yathā siddhiṁ upāgato pariniṭṭhānaṁ patto,",
  "tika-vin11t48:65_2": "tathā sattānaṁ dhammasaṁyutā kusalūpasaṁhitā saṅkappā manorathā sijjhantu antarāyaṁ",
  "tika-vin11t48:65_3": "vinā nippajjantu, etena uttaravinicchayaracanāmayena mahatā puññodayena catūhi saṅgahavatthūhi",
  "tika-vin11t48:65_4": "janaṁ rañjetīti “rājā”ti saṅkhaṁ gato mahīpālo mahiṁ pathavisannissitaṁ janakāyaṁ",
  "tika-vin11t48:65_5": "sammā ñāyena dasa rājadhamme akopento pāletu. Devo pajjunno kāle thāvarajaṅgamānaṁ",
  "tika-vin11t48:65_6": "upayogārahakāle sammā pavassatu avuṭṭhiativuṭṭhikaṁ akatvā sammā pavacchatu.",
  "tika-vin11t48:66_0": "964.Selindo sinerupabbatarājā yāva tiṭṭhati yāva loke pavattati, cando sakalajanapadanayanasāyano",
  "tika-vin11t48:66_1": "yāva virocati yāva attano sabhāvaṁ joteti, tāva yasassino gotamassa arahato sammāsambuddhassa",
  "tika-vin11t48:66_2": "saddhammo pariyattipaṭipattipaṭivedhavasena tividho saddhammo tiṭṭhatu pavattatu.",
  "tika-vin11t48:67_0": "965. Sīhādīnaṁ, dāhādīnañca bāhirajjhattikānaṁ parissayānaṁ khamanaṁ sahanaṁ abhibhavitvā",
  "tika-vin11t48:67_1": "pavattanaṁ khanti. Soraccanti sobhane ratoti surato, suratassa bhāvo soraccaṁ. Sundaraṁ",
  "tika-vin11t48:67_2": "akhaṇḍatādiguṇasamannāgataṁ sīlaṁ assāti susīlo. Susīlassa bhāvo.",
  "tika-vin11t48:68": "Nigamanakathāvaṇṇanā niṭṭhitā.",
  "tika-vin11t48:69": "Uttaravinicchayaṭīkā niṭṭhitā.",
  "tika-vin11t48:70": "Iti vinayatthasārasandīpanī nāma vinayavinicchayavaṇṇanā,",
  "tika-vin11t48:71": "Līnatthapakāsanī nāma uttaravinicchayavaṇṇanā ca",
  "tika-vin11t48:72": "Samattā.",
  "tika-vin11t48:73": "Pacchā ṭhapitagāthāyo",
  "tika-vin11t48:74": "Therena thiracittena, sāsanujjotanatthinā;",
  "tika-vin11t48:75": "Puññavā ñāṇavā sīlī, suhajjo muduko tathā.",
  "tika-vin11t48:76": "Yo sīhaḷārimaddesu, candimā sūriyo viya;",
  "tika-vin11t48:77": "Pākaṭo sīvalitthero, mahātejo mahāyaso.",
  "tika-vin11t48:78": "Tena nītā sīhaḷā yā, idha pattā sudhīmatā;",
  "tika-vin11t48:79": "Esā saṁvaṇṇanā sīha-ḷakkharena sulikkhitā.",
  "tika-vin11t48:80": "Revato iti nāmena, therena thiracetasā;",
  "tika-vin11t48:81": "Arimaddike rakkhantena, parivattetvāna sādhukaṁ.",
  "tika-vin11t48:82": "Likhāpitā hitatthāya, bhikkhūnaṁ arimaddike;",
  "tika-vin11t48:83": "Esā saṁvaṇṇanā suṭṭhu, sanniṭṭhānamupāgatā;",
  "tika-vin11t48:84": "Tatheva sabbasattānaṁ, sabbattho ca samijjhatūti."
}