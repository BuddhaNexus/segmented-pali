{
  "tika-vin05t4:0": "4. Viññattivinicchayakathā",
  "tika-vin05t4:1_0": "21.Viññattīti yācanā. Tatrāyaṁ vinicchayo (pārā. aṭṭha. 2.342) – mūlacchejjāya purisaṁ",
  "tika-vin05t4:1_1": "yācituṁ na vaṭṭati, ‘‘sahāyatthāya kammakaraṇatthāya purisaṁ dethā’’ti yācituṁ vaṭṭati,",
  "tika-vin05t4:1_2": "purisena kattabbaṁ hatthakammasaṅkhātaṁ purisattakaraṁ yācituṁ vaṭṭatiyeva. Hatthakammañhi",
  "tika-vin05t4:1_3": "kiñci vatthu na hoti, tasmā taṁ ṭhapetvā migaluddakamacchabandhanakādīnaṁ sakakammaṁ",
  "tika-vin05t4:1_4": "avasesaṁ sabbaṁ kappiyaṁ. ‘‘Kiṁ, bhante, āgatāttha kena kammenā’’ti pucchite vā apucchite",
  "tika-vin05t4:1_5": "vā yācituṁ vaṭṭati, viññattipaccayā doso natthi. Migaluddakādayo pana sakakammaṁ",
  "tika-vin05t4:1_6": "na yācitabbā, ‘‘hatthakammaṁ dethā’’ti aniyametvāpi na yācitabbā. Evaṁ yācitā hi",
  "tika-vin05t4:1_7": "te ‘‘sādhu, bhante’’ti bhikkhū uyyojetvā migepi māretvā āhareyyuṁ. Niyametvā pana",
  "tika-vin05t4:1_8": "‘‘vihāre kiñci kattabbaṁ atthi, tattha hatthakammaṁ dethā’’ti yācitabbā, phālanaṅgalādīni",
  "tika-vin05t4:1_9": "upakaraṇāni gahetvā kasituṁ vā vapituṁ vā lāyituṁ vā gacchantaṁ sakakiccapasutampi",
  "tika-vin05t4:1_10": "kassakaṁ vā aññaṁ vā kiñci hatthakammaṁ yācituṁ vaṭṭateva. Yo pana vighāsādo vā añño",
  "tika-vin05t4:1_11": "vā koci nikkammo niratthakakathaṁ kathento niddāyanto vā viharati, evarūpaṁ ayācitvāpi",
  "tika-vin05t4:1_12": "‘‘ehi re idaṁ vā idaṁ vā karohī’’ti yadicchakaṁ kārāpetuṁ vaṭṭati.",
  "tika-vin05t4:2_0": "Hatthakammassa pana sabbakappiyabhāvadīpanatthaṁ imaṁ nayaṁ kathenti. Sace hi bhikkhu",
  "tika-vin05t4:2_1": "pāsādaṁ kāretukāmo hoti, thambhatthāya pāsāṇakoṭṭakānaṁ gharaṁ gantvā vattabbaṁ ‘‘hatthakammaṁ",
  "tika-vin05t4:2_2": "laddhuṁ vaṭṭati upāsakā’’ti. ‘‘Kiṁ kātabbaṁ, bhante’’ti? ‘‘Pāsāṇatthambhā uddharitvā",
  "tika-vin05t4:2_3": "dātabbā’’ti. Sace te uddharitvā vā denti, uddharitvā nikkhitte attano thambhe vā",
  "tika-vin05t4:2_4": "denti, vaṭṭati. Athāpi vadanti ‘‘amhākaṁ, bhante, hatthakammaṁ kātuṁ khaṇo natthi,",
  "tika-vin05t4:2_5": "aññaṁ uddharāpetha, tassa mūlaṁ dassāmā’’ti, uddharāpetvā ‘‘pāsāṇatthambhe uddhaṭamanussānaṁ",
  "tika-vin05t4:2_6": "mūlaṁ dethā’’ti vattuṁ vaṭṭati. Eteneva upāyena pāsādadārūnaṁ atthāya vaḍḍhakīnaṁ",
  "tika-vin05t4:2_7": "santikaṁ, iṭṭhakatthāya iṭṭhakavaḍḍhakīnaṁ, chadanatthāya gehacchādakānaṁ, cittakammatthāya",
  "tika-vin05t4:2_8": "cittakārānanti yena yena attho hoti, tassa tassa atthāya tesaṁ tesaṁ sippakārakānaṁ",
  "tika-vin05t4:2_9": "santikaṁ gantvā hatthakammaṁ yācituṁ vaṭṭati, hatthakammayācanavasena ca mūlacchejjāya",
  "tika-vin05t4:2_10": "vā bhattavetanānuppadānena vā laddhampi sabbaṁ gahetuṁ vaṭṭati. Araññato āharāpentena",
  "tika-vin05t4:2_11": "ca sabbaṁ anajjhāvutthakaṁ āharāpetabbaṁ.",
  "tika-vin05t4:3_0": "22. Na kevalañca pāsādaṁ kāretukāmena, mañcapīṭhapattaparissāvanadhamakaraṇacīvarādīni",
  "tika-vin05t4:3_1": "kārāpetukāmenapi dārulohasuttādīni labhitvā te te sippakārake upasaṅkamitvā vuttanayeneva",
  "tika-vin05t4:3_2": "hatthakammaṁ yācitabbaṁ. Hatthakammayācanavasena ca mūlacchejjāya vā bhattavetanānuppadānena",
  "tika-vin05t4:3_3": "vā laddhampi sabbaṁ gahetabbaṁ. Sace pana kātuṁ na icchanti, bhattavetanaṁ paccāsīsanti,",
  "tika-vin05t4:3_4": "akappiyakahāpaṇādi na dātabbaṁ, bhikkhācāravattena taṇḍulādīni pariyesitvā dātuṁ",
  "tika-vin05t4:3_5": "vaṭṭati. Hatthakammavasena pattaṁ kāretvā tatheva pācetvā navapakkassa pattassa puñchanatelatthāya",
  "tika-vin05t4:3_6": "antogāmaṁ paviṭṭhena ‘‘bhikkhāya āgato’’ti sallakkhetvā yāguyā vā bhatte vā ānīte",
  "tika-vin05t4:3_7": "hatthena patto pidhātabbo. Sace upāsikā ‘‘kiṁ, bhante’’ti pucchati, ‘‘navapakko patto,",
  "tika-vin05t4:3_8": "puñchanatelena attho’’ti vattabbaṁ. Sace sā ‘‘dehi, bhante’’ti pattaṁ gahetvā telena",
  "tika-vin05t4:3_9": "puñchitvā yāguyā vā bhattassa vā pūretvā deti, viññatti nāma na hoti, gahetuṁ vaṭṭati.",
  "tika-vin05t4:4_0": "23. Bhikkhū pageva piṇḍāya caritvā āsanasālaṁ gantvā āsanaṁ apassantā tiṭṭhanti.",
  "tika-vin05t4:4_1": "Tatra ce upāsakā bhikkhū ṭhite disvā sayameva āsanāni āharāpenti, nisīditvā gacchantehi",
  "tika-vin05t4:4_2": "āpucchitvā gantabbaṁ, anāpucchā gatānampi naṭṭhaṁ gīvā na hoti, āpucchitvā gamanaṁ",
  "tika-vin05t4:4_3": "pana vattaṁ. Sace bhikkhūhi ‘‘āsanāni āharathā’’ti vuttehi āhaṭāni honti, āpucchitvāva",
  "tika-vin05t4:4_4": "gantabbaṁ, anāpucchā gatānaṁ vattabhedo ca naṭṭhañca gīvā. Attharaṇakojavakādīsupi eseva nayo.",
  "tika-vin05t4:5_0": "Makkhikā bahukā honti, ‘‘makkhikabījaniṁ āharathā’’ti vattabbaṁ, pucimandasākhādīni",
  "tika-vin05t4:5_1": "āharanti, kappiyaṁ kārāpetvā paṭiggahetabbāni. Āsanasālāyaṁ udakabhājanaṁ rittaṁ",
  "tika-vin05t4:5_2": "hoti, ‘‘dhamakaraṇaṁ gaṇhāhī’’ti na vattabbaṁ. Dhamakaraṇañhi rittabhājane pakkhipanto",
  "tika-vin05t4:5_3": "bhindeyya, ‘‘nadiṁ vā taḷākaṁ vā gantvā udakaṁ āharā’’ti pana vattuṁ vaṭṭati, ‘‘gehato",
  "tika-vin05t4:5_4": "āharā’’ti neva vattuṁ vaṭṭati, na āhaṭaṁ paribhuñjituṁ. Āsanasālāya vā araññe vā",
  "tika-vin05t4:5_5": "bhattakiccaṁ karontehi tattha jātakaṁ anajjhāvutthakaṁ yaṁ kiñci uttaribhaṅgārahaṁ",
  "tika-vin05t4:5_6": "pattaṁ vā phalaṁ vā sace kiñci kammaṁ karontaṁ āharāpeti, hatthakammavasena āharāpetvā",
  "tika-vin05t4:5_7": "paribhuñjituṁ vaṭṭati, alajjīhi pana bhikkhūhi vā sāmaṇerehi vā hatthakammaṁ na kāretabbaṁ.",
  "tika-vin05t4:5_8": "Ayaṁ tāva purisattakare nayo.",
  "tika-vin05t4:6_0": "24. Goṇaṁ pana aññātakaappavāritaṭṭhānato āharāpetuṁ na vaṭṭati, āharāpentassa dukkaṭaṁ.",
  "tika-vin05t4:6_1": "Ñātakapavāritaṭṭhānatopi mūlacchejjāya yācituṁ na vaṭṭati, tāvakālikanayena sabbattha",
  "tika-vin05t4:6_2": "vaṭṭati. Evaṁ āharāpitañca goṇaṁ rakkhitvā jaggitvā sāmikā paṭicchāpetabbā. Sacassa",
  "tika-vin05t4:6_3": "pādo vā siṅgaṁ vā bhijjati vā nassati vā, sāmikā ce sampaṭicchanti, iccetaṁ kusalaṁ.",
  "tika-vin05t4:6_4": "No ce sampaṭicchanti, gīvā hoti. Sace ‘‘tumhākaṁyeva demā’’ti vadanti, na sampaṭicchitabbaṁ.",
  "tika-vin05t4:6_5": "‘‘Vihārassa demā’’ti vutte pana ‘‘ārāmikānaṁ ācikkhatha jagganatthāyā’’ti vattabbā.",
  "tika-vin05t4:7_0": "25. ‘‘Sakaṭaṁ dethā’’tipi aññātakaappavārite vattuṁ na vaṭṭati, viññatti eva hoti,",
  "tika-vin05t4:7_1": "dukkaṭaṁ āpajjati. Ñātakapavāritaṭṭhāne pana vaṭṭati, tāvakālikaṁ vaṭṭati, kammaṁ",
  "tika-vin05t4:7_2": "pana katvā puna dātabbaṁ. Sace nemiādīni bhijjanti, pākatikāni katvā dātabbaṁ, naṭṭhe",
  "tika-vin05t4:7_3": "gīvā hoti. ‘‘Tumhākameva demā’’ti vutte dārubhaṇḍaṁ nāma sampaṭicchituṁ vaṭṭati.",
  "tika-vin05t4:7_4": "Esa nayo vāsipharasukuṭhārīkudālanikhādanesu valliādīsu ca parapariggahitesu. Garubhaṇḍappahonakesuyeva",
  "tika-vin05t4:7_5": "valliādīsu viññatti hoti, na tato oraṁ.",
  "tika-vin05t4:8_0": "26. Anajjhāvutthakaṁ pana yaṁ kiñci āharāpetuṁ vaṭṭati. Rakkhitagopitaṭṭhāneyeva",
  "tika-vin05t4:8_1": "hi viññatti nāma vuccati. Sā dvīsu paccayesu sabbena sabbaṁ na vaṭṭati. Senāsanapaccaye",
  "tika-vin05t4:8_2": "pana ‘‘āhara dehī’’ti viññattimattameva na vaṭṭati, parikathobhāsanimittakammāni",
  "tika-vin05t4:8_3": "vaṭṭanti. Tattha uposathāgāraṁ vā bhojanasālaṁ vā aññaṁ vā kiñci senāsanaṁ icchato",
  "tika-vin05t4:8_4": "‘‘imasmiṁ vata okāse evarūpaṁ senāsanaṁ kātuṁ vaṭṭatī’’ti vā ‘‘yutta’’nti vā ‘‘anurūpa’’nti",
  "tika-vin05t4:8_5": "vātiādinā nayena vacanaṁ parikathā nāma. Upāsakā tumhe kuhiṁ vasathāti. Pāsāde, bhanteti.",
  "tika-vin05t4:8_6": "‘‘Kiṁ bhikkhūnaṁ pana upāsakā pāsādo na vaṭṭatī’’ti evamādivacanaṁ obhāso nāma. Manusse",
  "tika-vin05t4:8_7": "disvā rajjuṁ pasāreti, khīle ākoṭāpeti, ‘‘kiṁ idaṁ, bhante’’ti vutte ‘‘idha āvāsaṁ",
  "tika-vin05t4:8_8": "karissāmā’’ti evamādikaraṇaṁ pana nimittakammaṁ nāma. Gilānapaccaye pana viññattipi",
  "tika-vin05t4:8_9": "vaṭṭati, pageva parikathādīni.",
  "tika-vin05t4:9": "Iti pāḷimuttakavinayavinicchayasaṅgahe",
  "tika-vin05t4:10": "Viññattivinicchayakathā samattā."
}