{
  "atk-s0401a4:0": "4. Adantavaggavaṇṇanā",
  "atk-s0401a4:1": "31. Catutthassa paṭhame adantanti savisevanaṁ adantahatthiassādisadisaṁ. Cittanti vaṭṭavasena uppannacittameva.",
  "atk-s0401a4:2": "32. Dutiye dantanti nibbisevanaṁ dantahatthiassādisadisaṁ. Imasmimpi suttadvaye vaṭṭavivaṭṭavasena uppannacittameva kathitaṁ. Yathā cettha, evaṁ ito paresupīti.",
  "atk-s0401a4:3": "33. Tatiye aguttanti agopitaṁ satisaṁvararahitaṁ aguttahatthiassādisadisaṁ.",
  "atk-s0401a4:4": "34. Catutthe guttanti gopitaṁ avissaṭṭhasatisaṁvaraṁ guttahatthiassādisadisaṁ.",
  "atk-s0401a4:5": "35-36. Pañcamachaṭṭhāni arakkhitaṁ rakkhitanti padavasena bujjhanakānaṁ ajjhāsayena vuttāni. Attho panettha purimasadisoyeva.",
  "atk-s0401a4:6": "37-38. Sattamaṭṭhamesupi eseva nayo. Upamā panettha asaṁvutagharadvārādivasena veditabbā.",
  "atk-s0401a4:7": "39-40. Navamadasamāni catūhipi padehi yojetvā vuttāni. Imasmimpi vagge vaṭṭavivaṭṭameva kathitanti.",
  "atk-s0401a4:8": "Adantavaggavaṇṇanā."
}