{
  "atk-s0402a10:0": "(11) 1. Āsāduppajahavaggavaṇṇanā",
  "atk-s0402a10:1_0": "119. Tatiyassa paṇṇāsakassa paṭhame āsāti taṇhā. Duppajahāti duccajā dunnīharā. Lābhāsāya",
  "atk-s0402a10:1_1": "duppajahabhāvena sattā dasapi vassāni vīsatipi saṭṭhipi vassāni ‘‘ajja labhissāma,",
  "atk-s0402a10:1_2": "sve labhissāmā’’ti rājānaṁ upaṭṭhahanti, kasikammādīni karonti, ubhatobyūḷhaṁ saṅgāmaṁ",
  "atk-s0402a10:1_3": "pakkhandanti, ajapathasaṅkupathādayo paṭipajjanti, nāvāya mahāsamuddaṁ pavisanti.",
  "atk-s0402a10:1_4": "Jīvitāsāya duppajahattā sampatte maraṇakālepi vassasatajīviṁ attānaṁ maññanti. So",
  "atk-s0402a10:1_5": "kammakammanimittādīni passantopi ‘‘dānaṁ dehi pūjaṁ, karohī’’ti anukampakehi vuccamāno",
  "atk-s0402a10:1_6": "‘‘nāhaṁ marissāmi, jīvissāmi’’cceva āsāya kassaci vacanaṁ na gaṇhāti.",
  "atk-s0402a10:2_0": "120. Dutiye pubbakārīti paṭhamaṁ upakārassa kārako. Kataññūkatavedīti tena kataṁ",
  "atk-s0402a10:2_1": "ñatvā pacchā kārako. Tesu pubbakārī ‘‘iṇaṁ demī’’ti saññaṁ karoti, pacchā kārako",
  "atk-s0402a10:2_2": "‘‘iṇaṁ jīrāpemī’’ti saññaṁ karoti.",
  "atk-s0402a10:3": "121. Tatiye titto ca tappetā cāti paccekabuddho ca tathāgatasāvako ca khīṇāsavo titto nāma, tathāgato arahaṁ sammāsambuddho titto ca tappetā ca.",
  "atk-s0402a10:4": "122. Catutthe duttappayāti dāyakena duttappayā tappetuṁ na sukarā. Nikkhipatīti nidahati na paribhuñjati. Vissajjetīti paresaṁ deti.",
  "atk-s0402a10:5": "123. Pañcame na vissajjetīti sabbaṁyeva paresaṁ na deti, attano pana yāpanamattaṁ gahetvā avasesaṁ deti.",
  "atk-s0402a10:6": "124. Chaṭṭhe subhanimittanti iṭṭhārammaṇaṁ.",
  "atk-s0402a10:7": "125. Sattame paṭighanimittanti aniṭṭhanimittaṁ.",
  "atk-s0402a10:8": "126. Aṭṭhame parato ca ghosoti parassa santikā assaddhammasavanaṁ.",
  "atk-s0402a10:9": "127. Navame parato ca ghosoti parassa santikā saddhammasavanaṁ. Sesaṁ sabbattha uttānatthamevāti.",
  "atk-s0402a10:10": "Āsāduppajahavaggo paṭhamo."
}