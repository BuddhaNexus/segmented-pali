{
  "atk-abh03a26:0": "11. Ekādasamavaggo",
  "atk-abh03a26:1": "1-3. Tissopi anusayakathāvaṇṇanā",
  "atk-abh03a26:2_0": "605-613. Idāni anusayā abyākatā, ahetukā, cittavippayuttāti tissopi anusayakathā",
  "atk-abh03a26:2_1": "nāma honti. Tattha yasmā puthujjano kusalābyākate citte vattamāne ‘‘sānusayo’’ti",
  "atk-abh03a26:2_2": "vattabbo, yo cassa tasmiṁ khaṇe hetu, na tena hetunā anusayā sahetukā, na tena cittena",
  "atk-abh03a26:2_3": "sampayuttā, tasmā ‘‘te abyākatā, ahetukā, cittavippayuttā’’ti yesaṁ laddhi, seyyathāpi",
  "atk-abh03a26:2_4": "mahāsaṁghikānañceva sammitiyānañca; te sandhāya tīsupi kathāsu pucchā sakavādissa,",
  "atk-abh03a26:2_5": "paṭiññā itarassa. Sesaṁ heṭṭhā vuttanayattā sakkā pāḷimaggeneva jānitunti, tasmā na vitthāritanti.",
  "atk-abh03a26:3": "Tissopi anusayakathāvaṇṇanā.",
  "atk-abh03a26:4": "4. Ñāṇakathāvaṇṇanā",
  "atk-abh03a26:5_0": "614-615. Idāni ñāṇakathā nāma hoti. Tattha maggañāṇena aññāṇe vigatepi puna cakkhuviññāṇādivasena",
  "atk-abh03a26:5_1": "ñāṇavippayuttacitte vattamāne yasmā taṁ maggacittaṁ na pavattati, tasmā ‘‘na vattabbaṁ",
  "atk-abh03a26:5_2": "ñāṇī’’ti yesaṁ laddhi, seyyathāpi mahāsaṁghikānaṁ; te sandhāya pucchā sakavādissa,",
  "atk-abh03a26:5_3": "paṭiññā itarassa. Atha naṁ ‘‘yadi aññāṇe vigate ‘ñāṇī’ti paññatti na siyā, rāgādīsu",
  "atk-abh03a26:5_4": "vigatesu vītarāgādipaññattipi na siyāti puggalapaññattiyaṁ akovidosī’’ti codetuṁ",
  "atk-abh03a26:5_5": "rāge vigatetiādimāha. Itaro tesu vigatesu sarāgādibhāve yuttiṁ apassanto paṭikkhipati.",
  "atk-abh03a26:5_6": "Pariyosāne yasmā ñāṇapaṭilābhena so ñāṇīti vattabbataṁ arahati, tasmā na hevanti",
  "atk-abh03a26:5_7": "paṭikkhepo sakavādissāti.",
  "atk-abh03a26:6": "Ñāṇakathāvaṇṇanā.",
  "atk-abh03a26:7": "5. Ñāṇaṁ cittavippayuttantikathāvaṇṇanā",
  "atk-abh03a26:8_0": "616-617. Idāni ñāṇaṁ cittavippayuttantikathā nāma hoti. Tattha yasmā arahā cakkhuviññāṇādisamaṅgī",
  "atk-abh03a26:8_1": "paṭiladdhaṁ maggañāṇaṁ sandhāya ‘‘ñāṇī’’ti vuccati, na cassa taṁ tena cittena sampayuttaṁ,",
  "atk-abh03a26:8_2": "tasmā ‘‘ñāṇaṁ cittavippayutta’’nti yesaṁ laddhi, seyyathāpi pubbaseliyānaṁ; te sandhāya",
  "atk-abh03a26:8_3": "pucchā sakavādissa, paṭiññā itarassa. Atha naṁ ‘‘yadi te ñāṇaṁ cittavippayuttaṁ cittavippayuttesu",
  "atk-abh03a26:8_4": "rūpādīsu aññataraṁ siyā’’ti codetuṁ rūpantiādimāha. Itaro paṭikkhipati. Sesaṁ heṭṭhā",
  "atk-abh03a26:8_5": "vuttanayameva. Pariyosāne pana paññavāti puṭṭho paṭilābhavasena taṁ pavattiṁ icchati, tasmā paṭijānātīti.",
  "atk-abh03a26:9": "Ñāṇaṁ cittavippayuttantikathāvaṇṇanā.",
  "atk-abh03a26:10": "6. Idaṁ dukkhantikathāvaṇṇanā",
  "atk-abh03a26:11_0": "618-820. Idāni idaṁ dukkhantikathā nāma hoti. Tattha yesaṁ ‘‘lokuttaramaggakkhaṇe",
  "atk-abh03a26:11_1": "yogāvacaro idaṁ dukkhanti vācaṁ bhāsati, evamassa idaṁ dukkhanti vācaṁ bhāsato ca",
  "atk-abh03a26:11_2": "idaṁ dukkhanti ñāṇaṁ pavattatī’’ti laddhi, seyyathāpi andhakānaṁ; te sandhāya pucchā",
  "atk-abh03a26:11_3": "sakavādissa, maggakkhaṇe tathā vācābhāsanaṁ ñāṇappavattiñca sandhāya paṭiññā itarassa.",
  "atk-abh03a26:11_4": "Yasmā pana so sesasaccapaṭisaṁyuttaṁ vācaṁ puthujjanova bhāsati , na ca tassa tathā",
  "atk-abh03a26:11_5": "ñāṇappavattīti icchati, tasmā samudayādipañhesu paṭikkhipati. Rūpaṁ aniccantiādi",
  "atk-abh03a26:11_6": "dukkhapariyāyadassanavasena vuttaṁ. Itaro pana sakasamaye tādisaṁ vohāraṁ apassanto",
  "atk-abh03a26:11_7": "paṭikkhipati. Iti ca danti cātiādi yadi tassa dukkhe ñāṇaṁ pavattati, i-kāra daṁ-kāra",
  "atk-abh03a26:11_8": "du-kāra kha-kāresu paṭipāṭiyā catūhi ñāṇehi pavattitabbanti dassetuṁ vuttaṁ. Itaro",
  "atk-abh03a26:11_9": "pana tathā na icchati, tasmā paṭikkhipati.",
  "atk-abh03a26:12": "Idaṁ dukkhantikathāvaṇṇanā.",
  "atk-abh03a26:13": "7. Iddhibalakathāvaṇṇanā",
  "atk-abh03a26:14_0": "621-624. Idāni iddhibalakathā nāma hoti. Tattha iddhipādabhāvanānisaṁsassa atthaṁ",
  "atk-abh03a26:14_1": "ayoniso gahetvā ‘‘iddhibalena samannāgato kappaṁ tiṭṭheyyā’’ti yesaṁ laddhi, seyyathāpi",
  "atk-abh03a26:14_2": "mahāsaṁghikānaṁ; te sandhāya iddhibalena samannāgato kappaṁ tiṭṭheyyāti pucchā sakavādissa.",
  "atk-abh03a26:14_3": "Tattha kappo nāma mahākappo, kappekadeso, āyukappoti tividho. ‘‘Cattārimāni, bhikkhave,",
  "atk-abh03a26:14_4": "kappassa asaṅkhyeyyānī’’ti (a. ni. 4.156) ettha hi mahākappova kappoti vutto. ‘‘Brahmakāyikānaṁ",
  "atk-abh03a26:14_5": "devānaṁ kappo āyuppamāṇa’’nti (a. ni. 4.123) ettha kappekadesā. ‘‘Kappaṁ nirayamhi",
  "atk-abh03a26:14_6": "paccati, kappaṁ saggamhi modatī’’ti (cūḷava. 354) ettha āyukappo. Āyukappanaṁ āyuvidhānaṁ",
  "atk-abh03a26:14_7": "kammassa vipākavasena vā vassagaṇanāya vā āyuparicchedoti attho. Tesu mahākappaṁ",
  "atk-abh03a26:14_8": "sandhāya pucchati, itaro paṭijānāti.",
  "atk-abh03a26:15_0": "Atha naṁ sakavādī ‘‘sace te iddhibalena samannāgato, ‘yo ciraṁ jīvati, so vassasataṁ",
  "atk-abh03a26:15_1": "appaṁ vā bhiyyo’ti (saṁ. ni. 2.143) evaṁ paricchinnā āyukappā uddhaṁ mahākappaṁ vā",
  "atk-abh03a26:15_2": "mahākappekadesaṁ vā jīveyya iddhimayikenassa āyunā bhavitabba’’nti codetuṁ iddhimayiko",
  "atk-abh03a26:15_3": "so āyūtiādimāha. Itaro ‘‘jīvitindriyaṁ nāma iddhimayikaṁ natthi, kammasamuṭṭhānamevā’’ti",
  "atk-abh03a26:15_4": "vuttattā paṭikkhipati. Ko panettha iddhimato viseso, nanu aniddhimāpi āyukappaṁ tiṭṭheyyāti?",
  "atk-abh03a26:15_5": "Ayaṁ viseso – iddhimā hi yāvatāyukaṁ jīvitappavattiyā antarāyakare dhamme iddhibalena",
  "atk-abh03a26:15_6": "paṭibāhitvā antarā akālamaraṇaṁ nivāretuṁ sakkoti, aniddhimato etaṁ balaṁ natthi. Ayametesaṁ viseso.",
  "atk-abh03a26:16_0": "Atītaṁ anāgatanti idaṁ avisesena kappaṁ tiṭṭheyyāti paṭiññātattā codeti. Dve kappetiādi",
  "atk-abh03a26:16_1": "‘‘yadi iddhimā jīvitaparicchedaṁ atikkamituṁ sakkoti, na kevalaṁ ekaṁ anekepi kappe",
  "atk-abh03a26:16_2": "tiṭṭheyyā’’ti codanatthaṁ vuttaṁ. Uppanno phassotiādi na sabbaṁ iddhiyā labbhati,",
  "atk-abh03a26:16_3": "iddhiyā avisayopi atthīti dassetuṁ vuttaṁ. Sesamettha uttānatthamevāti.",
  "atk-abh03a26:17": "Iddhibalakathāvaṇṇanā.",
  "atk-abh03a26:18": "8. Samādhikathāvaṇṇanā",
  "atk-abh03a26:19_0": "625-626. Idāni samādhikathā nāma hoti. Tattha yesaṁ ekacittakkhaṇe uppannāpi ekaggatā",
  "atk-abh03a26:19_1": "samādhānaṭṭhena samādhīti aggahetvā ‘‘satta rattindivāni ekantasukhapaṭisaṁvedī viharitu’’ntiādivacanaṁ",
  "atk-abh03a26:19_2": "(ma. ni. 1.180) nissāya ‘‘cittasantati samādhī’’ti laddhi, seyyathāpi sabbatthivādānañceva",
  "atk-abh03a26:19_3": "uttarāpathakānañca; te sandhāya cittasantatīti pucchā sakavādissa, paṭiññā itarassa.",
  "atk-abh03a26:19_4": "Atha naṁ ‘‘yadi cittasantati samādhi, cittasantati nāma atītāpi atthi, anāgatāpi",
  "atk-abh03a26:19_5": "atthi. Na hi ekaṁ paccuppannacittameva cittasantati nāma hoti, kiṁ te sabbāpi sā",
  "atk-abh03a26:19_6": "samādhī’’ti codetuṁ atītātiādimāha, itaro tathā anicchanto paṭikkhipati.",
  "atk-abh03a26:20_0": "Nanuatītaṁ niruddhantiādi ‘‘cittasantatiyaṁ paccuppannameva cittaṁ kiccakaraṁ, atītānāgataṁ",
  "atk-abh03a26:20_1": "niruddhattā anuppannattā ca natthi, kathaṁ taṁ samādhi nāma hotī’’ti dassetuṁ vuttaṁ.",
  "atk-abh03a26:20_2": "Ekacittakkhaṇikoti pucchā paravādissa. Tato yā sakasamaye ‘‘samādhiṁ, bhikkhave,",
  "atk-abh03a26:20_3": "bhāvethā’’tiādīsu paccuppannakusalacittasampayuttā ekaggatā samādhīti vuttā, taṁ",
  "atk-abh03a26:20_4": "sandhāya paṭiññā sakavādissa. Cakkhuviññāṇasamaṅgītiādi ‘‘ekacittakkhaṇiko’’ti vacanamattaṁ",
  "atk-abh03a26:20_5": "gahetvā chalena vuttaṁ, teneva sakavādinā paṭikkhittaṁ. Nanu vuttaṁ bhagavatāti suttaṁ",
  "atk-abh03a26:20_6": "purimapacchimavasena pavattamānassa samādhissa abbokiṇṇataṁ sādheti, na santatiyā",
  "atk-abh03a26:20_7": "samādhibhāvaṁ, tasmā asādhakanti.",
  "atk-abh03a26:21": "Samādhikathāvaṇṇanā.",
  "atk-abh03a26:22": "9. Dhammaṭṭhitatākathāvaṇṇanā",
  "atk-abh03a26:23_0": "627. Idāni dhammaṭṭhitatākathā nāma hoti. Tattha ‘‘ṭhitāva sā dhātū’’ti vacanaṁ nissāya",
  "atk-abh03a26:23_1": "‘‘paṭiccasamuppādasaṅkhātā dhammaṭṭhitatā nāma ekā atthi, sā ca parinipphannā’’ti",
  "atk-abh03a26:23_2": "yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā itarassa.",
  "atk-abh03a26:23_3": "Atha naṁ ‘‘yadi parinipphannānaṁ avijjādīnaṁ aññā dhammaṭṭhitatā nāma parinipphannā",
  "atk-abh03a26:23_4": "atthi, tāyapi ca te dhammaṭṭhitatāya aññā ṭhitatā parinipphannā āpajjatī’’ti codetuṁ",
  "atk-abh03a26:23_5": "tāya ṭhitatātiādimāha. Paravādī evarūpāya laddhiyā abhāvena paṭikkhipati. Dutiyaṁ",
  "atk-abh03a26:23_6": "puṭṭho anantarapaccayatañceva aññamaññapaccayatañca sandhāya paṭijānāti. Sesaṁ heṭṭhā",
  "atk-abh03a26:23_7": "vuttanayattā uttānatthamevāti.",
  "atk-abh03a26:24": "Dhammaṭṭhitatākathāvaṇṇanā.",
  "atk-abh03a26:25": "10. Aniccatākathāvaṇṇanā",
  "atk-abh03a26:26_0": "628. Idāni aniccatākathā nāma hoti. Tattha ‘‘aniccānaṁ rūpādīnaṁ aniccatāpi rūpādayo",
  "atk-abh03a26:26_1": "viya parinipphannā’’ti yesaṁ laddhi, seyyathāpi andhakānaṁ; te sandhāya pucchā sakavādissa,",
  "atk-abh03a26:26_2": "paṭiññā itarassa. Atha naṁ ‘‘yadi te rūpādayo viya aniccatā parinipphannā, tassāpi",
  "atk-abh03a26:26_3": "aññāya parinipphannāya aniccatāya bhavitabba’’nti codetuṁ tāya aniccatāyātiādimāha.",
  "atk-abh03a26:26_4": "Itaro dvinnaṁ aniccatāya ekato abhāvena paṭikkhipitvā puna yasmā sā aniccatā niccā",
  "atk-abh03a26:26_5": "na hoti, teneva aniccena saddhiṁ antaradhāyati, tasmā paṭijānāti. Athassa sakavādī",
  "atk-abh03a26:26_6": "lesokāsaṁ adatvā yā tena dutiyā aniccatā paṭiññātā , tāyapi tato parāyapīti paramparavasena",
  "atk-abh03a26:26_7": "anupacchedadosaṁ āropento tāya tāyevātiādimāha. Jarā parinipphannātiādi yasmā uppannassa",
  "atk-abh03a26:26_8": "jarāmaraṇato aññā aniccatā nāma natthi, tasmā aniccatāvibhāgānuyuñjanavasena vuttaṁ.",
  "atk-abh03a26:26_9": "Tatrāpi paravādino purimanayeneva paṭiññā ca paṭikkhepo ca veditabbo.",
  "atk-abh03a26:27_0": "629.Rūpaṁ parinipphannantiādi yesaṁ sā aniccatā, tehi saddhiṁ saṁsandanatthaṁ vuttaṁ.",
  "atk-abh03a26:27_1": "Tattha ‘‘yathā parinipphannānaṁ rūpādīnaṁ aniccatājarāmaraṇāni atthi, evaṁ parinipphannānaṁ",
  "atk-abh03a26:27_2": "aniccatādīnaṁ tāni natthī’’ti maññamāno ekantena paṭikkhipatiyevāti.",
  "atk-abh03a26:28": "Aniccatākathāvaṇṇanā.",
  "atk-abh03a26:29": "Ekādasamo vaggo."
}