{
  "tika-s0403t40:0": "8. Vinayavaggo",
  "tika-s0403t40:1": "1-8. Paṭhamavinayadharasuttādivaṇṇanā",
  "tika-s0403t40:2_0": "75-82. Aṭṭhamassa paṭhamaṁ dutiyañca uttānatthameva. Tatiye vinayalakkhaṇe patiṭṭhito",
  "tika-s0403t40:2_1": "lajjibhāvena vinayalakkhaṇe ṭhito hoti. Alajjī (pārā. aṭṭha. 1.45) hi bahussutopi",
  "tika-s0403t40:2_2": "samāno lābhagarukatāya tantiṁ visaṁvādetvā uddhammaṁ ubbinayaṁ satthusāsanaṁ dīpetvā",
  "tika-s0403t40:2_3": "sāsane mahantaṁ upaddavaṁ karoti, saṅghabhedampi saṅgharājimpi uppādeti. Lajjī pana",
  "tika-s0403t40:2_4": "kukkuccako sikkhākāmo jīvitahetupi tantiṁ avisaṁvādetvā dhammameva vinayameva ca",
  "tika-s0403t40:2_5": "dīpeti, satthusāsanaṁ garuṁ katvā ṭhapeti. Evaṁ yo lajjī, so vinayaṁ ajahanto avokkamantova",
  "tika-s0403t40:2_6": "lajjibhāvena vinayalakkhaṇe ṭhito hoti patiṭṭhito.",
  "tika-s0403t40:3_0": "Asaṁhīroti ettha saṁhīro nāma yo pāḷiyaṁ vā aṭṭhakathāyaṁ vā heṭṭhā vā uparito vā",
  "tika-s0403t40:3_1": "padapaṭipāṭiyā vā pucchiyamāno vitthunati vipphandati, saṇṭhātuṁ na sakkoti, yaṁ",
  "tika-s0403t40:3_2": "yaṁ parena vuccati, taṁ taṁ anujānāti, sakavādaṁ chaḍḍetvā paravādaṁ gaṇhāti. Yo",
  "tika-s0403t40:3_3": "pana pāḷiyaṁ vā aṭṭhakathāyaṁ vā heṭṭhupariyavasena vā padapaṭipāṭiyā vā pucchiyamāno",
  "tika-s0403t40:3_4": "na vitthunati na vipphandati, ekekalomaṁ saṇḍāsena gaṇhanto viya ‘‘evaṁ mayaṁ vadāma,",
  "tika-s0403t40:3_5": "evaṁ no ācariyā vadantī’’ti vissajjeti. Yamhi pāḷi ca pāḷivinicchayo ca suvaṇṇabhājane",
  "tika-s0403t40:3_6": "pakkhittasīhavasā viya parikkhayaṁ pariyādānaṁ agacchanto tiṭṭhati, ayaṁ vuccati",
  "tika-s0403t40:3_7": "asaṁhīro. Yasmā pana evarūpo yaṁ yaṁ parena vuccati, taṁ taṁ nānujānāti, attanā suvinicchinitaṁ",
  "tika-s0403t40:3_8": "katvā gahitaṁ aviparītamatthaṁ na vissajjeti, tasmā vuttaṁ ‘‘na sakkoti gahitaggahaṇaṁ",
  "tika-s0403t40:3_9": "vissajjāpetu’’nti. Catutthādīni suviññeyyāni.",
  "tika-s0403t40:4": "Paṭhamavinayadharasuttādivaṇṇanā niṭṭhitā.",
  "tika-s0403t40:5": "9. Satthusāsanasuttavaṇṇanā",
  "tika-s0403t40:6_0": "83. Navame vivekaṭṭhoti vivitto. Tenāha ‘‘dūrībhūto’’ti. Satiavippavāse ṭhitoti kammaṭṭhāne",
  "tika-s0403t40:6_1": "satiṁ avijahitvā ṭhito. Pesitattoti kāye ca jīvite ca anapekkhatāya nibbānaṁ pesitacitto",
  "tika-s0403t40:6_2": "tanninno tappoṇo tappabbhāro.",
  "tika-s0403t40:7": "Satthusāsanasuttavaṇṇanā niṭṭhitā.",
  "tika-s0403t40:8": "10. Adhikaraṇasamathasuttavaṇṇanā",
  "tika-s0403t40:9_0": "84. Dasame adhikarīyanti etthāti adhikaraṇāni. Ke adhikarīyanti? Samathā. Kathaṁ",
  "tika-s0403t40:9_1": "adhikarīyanti? Samanavasena. Tasmā te tesaṁ samanavasena pavattantīti āha ‘‘adhikaraṇāni",
  "tika-s0403t40:9_2": "samentī’’tiādi. Uppannānaṁ uppanānanti uṭṭhitānaṁ uṭṭhitānaṁ. Samathatthanti samanatthaṁ.",
  "tika-s0403t40:9_3": "Dīghanikāye saṅgītisuttavaṇṇanāyampi (dī. ni. aṭṭha. 3.331) vitthāratoyevāti etthāyaṁ",
  "tika-s0403t40:9_4": "vitthāranayo – adhikaraṇesu tāva dhammoti vā adhammoti vā aṭṭhārasahi vatthūhi vivadantānaṁ",
  "tika-s0403t40:9_5": "bhikkhūnaṁ yo vivādo, idaṁ vivādādhikaraṇaṁ nāma. Sīlavipattiyā vā ācāradiṭṭhiājīvavipattiyā",
  "tika-s0403t40:9_6": "vā anuvadantānaṁ yo anuvādo upavadanā ceva codanā ca, idaṁ anuvādādhikaraṇaṁ nāma.",
  "tika-s0403t40:9_7": "Mātikāyaṁ āgatā pañca, vibhaṅge dveti sattapi āpattikkhandhā, idaṁ āpattādhikaraṇaṁ",
  "tika-s0403t40:9_8": "nāma. Yaṁ saṅghassa apalokanādīnaṁ catunnaṁ kammānaṁ karaṇaṁ, idaṁ kiccādhikaraṇaṁ nāma.",
  "tika-s0403t40:10_0": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya",
  "tika-s0403t40:10_1": "ca. Sammukhāvinayeneva sammamānaṁ yasmiṁ vihāre uppannaṁ tasmiṁyeva vā, aññatra vūpasametuṁ",
  "tika-s0403t40:10_2": "gacchantānaṁ antarāmagge vā, yattha gantvā saṅghassa niyyātitaṁ, tattha saṅghena",
  "tika-s0403t40:10_3": "vā, saṅghe vūpasametuṁ asakkonte tattheva ubbāhikāya sammatapuggalehi vā vinicchitaṁ",
  "tika-s0403t40:10_4": "sammati. Evaṁ sammamāne ca panetasmiṁ yā saṅghasammukhato dhammasammukhato vinayasammukhatā",
  "tika-s0403t40:10_5": "puggalasammukhatā, ayaṁ sammukhāvinayo nāma. Tattha ca kārakasaṅghassa saṅghasāmaggivasena",
  "tika-s0403t40:10_6": "sammukhibhāvo saṅghasammukhatā. Sametabbassa vatthuno bhūtattā dhammasammukhatā.",
  "tika-s0403t40:10_7": "Yathā taṁ sametabbaṁ, tathevassa samanaṁ vinayasammukhatā. Yo ca vivadati, yena ca",
  "tika-s0403t40:10_8": "vivadati, tesaṁ ubhinnaṁ atthapaccatthikānaṁ sammukhībhāvo puggalasammukhatā. Ubbāhikāya",
  "tika-s0403t40:10_9": "vūpasame panettha saṅghasammukhatā parihāyati. Evaṁ tāva sammukhāvinayeneva sammati.",
  "tika-s0403t40:11_0": "Sace panevampi na sammati, atha naṁ ubbāhikāya sammatā bhikkhū ‘‘na mayaṁ sakkoma",
  "tika-s0403t40:11_1": "vūpasametu’’nti saṅghasseva niyyātenti. Tato saṅgho pañcaṅgasamannāgataṁ bhikkhuṁ",
  "tika-s0403t40:11_2": "salākaggāhāpakaṁ sammannati, tena guḷhakavivaṭakasakaṇṇajappakesu tīsu salākaggāhakesu",
  "tika-s0403t40:11_3": "aññataravasena salākaṁ gāhāpetvā sannipatitāya parisāya dhammavādīnaṁ yebhuyyatāya",
  "tika-s0403t40:11_4": "yathā te dhammavādino vadanti, evaṁ vūpasantaṁ adhikaraṇaṁ sammukhāvinayena ca yebhuyyasikāya",
  "tika-s0403t40:11_5": "ca vūpasantaṁ hoti. Tattha sammukhāvinayo vuttanayo eva. Yaṁ pana yebhuyyasikākammassa",
  "tika-s0403t40:11_6": "karaṇaṁ, ayaṁ yebhuyyasikā nāma. Evaṁ vivādādhikaraṇaṁ dvīhi samathehi sammati.",
  "tika-s0403t40:12_0": "Anuvādādhikaraṇaṁ catūhi samathehi sammati sammukhāvinayena ca sativinayena ca amūḷhavinayena",
  "tika-s0403t40:12_1": "ca tassapāpiyasikāya ca. Sammukhāvinayeneva sammamānaṁ yo ca anuvadati, yañca anuvadati,",
  "tika-s0403t40:12_2": "tesaṁ vacanaṁ sutvā sace kāci āpatti natthi, ubho khamāpetvā, sace atthi ayaṁ nāmettha",
  "tika-s0403t40:12_3": "āpattīti evaṁ vinicchitaṁ vūpasammati. Tattha sammukhāvinayalakkhaṇaṁ vuttanayameva.",
  "tika-s0403t40:13_0": "Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ",
  "tika-s0403t40:13_1": "yācamānassa saṅgho ñatticatutthena kammena sativinayaṁ deti, tadā sammukhāvinayena",
  "tika-s0403t40:13_2": "ca sativinayena ca vūpasantaṁ hoti. Dinne pana sativinaye puna tasmiṁ puggale kassaci",
  "tika-s0403t40:13_3": "anuvādo na ruhati. Yadā ummattako bhikkhu ummādavasena kate assāmaṇake ajjhācāre",
  "tika-s0403t40:13_4": "‘‘saratāyasmā evarūpiṁ āpatti’’nti bhikkhūhi codiyamāno ‘‘ummattakena me, āvuso,",
  "tika-s0403t40:13_5": "etaṁ kataṁ, nāhaṁ taṁ sarāmī’’ti bhaṇantopi bhikkhūhi codiyamānova puna acodanatthāya",
  "tika-s0403t40:13_6": "amūḷhavinayaṁ yācati, saṅgho cassa ñatticatutthena kammena amūḷhavinayaṁ deti. Tadā",
  "tika-s0403t40:13_7": "sammukhāvinayena ca amūḷhavinayena ca vūpasantaṁ hoti. Dinne pana amūḷhavinaye puna",
  "tika-s0403t40:13_8": "tasmiṁ puggale kassaci tappaccayā anuvādo na ruhati. Yadā pana pārājikena vā pārājikasāmantena",
  "tika-s0403t40:13_9": "vā codiyamānassa aññenaññaṁ paṭicarato pāpussannatāya pāpiyassa puggalassa ‘‘sacāyaṁ",
  "tika-s0403t40:13_10": "acchinnamūlo bhavissati, sammā vattitvā osāraṇaṁ labhissati. Sace chinnamūlo, ayamevassa",
  "tika-s0403t40:13_11": "nāsanā bhavissatī’’ti maññamāno saṅgho ñatticatutthena kammena tassapāpiyasikaṁ karoti,",
  "tika-s0403t40:13_12": "tadā sammukhāvinayena ca tassapāpiyasikāya ca vūpasantaṁ hotīti. Evaṁ anuvādādhikaraṇaṁ",
  "tika-s0403t40:13_13": "catūhi samathehi sammati.",
  "tika-s0403t40:14_0": "Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca",
  "tika-s0403t40:14_1": "tiṇavatthārakena ca. Tassa sammukhāvinayeneva vūpasamo natthi. Yadā pana ekassa vā",
  "tika-s0403t40:14_2": "bhikkhuno santike saṅghagaṇamajjhesu vā bhikkhu lahukaṁ āpattiṁ deseti, tadā āpattādhikaraṇaṁ",
  "tika-s0403t40:14_3": "sammukhāvinayena ca paṭiññātakaraṇena ca vūpasammati. Tattha sammukhāvinaye tāva",
  "tika-s0403t40:14_4": "yo ca deseti, yassa ca deseti, tesaṁ sammukhībhāvo puggalasammukhato. Sesaṁ vuttanayameva.",
  "tika-s0403t40:15_0": "Puggalassa ca gaṇassa ca desanākāle saṅghasammukhato parihāyati. Yaṁ panettha ‘‘ahaṁ,",
  "tika-s0403t40:15_1": "bhante, itthannāmaṁ āpattiṁ āpanno’’ti ca ‘‘passasī’’ti ca ‘‘āma, passāmī’’ti ca",
  "tika-s0403t40:15_2": "paṭiññātāya ‘‘āyatiṁ saṁvareyyāsī’’ti karaṇaṁ, taṁ paṭiññātakaraṇaṁ nāma. Saṅghādisese",
  "tika-s0403t40:15_3": "parivāsādiyācanā paṭiññā, parivāsādīnaṁ dānaṁ paṭiññātakaraṇaṁ nāma.",
  "tika-s0403t40:16_0": "Dvepakkhajātā pana bhaṇḍanakārakā bhikkhū bahuṁ assāmaṇakaṁ ajjhācāraṁ caritvā puna",
  "tika-s0403t40:16_1": "lajjidhamme uppanne ‘‘sace mayaṁ imāhi āpattīhi aññamaññaṁ kāressāma, siyāpi taṁ",
  "tika-s0403t40:16_2": "adhikaraṇaṁ kakkhaḷattāya vāḷattāya saṁvatteyyā’’ti aññamaññaṁ āpattiyā kārāpane",
  "tika-s0403t40:16_3": "dosaṁ disvā yadā bhikkhū tiṇavatthārakakammaṁ karonti, tadā āpattādhikaraṇaṁ sammukhāvinayena",
  "tika-s0403t40:16_4": "ca tiṇavatthārakena ca sammati. Tatra hi yattakā hatthapāsūpagatā ‘‘na metaṁ khamatī’’ti",
  "tika-s0403t40:16_5": "evaṁ diṭṭhāvikammaṁ akatvā ‘‘dukkaṭaṁ kammaṁ puna kātabbaṁ kamma’’nti na ukkoṭenti,",
  "tika-s0403t40:16_6": "niddampi okkantā honti, sabbesaṁ ṭhapetvā thullavajjañca gihipaṭisaṁyuttañca sabbāpattiyo",
  "tika-s0403t40:16_7": "vuṭṭhahanti. Evaṁ āpattādhikaraṇaṁ tīhi samathehi sammati.",
  "tika-s0403t40:17_0": "Kiccādhikaraṇaṁ ekena samathena sammati sammukhāvinayeneva. Iti imāni cattāri adhikaraṇāni",
  "tika-s0403t40:17_1": "yathānurūpaṁ imehi sattahi samathehi sammanti. Tena vuttaṁ – ‘‘uppannuppannānaṁ adhikaraṇānaṁ",
  "tika-s0403t40:17_2": "samathāya vūpasamāya sammukhāvinayo dātabbo…pe… tiṇavatthārako’’ti. Sesaṁ sabbattha uttānameva.",
  "tika-s0403t40:18": "Adhikaraṇasamathasuttavaṇṇanā niṭṭhitā.",
  "tika-s0403t40:19": "Vinayavaggavaṇṇanā niṭṭhitā.",
  "tika-s0403t40:20": "Iti manorathapūraṇiyā aṅguttaranikāya-aṭṭhakathāya",
  "tika-s0403t40:21": "Sattakanipātavaṇṇanāya anuttānatthadīpanā samattā."
}