{
  "atk-s0303a1:0": "2. Rādhasaṁyuttaṁ",
  "atk-s0303a1:1": "1. Paṭhamavaggo",
  "atk-s0303a1:2": "1. Mārasuttavaṇṇanā",
  "atk-s0303a1:3_0": "160. Rādhasaṁyuttassa paṭhame māro vā assāti maraṇaṁ vā bhaveyya. Māretā vāti māretabbo",
  "atk-s0303a1:3_1": "vā. Yo vā pana mīyatīti yo vā pana marati. Nibbidatthanti nibbidāñāṇatthaṁ. Nibbānatthāti",
  "atk-s0303a1:3_2": "phalavimutti nāmesā anupādānibbānatthāti attho. Accayāsīti atikkantosi. Nibbānogadhanti",
  "atk-s0303a1:3_3": "nibbāne patiṭṭhitaṁ. Idaṁ maggabrahmacariyaṁ nāma nibbānabbhantare vussati, na nibbānaṁ",
  "atk-s0303a1:3_4": "atikkamitvāti attho. Nibbānapariyosānanti nibbānaṁ assa pariyosānaṁ, nipphatti niṭṭhāti attho. Paṭhamaṁ.",
  "atk-s0303a1:4": "2-10. Sattasuttādivaṇṇanā",
  "atk-s0303a1:5_0": "161-169. Dutiye satto sattoti laggapucchā. Tatra satto tatra visattoti tatra laggo",
  "atk-s0303a1:5_1": "tatra vilaggo. Paṁsvāgārakehīti paṁsugharakehi. Keḷāyantīti kīḷanti. Dhanāyantīti",
  "atk-s0303a1:5_2": "dhanaṁ viya maññanti. Mamāyantīti ‘‘mama idaṁ, mama ida’’nti mamattaṁ karonti, aññassa",
  "atk-s0303a1:5_3": "phusitumpi na denti. Vikīḷaniyaṁ karontīti ‘‘niṭṭhitā kīḷā’’ti te bhindamānā kīḷāvigamaṁ",
  "atk-s0303a1:5_4": "karonti. Tatiye bhavanettīti bhavarajju. Catutthaṁ uttānameva. Pañcamādīsu catūsu",
  "atk-s0303a1:5_5": "cattāri saccāni kathitāni, dvīsu kilesappahānanti. Dutiyādīni.",
  "atk-s0303a1:6": "Paṭhamo vaggo.",
  "atk-s0303a1:7": "2. Dutiyavaggo",
  "atk-s0303a1:8": "1-12. Mārasuttādivaṇṇanā",
  "atk-s0303a1:9_0": "170-181. Dutiyavaggassa paṭhame māro, māroti maraṇaṁ pucchati. Yasmā pana rūpādivinimuttaṁ",
  "atk-s0303a1:9_1": "maraṇaṁ nāma natthi, tenassa bhagavā rūpaṁ kho, rādha, mārotiādimāha . Dutiye māradhammoti",
  "atk-s0303a1:9_2": "maraṇadhammo. Etenupāyena sabbattha attho veditabboti.",
  "atk-s0303a1:10": "Dutiyo vaggo.",
  "atk-s0303a1:11": "3-4. Āyācanavaggādi",
  "atk-s0303a1:12": "1-11. Mārādisuttaekādasakavaṇṇanā",
  "atk-s0303a1:13_0": "182-205. Tato paraṁ uttānatthameva. Ayañhi rādhatthero paṭibhāniyatthero nāma. Tathāgatassa",
  "atk-s0303a1:13_1": "imaṁ theraṁ disvā sukhumaṁ kāraṇaṁ upaṭṭhāti. Tenassa bhagavā nānānayehi dhammaṁ",
  "atk-s0303a1:13_2": "deseti. Evaṁ imasmiṁ rādhasaṁyutte ādito dve vaggā pucchāvasena desitā, tatiyo āyācanena,",
  "atk-s0303a1:13_3": "catuttho upanisinnakakathāvasena. Sakalampi panetaṁ rādhasaṁyuttaṁ therassa vimuttiparipācanīyadhammavaseneva",
  "atk-s0303a1:13_4": "gahitanti veditabbaṁ.",
  "atk-s0303a1:14": "Rādhasaṁyuttavaṇṇanā niṭṭhitā."
}