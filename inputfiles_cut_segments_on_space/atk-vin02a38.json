{
  "atk-vin02a38:0": "9. Pātimokkhaṭṭhapanakkhandhakaṁ",
  "atk-vin02a38:1": "Pātimokkhuddesayācanakathā",
  "atk-vin02a38:2_0": "383. Pātimokkhaṭṭhapanakkhandhake – (nandimukhiyā rattiyāti aruṇuṭṭhitakālepi hi",
  "atk-vin02a38:2_1": "nandimukhā viya ratti khāyati. Tenāha “nandimukhiyā rattiyā”ti. Antopūtinti attacittasantāne",
  "atk-vin02a38:2_2": "kilesapūtibhāvena antopūtiṁ. Avassutanti kilesavassanavasena avassutaṁ. Kasambukajātanti",
  "atk-vin02a38:2_3": "ākiṇṇadosatāya saṁkiliṭṭhajātaṁ.) Yāva bāhāgahaṇāpi nāmāti “aparisuddhā ānanda parisā”ti",
  "atk-vin02a38:2_4": "vacanaṁ sutvāyeva hi tena pakkamitabbaṁ siyā, evaṁ apakkamitvā yāva bāhāgahaṇāpi",
  "atk-vin02a38:2_5": "nāma so moghapuriso āgamessati, acchariyamidanti dasseti.",
  "atk-vin02a38:3_0": "384.Na āyatakeneva papātoti na paṭhamameva gambhīro; anupubbena gambhīroti attho.",
  "atk-vin02a38:3_1": "Ṭhitadhammo velaṁ nātivattatīti vīcīnaṁ osakkanakandaraṁ mariyādavelaṁ nātikkamati.",
  "atk-vin02a38:3_2": "Tīraṁ vāhetīti tīrato appeti; ussāretīti attho. Aññāpaṭivedhoti arahattappatti.",
  "atk-vin02a38:4_0": "385.Channamativassatīti āpattiṁ āpajjitvā paṭicchādento aññaṁ navaṁ āpattiṁ āpajjati",
  "atk-vin02a38:4_1": "idametaṁ sandhāya vuttaṁ. Vivaṭaṁ nātivassatīti āpattiṁ āpajjitvā vivaranto aññaṁ",
  "atk-vin02a38:4_2": "nāpajjati idametaṁ sandhāya vuttaṁ.",
  "atk-vin02a38:5": "Pātimokkhuddesayācanakathā niṭṭhitā.",
  "atk-vin02a38:6": "Pātimokkhasavanārahakathā",
  "atk-vin02a38:7_0": "386.Ṭhapitaṁhoti pātimokkhanti ettha pure vā pacchā vā ṭhapitampi aṭṭhapitaṁ hoti,",
  "atk-vin02a38:7_1": "khette ṭhapitameva pana ṭhapitaṁ nāma hoti. Tasmā “suṇātu me, bhante saṅgho, ajjuposatho",
  "atk-vin02a38:7_2": "pannaraso, yadi saṅghassa pattakallaṁ, saṅgho uposathaṁ kareyyā”ti ettha yāva re-kāraṁ",
  "atk-vin02a38:7_3": "bhaṇati, tāva ṭhapetabbaṁ, idañhi khettaṁ. Yya-kāre pana vutte ṭhapentena pacchā",
  "atk-vin02a38:7_4": "ṭhapitaṁ nāma hoti. “Suṇātu me”ti anāraddheyeva ṭhapentena pure ṭhapitaṁ hoti.",
  "atk-vin02a38:8": "Pātimokkhasavanārahakathā niṭṭhitā.",
  "atk-vin02a38:9": "Dhammikādhammikapātimokkhaṭṭhapanakathā",
  "atk-vin02a38:10_0": "387.Amūlikāyasīlavipattiyā pātimokkhaṁ ṭhapeti akatāyāti tena puggalena sā vipatti",
  "atk-vin02a38:10_1": "katā vā hotu akatā vā, pātimokkhaṭṭhapanakassa saññāamūlikavasena amūlikā hoti. Katākatāyāti",
  "atk-vin02a38:10_2": "katañca akatañca ubhayaṁ gahetvā vuttaṁ.",
  "atk-vin02a38:11_0": "Dhammikaṁ sāmaggiṁ na upetīti kammaṁ kopetukāmatāya saṅghassa kamme karīyamāne neva",
  "atk-vin02a38:11_1": "āgacchati, na chandaṁ deti, sammukhībhūtova paṭikkosati, tena dukkaṭaṁ āpajjati.",
  "atk-vin02a38:11_2": "Iccassāpi sāpattikasseva pātimokkhaṁ ṭhapitaṁ hoti. Paccādiyatīti “puna kātabbaṁ",
  "atk-vin02a38:11_3": "kamma”nti paccādiyati, tena ukkoṭanakena pācittiyaṁ āpajjati. Iccassāpi sāpattikasseva",
  "atk-vin02a38:11_4": "pātimokkhaṁ ṭhapitaṁ hoti.",
  "atk-vin02a38:12": "Dhammikādhammikapātimokkhaṭṭhapanakathā niṭṭhitā.",
  "atk-vin02a38:13": "Dhammikapātimokkhaṭṭhapanakathā",
  "atk-vin02a38:14_0": "388.Yehi ākārehi yehi liṅgehi yehi nimittehīti ettha maggenamaggapaṭipādanādīsu ākārādisaññā",
  "atk-vin02a38:14_1": "veditabbā. Tena diṭṭhena tena sutena tāya parisaṅkāyāti ettha diṭṭhañca sutañca pāḷiyaṁ",
  "atk-vin02a38:14_2": "āgatameva. Sace pana tehi diṭṭhasutehi parisaṅkaṁ uppādeyya, taṁ sandhāya vuttaṁ",
  "atk-vin02a38:14_3": "“tāya parisaṅkāyā”ti.",
  "atk-vin02a38:15": "Dhammikapātimokkhaṭṭhapanakathā niṭṭhitā.",
  "atk-vin02a38:16": "Attādānaaṅgakathā",
  "atk-vin02a38:17_0": "398.Attādānaṁ ādātukāmenāti ettha sāsanaṁ sodhetukāmo bhikkhu yaṁ adhikaraṇaṁ attanā",
  "atk-vin02a38:17_1": "ādiyati, taṁ attādānanti vuccati. Akālo imaṁ attādānaṁ ādātunti ettha rājabhayaṁ",
  "atk-vin02a38:17_2": "corabhayaṁ dubbhikkhabhayaṁ vassārattoti ayaṁ akālo, viparīto kālo.",
  "atk-vin02a38:18_0": "Abhūtaṁ idaṁ attādānanti asantamidaṁ, mayā adhammo vā dhammoti, dhammo vā adhammoti,",
  "atk-vin02a38:18_1": "avinayo vā vinayoti, vinayo vā avinayoti, dussīlo vā puggalo sīlavāti, sīlavā vā",
  "atk-vin02a38:18_2": "dussīloti gahitoti attho; vipariyāyena bhūtaṁ veditabbaṁ. Anatthasaṁhitaṁ idaṁ attādānanti",
  "atk-vin02a38:18_3": "ettha yaṁ jīvitantarāyāya vā brahmacariyantarāyāya vā saṁvattati, idaṁ anatthasaṁhitaṁ,",
  "atk-vin02a38:18_4": "viparītaṁ atthasaṁhitaṁ nāma.",
  "atk-vin02a38:19_0": "Na labhissāmi sandiṭṭhe sambhatte bhikkhūti appekadā hi rājabhayādīsu evarūpā attano",
  "atk-vin02a38:19_1": "pakkhassa upatthambhakā bhikkhū laddhuṁ na sakkā honti, taṁ sandhāya vuttaṁ “na labhissāmī”ti.",
  "atk-vin02a38:19_2": "Appekadā pana khemasubhikkhādīsu laddhuṁ sakkā honti, taṁ sandhāya “labhissāmī”ti vuttaṁ.",
  "atk-vin02a38:20_0": "Bhavissati saṅghassa tatonidānaṁ bhaṇḍananti kosambakānaṁ viya bhaṇḍanaṁ kalaho viggaho",
  "atk-vin02a38:20_1": "vivādo saṅghabhedo ca bhavissatīti. Pacchāpi avippaṭisārakaraṁ bhavissatīti subhaddaṁ",
  "atk-vin02a38:20_2": "vuḍḍhapabbajitaṁ niggahetvā pañcasatikasaṅgītiṁ karontassa mahākassapattherasseva,",
  "atk-vin02a38:20_3": "dasavatthuke adhikaraṇe dasabhikkhusahassāni niggahetvā sattasatikasaṅgītiṁ karontassa",
  "atk-vin02a38:20_4": "āyasmato yasasseva, saṭṭhibhikkhusahassāni niggahetvā sahassikasaṅgītiṁ karontassa",
  "atk-vin02a38:20_5": "moggaliputtatissattherasseva ca pacchā samanussaraṇakaraṇaṁ hoti, sāsanassa ca vigatupakkilesacandimasūriyasassirikatāya saṁvattati.",
  "atk-vin02a38:21": "Attādānaaṅgakathā niṭṭhitā.",
  "atk-vin02a38:22": "Codakenapaccavekkhitabbadhammakathā",
  "atk-vin02a38:23_0": "399.Acchiddena appaṭimaṁsenātiādīsu yena gahaṭṭhapabbajitesu yo koci pahaṭo vā hoti,",
  "atk-vin02a38:23_1": "gihīnaṁ gaṇḍaphālanādīni vejjakammāni vā katāni, tassa kāyasamācāro upacikāhi khāyitatālapaṇṇamiva",
  "atk-vin02a38:23_2": "chiddo ca paṭimāsituṁ yattha katthaci gahetvā ākaḍḍhituṁ sakkuṇeyyatāya sappaṭimaṁso",
  "atk-vin02a38:23_3": "ca hoti, viparīto acchiddo appaṭimaṁsoti veditabboti. Vacīsamācāro pana musāvādaomasavādapesuññaamūlakānuddhaṁsanādīhi",
  "atk-vin02a38:23_4": "chiddo ca sappaṭimaṁso ca hoti, viparīto acchiddo appaṭimaṁso.",
  "atk-vin02a38:24_0": "Mettaṁ nu kho me cittanti palibodhe chinditvā kammaṭṭhānabhāvanānuyogena adhigataṁ",
  "atk-vin02a38:24_1": "mettacittaṁ. Anāghātanti āghātavirahitaṁ, vikkhambhanavasena vihatāghātanti attho.",
  "atk-vin02a38:24_2": "Idaṁ panāvuso kattha vuttaṁ bhagavatāti idaṁ sikkhāpadaṁ katarasmiṁ nagare vuttanti attho.",
  "atk-vin02a38:25": "Codakenapaccavekkhitabbadhammakathā niṭṭhitā.",
  "atk-vin02a38:26": "Codakenaupaṭṭhāpetabbakathā",
  "atk-vin02a38:27_0": "400.Kālenavakkhāmītiādīsu eko ekaṁ okāsaṁ kāretvā codento kālena vadati nāma. Saṅghamajjhagaṇamajjhasalākaggayāguaggavitakkamāḷakabhikkhācāramaggaāsanasālādīsu",
  "atk-vin02a38:27_1": "upaṭṭhākehi parivāritakkhaṇe vā codento akālena vadati nāma. Tacchena vadanto bhūtena",
  "atk-vin02a38:27_2": "vadati nāma. “Ambho mahallaka, parisāvacara, paṁsukūlika, dhammakathika, patirūpaṁ",
  "atk-vin02a38:27_3": "tava ida”nti vadanto pharusena vadati nāma. Kāraṇanissitaṁ pana katvā “bhante mahallakattha,",
  "atk-vin02a38:27_4": "parisāvacarā, paṁsukūlikā, dhammakathikattha, patirūpaṁ tumhākaṁ ida”nti vadanto",
  "atk-vin02a38:27_5": "saṇhenavadati nāma. Kāraṇanissitaṁ katvā vadanto atthasaṁhitena vadati nāma. Mettacitto",
  "atk-vin02a38:27_6": "vakkhāmi no dosantaroti mettacittaṁ upaṭṭhapetvā vakkhāmi, na duṭṭhacitto hutvā.",
  "atk-vin02a38:28": "Codakenaupaṭṭhāpetabbakathā niṭṭhitā.",
  "atk-vin02a38:29": "Codakacuditakapaṭisaṁyuttakathā",
  "atk-vin02a38:30_0": "401.Ajjhattaṁ manasikaritvāti attano citte uppādetvā. Kāruññatāti karuṇābhāvo. Iminā",
  "atk-vin02a38:30_1": "karuṇañca karuṇāpubbabhāgañca dasseti. Hitesitāti hitagavesanatā. Anukampitāti tena",
  "atk-vin02a38:30_2": "hitena saṁyojanatā. Dvīhipi mettañca mettāpubbabhāgañca dasseti. Āpattivuṭṭhānatāti",
  "atk-vin02a38:30_3": "āpattito vuṭṭhāpetvā suddhante patiṭṭhāpanā. Vatthuṁ codetvā sāretvā paṭiññaṁ āropetvā",
  "atk-vin02a38:30_4": "yathāpaṭiññāya kammakaraṇaṁ vinayapurekkhāratā nāma. Ime pañca dhammeti ye ete kāruññatātiādinā",
  "atk-vin02a38:30_5": "nayena vuttā, ime pañca dhamme ajjhattaṁ manasi karitvā paro codetabboti.",
  "atk-vin02a38:31_0": "Sacce ca akuppe cāti vacīsacce ca akuppanatāya ca. Cuditakena hi saccañca vattabbaṁ,",
  "atk-vin02a38:31_1": "kopo ca na kātabbo. Neva attanā kujjhitabbo, na paro ghaṭṭetabboti attho. Sesaṁ sabbattha uttānamevāti.",
  "atk-vin02a38:32": "Codakacuditakapaṭisaṁyuttakathā niṭṭhitā.",
  "atk-vin02a38:33": "Pātimokkhaṭṭhapanakkhandhakavaṇṇanā niṭṭhitā."
}