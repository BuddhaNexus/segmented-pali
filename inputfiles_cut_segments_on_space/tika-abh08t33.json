{
  "tika-abh08t33:0": "9. Navamo paricchedo",
  "tika-abh08t33:1": "Puññavipākapaccayaniddesavaṇṇanā",
  "tika-abh08t33:2_0": "560-1. Vaṭṭakathāya lokuttaravipākānaṁ alabbhanato “lokiyānevā”ti vuttaṁ. Puññāpuññādisaṅkhārāti",
  "tika-abh08t33:2_1": "puññābhisaṅkhāro apuññābhisaṅkhāro āneñjābhisaṅkhāroti tayo saṅkhārā. Tattha punāti",
  "tika-abh08t33:2_2": "attano santānaṁ apuññaphalato, dukkhasaṁkilesato ca sodheti, pujjaṁ bhavaphalaṁ nibbattetīti",
  "tika-abh08t33:2_3": "vā puññaṁ, attano phalassa abhisaṅkharaṇaṭṭhena abhisaṅkhāro cāti puññābhisaṅkhāro,",
  "tika-abh08t33:2_4": "puññapaṭipakkhato apuññaṁ, vuttanayena abhisaṅkhāro cāti apuññābhisaṅkhāro. Samādhipaccanīkānaṁ",
  "tika-abh08t33:2_5": "atidūratāya na iñjati na kampatīti āneñjaṁ, taṁ abhisaṅkharotīti āneñjābhisaṅkhāro.",
  "tika-abh08t33:2_6": "Tattha dānasīlādivasena pavattā aṭṭha kāmāvacarakusalacetanā, bhāvanāvaseneva pavattā",
  "tika-abh08t33:2_7": "rūpāvacarakusalacetanā cāti terasa cetanā puññābhisaṅkhāro nāma. Pāṇātipātādivasena",
  "tika-abh08t33:2_8": "pavattā dvādasa akusalacetanā apuññābhisaṅkhāro nāma. Bhāvanāvaseneva pavattā catasso",
  "tika-abh08t33:2_9": "arūpāvacarakusalacetanā āneñjābhisaṅkhāro nāma. Bhavādīsu yathā paccayā, tathā yesañca",
  "tika-abh08t33:2_10": "vipākānaṁ paccayā, tepi viññātabbāti sambandho. Keci pana “tepīti saṅkhārānaṁ gahaṇa”nti",
  "tika-abh08t33:2_11": "vadanti, taṁ na yuttaṁ, evaṁ sati “yesa”nti aniyamaniddesassa niyamakavacanābhāvato.",
  "tika-abh08t33:3_0": "562. Katame pana te bhavādayoti āha “tayo bhavā”tiādi. Tattha kāmarūpārūpavasena",
  "tika-abh08t33:3_1": "tayo bhavā. Saññībhavaasaññībhavanevasaññīnāsaññībhavavasena, pana ekavokārabhavacatuvokārabhavapañcavokārabhavavasena",
  "tika-abh08t33:3_2": "ca tayo bhavā ettheva samodhānaṁ gacchanti. Catasso yoniyoti aṇḍajajalābujasaṁsedajaopapātikavasena",
  "tika-abh08t33:3_3": "cattāro sattanikāyā. Tattha bījakapāle nibbatto sattanikāyo aṇḍajayoni nāma. Mātugabbhe",
  "tika-abh08t33:3_4": "jalābuje nibbattasattanikāyo jalābujayoni nāma. Padumagabbhamānusakagabbhamalādisaṁsedūpanissayena",
  "tika-abh08t33:3_5": "uppajjanakasattanikāyo saṁsedajayoni nāma. Kutoci anuppajjitvā kevalaṁ tattha tattha",
  "tika-abh08t33:3_6": "paripuṇṇaṅgapaccaṅgo hutvā uppajjanakasattanikāyo opapātikayoni nāma. Gatipañcakaṁ",
  "tika-abh08t33:3_7": "heṭṭhā vibhāvitameva. Paṭisandhiviññāṇassa vatthubhūtā ca viññāṇakkhandhā cha viññāṇaṭṭhitiyo",
  "tika-abh08t33:3_8": "nāma. Tā pana nānattakāyādivasena sattavidhāti āha “viññāṇaṭṭhitiyo sattā”ti. Vuttañhetaṁ –",
  "tika-abh08t33:4_0": "“Sattimā, bhikkhave, viññāṇaṭṭhitiyo. Katamā satta? Santi, bhikkhave, sattā nānattakāyā",
  "tika-abh08t33:4_1": "nānattasaññino. Seyyathāpi manussā ekacce ca devā ekacce ca vinipātikā, ayaṁ paṭhamā",
  "tika-abh08t33:4_2": "viññāṇaṭṭhiti. Santi, bhikkhave, sattā nānattakāyā ekattasaññino. Seyyathāpi devā",
  "tika-abh08t33:4_3": "brahmakāyikā paṭhamābhinibbattā, ayaṁ dutiyā viññāṇaṭṭhiti. Santi, bhikkhave, sattā",
  "tika-abh08t33:4_4": "ekattakāyā nānattasaññino. Seyyathāpi devā ābhassarā, ayaṁ tatiyā viññāṇaṭṭhiti.",
  "tika-abh08t33:4_5": "Santi, bhikkhave, sattā ekattakāyā ekattasaññino. Seyyathāpi devā subhakiṇhā, ayaṁ",
  "tika-abh08t33:4_6": "catutthī viññāṇaṭṭhiti. Santi, bhikkhave, sattā sabbaso rūpasaññānaṁ samatikkamā",
  "tika-abh08t33:4_7": "paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā,",
  "tika-abh08t33:4_8": "ayaṁ pañcamī viññāṇaṭṭhiti. Santi, bhikkhave, sattā sabbaso ākāsānañcāyatanaṁ samatikkamma",
  "tika-abh08t33:4_9": "‘anantaṁ viññāṇa’nti viññāṇañcāyatanūpagā, ayaṁ chaṭṭhī viññāṇaṭṭhiti. Santi, bhikkhave,",
  "tika-abh08t33:4_10": "sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā,",
  "tika-abh08t33:4_11": "ayaṁ sattamī viññāṇaṭṭhitī”ti.",
  "tika-abh08t33:5_0": "Ettha hi aparimāṇacakkavāḷavāsino manussā kāmāvacaradevā punabbasumātupiyaṅkaramātādayo",
  "tika-abh08t33:5_1": "vinipātikāsurā ca kusalavipākapaṭisandhikā vemānikapetā ceti ime dīgharassakisathūlakāḷaodātādivaṇṇasaṇṭhānavasena",
  "tika-abh08t33:5_2": "rūpakāyassa, ahetuduhetutihetuvasena paṭisandhisaññāya ca nānābhāvato nānattakāyanānattasaññino",
  "tika-abh08t33:5_3": "nāma, ayaṁ paṭhamā viññāṇaṭṭhiti. Paṭhamajjhānatalavāsino pana tayo devā uparūparivāsīnaṁ",
  "tika-abh08t33:5_4": "vaṇṇādikamapekkhitvā attano vaṇṇādīnaṁ nihīnatāya rūpakāyassa nānābhāvato, paṭhamajjhānavipākaviññāṇavasena",
  "tika-abh08t33:5_5": "samānasaññitāya ca nānattakāyaekattasaññino nāma, ayaṁ dutiyā viññāṇaṭṭhiti, caturāpāyavāsinopi",
  "tika-abh08t33:5_6": "vaṇṇasaṇṭhānavasena rūpakāyassa nānāsabhāvattā, akusalavipākasaññāvasena saññāya",
  "tika-abh08t33:5_7": "ekasabhāvattā ca dutiyaviññāṇaṭṭhitiyaṁyeva samodhānaṁ gacchantīti veditabbaṁ. Dutiyajjhānatalavāsino",
  "tika-abh08t33:5_8": "tayo devā vaṇṇasaṇṭhānādivasena samānattā rūpakāyassa visesābhāvato pañcakanaye dutiyatatiyajjhānasaññāvasena",
  "tika-abh08t33:5_9": "paṭisandhisaññāya nānābhāvato ekattakāyanānattasaññino nāma, ayaṁ tatiyā viññāṇaṭṭhiti.",
  "tika-abh08t33:5_10": "Tatiyajjhānatalavāsino pana tayo devā rūpakāyavasena samānattā, pañcakanaye catutthajjhānavipākasaññāvasena",
  "tika-abh08t33:5_11": "paṭisandhisaññāya ca ekattā ekattakāyaekattasaññino nāma, ayaṁ catutthī viññāṇaṭṭhiti.",
  "tika-abh08t33:5_12": "Vehapphalavāsino ceva pañca suddhāvāsavāsino ca vaṇṇasaṇṭhānavasena rūpakāyassa,",
  "tika-abh08t33:5_13": "pañcamajjhānavipākasaññāvasena paṭisandhisaññāya ca samānattā catutthaviññāṇaṭṭhitimeva",
  "tika-abh08t33:5_14": "bhajanti. Ākāsānañcāyatanādayo tisso viññāṇaṭṭhitiyo pāḷivaseneva pākaṭā. Asaññasattā",
  "tika-abh08t33:5_15": "pana viññāṇābhāvena nevasaññānāsaññāyatanavāsino ca saññāya viya viññāṇassa sukhumabhāveneva",
  "tika-abh08t33:5_16": "viññāṇaṭṭhitīsu na gahitā, sattānaṁ nivāsatāya pana “sattāvāsā”ti vuccanti. Evañca",
  "tika-abh08t33:5_17": "katvā tehi satta viññāṇaṭṭhitiyo samodhānetvā nava sattāvāsā vuttā.",
  "tika-abh08t33:6_0": "563-4. Idāni evaṁ vuttesu bhavādīsu dvattiṁsavipākānaṁ tiṇṇaṁ abhisaṅkhārānaṁ paccayabhāvaṁ",
  "tika-abh08t33:6_1": "dassetuṁ “kāme puññābhisaṅkhārasaññitā”tiādi āraddhaṁ. Navannaṁ pākacittānanti sahetukāhetukavasena",
  "tika-abh08t33:6_2": "navannaṁ sugatipaṭisandhivipākacittānaṁ. Nānakkhaṇika…pe… paccayehi cāti kusalākusalakammassa",
  "tika-abh08t33:6_3": "atītasseva attanā janetabbavipākānaṁ paccayabhāvato nānakkhaṇikakammapaccayena, tesameva",
  "tika-abh08t33:6_4": "balavakāraṇabhāvato upanissayapaccayena ca. Vuttañhi tassa upanissayattaṁ “kusalākusalaṁ",
  "tika-abh08t33:6_5": "kammaṁ vipākassa upanissayapaccayena paccayo”ti. Sabbattha upanissayabhāvo balavakammavasena",
  "tika-abh08t33:6_6": "yojetabbo. Dubbalañhi kammaṁ upanissayo na hotīti paṭṭhānavaṇṇanāyaṁ dassitametaṁ.",
  "tika-abh08t33:7_0": "566-8.Pañcannanti kusalavipākacakkhusotaviññāṇasampaṭicchanasantīraṇadvayavasena",
  "tika-abh08t33:7_1": "pañcannaṁ. Duggatiyaṁ kusalavipākapaṭisandhiyā abhāvato āha “na honti paṭisandhiya”nti.",
  "tika-abh08t33:7_2": "Evaṁ paṭisandhipavattīnaṁ asaṅkaravasena paccayavidhiṁ dassetvā idāni samodhānetvā",
  "tika-abh08t33:7_3": "dassetuṁ “hontī”tiādi vuttaṁ. Soḷasannaṁ pavatte, paṭisandhiyaṁ navannanti yathālābhavasena yojetabbaṁ.",
  "tika-abh08t33:8_0": "569-74.Rūpe puññābhisaṅkhārāti abhiññāvajjitā pañca rūpāvacarapuññābhisaṅkhārā. Kasmā",
  "tika-abh08t33:8_1": "pana abhiññāya parivajjananti? Vipākadānābhāvato, tañca kho panassā vipākassa asambhavato,",
  "tika-abh08t33:8_2": "na pana vipākuppādanasabhāvābhāvato. Yadi hi abhiññācetanā vipākaṁ uppādeyya, aññabhūmikakammassa",
  "tika-abh08t33:8_3": "aññabhūmikavipākuppādanāyogato sabhūmikameva uppādeyya. Taṁ pana kiṁ navattabbārammaṇaṁ",
  "tika-abh08t33:8_4": "vā uppādeyya parittādiārammaṇaṁ vā? Kiñcettha – yadi tāva navattabbārammaṇaṁ uppādeti,",
  "tika-abh08t33:8_5": "taṁ na yuttaṁ rūpāvacaravipākānaṁ ekantena kammasamānārammaṇatāya dassitattā, abhiññācetanāya",
  "tika-abh08t33:8_6": "ca sayaṁ parittādiārammaṇattā. Atha parittādiārammaṇaṁ uppādeti, tampi na yujjati",
  "tika-abh08t33:8_7": "rūpāvacaravipākānaṁ ekanteneva navattabbārammaṇabhāvato. Tathā hi vuttaṁ cittuppādakaṇḍe –",
  "tika-abh08t33:9_0": "“Rūpāvacaratikacatukkajjhānā kusalato ca vipākato ca kiriyato ca catutthassa jhānassa",
  "tika-abh08t33:9_1": "vipāko ākāsānañcāyatanaṁ ākiñcaññāyatanaṁ. Ime dhammā navattabbā ‘parittārammaṇā’tipi",
  "tika-abh08t33:9_2": "‘mahaggatārammaṇā’tipi ‘appamāṇārammaṇā’tipī”ti.",
  "tika-abh08t33:10_0": "Apica samādhivijjāsambhārabhūtā abhiññā samādhissa ānisaṁsamattaṁ samādhiphalasadisā.",
  "tika-abh08t33:10_1": "Tassa tassa hi adhiṭṭhānavikubbanadibbasaddasavanādikassa yathicchitassa kiccassa",
  "tika-abh08t33:10_2": "nipphādanamattaphalā abhiññācetanā. Tenāha “so evaṁ samāhite citte”tiādi tasmā samādhissa",
  "tika-abh08t33:10_3": "phalasadisā abhiññācetanā na ca phalaṁ deti, dānasīlānisaṁsabhūto tasmiṁ bhave paccayalābho",
  "tika-abh08t33:10_4": "viya natthi tassa vipākuppādananti. Keci pana “samānabhūmikato āsevanalābhena balavantāni",
  "tika-abh08t33:10_5": "jhānāni vipākaṁ uppādenti samāpattibhāvato, abhiññā pana satipi jhānabhāve tadabhāvato",
  "tika-abh08t33:10_6": "tasmiṁ tasmiṁ ārammaṇe āgantukāyevāti dubbalā, tasmā vipākaṁ na detī”ti vadanti.",
  "tika-abh08t33:10_7": "Evañca katvā vuttaṁ anuruddhācariyena –",
  "tika-abh08t33:11": "“Samānāsevane laddhe, vijjamāne mahabbale;",
  "tika-abh08t33:12": "Aladdhā tādisaṁ hetuṁ, abhiññā na vipaccatī”ti. ;",
  "tika-abh08t33:13_0": "Tayidamakāraṇaṁ, parittajhānassa avisesena brahmapārisajjādīsu vipākadānavacanato.",
  "tika-abh08t33:13_1": "Na hi parittaṁ laddhāsevanameva tattha vipākaṁ detīti aṭṭhakathāyaṁ vuttaṁ, tasmā",
  "tika-abh08t33:13_2": "samānāsevane laddheyeva jhānassa vipākadānaṁ na sakkā vattuṁ. Apica punappunaṁ parikammavasena",
  "tika-abh08t33:13_3": "abhiññāyapi vasibhāvasabbhāvā tassāpi ca balavabhāvo atthevāti vipākaṁ uppādeyya.",
  "tika-abh08t33:14_0": "Pañcannaṁ pākacittānanti pañcannaṁ rūpāvacaravipākacittānaṁ. Māpuññasaṅkhārāti apuññābhisaṅkhārā.",
  "tika-abh08t33:14_1": "“Ime apuññasaṅkhārā”ti vā padacchedo. Ekassāti ekassa akusalavipākasantīraṇassa.",
  "tika-abh08t33:14_2": "Channanti santīraṇavajjānaṁ channaṁ akusalavipākānaṁ. Pavatte paccayā honti aniṭṭharūpādiāpāthāgateti",
  "tika-abh08t33:14_3": "adhippāyo. Sugatiyaṁ akusalavipākapaṭisandhiyā abhāvato āha “na honti paṭisandhiya”nti.",
  "tika-abh08t33:14_4": "Catunnanti akusalavipākacakkhusotaviññāṇasampaṭicchanasantīraṇavasena catunnaṁ. Tāni",
  "tika-abh08t33:14_5": "pana ekantato aniṭṭhārammaṇāni. Rūpabhave ca kathaṁ aniṭṭhārammaṇasamāyogoti āha",
  "tika-abh08t33:14_6": "“so cā”tiādi. Soti so paccayabhāvo. “Kāmabhave”ti idaṁ aniṭṭharūpādīnaṁ visesanaṁ,",
  "tika-abh08t33:14_7": "na pana “upaladdhiya”nti imassa. Tenāha “aniṭṭha…pe… na vijjare”ti. Keci pana “upaladdhiyanti",
  "tika-abh08t33:14_8": "imasseva visesanabhāvena gahetvā brahmūnaṁ kāmabhavaṁ āgatakkhaṇe rūpādiupaladdhiya”nti",
  "tika-abh08t33:14_9": "vadanti. Aniṭṭha…pe… na vijjare ekantasukhavatthubhūte tattha vokiṇṇasukhadukkhakāraṇassa abhāvato.",
  "tika-abh08t33:15": "576.“Evaṁ tāvā”tiādi yathāvuttassevatthassa appanaṁ. Yathā cāti ca-saddena “yesañcā”ti saṅgaṇhāti. Tathāti etthāpi “te”ti saṅgaṇhitabbaṁ.",
  "tika-abh08t33:16_0": "577-81. Yattha vitthārappakāsanaṁ kataṁ, tato bhavato paṭṭhāya mukhamattappakāsanaṁ",
  "tika-abh08t33:16_1": "kātukāmo āha “tatrida”ntiādi. Tatrāti tesu bhavādīsu. Idanti nidassitabbabhāvena",
  "tika-abh08t33:16_2": "āsannapaccakkhamāha. Ādito pana paṭṭhāyāti bhavato paṭṭhāya. Avisesenāti kāmāvacararūpāvacaravasena",
  "tika-abh08t33:16_3": "visesābhāvena terasa puññābhisaṅkhārā. Dvibhavesūti kāmarūpabhavesu. Kesañci manussānaṁ,",
  "tika-abh08t33:16_4": "bhummadevānañca aṇḍajajalābujānampi sambhavato tadapekkhāya “catūsu…pe… yonisū”ti",
  "tika-abh08t33:16_5": "vuttaṁ. Nānatta…pe… ṭhitīsupīti aluttasamāsavasena vuttaṁ, nānattakāyanānattasaññādīsu",
  "tika-abh08t33:16_6": "catūsu viññāṇaṭṭhitīsūti attho. Vuttappakārasminti nānattakāyādike, puññābhisaṅkhārassa",
  "tika-abh08t33:16_7": "bhavādīsu ekavīsativipākānaṁ ekāvatthāya paccayo ahutvā duggatipariyāpannesu bhavayonigativiññāṇaṭṭhitisattāvāsesu",
  "tika-abh08t33:16_8": "paṭisandhiṁ adatvā pavatteyeva aṭṭhannaṁ vipākānaṁ paccayabhāvato, kāmāvacarasugatipariyāpannesu",
  "tika-abh08t33:16_9": "paṭisandhiṁ datvā pavatte soḷasannaṁ vipākānaṁ paccayabhāvato, rūpāvacarabhūmipariyāpannesu",
  "tika-abh08t33:16_10": "paṭisandhiṁ datvā pavatte dasannaṁ vipākānaṁ paccayabhāvato vuttaṁ “yathāraha”nti.",
  "tika-abh08t33:17_0": "582-3. Kāme bhave, rūpe bhaveti sambandho. Tīsu gatīsūti devamanussavajjesu tīsu",
  "tika-abh08t33:17_1": "gatīsu. Ekissāti nānattakāyaekattasaññīsaṅkhātāya ekissā viññāṇaṭṭhitiyā. Ekasminti",
  "tika-abh08t33:17_2": "nānattakāyaekattasaññīsaṅkhāteyeva ekasmiṁ sattāvāse.",
  "tika-abh08t33:18_0": "584-6.Ekārūpabhaveti ekasmiṁ arūpabhave. Ekissā yoniyāti ekissāyeva opapātikayoniyā.",
  "tika-abh08t33:18_1": "Tīsu cittaṭṭhitīsūti ākāsānañcāyatanādīsu tīsu viññāṇaṭṭhitīsu. Sattāvāse catubbidheti",
  "tika-abh08t33:18_2": "ākāsānañcāyatanādikeyeva catubbidhe sattāvāse. Vijānitabbā…pe… paccayāti saṅkhārā",
  "tika-abh08t33:18_3": "yathā paccayā yesañca paccayā, tathā tepi viññātabbāti attho.",
  "tika-abh08t33:19_0": "587-90. Nanu ca saṅkhārānaṁ paṭisandhipavattīsupi vipākānaṁ paccayabhāvo vutto. Tattha",
  "tika-abh08t33:19_1": "paṭisandhiyeva tāva na sakkā viññātuṁ. Yadi hi purimabhavato paṭisandhiviññāṇaṁ idhāgacchatīti",
  "tika-abh08t33:19_2": "vucceyya, taṁ na yuttaṁ, rūpārūpadhammānaṁ kesaggamattampi desantarasaṅkamanābhāvato.",
  "tika-abh08t33:19_3": "Atha atītabhavanibbattasaṅkhārato na nibbattati, tampi na yujjati ahetukadosāpattitoti",
  "tika-abh08t33:19_4": "iminā adhippāyena codento āha “na rūpārūpadhammāna”ntiādi. Ācariyo tassādhippāyaṁ",
  "tika-abh08t33:19_5": "sampaṭicchitvā taṁ saññāpetukāmo āha “natthi cittassā”tiādi. Tato hetuṁ vināti tattha",
  "tika-abh08t33:19_6": "hetuṁ vinā, atītabhavanibbattakammasaṅkhāranikantiārammaṇaṁ vināti attho. Suladdhapaccayanti",
  "tika-abh08t33:19_7": "avijjādisahakārīkāraṇasahitassa saṅkhārassa vasena suṭṭhu avekallato paṭiladdhapaccayaṁ.",
  "tika-abh08t33:19_8": "Rūpārūpamattanti bāhirakaparikappitassa adhitiṭṭhanakassa sattajīvādino abhāvato",
  "tika-abh08t33:19_9": "rūpārūpadhammamattaṁ. Tenāha “na ca satto”tiādi. Bhavantara…pe… pavuccatīti vohāramattena",
  "tika-abh08t33:19_10": "bhavantaramupetīti pavuccati. Atthato pana paccayasāmaggiyā bhavantarabhāvena uppajjanamattanti adhippāyo.",
  "tika-abh08t33:20": "591. Idāni taṁ paṭisandhikkamaṁ pākaṭāya manussapaṭisandhiyā vasena pakāsetuṁ samārabhanto āha “tayida”ntiādi. Sudubbudhanti atidubbijāniyaṁ. Tenāhu porāṇā –",
  "tika-abh08t33:21": "“Saccaṁ satto paṭisandhi, paccayākārameva ca;",
  "tika-abh08t33:22": "Duddasā caturo dhammā, desetuñca sudukkarā”ti.",
  "tika-abh08t33:23_0": "592-3.Āsannamaraṇassāti parūpakkamena vā āyukkhayādivasena vā samāsannamaraṇassa.",
  "tika-abh08t33:23_1": "Sussamāneti anukkamena upasussamāne. Gabbhaseyyakassa āyatanānaṁ anupubbuppatti viya",
  "tika-abh08t33:23_2": "nirodhopi anupubbato hotīti vuttaṁ “naṭṭhe cakkhundriyādike”ti. Keci pana “nānākammasamuṭṭhitesu",
  "tika-abh08t33:23_3": "cakkhundriyādīsu naṭṭhesū”ti vadanti. “Hadaya…pe… ke”ti iminā sesakāye kāyindriyassa",
  "tika-abh08t33:23_4": "niruddhabhāvo vuttoti ekakammasamuṭṭhitampi nassatevāti apare. Ānandācariyo pana",
  "tika-abh08t33:23_5": "“yamake” yassa cakkhāyatanaṁ nirujjhati, tassa manāyatanaṁ nirujjhatīti. Āmantā.",
  "tika-abh08t33:23_6": "Yassa vā pana manāyatanaṁ nirujjhati, tassa cakkhāyatanaṁ nirujjhatīti. Sacittakānaṁ",
  "tika-abh08t33:23_7": "acakkhukānaṁ cavantānaṁ tesaṁ manāyatanaṁ nirujjhati, no ca tesaṁ cakkhāyatanaṁ nirujjhati.",
  "tika-abh08t33:23_8": "Sacakkhukānaṁ cavantānaṁ tesaṁ manāyatanañca nirujjhati, cakkhāyatanañca nirujjhatī’tiādinā",
  "tika-abh08t33:23_9": "cakkhāyatanādīnaṁ cuticittena saha nirodho vuttoti cakkhundriyādīni cutito pubbe",
  "tika-abh08t33:23_10": "na nassanti. Atimandabhāvūpagamanaṁ pana sandhāya aṭṭhakathāya ‘niruddhesu indriyesū’ti",
  "tika-abh08t33:23_11": "vuttaṁ, na anavasesanirodhaṁ sandhāya. Pañcadvārikajavanānantarampi cuti aṭṭhakathāyaṁ",
  "tika-abh08t33:23_12": "dassitā”ti vadati. Hadayavatthumattasminti hadayavatthupadesamatte. Na hi hadayavatthuṁ",
  "tika-abh08t33:23_13": "nissāya kāyindriyaṁ pavattati.",
  "tika-abh08t33:24_0": "594-7.Vatthusannissitanti sesindriyānaṁ niruddhattā viññāṇassa nissayabhāvūpagamanasāmatthiyāyogena",
  "tika-abh08t33:24_1": "mandabhāvato vā hadayavatthumattasannissitaṁ. Cittanti tadā kammakammanimittādīni",
  "tika-abh08t33:24_2": "ārabbha pavattajavanaviññāṇaṁ. Taṁ pana sugatiyaṁ nibbattamānassa kusalaṁ hoti, duggatiyaṁ",
  "tika-abh08t33:24_3": "nibbattamānassa akusalaṁ. Tenāha bhagavā –",
  "tika-abh08t33:25_0": "“Nimittassādagadhitaṁ vā, bhikkhave, viññāṇaṁ tiṭṭhamānaṁ tiṭṭhati anubyañjanassādagadhitaṁ",
  "tika-abh08t33:25_1": "vā, tasmiṁ ce samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ",
  "tika-abh08t33:25_2": "gatiṁ upapajjeyya nirayaṁ vā tiracchānayoniṁ vā”tiādi.",
  "tika-abh08t33:26": "Yadi evaṁ –",
  "tika-abh08t33:27_0": "“Gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti,",
  "tika-abh08t33:27_1": "kusalassa kammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā",
  "tika-abh08t33:27_2": "honti, tena vuccati kusalamūlapaccayāpi saṅkhārā. Nikantikkhaṇe dve hetū akusalā",
  "tika-abh08t33:27_3": "tasmiṁ khaṇe jātacetanāya sahajātapaccayā honti, tena vuccati akusalamūlapaccayāpi",
  "tika-abh08t33:27_4": "saṅkhārā. Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā",
  "tika-abh08t33:27_5": "honti, tena vuccati nāmarūpapaccayāpi viññāṇaṁ, viññāṇapaccayāpi nāmarūpa”nti –",
  "tika-abh08t33:28_0": "Nikantikkhaṇe hetudvayapaccayāpi sugatipaṭisandhikassa kathaṁ dassitāti? Nayidaṁ",
  "tika-abh08t33:28_1": "maraṇāsannajavanasampayuttahetuyo sandhāya vuttaṁ, atha kho katakammassa taṁ kammaṁ",
  "tika-abh08t33:28_2": "ārabbha assādavasena pavattajavanasampayuttahetuyo sandhāya. Katūpacitampi hi kammaṁ",
  "tika-abh08t33:28_3": "taṇhāya assāditaṁ vipākābhinipphādane samatthanti. Keci pana “kammakaraṇakāle appahīnāvatthāya",
  "tika-abh08t33:28_4": "santāne anusayitahetuyo sandhāya nikantikkhaṇe dve hetuyoti vutta”nti vadanti, taṁ",
  "tika-abh08t33:28_5": "na yujjati, tesaṁ sahajātapaccayattāyogato. Pubbānusevitaṁ puññaṁ vā apuññameva vā",
  "tika-abh08t33:28_6": "kammaṁ, kammanimittaṁ vā ālambitvā cittaṁ pavattatīti sambandho. Pubbānusevitanti",
  "tika-abh08t33:28_7": "pubbe āsevitaṁ. “Katattā upacitattā”ti hi vuttaṁ. Taṇhāya anusevitabhāvaṁ sandhāya",
  "tika-abh08t33:28_8": "vā “pubbānusevita”nti vuttaṁ. “Anupubbasevita”ntipi pāṭhaṁ vadanti, paṭisandhivasena",
  "tika-abh08t33:28_9": "pubbe āsevitaṁ, pubbe dinnapaṭisandhikanti attho. Dinnapaṭisandhikampi pana aparajātīsu",
  "tika-abh08t33:28_10": "pavattivipākaṁ na nibbattetīti natthi. Puññāpuññaggahaṇena yathākammaṁ sugatiduggatipaṭisandhīnaṁ",
  "tika-abh08t33:28_11": "ārammaṇaṁ dasseti. Kammaṁ kammanimittaṁ vāti vā-saddena gatinimittaṁ saṅgaṇhāti.",
  "tika-abh08t33:28_12": "Tattha kammaṁ, gatinimittañca manodvāreyeva āpāthamāgacchati, kammanimittaṁ pana",
  "tika-abh08t33:28_13": "pañcadvārepi. Evañca katvā pañcadvāraggahitepi ārammaṇe paṭisandhi hoti. Apare pana",
  "tika-abh08t33:28_14": "gatinimittampi chadvāresu labbhatīti vaṇṇenti. Evañca katvā vuttaṁ saccasaṅkhepe –",
  "tika-abh08t33:29": "“Pañcadvāre siyā sandhi, vinā kammaṁ dvigocare”ti..",
  "tika-abh08t33:30_0": "Aṭṭhakathāyaṁ pana “gatinimittaṁ manodvāre āpāthamāgacchatī”ti vuttattā, tadārammaṇāya",
  "tika-abh08t33:30_1": "ca pañcadvārikapaṭisandhiyā adassitattā, mūlaṭīkādīsu ca “kammabalena upaṭṭhāpitaṁ",
  "tika-abh08t33:30_2": "vaṇṇāyatanaṁ supinaṁ passantassa viya, dibbacakkhukassa viya ca manodvāre eva gocarabhāvaṁ",
  "tika-abh08t33:30_3": "gacchatī”ti niyametvā vuttattā tesaṁ vacanaṁ na sampaṭicchanti ācariyā. Kammanimittañca",
  "tika-abh08t33:30_4": "panettha paccuppannaṁ pañcadvāre āpāthamāgacchantaṁ cutikālāsanne katakammassa ārammaṇasantāne",
  "tika-abh08t33:30_5": "uppannaṁ taṁsadisanti daṭṭhabbaṁ, itarathā tadeva paṭisandhiyā ārammaṇupaṭṭhāpakaṁ",
  "tika-abh08t33:30_6": "tadeva paṭisandhijanakaṁ bhaveyya, na ca paṭisandhiyā upacārabhūtāni viya, “etasmiṁ",
  "tika-abh08t33:30_7": "tayā pavattitabba”nti paṭisandhiyā ārammaṇaṁ anuppadentāni viya ca pavattāni cutiāsannajavanāni",
  "tika-abh08t33:30_8": "paṭisandhijanakāni bhaveyyuṁ. “Katattā upacitattā”ti hi vuttaṁ. Tadā ca paṭisandhiyā",
  "tika-abh08t33:30_9": "ekavīthiyaṁ viya pavattamānāni kathaṁ katūpacitāni siyuṁ, assādanabhūtāya taṇhāya",
  "tika-abh08t33:30_10": "aparāmaṭṭhāni kathaṁ paṭisandhinibbattakāni, na ca lokiyāni lokuttarāni viya samānavīthiphalāni",
  "tika-abh08t33:30_11": "hontīti. Taṁ viññāṇanti taṁ javanaviññāṇaṁ. Ekattanayena paṭisandhiviññāṇañca sandhāya",
  "tika-abh08t33:30_12": "vuttaṁ. Cutipaṭisandhitadāsannaviññāṇānañhi santativasena viññāṇanti upanītekattaṁ",
  "tika-abh08t33:30_13": "idha taṁ viññāṇanti adhippetaṁ.",
  "tika-abh08t33:31_0": "Avijjāya paṭicchannādīnaveti anusayavasena pavattāya bhavataṇhāya, cittasampayuttāya",
  "tika-abh08t33:31_1": "vā avijjāya chāditadukkhādīnave. Tathābhūte pana kammādivisaye paṭisandhiviññāṇassa",
  "tika-abh08t33:31_2": "ārammaṇabhāvena uppattiṭṭhānabhūte. Taṇhāya appahīnattā eva purimuppannāya ca santatiyā",
  "tika-abh08t33:31_3": "tathāpariṇatattā paṭisandhiṭṭhānābhimukhaṁ viññāṇaṁ ninnapoṇapabbhāraṁ hutvā pavattatīti",
  "tika-abh08t33:31_4": "āha “taṇhā nametī”ti. Sahajā pana saṅkhārāti cutiāsannajavanaviññāṇasahajātacetanā,",
  "tika-abh08t33:31_5": "sabbepi vā phassādayo. Khipantīti khipantā viya tasmiṁ visaye paṭisandhivasena viññāṇapatiṭṭhānassa",
  "tika-abh08t33:31_6": "hetubhāvena pavattanti. Tanti taṁ viññāṇaṁ. “Santativasā”ti vadanto tadeva viññāṇaṁ",
  "tika-abh08t33:31_7": "sandhāvati saṁsarati, na aññanti imañca micchāvādaṁ paṭikkhipati. Sati hi nānattanaye",
  "tika-abh08t33:31_8": "santativasena ekattanayo hotīti.",
  "tika-abh08t33:32_0": "599.Ārammaṇādīhi…pe… pavattatīti ārammaṇanissayapaccayādīhi pavattati. Kathaṁ ? Āsannamaraṇassa",
  "tika-abh08t33:32_1": "hi kammabalena manodvāre upaṭṭhāpitaṁ avijjāya paṭicchannādīnavaṁ kammādivisayaṁ",
  "tika-abh08t33:32_2": "ārabbha manodvārāvajjanaṁ uppajjati, tato maraṇāsannavīthiyā vatthudubbalabhāvena",
  "tika-abh08t33:32_3": "mandappavattiyā cattāri, pañca vā javanāni pavattanti, tadanantaraṁ tadārammaṇe sati,",
  "tika-abh08t33:32_4": "asati vā bhavaṅgavisayamālambitvā cuticittaṁ uppajjati. Bhavaṅgānantarampi cuti hotīti",
  "tika-abh08t33:32_5": "vadanti. Cuticitte pana niruddhe tadeva āpāthagataṁ kammakammanimittādiṁ ārabbha",
  "tika-abh08t33:32_6": "anupacchinnakilesabalavanimittaṁ sahajātasaṅkhārehi kammādiārammaṇe khipiyamānaṁ",
  "tika-abh08t33:32_7": "orimatīrarukkhavinibandhaṁ rajjuṁ ālambitvā mātikātikkāmako viya purimañca nissayaṁ",
  "tika-abh08t33:32_8": "jahati, aparañca kammasamuṭṭhitaṁ nissayaṁ assādayamānaṁ vā anassādayamānaṁ vā ārammaṇādīhi",
  "tika-abh08t33:32_9": "paccayehi pavattati. Ettha ca orimatīraṁ viya purimabhavo daṭṭhabbo, tattha ṭhitarukkho",
  "tika-abh08t33:32_10": "viya purimabhave pavattamānakkhandhā, rajju viya kammādiārammaṇaṁ. Keci pana “rajju",
  "tika-abh08t33:32_11": "viya hadayavatthū”ti vadanti, “rajju viya taṇhā”tipi apare. Puriso viya viññāṇaṁ,",
  "tika-abh08t33:32_12": "tassa rajjuggahaṇaṁ viya taṇhāya ārammaṇābhimukhanamanaṁ, payogo viya khipanakasaṅkhārā,",
  "tika-abh08t33:32_13": "mātikā viya cuticittaṁ, paratīraṁ viya paraloko.",
  "tika-abh08t33:33_0": "600. Yathā puriso paratīre patiṭṭhahamāno paratīrarukkhavinibandhaṁ kiñci assādayamāno",
  "tika-abh08t33:33_1": "vā anassādayamāno vā kevalaṁ pathaviyaṁ sakabalappayogeheva patiṭṭhāti, evamidampi",
  "tika-abh08t33:33_2": "bhavantarattabhāvavinibandhahadayavatthusaṅkhātaṁ nissayaṁ pañcavokārabhave assādayamānaṁ",
  "tika-abh08t33:33_3": "vā catuvokārabhave anassādayamānaṁ vā kevalaṁ ārammaṇanissayasampayuttadhammeheva",
  "tika-abh08t33:33_4": "pavattatīti taṁ viññāṇaṁ nāpi idhāgataṁ imasmiṁyeva bhave nibbattattā. Kammādinti",
  "tika-abh08t33:33_5": "atītabhavanibbattakammādiṁ. Ādi-saddena khipanakasaṅkhārānaṁ, namanavasena pavattataṇhāya,",
  "tika-abh08t33:33_6": "kammādivisayāya ādīnavapaṭicchādikāya ca avijjāya, daḷhaggāhādikarānaṁ upādānādīnañca",
  "tika-abh08t33:33_7": "gahaṇaṁ daṭṭhabbaṁ. Tattha kammaṁ nāma upapajjavedanīyabhūtaṁ, aparāpariyavedanīyabhūtaṁ",
  "tika-abh08t33:33_8": "vā paṭisandhinibbattakakammaṁ. Khipanakasaṅkhārā nāma cutiāsannajavanasahajātasaṅkhārā,",
  "tika-abh08t33:33_9": "paṭisandhijanakakammasahagatasaṅkhārā vā, tato purimajavanasahagatasaṅkhārāti vā",
  "tika-abh08t33:33_10": "keci. Namanavasena pavattataṇhā nāma anusayāvatthāya pavattataṇhā. Esa nayo ādīnavapaṭicchādakaavijjāyapi.",
  "tika-abh08t33:33_11": "Kammādivisayā pubbe vuttāyeva. Daḷhaggāhakaraupādānā nāma maṇḍūkaṁ pannago viya upapattibhavassa",
  "tika-abh08t33:33_12": "daḷhaggahaṇavasena pavattā kāmupādānādayo.",
  "tika-abh08t33:34_0": "601-5. Saddapaṭighosādīnaṁ satipi paccayapaccayuppannabhāve santānabandho na pākaṭoti",
  "tika-abh08t33:34_1": "tesaṁ ekattanānattabhāvaṁ anāmasitvā anāgatamatītahetusamuppādameva dassento “ettha",
  "tika-abh08t33:34_2": "cā”tiādimāha. Etthāti imasmiṁ cutipaṭisandhādhikāre. Paṭighosadīpamuddādīti ādi-saddena",
  "tika-abh08t33:34_3": "ādāsatalagatamukhanimittādīnaṁ gahaṇaṁ. Aññattha agantvāti saddādipaccayadesaṁ anupagantvā.",
  "tika-abh08t33:34_4": "Idaṁ vuttaṁ hoti – yathā saddādīnaṁ uppattipadesaṁ anupagantvā paṭighoso saddahetuko,",
  "tika-abh08t33:34_5": "padīpo padīpantarādihetuko, muddā lañchanahetuko, mukhanimittādikaṁ ādāsādiabhimukhādihetukaṁ",
  "tika-abh08t33:34_6": "hoti tato pubbe abhāvā, evamidampi paṭisandhiviññāṇaṁ na hetudesaṁ gantvā taṁhetukaṁ",
  "tika-abh08t33:34_7": "hoti tato pubbe abhāvā, tasmā na idaṁ hetudesato purimabhavato idhāgataṁ paṭighosādayo",
  "tika-abh08t33:34_8": "viya saddādidesato, nāpi tato hetuṁ vinā uppannaṁ saddādīhi vinā paṭighosādayo viyāti.",
  "tika-abh08t33:34_9": "Atha vā aññatra agantvāti pubbe paccayapadese sannihitā hutvā tato aññatra gantvā",
  "tika-abh08t33:34_10": "tappaccayā na honti uppattito pubbe abhāvā, nāpi saddādipaccayā na honti, evaṁ idampīti",
  "tika-abh08t33:34_11": "vuttanayena yojetabbaṁ. Santānabandhato natthīti santānappabandhato natthi ekatā",
  "tika-abh08t33:34_12": "santānekattepi aññasseva viññāṇassa pātubhavanato, nāpi nānatā apubbānaṁ apubbānaṁ",
  "tika-abh08t33:34_13": "uppādepi paṭhamuppannaṁ dhammaṁ vinā pacchimassa anuppajjanato, padīpassa viya nānatā",
  "tika-abh08t33:34_14": "na siyā. Khaṇikāpi hi padīpajālā santānekattaṁ upādāya sā evāti vuccati, attakiccañca",
  "tika-abh08t33:34_15": "sādheti. “Sati santānabandhe”tiādinā santānabandhe ekantaṁ ekattāya ca nānattāya",
  "tika-abh08t33:34_16": "ca aggahetabbataṁ, gahaṇe ca dosaṁ dasseti. Idaṁ vuttaṁ hoti – santānabandhe sati",
  "tika-abh08t33:34_17": "yadi ekantena ekatā siyā, khīradadhīnampi anaññabhāvato, attatoyeva ca sayaṁ anuppajjanato",
  "tika-abh08t33:34_18": "khīrato dadhisambhūtaṁ na bhaveyya. Athāpi santānabandhe sati ekantaṁ nānatā bhaveyya,",
  "tika-abh08t33:34_19": "khīradadhīnampi nānattā, aññassa ca sāmibhāvamattena aparassa sāmibhāvāyogato khīrasāmi",
  "tika-abh08t33:34_20": "naro dadhisāmi na bhaveyya, na ca panevaṁ loke dissatīti.",
  "tika-abh08t33:35_0": "606.Tasmāti yasmā evaṁ lokavohāraparicchedo hoti, tasmā ekantaṁ ekatā, nānatāpi vā",
  "tika-abh08t33:35_1": "na ceva upagantabbā. Ekatte pana adhippete dhammato aggahetvā santānatova gahetabbaṁ,",
  "tika-abh08t33:35_2": "nānatte adhippete santānavasena aggahetvā dhammatova gahetabbanti adhippāyo. Tenāhu porāṇā –",
  "tika-abh08t33:36": "“Diṭṭhasantānabandhasmiṁ, ekaññattavicāraṇe;",
  "tika-abh08t33:37": "Sabhāguppattiyekatta-maññattaṁ khaṇabhedato”ti.",
  "tika-abh08t33:38": "Ettha ca ekantaṁ ekatāpaṭisedhena “sayaṁkataṁ sukhadukkha”nti imaṁ diṭṭhiṁ nivāreti, ekantaṁ nānatāpaṭisedhena “paraṁkataṁ sukhadukkha”nti.",
  "tika-abh08t33:39_0": "607-9. Nanu na sundaraṁ, nanu siyāti vā sambandho. Asaṅkantipātubhāveti saṅkantipātubhāvarahite,",
  "tika-abh08t33:39_1": "asaṅkantivasena vā pātubhāve, asaṅkamitvāva pātubhāveti attho. Khandhābhisambhavāti",
  "tika-abh08t33:39_2": "abhisambhūtakkhandhā, atha vā abhisambhavati kammaṁ etesūti abhisambhavā, khandhā,",
  "tika-abh08t33:39_3": "evaṁ abhisambhavā kammādhiṭṭhānabhūtā khandhāti attho. Idha niruddhattāti phalādhiṭṭhānabhūtaṁ",
  "tika-abh08t33:39_4": "paralokaṁ agantvā idheva niruddhattā. Paratthāgamatoti paralokaṁ agamanato. Tassāti",
  "tika-abh08t33:39_5": "kammassa. Aññassāti yena taṁ kammaṁ kataṁ, tato aññassa. Aññatoti yaṁ taṁ kammaṁ",
  "tika-abh08t33:39_6": "nibbattaṁ, tato aññato. Etaṁ vidhānanti idhalokato paralokaṁ gantvā natthi, tattha",
  "tika-abh08t33:39_7": "“aññeva khandhā nibbattantī”ti idaṁ sabbaṁ yathāvuttavidhānaṁ.",
  "tika-abh08t33:40_0": "611-4. “Santāne…pe… sādhako”ti saṅkhepato vuttamatthaṁ pakāsetuṁ “ekasmiṁ panā”tiādi",
  "tika-abh08t33:40_1": "vuttaṁ. Ekasmiṁ santāneti yasmiṁ dhammapuñje kammaṁ nibbattaṁ, tasseva santāneti",
  "tika-abh08t33:40_2": "attho. Aññassātipi vā…pe… hoti. Tattha ekantaṁ ekattanānattānaṁ paṭisiddhattāti adhippāyo.",
  "tika-abh08t33:40_3": "Etassatthassāti hetuphalānaṁ atthato aññattepi teneva hetuphalabhāvena sambandhattā",
  "tika-abh08t33:40_4": "taṁ phalaṁ aññassa, aññatoti vā na vattabbanti etassa atthassa. Bījānanti ambamātuluṅgabījānaṁ.",
  "tika-abh08t33:40_5": "Abhisaṅkhāroti madhuādiparibhāvanaṁ. Madhuādināti madhucatumadhuraalattakarasādinā.",
  "tika-abh08t33:40_6": "Tassāti tassa paribhāvitabījassa. Paṭhamaṁ laddhapaccayoti madhurabhāvūpagamanato",
  "tika-abh08t33:40_7": "paṭhamameva laddhapaccayo. Kālantareti phalakāle. Evaṁ ñeyyamidampi cāti yathā etaṁ,",
  "tika-abh08t33:40_8": "evaṁ idampi ñātabbaṁ. Idaṁ vuttaṁ hoti – yathā hi ambabījādīsu madhunā, catumadhurena",
  "tika-abh08t33:40_9": "vā yojetvā ropitesu phalaraso madhuro hoti, mātuluṅgabīje ca alattakarasena rajitvā",
  "tika-abh08t33:40_10": "ropite ambilabhaṇḍo ratto hoti, na ca taṁ bījaṁ abhisaṅkharaṇaṁ vā phalaṭṭhānaṁ pāpuṇāti,",
  "tika-abh08t33:40_11": "evaṁ santepi kālantare phalaviseso na aññabījasantāne hoti, na ca aññasmiṁ bīje abhisaṅkhārapaccayato",
  "tika-abh08t33:40_12": "hoti, evameva ye idha loke nibbattakkhandhā, tesu nipphannaṁ kammaṁ vā paralokaṁ",
  "tika-abh08t33:40_13": "na gacchanti. Evampi kālantare vipākakkhandhā aññasmiṁ santāne na nibbattanti, na",
  "tika-abh08t33:40_14": "ca aññakammapaccayato hontīti.",
  "tika-abh08t33:41_0": "Ettha hi abhisaṅkhataṁ bījaṁ viya kammaṁ vā satto, abhisaṅkhāro viya kammaṁ, bījassa",
  "tika-abh08t33:41_1": "aṅkurādippabandho viya sattassa paṭisandhiviññāṇādippabandho. Tatthuppannassa madhurarasassa",
  "tika-abh08t33:41_2": "ambilabhaṇḍe rattassa ca tasseva bījassa tato eva ca abhisaṅkhārato bhāvo viya kammakārakasseva",
  "tika-abh08t33:41_3": "sattassa tato eva ca abhisaṅkharaṇato bhāvo veditabbo.",
  "tika-abh08t33:42_0": "615.Bālakāle…pe… phaladāyināti bālasarīre kataṁ vijjāpariyāpuṇanaṁ, sippasikkhanaṁ,",
  "tika-abh08t33:42_1": "osadhūpayogo ca na vuḍḍhasarīraṁ gacchati, atha ca tannimittaṁ vijjāpāṭavaṁ, sippajānanaṁ,",
  "tika-abh08t33:42_2": "anāmayatādi ca vuḍḍhasarīre honti, na ca tāni aññassa honti taṁsantatipariyāpanne",
  "tika-abh08t33:42_3": "eva sadise uppajjanato. Na ca yathā payuttena vijjāpariyāpuṇanādinā vinā tāni aññato",
  "tika-abh08t33:42_4": "honti tadabhāve abhāvato, evaṁ idhāpi santāne yaṁ phalaṁ, etaṁ nāññassa, na ca aññatoti",
  "tika-abh08t33:42_5": "yojetabbaṁ. Etena ca saṅkhārābhāve phalābhāvameva dasseti, na aññapaccayanivāraṇaṁ karoti.",
  "tika-abh08t33:43_0": "616-8.Evaṁ santepīti asaṅkantipātubhāve. Tattha ca yathāvuttadosapariharaṇe sati",
  "tika-abh08t33:43_1": "siddhepīti attho. Vijjamānanti padīpassa vaṭṭikāsneho viya vijjamānaṁ aniruddhanti",
  "tika-abh08t33:43_2": "attho. Avijjamānanti vaṭṭadukkhābhāvassa arahato cuticittaṁ viya avijjamānaṁ niruddhanti",
  "tika-abh08t33:43_3": "attho. Tappavattikkhaṇeti kammassa pavattamānakkhaṇeyeva. Tenāha “saddhimeva ca hetunā”ti.",
  "tika-abh08t33:43_4": "Avijjamānanti pavattikkhaṇato pubbe vijjamānataṁ asampattaṁ. Niruddhanti khaṇattayaṁ",
  "tika-abh08t33:43_5": "patvā niruddhaṁ. Tenāha –",
  "tika-abh08t33:44": "“Pavattikkhaṇato pubbe, pacchā niccaphalaṁ siyā”ti.",
  "tika-abh08t33:45": "Pubbeti kammāyūhanato pubbe. Avijjamānatāsāmaññena hetaṁ vuttaṁ. Pacchāti vipākappavattito pacchā ca.",
  "tika-abh08t33:46_0": "619-20.Kaṭattāpaccayoti kaṭattā eva paccayo, na vijjamānatāya avijjamānatāya vāti",
  "tika-abh08t33:46_1": "attho. Tenāha “kāmāvacarassa kusalassa kammassa katattā upacitattā vipākaṁ cakkhuviññāṇaṁ",
  "tika-abh08t33:46_2": "uppannaṁ hotī”tiādi. Yadi evaṁ arahatā katakammampi kaṭattāpaccayo siyāti? Nayidamevaṁ.",
  "tika-abh08t33:46_3": "Yathā hi acchinnamūlasmiṁ rukkhe pupphitaṁ bījasamatthampi kusumaṁ mūle chinnamatte",
  "tika-abh08t33:46_4": "phaladāyakaṁ na hoti, evaṁ arahatopi kilesamūlassa abbocchinnakāle santāne pavattampi",
  "tika-abh08t33:46_5": "kammaṁ kilesamūlacchinnamatteyeva phaladāne asamatthabhāvaṁ āpannanti. Tenāhu porāṇā –",
  "tika-abh08t33:47": "“Bālajanajjhāruḷho,",
  "tika-abh08t33:48": "Jātiratho kammakilesacakkoyaṁ;",
  "tika-abh08t33:49": "Kilesacakkavidhamano,",
  "tika-abh08t33:50": "Na yāti kammekacakkepī”ti.",
  "tika-abh08t33:51_0": "Kaṭattā ce paccayo, niccaphaladāyako vibandhoti āha “pāṭibhogādika”ntiādi. Pāṭibhogādikanti",
  "tika-abh08t33:51_1": "mūlabhāvūpagamanādikaṁ. Ādi-ggahaṇena “pacchā mūlaṁ dassāmī”ti bhaṇḍaggahaṇaṁ, iṇaggahaṇañca",
  "tika-abh08t33:51_2": "saṅgaṇhāti. Ayaṁ panettha adhippāyo – pāṭibhogakiriyādīnaṁ vijjamānatā, avijjamānatā",
  "tika-abh08t33:51_3": "vā niyyātane, paṭibhaṇḍadāne, iṇadāne ca paccayo na hoti, atha kho karaṇamattaṁ,",
  "tika-abh08t33:51_4": "na ca taṁ niyyātanādīnaṁ niccameva paccayo hoti niyyātanādimhi kate paccayattābhāvato,",
  "tika-abh08t33:51_5": "evameva vipākuppādanepi kammassa vijjamānatā, avijjamānatā vā paccayo na hoti, atha",
  "tika-abh08t33:51_6": "kho karaṇamattameva, karaṇamatte ca sati vipakkavipākānaṁ paccayo na hotīti.",
  "tika-abh08t33:52": "621. Paramassa uttamassa atthassa pakāsanato paramatthappakāsano. Pītibuddhivivaḍḍhanoti pītiyā, ñāṇassa ca, pītisahagatassa vā ñāṇassa vivaḍḍhano.",
  "tika-abh08t33:53": "Iti abhidhammatthavikāsiniyā nāma",
  "tika-abh08t33:54": "Abhidhammāvatārasaṁvaṇṇanāya",
  "tika-abh08t33:55": "Puññavipākapaccayaniddesavaṇṇanā niṭṭhitā."
}