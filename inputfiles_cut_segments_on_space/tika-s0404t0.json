{
  "tika-s0404t0:0": " Namo tassa bhagavato arahato sammāsambuddhassa",
  "tika-s0404t0:1": "Aṅguttaranikāye",
  "tika-s0404t0:2": "Aṭṭhakanipāta-ṭīkā",
  "tika-s0404t0:3": "1. Paṭhamapaṇṇāsakaṁ",
  "tika-s0404t0:4": "1. Mettāvaggo",
  "tika-s0404t0:5": "1. Mettāsuttavaṇṇanā",
  "tika-s0404t0:6_0": "1. Aṭṭhakanipātassa paṭhame vaḍḍhitāyāti bhāvanāpāripūrivasena paribrūhitāya. Punappunaṁ",
  "tika-s0404t0:6_1": "katāyāti bhāvanāya bahulīkaraṇena aparāparaṁ pavattitāya. Yuttayānasadisakatāyāti",
  "tika-s0404t0:6_2": "yathā yuttaājaññayānaṁ chekena sārathinā adhiṭṭhitaṁ yathāruci pavattati, evaṁ yathāruci",
  "tika-s0404t0:6_3": "pavattārahataṁ gamitāya. Patiṭṭhānaṭṭhenāti sabbasampattiadhiṭṭhānaṭṭhena. Paccupaṭṭhitāyāti",
  "tika-s0404t0:6_4": "bhāvanābahulīkārehi pati pati upaṭṭhitāya avijahitāya. Samantato citāyāti sabbabhāgena",
  "tika-s0404t0:6_5": "bhāvanānurūpaṁ cayaṁ gamitāya. Tenāha ‘‘upacitāyā’’ti. Suṭṭhu samāraddhāyāti ativiya",
  "tika-s0404t0:6_6": "sammadeva nibbattigatāya.",
  "tika-s0404t0:7": "Yoca mettaṁ bhāvayatītiādīsu yo koci gahaṭṭho vā pabbajito vā. Mettanti mettājhānaṁ.",
  "tika-s0404t0:8_0": "Appamāṇanti bhāvanāvasena ārammaṇavasena ca appamāṇaṁ. Asubhabhāvanādayo viya hi",
  "tika-s0404t0:8_1": "ārammaṇe ekadesaggahaṇaṁ akatvā anavasesapharaṇavasena anodhiso pharaṇavasena ca,",
  "tika-s0404t0:8_2": "appamāṇārammaṇatāya paguṇabhāvanāvasena ca appamāṇaṁ. Tanū saṁyojanā hontīti mettaṁ",
  "tika-s0404t0:8_3": "pādakaṁ katvā sammasitvā heṭṭhime ariyamagge adhigacchantassa sukheneva paṭighasaṁyojanādayo",
  "tika-s0404t0:8_4": "pahīyamānā tanū hontīti evamettha attho daṭṭhabbo.",
  "tika-s0404t0:9_0": "Evaṁ kilesappahānañca nibbānādhigamañca mettābhāvanāya sikhāppattamānisaṁsaṁ dassetvā",
  "tika-s0404t0:9_1": "idāni aññepi ānisaṁse dassetuṁ ‘‘ekampi ce’’tiādi vuttaṁ. Tattha aduṭṭhacittoti mettābalena",
  "tika-s0404t0:9_2": "suṭṭhu vikkhambhitabyāpādatāya byāpādena adūsitacitto. Mettāyatīti hitapharaṇavasena",
  "tika-s0404t0:9_3": "mettaṁ karoti. Kusalīti atisayena kusalavā mahāpuñño, paṭighādianatthavigamena khemī.",
  "tika-s0404t0:9_4": "Sabbe ca pāṇeti ca-saddo byatireko. Manasānukampīti cittena anukampanto. Idaṁ vuttaṁ",
  "tika-s0404t0:9_5": "hoti – ekasattavisayāpi tāva mettā mahākusalarāsi, sabbe pana pāṇe attano puttaṁ",
  "tika-s0404t0:9_6": "viya hitapharaṇena manasā anukampanto pahukaṁ pahuṁ anappakaṁ apariyantaṁ catusaṭṭhimahākappepi",
  "tika-s0404t0:9_7": "attano vipākappabandhaṁ pavattetuṁ samatthaṁ uḷāraṁ puññaṁ ariyo parisuddhacitto",
  "tika-s0404t0:9_8": "puggalova karoti nipphādetīti. Sattabharitanti sattehi aviraḷaṁ, ākiṇṇamanussanti attho.",
  "tika-s0404t0:10_0": "Saṅgahavatthūnīti (saṁ. ni. ṭī. 1.1.120) lokassa saṅgaṇhanakāraṇāni. Nipphannasassato",
  "tika-s0404t0:10_1": "nava bhāge kassakassa datvā raññaṁ ekabhāgaggahaṇaṁ dasamabhāgaggahaṇaṁ. Evaṁ kassakā",
  "tika-s0404t0:10_2": "haṭṭhatuṭṭhā sassāni sampādentīti āha ‘‘sassasampādane medhāvitāti attho’’ti. Tato",
  "tika-s0404t0:10_3": "orabhāge kira chabhāgaggahaṇaṁ jātaṁ. Chamāsikanti channaṁ channaṁ māsānaṁ pahonakaṁ.",
  "tika-s0404t0:10_4": "Pāsetīti pāsagate viya karoti. Vācāya piyaṁ vācāpiyaṁ, tassa kammaṁ vācāpeyyaṁ. Sabbaso",
  "tika-s0404t0:10_5": "raṭṭhassa iddhādibhāvato khemaṁ. Nirabbudaṁ coriyābhāvato. Iddhañhi raṭṭhaṁ acoriyaṁ.",
  "tika-s0404t0:10_6": "‘‘Niraggaḷa’’nti vuccati apārutagharabhāvato.",
  "tika-s0404t0:11_0": "Uddhaṁmūlakaṁ katvāti ummūlaṁ katvā. Dvīhi pariyaññehīti mahāyaññassa pubbabhāge",
  "tika-s0404t0:11_1": "pacchā ca pavattetabbehi dvīhi parivārayaññehi. Satta…pe… bhīsanassāti sattanavutādhikānaṁ",
  "tika-s0404t0:11_2": "pañcannaṁ pasusatānaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0404t0:12": "‘‘Chasatāni niyujjanti, pasūnaṁ majjhime hani;",
  "tika-s0404t0:13": "Assamedhassa yaññassa, ūnāni pasūhi tīhī’’ti. (saṁ. ni. ṭī. 1.1.120; a. ni. ṭī. 2.4.39);",
  "tika-s0404t0:14_0": "Sammanti yugacchidde pakkhipitabbadaṇḍakaṁ. Pāsantīti khipanti. Saṁhārimehīti sakaṭehi",
  "tika-s0404t0:14_1": "vahitabbehi. Pubbe kira eko rājā sammāpāsaṁ yajanto sarassatinaditīre pathaviyā vivare",
  "tika-s0404t0:14_2": "dinne nimuggoyeva ahosi. Andhabālabrāhmaṇā gatānugatigatā ‘‘ayaṁ tassa saggagamanamaggo’’ti",
  "tika-s0404t0:14_3": "saññāya tattha sammāpāsaṁ yaññaṁ paṭṭhapenti. Tena vuttaṁ ‘‘nimuggokāsato pabhutī’’ti",
  "tika-s0404t0:14_4": ". Ayūpo appakadivaso yāgo, sayūpo bahudivasaṁ sādheyyo satrayāgo. Mantapadābhisaṅkhatānaṁ",
  "tika-s0404t0:14_5": "sappimadhūnaṁ ‘‘vāja’’miti samaññā. Hiraññasuvaṇṇagomahiṁsādi sattarasakadakkhiṇassa.",
  "tika-s0404t0:14_6": "Sāragabbhakoṭṭhāgārādīsu natthi ettha aggaḷāti niraggaḷo. Tattha kira yaññe attano",
  "tika-s0404t0:14_7": "sāpateyyaṁ anavasesato anigūhitvā niyyātīyati.",
  "tika-s0404t0:15_0": "Candappabhāti (itivu. aṭṭha. 27) candimasseva pabhāya. Tārāgaṇāva sabbeti yathā sabbepi",
  "tika-s0404t0:15_1": "tārāgaṇā candimasobhāya soḷasimpi kalaṁ nāgghanti, evaṁ te assamedhādayo yaññā mettassa",
  "tika-s0404t0:15_2": "cittassa vuttalakkhaṇena subhāvitassa soḷasimpi kalaṁ nānubhavanti, na pāpuṇanti, nāgghantīti attho.",
  "tika-s0404t0:16_0": "Idāni aparepi diṭṭhadhammikasamparāyike mettābhāvanāya ānisaṁse dassetuṁ ‘‘yo na",
  "tika-s0404t0:16_1": "hantī’’tiādi vuttaṁ. Tattha yoti mettābrahmavihārabhāvanānuyutto puggalo. Na hantīti",
  "tika-s0404t0:16_2": "teneva mettābhāvanānubhāvena dūravikkhambhitabyāpādatāya na kañci sattaṁ hiṁsati,",
  "tika-s0404t0:16_3": "leḍḍudaṇḍādīhi na vibādhati vā. Na ghātetīti paraṁ samādapetvā na satte mārāpeti",
  "tika-s0404t0:16_4": "na vibādhāpeti ca. Na jinātīti sārambhaviggāhikakathādivasena na kañci jināti sārambhasseva",
  "tika-s0404t0:16_5": "abhāvato, jānikaraṇavasena vā aṭṭakaraṇādinā na kañci jināti. Tenāha ‘‘na attanā",
  "tika-s0404t0:16_6": "parassa jāniṁ karotī’’ti. Na jāpayeti parehi payojetvā paresampi dhanajāniṁ na kārāpeyya.",
  "tika-s0404t0:16_7": "Tenāha ‘‘na parena parassa jāniṁ kāretī’’ti. Mettāya vā aṁso aviheṭhanaṭṭhena avayavabhūtoti mettaṁso.",
  "tika-s0404t0:17": "Mettāsuttavaṇṇanā niṭṭhitā.",
  "tika-s0404t0:18": "2-4. Paññāsuttādivaṇṇanā",
  "tika-s0404t0:19_0": "2-4. Dutiye ādibrahmacariyikāyāti ādibrahmacariyameva ādibrahmacariyikā. Tenāha ‘‘maggabrahmacariyassa",
  "tika-s0404t0:19_1": "ādibhūtāyā’’ti. Ariyoti niddoso parisuddho. Tuṇhībhāvo na titthiyānaṁ mūgabbatagahaṇaṁ",
  "tika-s0404t0:19_2": "viya aparisuddhoti ariyo tuṇhībhāvo. Catutthajjhānanti ukkaṭṭhaniddesenetaṁ vuttaṁ,",
  "tika-s0404t0:19_3": "paṭhamajjhānādīnipi ariyo tuṇhībhāvotveva saṅkhaṁ gacchanti. Jānanti idaṁ kammasādhananti",
  "tika-s0404t0:19_4": "āha ‘‘jānitabbakaṁ jānātī’’ti. Yathā vā ekacco viparītaṁ gaṇhanto jānantopi na jānāti,",
  "tika-s0404t0:19_5": "passantopi na passati, na evamayaṁ. Ayaṁ pana jānanto jānāti, passanto passatīti",
  "tika-s0404t0:19_6": "evamettha daṭṭhabbo. Tatiyādīni suviññeyyāni.",
  "tika-s0404t0:20": "Paññāsuttādivaṇṇanā niṭṭhitā.",
  "tika-s0404t0:21": "5. Paṭhamalokadhammasuttavaṇṇanā",
  "tika-s0404t0:22_0": "5. Pañcame lokassa dhammāti sattalokassa avassaṁbhāvidhammā. Tenāha ‘‘etehi muttā",
  "tika-s0404t0:22_1": "nāma natthi’’tiādi. Ghāsacchādanādīnaṁ laddhi lābho, tāni eva vā laddhabbato lābho,",
  "tika-s0404t0:22_2": "tadabhāvo alābho, lābhaggahaṇena cettha tabbisayo anurodho gahito, alābhaggahaṇena",
  "tika-s0404t0:22_3": "virodho. Yasmā lohite sati tadupaghātavasena pubbo viya anurodho laddhāvasaro eva",
  "tika-s0404t0:22_4": "hoti, tasmā vuttaṁ ‘‘lābhe āgate alābho āgatoyevā’’ti. Esa nayo yasādīsupi. Sesaṁ suviññeyyameva.",
  "tika-s0404t0:23": "Paṭhamalokadhammasuttavaṇṇanā niṭṭhitā.",
  "tika-s0404t0:24": "6-8. Dutiyalokadhammasuttādivaṇṇanā",
  "tika-s0404t0:25": "6-8. Chaṭṭhe adhikaṁ payasati payujjati etenāti adhippayāso, savisesaṁ itikattabbakiriyā. Tenāha ‘‘adhikappayogo’’ti. Sattamaṭṭhamesu natthi vattabbaṁ.",
  "tika-s0404t0:26": "Dutiyalokadhammasuttādivaṇṇanā niṭṭhitā.",
  "tika-s0404t0:27": "9. Nandasuttavaṇṇanā",
  "tika-s0404t0:28_0": "9. Navame duvidhā kulaputtā jātikulaputtā ācārakulaputtā ca. Tattha ‘‘tena kho pana",
  "tika-s0404t0:28_1": "samayena raṭṭhapālo kulaputto tasmiṁyeva thullakoṭṭhike aggakulikassa putto’’ti (ma.",
  "tika-s0404t0:28_2": "ni. 2.294) evaṁ āgatā uccākulaputtā jātikulaputtā. ‘‘Saddhāyete kulaputtā agārasmā",
  "tika-s0404t0:28_3": "anagāriyaṁ pabbajitā’’ti (ma. ni. 3.78) evaṁ āgatā pana yattha katthaci kule pasutāpi",
  "tika-s0404t0:28_4": "ācārakulaputtā nāma. Idha pana uccākulappasutataṁ sandhāya ‘‘kulaputtoti, bhikkhave,",
  "tika-s0404t0:28_5": "nandaṁ sammā vadamāno vadeyyā’’ti bhagavatā vuttanti āha ‘‘jātikulaputto’’ti. Ubhohipi",
  "tika-s0404t0:28_6": "pana kāraṇehi tassa kulaputtabhāvoyeva. Sesamettha uttānameva.",
  "tika-s0404t0:29": "Nandasuttavaṇṇanā niṭṭhitā.",
  "tika-s0404t0:30": "10. Kāraṇḍavasuttavaṇṇanā",
  "tika-s0404t0:31_0": "10. Dasame paṭicaratīti paṭicchādanavasena carati pavattati. Paṭicchādanaṭṭho eva",
  "tika-s0404t0:31_1": "vā carati-saddo anekatthattā dhātūnanti āha ‘‘paṭicchādetī’’ti. Aññenāññanti pana",
  "tika-s0404t0:31_2": "paṭicchādanākāradassananti āha ‘‘aññena kāraṇenā’’tiādi. Tattha aññaṁ kāraṇaṁ vacanaṁ",
  "tika-s0404t0:31_3": "vāti yaṁ codakena cuditakassa dosavibhāvanaṁ kāraṇaṁ, vacanaṁ vā vuttaṁ, taṁ tato",
  "tika-s0404t0:31_4": "aññeneva kāraṇena, vacanena vā paṭicchādeti. Kāraṇenāti codanāya amūlāya amūlikabhāvadīpaniyā",
  "tika-s0404t0:31_5": "yuttiyā vā. Vacanenāti tadatthabodhakena vacanena. ‘‘Ko āpanno’’tiādinā codanaṁ vissajjetvāva",
  "tika-s0404t0:31_6": "vikkhepāpajjanaṁ aññenāññaṁ paṭicaraṇaṁ. Bahiddhā kathāpanāmanā nāma ‘‘itthannāmaṁ",
  "tika-s0404t0:31_7": "āpattiṁ āpannosī’’ti vutte – ‘‘pāṭaliputtaṁ gatomhī’’tiādinā codanaṁ vissajjetvāti",
  "tika-s0404t0:31_8": "ayameva viseso. Yo hi ‘‘āpattiṁ āpannosī’’ti vutto ‘‘ko āpanno, kiṁ āpanno, kismiṁ",
  "tika-s0404t0:31_9": "āpannā, kaṁ bhaṇatha, kiṁ bhaṇathā’’ti vā vadati, ‘‘evarūpaṁ kiñci tayā diṭṭha’’nti",
  "tika-s0404t0:31_10": "vutte ‘‘na suṇāmī’’ti sotaṁ vā upaneti, ayaṁ aññenāññaṁ paṭicarati nāma. Yo pana",
  "tika-s0404t0:31_11": "‘‘itthannāmaṁ nāma āpattiṁ āpannosī’’ti puṭṭho ‘‘pāṭaliputtaṁ gatomhī’’ti vatvā puna",
  "tika-s0404t0:31_12": "‘‘na tava pāṭaliputtagamanaṁ pucchāma, āpattiṁ pucchāmā’’ti vutte tato ‘‘rājagahaṁ",
  "tika-s0404t0:31_13": "gatomhi. Rājagahaṁ vā yāhi brāhmaṇagahaṁ vā, āpattiṁ āpannosīti. Taṁ tattha me sūkaramaṁsaṁ",
  "tika-s0404t0:31_14": "laddha’’ntiādīni vadati, ayaṁ bahiddhā kathaṁ apanāmeti nāma . Samaṇakacavaroti samaṇavesadhāraṇena",
  "tika-s0404t0:31_15": "samaṇappatirūpakatāya samaṇānaṁ kacavarabhūtaṁ.",
  "tika-s0404t0:32_0": "Kāraṇḍavaṁ (su. ni. aṭṭha. 2.283-284) niddhamathāti vipannasīlatāya kacavarabhūtaṁ",
  "tika-s0404t0:32_1": "puggalaṁ kacavaramiva anapekkhā apanetha. Kasambuṁ apakassathāti kasambubhūtañca",
  "tika-s0404t0:32_2": "naṁ khattiyādīnaṁ majjhagataṁ pabhinnapaggharitakuṭṭhaṁ caṇḍālaṁ viya apakaḍḍhatha.",
  "tika-s0404t0:32_3": "Kiṁ kāraṇaṁ? Saṅghārāmo nāma sīlavantānaṁ kato, na dussīlānaṁ. Yato etadeva sandhāyāha",
  "tika-s0404t0:32_4": "‘‘tato palāpe vāhetha, assamaṇe samaṇamānine’’ti. Yathā palāpā antosārarahitā ataṇḍulā",
  "tika-s0404t0:32_5": "bahi thusena vīhī viya dissanti, evaṁ pāpabhikkhū anto sīlarahitāpi bahi kāsāvādiparikkhārena",
  "tika-s0404t0:32_6": "bhikkhū viya dissanti, tasmā ‘‘palāpā’’ti vuccanti. Te palāpe vāhetha opunatha vidhamatha,",
  "tika-s0404t0:32_7": "paramatthato assamaṇe samaṇavesamattena samaṇamānine. Kappayavhoti kappetha, karothāti",
  "tika-s0404t0:32_8": "vuttaṁ hoti. Patissatāti sappatissā. Vaṭṭadukkhassa antaṁ karissatha, parinibbānaṁ",
  "tika-s0404t0:32_9": "pāpuṇissathāti attho.",
  "tika-s0404t0:33": "Kāraṇḍavasuttavaṇṇanā niṭṭhitā.",
  "tika-s0404t0:34": "Mettāvaggavaṇṇanā niṭṭhitā."
}