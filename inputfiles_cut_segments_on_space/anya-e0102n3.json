{
  "anya-e0102n3:0": "15. Āyatanadhātuniddeso",
  "anya-e0102n3:1": "Āyatanavitthārakathā",
  "anya-e0102n3:2_0": "510.Āyatanānīti dvādasāyatanāni – cakkhāyatanaṁ, rūpāyatanaṁ, sotāyatanaṁ, saddāyatanaṁ,",
  "anya-e0102n3:2_1": "ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ,",
  "anya-e0102n3:2_2": "manāyatanaṁ, dhammāyatananti. Tattha –",
  "anya-e0102n3:3": "Attha lakkhaṇa tāvatva, kama saṅkhepa vitthārā;",
  "anya-e0102n3:4": "Tathā daṭṭhabbato ceva, viññātabbo vinicchayo.",
  "anya-e0102n3:5_0": "Tattha visesato tāva cakkhatīti cakkhu, rūpaṁ assādeti vibhāveti cāti attho. Rūpayatīti",
  "anya-e0102n3:5_1": "rūpaṁ, vaṇṇavikāraṁ āpajjamānaṁ hadayaṅgatabhāvaṁ pakāsetīti attho. Suṇātīti sotaṁ.",
  "anya-e0102n3:5_2": "Sappatīti saddo, udāhariyatīti attho. Ghāyatīti ghānaṁ. Gandhayatīti gandho. Attano",
  "anya-e0102n3:5_3": "vatthuṁ sūcayatīti attho. Jīvitaṁ avhayatīti jivhā. Rasanti taṁ sattāti raso, assādentīti",
  "anya-e0102n3:5_4": "attho. Kucchitānaṁ sāsavadhammānaṁ āyoti kāyo. Āyoti uppattideso. Phusiyatīti phoṭṭhabbaṁ.",
  "anya-e0102n3:5_5": "Munātīti mano. Attano lakkhaṇaṁ dhārentīti dhammā.",
  "anya-e0102n3:6_0": "511. Avisesato pana āyatanato, āyānaṁ tananato, āyatassa ca nayanato āyatananti veditabbaṁ.",
  "anya-e0102n3:6_1": "Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā",
  "anya-e0102n3:6_2": "kiccena āyatanti uṭṭhahanti ghaṭanti, vāyamantīti vuttaṁ hoti. Te ca āyabhūte dhamme",
  "anya-e0102n3:6_3": "etāni tanonti, vitthārentīti vuttaṁ hoti, idañca anamatagge saṁsāre pavattaṁ atīva",
  "anya-e0102n3:6_4": "āyataṁ saṁsāradukkhaṁ yāva na nivattati, tāva nayanteva, pavattayantīti vuttaṁ hoti.",
  "anya-e0102n3:6_5": "Iti sabbepime dhammā āyatanato, āyānaṁ tananato, āyatassa ca nayanato āyatanaṁ āyatananti vuccanti.",
  "anya-e0102n3:7_0": "512. Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena",
  "anya-e0102n3:7_1": "kāraṇaṭṭhena ca āyatanaṁ veditabbaṁ. Tathā hi loke “issarāyatanaṁ vāsudevāyatana”ntiādīsu",
  "anya-e0102n3:7_2": "nivāsaṭṭhānaṁ āyatananti vuccati. “Suvaṇṇāyatanaṁ rajatāyatana”ntiādīsu ākaro. Sāsane",
  "anya-e0102n3:7_3": "pana “manoramme āyatane sevanti naṁ vihaṅgamā”tiādīsu samosaraṇaṭṭhānaṁ. “Dakkhiṇāpatho",
  "anya-e0102n3:7_4": "gunnaṁ āyatana”ntiādīsu sañjātideso. “Tatra tatreva sakkhibhabbataṁ pāpuṇāti sati",
  "anya-e0102n3:7_5": "satiāyatane”tiādīsu kāraṇaṁ.",
  "anya-e0102n3:8_0": "Cakkhuādīsu cāpi te te cittacetasikā dhammā nivasanti tadāyattavuttitāyāti cakkhādayo",
  "anya-e0102n3:8_1": "ca nesaṁ nivāsaṭṭhānaṁ. Cakkhādīsu ca te ākiṇṇā tannissitattā tadārammaṇattā cāti",
  "anya-e0102n3:8_2": "cakkhādayo nesaṁ ākaro. Cakkhādayo ca nesaṁ samosaraṇaṭṭhānaṁ, tattha tattha vatthudvārārammaṇavasena",
  "anya-e0102n3:8_3": "samosaraṇato. Cakkhādayo ca nesaṁ sañjātideso, tannissayārammaṇabhāvena tattheva",
  "anya-e0102n3:8_4": "uppattito. Cakkhādayo ca nesaṁ kāraṇaṁ, tesaṁ abhāve abhāvatoti. Iti nivāsaṭṭhānaṭṭhena,",
  "anya-e0102n3:8_5": "ākaraṭṭhena, samosaraṇaṭṭhānaṭṭhena, sañjātidesaṭṭhena, kāraṇaṭṭhenacāti imehipi",
  "anya-e0102n3:8_6": "kāraṇehi ete dhammā āyatanaṁ āyatananti vuccanti.",
  "anya-e0102n3:9": "Tasmā yathāvuttena atthena cakkhu ca taṁ āyatanañcāti cakkhāyatanaṁ…pe… dhammā ca te āyatanañcāti dhammāyatananti evaṁ tāvettha atthato viññātabbo vinicchayo.",
  "anya-e0102n3:10": "513.Lakkhaṇāti cakkhādīnaṁ lakkhaṇatopettha viññātabbo vinicchayo. Tāni ca pana tesaṁ lakkhaṇāni khandhaniddese vuttanayeneva veditabbāni.",
  "anya-e0102n3:11_0": "Tāvatvatoti tāvabhāvato. Idaṁ vuttaṁ hoti – cakkhādayopi hi dhammā eva, evaṁ sati",
  "anya-e0102n3:11_1": "dhammāyatanamicceva avatvā kasmā dvādasāyatanānīti vuttānīti ce. Chaviññāṇakāyuppattidvārārammaṇavavatthānato",
  "anya-e0102n3:11_2": "idha channaṁ viññāṇakāyānaṁ dvārabhāvena ārammaṇabhāvena ca vavatthānato ayametesaṁ",
  "anya-e0102n3:11_3": "bhedo hotīti dvādasa vuttāni, cakkhuviññāṇavīthipariyāpannassa hi viññāṇakāyassa",
  "anya-e0102n3:11_4": "cakkhāyatanameva uppattidvāraṁ, rūpāyatanameva cārammaṇaṁ, tathā itarāni itaresaṁ.",
  "anya-e0102n3:11_5": "Chaṭṭhassa pana bhavaṅgamanasaṅkhāto manāyatanekadesova uppattidvāraṁ, asādhāraṇameva",
  "anya-e0102n3:11_6": "ca dhammāyatanaṁ ārammaṇanti. Iti channaṁ viññāṇakāyānaṁ uppattidvārārammaṇavavatthānato",
  "anya-e0102n3:11_7": "dvādasa vuttānīti evamettha tāvatvato viññātabbo vinicchayo.",
  "anya-e0102n3:12_0": "514.Kamatoti idhāpi pubbe vuttesu uppattikkamādīsu desanākkamova yujjati. Ajjhattikesu",
  "anya-e0102n3:12_1": "hi āyatanesu sanidassanasappaṭighavisayattā cakkhāyatanaṁ pākaṭanti paṭhamaṁ desitaṁ,",
  "anya-e0102n3:12_2": "tato anidassanasappaṭighavisayāni sotāyatanādīni. Atha vā dassanānuttariyasavanānuttariyahetubhāvena",
  "anya-e0102n3:12_3": "bahūpakārattā ajjhattikesu cakkhāyatanasotāyatanāni paṭhamaṁ desitāni, tato ghānāyatanādīni",
  "anya-e0102n3:12_4": "tīṇi, pañcannampi gocaravisayattā ante manāyatanaṁ, cakkhāyatanādīnaṁ pana gocarattā",
  "anya-e0102n3:12_5": "tassa tassa antarantarāni bāhiresu rūpāyatanādīni. Apica viññāṇuppattikāraṇavavatthānatopi",
  "anya-e0102n3:12_6": "ayametesaṁ kamo veditabbo. Vuttañhetaṁ “cakkhuñca paṭicca rūpe ca uppajjati cakkhuviññāṇaṁ…pe…",
  "anya-e0102n3:12_7": "manañca paṭicca dhamme ca uppajjati manoviññāṇa”nti. Evaṁ kamatopettha viññātabbo vinicchayo.",
  "anya-e0102n3:13_0": "515.Saṅkhepavitthārāti saṅkhepato hi manāyatanassa ceva dhammāyatanekadesassa ca",
  "anya-e0102n3:13_1": "nāmena tadavasesānañca āyatanānaṁ rūpena saṅgahitattā dvādasāpi āyatanāni nāmarūpamattameva",
  "anya-e0102n3:13_2": "honti. Vitthārato pana ajjhattikesu tāva cakkhāyatanaṁ jātivasena cakkhupasādamattameva,",
  "anya-e0102n3:13_3": "paccayagatinikāyapuggalabhedato pana anantappabhedaṁ. Tathā sotāyatanādīni cattāri.",
  "anya-e0102n3:13_4": "Manāyatanaṁ kusalākusalavipākakiriyaviññāṇabhedena ekūnanavutippabhedaṁ ekavīsuttarasatappabhedañca.",
  "anya-e0102n3:13_5": "Vatthupaṭipadādibhedato pana anantappabhedaṁ. Rūpasaddagandharasāyatanāni visabhāgapaccayādibhedato",
  "anya-e0102n3:13_6": "anantappabhedāni. Phoṭṭhabbāyatanaṁ pathavīdhātutejodhātuvāyodhātuvasena tippabhedaṁ.",
  "anya-e0102n3:13_7": "Paccayādibhedato anekappabhedaṁ. Dhammāyatanaṁ vedanāsaññāsaṅkhārakkhandhasukhumarūpanibbānānaṁ",
  "anya-e0102n3:13_8": "sabhāvanānattabhedato anekappabhedanti. Evaṁ saṅkhepavitthārā viññātabbo vinicchayo.",
  "anya-e0102n3:14_0": "516.Daṭṭhabbatoti ettha pana sabbāneva saṅkhatāni āyatanāni anāgamanato aniggamanato",
  "anya-e0102n3:14_1": "ca daṭṭhabbāni. Na hi tāni pubbe udayā kutoci āgacchanti, napi uddhaṁ vayā kuhiñci",
  "anya-e0102n3:14_2": "gacchanti, atha kho pubbe udayā appaṭiladdhasabhāvāni, uddhaṁ vayā paribhinnasabhāvāni,",
  "anya-e0102n3:14_3": "pubbantāparantavemajjhe paccayāyattavuttitāya avasāni pavattanti. Tasmā anāgamanato",
  "anya-e0102n3:14_4": "aniggamanato ca daṭṭhabbāni. Tathā nirīhakato abyāpārato ca. Na hi cakkhurūpādīnaṁ",
  "anya-e0102n3:14_5": "evaṁ hoti “aho vata amhākaṁ sāmaggiyaṁ viññāṇaṁ nāma uppajjeyyā”ti, na ca tāni viññāṇuppādanatthaṁ",
  "anya-e0102n3:14_6": "dvārabhāvena vatthubhāvena ārammaṇabhāvena vā īhanti, na byāpāramāpajjanti, atha",
  "anya-e0102n3:14_7": "kho dhammatāvesā, yaṁ cakkhurūpādisāmaggiyaṁ cakkhuviññāṇādīni sambhavantīti. Tasmā",
  "anya-e0102n3:14_8": "nirīhakato abyāpārato ca daṭṭhabbāni. Apica ajjhattikāni suññagāmo viya daṭṭhabbāni,",
  "anya-e0102n3:14_9": "dhuvasubhasukhattabhāvavirahitattā. Bāhirāni gāmaghātakacorā viya, ajjhattikānaṁ",
  "anya-e0102n3:14_10": "abhighātakattā. Vuttañhetaṁ “cakkhu, bhikkhave, haññati manāpāmanāpehi rūpehī”ti",
  "anya-e0102n3:14_11": "vitthāro. Apica ajjhattikāni cha pāṇakā viya daṭṭhabbāni, bāhirāni tesaṁ gocarā viyāti.",
  "anya-e0102n3:14_12": "Evamettha daṭṭhabbato viññātabbo vinicchayo.",
  "anya-e0102n3:15": "Idaṁ tāva āyatanānaṁ vitthārakathāmukhaṁ.",
  "anya-e0102n3:16": "Dhātuvitthārakathā",
  "anya-e0102n3:17_0": "517. Tadanantarā pana dhātuyoti aṭṭhārasa dhātuyo – cakkhudhātu, rūpadhātu, cakkhuviññāṇadhātu,",
  "anya-e0102n3:17_1": "sotadhātu, saddadhātu, sotaviññāṇadhātu, ghānadhātu, gandhadhātu, ghānaviññāṇadhātu,",
  "anya-e0102n3:17_2": "jivhādhātu, rasadhātu, jivhāviññāṇadhātu, kāyadhātu, phoṭṭhabbadhātu, kāyaviññāṇadhātu,",
  "anya-e0102n3:17_3": "manodhātu, dhammadhātu, manoviññāṇadhātūti. Tattha –",
  "anya-e0102n3:18": "Atthato lakkhaṇādīhi, kama tāvatvasaṅkhato;",
  "anya-e0102n3:19": "Paccayā atha daṭṭhabbā, veditabbo vinicchayo.",
  "anya-e0102n3:20_0": "Tattha atthatoti cakkhatīti cakkhu. Rūpayatīti rūpaṁ. Cakkhussa viññāṇaṁ cakkhuviññāṇanti",
  "anya-e0102n3:20_1": "evamādinā tāva nayena cakkhādīnaṁ visesatthato veditabbo vinicchayo. Avisesena pana",
  "anya-e0102n3:20_2": "vidahati, dhīyate, vidhānaṁ, vidhīyate etāya, ettha vā dhīyatīti dhātu. Lokiyā hi",
  "anya-e0102n3:20_3": "dhātuyo kāraṇabhāvena vavatthitā hutvā suvaṇṇarajatādidhātuyo viya suvaṇṇarajatādiṁ,",
  "anya-e0102n3:20_4": "anekappakāraṁ saṁsāradukkhaṁ vidahanti. Bhārahārehi ca bhāro viya, sattehi dhīyante,",
  "anya-e0102n3:20_5": "dhāriyantīti attho. Dukkhavidhānamattameva cesā, avasavattanato. Etāhi ca karaṇabhūtāhi",
  "anya-e0102n3:20_6": "saṁsāradukkhaṁ sattehi anuvidhīyati. Tathāvihitañca taṁ etāsveva dhīyati, ṭhapiyatīti",
  "anya-e0102n3:20_7": "attho. Iti cakkhādīsu ekeko dhammo yathāsambhavaṁ vidahati, dhīyatītiādinā atthavasena dhātūti vuccati.",
  "anya-e0102n3:21_0": "518. Apica yathā titthiyānaṁ attā nāma sabhāvato natthi, na evametā, etā pana attano",
  "anya-e0102n3:21_1": "sabhāvaṁ dhārentīti dhātuyo. Yathā loke vicittā haritālamanosilādayo selāvayavā dhātuyoti",
  "anya-e0102n3:21_2": "vuccanti, evametāpi dhātuyo viya dhātuyo. Vicittā hete ñāṇañeyyāvayavāti. Yathā vā",
  "anya-e0102n3:21_3": "sarīrasaṅkhātassa samudāyassa avayavabhūtesu rasasoṇitādīsu aññamaññavisabhāgalakkhaṇaparicchinnesu",
  "anya-e0102n3:21_4": "dhātusamaññā, evametesupi pañcakkhandhasaṅkhātassa attabhāvassa avayavesu dhātusamaññā",
  "anya-e0102n3:21_5": "veditabbā. Aññamaññavisabhāgalakkhaṇaparicchinnā hete cakkhādayoti. Apica dhātūti",
  "anya-e0102n3:21_6": "nijjīvamattassevetaṁ adhivacanaṁ. Tathā hi bhagavā “cha dhāturo ayaṁ bhikkhu puriso”tiādīsu",
  "anya-e0102n3:21_7": "jīvasaññāsamūhananatthaṁ dhātudesanaṁ akāsīti.",
  "anya-e0102n3:22": "Tasmā yathāvuttena atthena cakkhu ca taṁ dhātu ca cakkhudhātu…pe… manoviññāṇañca taṁ dhātu ca manoviññāṇadhātūti. Evaṁ tāvettha atthato veditabbo vinicchayo.",
  "anya-e0102n3:23": "519.Lakkhaṇāditoti cakkhādīnaṁ lakkhaṇāditopettha veditabbo vinicchayo. Tāni ca pana nesaṁ lakkhaṇādīni khandhaniddese vuttanayeneva veditabbāni.",
  "anya-e0102n3:24_0": "Kamatoti idhāpi pubbe vuttesu uppattikkamādīsu desanākkamova yujjati. So ca panāyaṁ",
  "anya-e0102n3:24_1": "hetuphalānupubbavavatthānavasena vutto. Cakkhudhātu rūpadhātūti idañhi dvayaṁ hetu,",
  "anya-e0102n3:24_2": "cakkhuviññāṇadhātūti phalaṁ. Evaṁ sabbattha.",
  "anya-e0102n3:25_0": "520.Tāvatvatoti tāvabhāvato. Idaṁ vuttaṁ hoti – tesu tesu hi suttābhidhammappadesesu",
  "anya-e0102n3:25_1": "“ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu,",
  "anya-e0102n3:25_2": "nevasaññānāsaññāyatanadhātu, saññāvedayitanirodhadhātu”, “kāmadhātu, byāpādadhātu,",
  "anya-e0102n3:25_3": "vihiṁsādhātu, nekkhammadhātu, abyāpādadhātu, avihiṁsādhātu”, “sukhadhātu, dukkhadhātu,",
  "anya-e0102n3:25_4": "somanassadhātu, domanassadhātu, upekkhādhātu, avijjādhātu”, “ārambhadhātu, nikkamadhātu,",
  "anya-e0102n3:25_5": "parakkamadhātu”, “hīnadhātu, majjhimadhātu, paṇītadhātu”, “pathavīdhātu, āpodhātu,",
  "anya-e0102n3:25_6": "tejodhātu, vāyodhātu, ākāsadhātu, viññāṇadhātu”, “saṅkhatadhātu, asaṅkhatadhātu”,",
  "anya-e0102n3:25_7": "“anekadhātu nānādhātu loko”ti evamādayo aññāpi dhātuyo dissanti. Evaṁ sati sabbāsaṁ",
  "anya-e0102n3:25_8": "vasena paricchedaṁ akatvā kasmā aṭṭhārasāti ayameva paricchedo katoti ce. Sabhāvato",
  "anya-e0102n3:25_9": "vijjamānānaṁ sabbadhātūnaṁ tadantogadhattā.",
  "anya-e0102n3:26_0": "Rūpadhātuyeva hi ābhādhātu, subhadhātu pana rūpādipaṭibaddhā. Kasmā, subhanimittattā.",
  "anya-e0102n3:26_1": "Subhanimittañhi subhadhātu. Tañca rūpādivinimuttaṁ na vijjati. Kusalavipākārammaṇā",
  "anya-e0102n3:26_2": "vā rūpādayo eva subhadhātūti rūpādimattamevesā. Ākāsānañcāyatanadhātuādīsu cittaṁ",
  "anya-e0102n3:26_3": "manoviññāṇadhātuyeva, sesā dhammadhātu. Saññāvedayitanirodhadhātu pana sabhāvato",
  "anya-e0102n3:26_4": "natthi. Dhātudvayanirodhamattameva hi sā.",
  "anya-e0102n3:27_0": "Kāmadhātu dhammadhātumattaṁ vā hoti. Yathāha – “tattha katamā kāmadhātu? Kāmapaṭisaṁyutto",
  "anya-e0102n3:27_1": "takko vitakko micchāsaṅkappo”ti. Aṭṭhārasāpi vā dhātuyo. Yathāha – “heṭṭhato avīcinirayaṁ",
  "anya-e0102n3:27_2": "pariyantaṁ karitvā uparito paranimmitavasavattī deve antokaritvā yaṁ etasmiṁ antare",
  "anya-e0102n3:27_3": "etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṁ,",
  "anya-e0102n3:27_4": "ayaṁ vuccati kāmadhātū”ti.",
  "anya-e0102n3:28_0": "Nekkhammadhātu dhammadhātu eva, “sabbepi kusalā dhammā nekkhammadhātū”ti vacanato",
  "anya-e0102n3:28_1": "manoviññāṇadhātupi hotiyeva. Byāpādavihiṁsā-abyāpāda-avihiṁsāsukha-dukkha-somanassa-domanassupekkhā-avijjāārambha-nikkama-parakkamadhātuyo dhammadhātuyeva.",
  "anya-e0102n3:29_0": "Hīnamajjhimapaṇītadhātuyo aṭṭhārasa dhātumattameva. Hīnā hi cakkhādayo hīnā dhātu,",
  "anya-e0102n3:29_1": "majjhimapaṇītā majjhimā ceva paṇītā ca. Nippariyāyena pana akusalā dhammadhātumanoviññāṇadhātuyo",
  "anya-e0102n3:29_2": "hīnadhātu, lokiyā kusalābyākatā ubhopi cakkhudhātuādayo ca majjhimadhātu, lokuttarā",
  "anya-e0102n3:29_3": "pana dhammadhātumanoviññāṇadhātuyo paṇītadhātu.",
  "anya-e0102n3:30": "Pathavītejovāyodhātuyo phoṭṭhabbadhātuyeva, āpodhātu ākāsadhātu ca dhammadhātuyeva. Viññāṇadhātu cakkhuviññāṇādisattaviññāṇadhātusaṅkhepoyeva.",
  "anya-e0102n3:31_0": "Sattarasa dhātuyo dhammadhātuekadeso ca saṅkhatadhātu, asaṅkhatā pana dhātu dhammadhātuekadesova.",
  "anya-e0102n3:31_1": "Anekadhātunānādhātuloko pana aṭṭhārasa dhātuppabhedamattamevāti. Iti sabhāvato vijjamānānaṁ",
  "anya-e0102n3:31_2": "sabbadhātūnaṁ tadantogadhattā aṭṭhāraseva vuttāti.",
  "anya-e0102n3:32_0": "521. Apica vijānanasabhāve viññāṇe jīvasaññīnaṁ saññāsamūhananatthampi aṭṭhāraseva",
  "anya-e0102n3:32_1": "vuttā. Santi hi sattā vijānanasabhāve viññāṇe jīvasaññino, tesaṁ cakkhusotaghānajivhākāyamanodhātumanoviññāṇadhātubhedena",
  "anya-e0102n3:32_2": "tassa anekataṁ cakkhurūpādipaccayāyattavuttitāya aniccatañca pakāsetvā dīgharattānusayitaṁ",
  "anya-e0102n3:32_3": "jīvasaññaṁ samūhanitukāmena bhagavatā aṭṭhārasa dhātuyo pakāsitā. Kiñca bhiyyo tathā",
  "anya-e0102n3:32_4": "veneyyajjhāsayavasena ca. Ye ca imāya anatisaṅkhepavitthārāya desanāya veneyyasattā,",
  "anya-e0102n3:32_5": "tadajjhāsayavasena ca aṭṭhāraseva pakāsitā.",
  "anya-e0102n3:33": "Saṅkhepavitthāranayena tathā tathā hi,",
  "anya-e0102n3:34": "Dhammaṁ pakāsayati esa yathā yathāssa;",
  "anya-e0102n3:35": "Saddhammatejavihataṁ vilayaṁ khaṇena,",
  "anya-e0102n3:36": "Veneyyasattahadayesu tamo payātīti.",
  "anya-e0102n3:37": "Evamettha tāvatvato veditabbo vinicchayo.",
  "anya-e0102n3:38_0": "522.Saṅkhatoti cakkhudhātu tāva jātito eko dhammotveva saṅkhaṁ gacchati cakkhupasādavasena,",
  "anya-e0102n3:38_1": "tathā sotaghānajivhākāyarūpasaddagandharasadhātuyo sotappasādādivasena, phoṭṭhabbadhātu",
  "anya-e0102n3:38_2": "pana pathavītejovāyovasena tayo dhammāti saṅkhaṁ gacchati. Cakkhuviññāṇadhātu kusalākusalavipākavasena",
  "anya-e0102n3:38_3": "dve dhammāti saṅkhaṁ gacchati, tathā sotaghānajivhākāyaviññāṇadhātuyo. Manodhātu",
  "anya-e0102n3:38_4": "pana pañcadvārāvajjanakusalākusalavipākasampaṭicchanavasena tayo dhammāti saṅkhaṁ",
  "anya-e0102n3:38_5": "gacchati. Dhammadhātu tiṇṇaṁ arūpakkhandhānaṁ soḷasannaṁ sukhumarūpānaṁ asaṅkhatāya",
  "anya-e0102n3:38_6": "ca dhātuyā vasena vīsati dhammāti saṅkhaṁ gacchati. Manoviññāṇadhātu sesakusalākusalābyākataviññāṇavasena",
  "anya-e0102n3:38_7": "chasattati dhammāti saṅkhaṁ gacchati. Evamettha saṅkhatopi veditabbo vinicchayo.",
  "anya-e0102n3:39_0": "523.Paccayāti ettha ca cakkhudhātu tāva cakkhuviññāṇadhātuyā vippayuttapurejātaatthiavigatanissayindriyapaccayānaṁ",
  "anya-e0102n3:39_1": "vasena chahi paccayehi paccayo hoti, rūpadhātu purejātaatthiavigatārammaṇapaccayānaṁ",
  "anya-e0102n3:39_2": "vasena catūhi paccayehi paccayo hoti. Evaṁ sotaviññāṇadhātuādīnaṁ sotadhātusaddadhātuādayo.",
  "anya-e0102n3:39_3": "Pañcannaṁ pana nesaṁ āvajjanamanodhātu anantarasamanantaranatthivigatānantarūpanissayavasena",
  "anya-e0102n3:39_4": "pañcahi paccayehi paccayo hoti, tā ca pañcapi sampaṭicchanamanodhātuyā. Tathā sampaṭicchanamanodhātu",
  "anya-e0102n3:39_5": "santīraṇamanoviññāṇadhātuyā, sā ca voṭṭhabbanamanoviññāṇadhātuyā, voṭṭhabbanamanoviññāṇadhātu",
  "anya-e0102n3:39_6": "ca javanamanoviññāṇadhātuyā. Javanamanoviññāṇadhātu pana anantarāya javanamanoviññāṇadhātuyā",
  "anya-e0102n3:39_7": "tehi ceva pañcahi āsevanapaccayena cāti chahi paccayehi paccayo hoti. Esa tāva pañcadvāre nayo.",
  "anya-e0102n3:40_0": "Manodvāre pana bhavaṅgamanoviññāṇadhātu āvajjanamanoviññāṇadhātuyā. Āvajjanamanoviññāṇadhātu",
  "anya-e0102n3:40_1": "ca javanamanoviññāṇadhātuyā purimehi pañcahi paccayehi paccayo hoti. Dhammadhātu",
  "anya-e0102n3:40_2": "pana sattannampi viññāṇadhātūnaṁ sahajātaaññamaññanissayasampayuttaatthiavigatādīhi",
  "anya-e0102n3:40_3": "bahudhā paccayo hoti. Cakkhudhātuādayo pana ekaccā ca dhammadhātu ekaccāya manoviññāṇadhātuyā",
  "anya-e0102n3:40_4": "ārammaṇapaccayādīhipi paccayā honti. Cakkhuviññāṇadhātuādīnañca na kevalaṁ cakkhurūpādayo",
  "anya-e0102n3:40_5": "paccayā honti, atha kho ālokādayopi. Tenāhu pubbācariyā –",
  "anya-e0102n3:41_0": "“Cakkhurūpālokamanasikāre paṭicca uppajjati cakkhuviññāṇaṁ. Sotasaddavivaramanasikāre",
  "anya-e0102n3:41_1": "paṭicca uppajjati sotaviññāṇaṁ. Ghānagandhavāyumanasikāre paṭicca uppajjati ghānaviññāṇaṁ.",
  "anya-e0102n3:41_2": "Jivhārasaāpamanasikāre paṭicca uppajjati jivhāviññāṇaṁ. Kāyaphoṭṭhabbapathavīmanasikāre",
  "anya-e0102n3:41_3": "paṭicca uppajjati kāyaviññāṇaṁ. Bhavaṅgamanadhammamanasikāre paṭicca uppajjati manoviññāṇa”nti.",
  "anya-e0102n3:42": "Ayamettha saṅkhepo. Vitthārato pana paccayappabhedo paṭiccasamuppādaniddese āvibhavissatīti evamettha paccayatopi veditabbo vinicchayo.",
  "anya-e0102n3:43_0": "524.Daṭṭhabbatoti daṭṭhabbatopettha vinicchayo veditabboti attho. Sabbā eva hi saṅkhatadhātuyo",
  "anya-e0102n3:43_1": "pubbantāparantavivittato dhuvasubhasukhattabhāvasuññato paccayāyattavuttito ca daṭṭhabbā.",
  "anya-e0102n3:44_0": "Visesato panettha bheritalaṁ viya cakkhudhātu daṭṭhabbā, daṇḍo viya rūpadhātu, saddo",
  "anya-e0102n3:44_1": "viya cakkhuviññāṇadhātu. Tathā ādāsatalaṁ viya cakkhudhātu, mukhaṁ viya rūpadhātu,",
  "anya-e0102n3:44_2": "mukhanimittaṁ viya cakkhuviññāṇadhātu. Atha vā ucchutilā viya cakkhudhātu, yantacakkayaṭṭhi",
  "anya-e0102n3:44_3": "viya rūpadhātu, ucchurasatelāni viya cakkhuviññāṇadhātu. Tathā adharāraṇī viya cakkhudhātu,",
  "anya-e0102n3:44_4": "uttarāraṇī viya rūpadhātu, aggi viya cakkhuviññāṇadhātu. Esa nayo sotadhātuādīsu.",
  "anya-e0102n3:45": "Manodhātu pana yathāsambhavato cakkhuviññāṇadhātuādīnaṁ purecarānucarā viya daṭṭhabbā.",
  "anya-e0102n3:46_0": "Dhammadhātuyā vedanākkhandho sallamiva sūlamiva ca daṭṭhabbo. Saññāsaṅkhārakkhandhā",
  "anya-e0102n3:46_1": "vedanāsallasūlayogāāturā viya, puthujjanānaṁ vā saññā āsādukkhajananato rittamuṭṭhi",
  "anya-e0102n3:46_2": "viya. Ayathābhuccanimittagāhakato vanamigo viya. Saṅkhārā paṭisandhiyaṁ pakkhipanato",
  "anya-e0102n3:46_3": "aṅgārakāsuyaṁ khipanakapurisā viya. Jāti dukkhānubandhato rājapurisānubandhacorā",
  "anya-e0102n3:46_4": "viya. Sabbānatthāvahassa khandhasantānassa hetuto visarukkhabījāni viya. Rūpaṁ nānāvidhupaddavanimittato",
  "anya-e0102n3:46_5": "khuracakkaṁ viya daṭṭhabbaṁ. Asaṅkhatā pana dhātu amatato santato khemato ca daṭṭhabbā.",
  "anya-e0102n3:46_6": "Kasmā? Sabbānatthāvahassa paṭipakkhabhūtattā.",
  "anya-e0102n3:47_0": "Manoviññāṇadhātu ārammaṇesu vavatthānābhāvato araññamakkaṭo viya, duddamanato assakhaḷuṅko",
  "anya-e0102n3:47_1": "viya, yatthakāmanipātito vehāsakkhittadaṇḍo viya, lobhadosādinānappakārakilesavesayogato",
  "anya-e0102n3:47_2": "raṅganaṭo viya daṭṭhabbāti.",
  "anya-e0102n3:48": "Iti sādhujanapāmojjatthāya kate visuddhimagge",
  "anya-e0102n3:49": "Paññābhāvanādhikāre",
  "anya-e0102n3:50": "Āyatanadhātuniddeso nāma",
  "anya-e0102n3:51": "Pannarasamo paricchedo."
}