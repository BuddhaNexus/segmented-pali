{
  "atk-s0404a0:0": " Namo tassa bhagavato arahato sammāsambuddhassa",
  "atk-s0404a0:1": "Aṅguttaranikāye",
  "atk-s0404a0:2": "Aṭṭhakanipāta-aṭṭhakathā",
  "atk-s0404a0:3": "1. Paṭhamapaṇṇāsakaṁ",
  "atk-s0404a0:4": "1. Mettāvaggo",
  "atk-s0404a0:5": "1. Mettāsuttavaṇṇanā",
  "atk-s0404a0:6_0": "1. Aṭṭhakanipātassa paṭhame āsevitāyāti ādarena sevitāya. Bhāvitāyāti vaḍḍhitāya.",
  "atk-s0404a0:6_1": "Bahulīkatāyāti punappunaṁ katāya. Yānikatāyāti yuttayānasadisakatāya. Vatthukatāyāti",
  "atk-s0404a0:6_2": "patiṭṭhānaṭṭhena vatthu viya katāya. Anuṭṭhitāyāti paccupaṭṭhitāya. Paricitāyāti",
  "atk-s0404a0:6_3": "samantato citāya upacitāya. Susamāraddhāyāti suṭṭhu samāraddhāya sukatāya. Ānisaṁsāti",
  "atk-s0404a0:6_4": "guṇā. Sukhaṁ supatītiādīsu yaṁ vattabbaṁ, taṁ ekādasakanipāte vakkhāma.",
  "atk-s0404a0:7_0": "Appamāṇanti pharaṇavasena appamāṇaṁ. Tanū saṁyojanā honti, passato upadhikkhayanti",
  "atk-s0404a0:7_1": "mettāpadaṭṭhānāya vipassanāya anukkamena upadhikkhayasaṅkhātaṁ arahattaṁ pattassa",
  "atk-s0404a0:7_2": "dasa saṁyojanā pahīyantīti attho. Atha vā tanū saṁyojanā hontīti paṭighañceva paṭighasampayuttasaṁyojanā",
  "atk-s0404a0:7_3": "ca tanukā honti. Passato upadhikkhayanti tesaṁyeva kilesūpadhīnaṁ khayasaṅkhātaṁ",
  "atk-s0404a0:7_4": "mettaṁ adhigamavasena passantassa. Kusalī tena hotīti tena mettāyanena kusalo hoti.",
  "atk-s0404a0:7_5": "Sattasaṇḍanti sattasaṅkhātena saṇḍena samannāgataṁ, sattabharitanti attho. Vijetvāti",
  "atk-s0404a0:7_6": "adaṇḍena asatthena dhammeneva vijinitvā. Rājisayoti isisadisā dhammikarājāno. Yajamānāti",
  "atk-s0404a0:7_7": "dānāni dadamānā. Anupariyagāti vicariṁsu.",
  "atk-s0404a0:8_0": "Assamedhantiādīsu porāṇakarājakāle kira sassamedhaṁ, purisamedhaṁ, sammāpāsaṁ, vācāpeyyanti",
  "atk-s0404a0:8_1": "cattāri saṅgahavatthūni ahesuṁ, yehi rājāno lokaṁ saṅgaṇhiṁsu. Tattha nipphannasassato",
  "atk-s0404a0:8_2": "dasamabhāgaggahaṇaṁ sassamedhaṁ nāma, sassasampādane medhāvitāti attho. Mahāyodhānaṁ",
  "atk-s0404a0:8_3": "chamāsikaṁ bhattavetanānuppadānaṁ purisamedhaṁ nāma, purisasaṅgaṇhane medhāvitāti",
  "atk-s0404a0:8_4": "attho. Daliddamanussānaṁ hatthato lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ",
  "atk-s0404a0:8_5": "sammāpāsaṁ nāma. Tañhi sammā manusse pāseti hadaye bandhitvā viya ṭhapeti, tasmā",
  "atk-s0404a0:8_6": "sammāpāsanti vuccati. ‘‘Tāta, mātulā’’tiādinā nayena pana saṇhavācābhaṇanaṁ vācāpeyyaṁ",
  "atk-s0404a0:8_7": "nāma, piyavācāti attho. Evaṁ catūhi saṅgahavatthūhi saṅgahitaṁ raṭṭhaṁ iddhañceva",
  "atk-s0404a0:8_8": "hoti, phītañca, bahuannapānaṁ, khemaṁ, nirabbudaṁ. Manussā mudā modamānā ure putte",
  "atk-s0404a0:8_9": "naccentā apārutagharā viharanti. Idaṁ gharadvāresu aggaḷānaṁ abhāvato niraggaḷanti",
  "atk-s0404a0:8_10": "vuccati. Ayaṁ porāṇikā paveṇi.",
  "atk-s0404a0:9_0": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ",
  "atk-s0404a0:9_1": "parivattetvā uddhaṁmūlakaṁ katvā assamedhaṁ purisamedhantiādike pañca yaññe nāma",
  "atk-s0404a0:9_2": "akaṁsu. Tesu assamettha medhanti vadhentīti assamedho. Dvīhi pariyaññehi yajitabbassa",
  "atk-s0404a0:9_3": "ekavīsatiyūpassa ekasmiṁ pacchimadivaseyeva sattanavutipañcapasusataghātabhiṁsanassa",
  "atk-s0404a0:9_4": "ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0404a0:9_5": "Purisamettha medhantīti purisamedho. Catūhi pariyaññehi yajitabbassa saddhiṁ bhūmiyā",
  "atk-s0404a0:9_6": "assamedhe vuttavibhavadakkhiṇassa yaññassetaṁ adhivacanaṁ. Sammamettha pāsantīti",
  "atk-s0404a0:9_7": "sammāpāso. Divase divase yugacchiggaḷe pavesanadaṇḍakasaṅkhātaṁ sammaṁ khipitvā tassa",
  "atk-s0404a0:9_8": "patitokāse vediṁ katvā saṁhārimehi yūpādīhi sarassatīnadiyā nimuggokāsato pabhuti",
  "atk-s0404a0:9_9": "paṭilomaṁ gacchantena yajitabbassa satrayāgassetaṁ adhivacanaṁ. Vājamettha pivantīti",
  "atk-s0404a0:9_10": "vājapeyyo. Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa",
  "atk-s0404a0:9_11": "yaññassetaṁ adhivacanaṁ. Natthi ettha aggaḷāti niraggaḷo. Navahi pariyaññehi yajitabbassa",
  "atk-s0404a0:9_12": "saddhiṁ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa",
  "atk-s0404a0:9_13": "assamedhavikappassetaṁ adhivacanaṁ.",
  "atk-s0404a0:10_0": "Kalampite nānubhavanti soḷasinti te sabbepi mahāyāgā ekassa mettācittassa vipākamahantatāya",
  "atk-s0404a0:10_1": "soḷasiṁ kalaṁ na agghanti, soḷasamaṁ bhāgaṁ na pāpuṇantīti attho. Na jinātīti na",
  "atk-s0404a0:10_2": "attanā parassa jāniṁ karoti. Na jāpayeti na parena parassa jāniṁ kāreti. Mettaṁsoti",
  "atk-s0404a0:10_3": "mettāyamānacittakoṭṭhāso hutvā. Sabbabhūtānanti sabbasattesu. Veraṁ tassa na kenacīti",
  "atk-s0404a0:10_4": "tassa kenaci saddhiṁ akusalaveraṁ vā puggalaveraṁ vā natthi.",
  "atk-s0404a0:11": "2. Paññāsuttavaṇṇanā",
  "atk-s0404a0:12_0": "2. Dutiye ādibrahmacariyikāyāti maggabrahmacariyassa ādibhūtāya. Paññāyāti vipassanāya.",
  "atk-s0404a0:12_1": "Garuṭṭhāniyanti gāravuppattipaccayabhūtaṁ garubhāvanīyaṁ. Tibbanti bahalaṁ. Paripucchatīti",
  "atk-s0404a0:12_2": "atthapāḷianusandhipubbāparaṁ pucchati. Paripañhatīti pañhaṁ karoti, idañcidañca paṭipucchissāmīti",
  "atk-s0404a0:12_3": "vitakketi. Dvayenāti duvidhena. Anānākathikoti anānattakathiko hoti. Atiracchānakathikoti",
  "atk-s0404a0:12_4": "nānāvidhaṁ tiracchānakathaṁ na katheti. Ariyaṁ vā tuṇhībhāvanti ariyatuṇhībhāvo nāma",
  "atk-s0404a0:12_5": "catutthajjhānaṁ, sesakammaṭṭhānamanasikāropi vaṭṭati. Jānaṁ jānātīti jānitabbakaṁ",
  "atk-s0404a0:12_6": "jānāti. Passaṁ passatīti passitabbakaṁ passati. Piyattāyāti piyabhāvatthāya. Garuttāyāti",
  "atk-s0404a0:12_7": "garubhāvatthāya. Bhāvanāyāti bhāvanatthāya guṇasambhāvanāya vā. Sāmaññāyāti samaṇadhammatthāya.",
  "atk-s0404a0:12_8": "Ekībhāvāyāti nirantarabhāvatthāya.",
  "atk-s0404a0:13": "3-4. Appiyasuttadvayavaṇṇanā",
  "atk-s0404a0:14_0": "3-4. Tatiye appiyapasaṁsīti appiyajanassa pasaṁsako vaṇṇabhāṇī. Piyagarahīti piyajanassa",
  "atk-s0404a0:14_1": "nindako garahako. Catutthe anavaññattikāmoti ‘‘aho vata maṁ aññena avajāneyyu’’nti",
  "atk-s0404a0:14_2": "anavajānanakāmo. Akālaññūti kathākālaṁ na jānāti, akāle katheti. Asucīti asucīhi",
  "atk-s0404a0:14_3": "kāyakammādīhi samannāgato.",
  "atk-s0404a0:15": "5. Paṭhamalokadhammasuttavaṇṇanā",
  "atk-s0404a0:16_0": "5. Pañcame lokassa dhammāti lokadhammā. Etehi muttā nāma natthi, buddhānampi honti.",
  "atk-s0404a0:16_1": "Tenevāha – lokaṁ anuparivattantīti anubandhanti nappajahanti , lokato na nivattantīti",
  "atk-s0404a0:16_2": "attho. Loko ca aṭṭha lokadhamme anuparivattatīti ayañca loko ete anubandhati na pajahati,",
  "atk-s0404a0:16_3": "tehi dhammehi na nivattatīti attho.",
  "atk-s0404a0:17_0": "Lābho alābhoti lābhe āgate alābho āgatoyevāti veditabbo. Ayasādīsupi eseva nayo.",
  "atk-s0404a0:17_1": "Avekkhati vipariṇāmadhammeti ‘‘vipariṇāmadhammā ime’’ti evaṁ avekkhati. Vidhūpitāti",
  "atk-s0404a0:17_2": "vidhamitā viddhaṁsitā. Padañca ñatvāti nibbānapadaṁ jānitvā. Sammappajānāti bhavassa",
  "atk-s0404a0:17_3": "pāragūti bhavassa pāraṁ gato nipphattiṁ matthakaṁ patto, nibbānapadaṁ ñatvāva taṁ",
  "atk-s0404a0:17_4": "pāraṁ gatabhāvaṁ sammappajānātīti. Imasmiṁ sutte vaṭṭavivaṭṭaṁ kathitaṁ.",
  "atk-s0404a0:18": "6. Dutiyalokadhammasuttavaṇṇanā",
  "atk-s0404a0:19": "6. Chaṭṭhe ko visesoti kiṁ visesakāraṇaṁ. Ko adhippayāsoti ko adhikappayogo. Pariyādāyāti gahetvā pariniṭṭhapetvā. Idhāpi vaṭṭavivaṭṭameva kathitaṁ.",
  "atk-s0404a0:20": "7. Devadattavipattisuttavaṇṇanā",
  "atk-s0404a0:21_0": "7. Sattame acirapakkanteti saṅghaṁ bhinditvā na cirapakkante. Ārabbhāti āgamma paṭicca",
  "atk-s0404a0:21_1": "sandhāya. Attavipattinti attano vipattiṁ vipannākāraṁ. Sesapadesupi eseva nayo. Abhibhuyyāti",
  "atk-s0404a0:21_2": "abhibhavitvā madditvā.",
  "atk-s0404a0:22": "8. Uttaravipattisuttavaṇṇanā",
  "atk-s0404a0:23_0": "8. Aṭṭhame vaṭajālikāyanti evaṁnāmake vihāre. So kira vaṭavane niviṭṭhattā vaṭajālikāti",
  "atk-s0404a0:23_1": "saṅkhaṁ gato. Pāturahosīti imamatthaṁ devarañño ārocessāmīti gantvā pākaṭo ahosi.",
  "atk-s0404a0:23_2": "Ādibrahmacariyakoti sikkhattayasaṅgahassa sakalasāsanabrahmacariyassa ādibhūto.",
  "atk-s0404a0:24": "9. Nandasuttavaṇṇanā",
  "atk-s0404a0:25_0": "9. Navame kulaputtoti jātikulaputto. Balavāti thāmasampanno. Pāsādikoti rūpasampattiyā",
  "atk-s0404a0:25_1": "pasādajanako. Tibbarāgoti bahalarāgo. Kimaññatrātiādīsu ayamattho – kiṁ aññena kāraṇena",
  "atk-s0404a0:25_2": "kathitena, ayaṁ nando indriyesu guttadvāro bhojane mattaññū jāgariyamanuyutto satisampajaññena",
  "atk-s0404a0:25_3": "samannāgato, yehi nando sakkoti paripuṇṇaṁ parisuddhaṁ brahmacariyaṁ carituṁ. Sace",
  "atk-s0404a0:25_4": "imehi kāraṇehi samannāgato nābhavissa, na sakkuṇeyyāti. Itiha tatthāti evaṁ tattha.",
  "atk-s0404a0:25_5": "Imasmiṁ sutte vaṭṭameva kathitaṁ.",
  "atk-s0404a0:26": "10. Kāraṇḍavasuttavaṇṇanā",
  "atk-s0404a0:27_0": "10. Dasame aññenāññaṁ paṭicaratīti aññena kāraṇena vacanena vā aññaṁ kāraṇaṁ vacanaṁ",
  "atk-s0404a0:27_1": "vā paṭicchādeti. Bahiddhā kathaṁ apanāmetīti bāhirato aññaṁ āgantukakathaṁ otāreti.",
  "atk-s0404a0:27_2": "Apaneyyesoti apaneyyo nīharitabbo esa. Samaṇadūsīti samaṇadūsako. Samaṇapalāpoti",
  "atk-s0404a0:27_3": "vīhīsu vīhipalāpo viya nissāratāya samaṇesu samaṇapalāpo. Samaṇakāraṇḍavoti samaṇakacavaro.",
  "atk-s0404a0:27_4": "Bahiddhā nāsentīti bahi nīharanti. Yavakaraṇeti yavakhette. Phuṇamānassāti ucce ṭhāne",
  "atk-s0404a0:27_5": "ṭhatvā mahāvāte opuniyamānassa. Apasammajjantīti sāradhaññānaṁ ekato dubbaladhaññānaṁ",
  "atk-s0404a0:27_6": "ekato karaṇatthaṁ punappunaṁ apasammajjanti, apasammajjanisaṅkhātena vātaggāhinā",
  "atk-s0404a0:27_7": "suppena vā vatthena vā nīharanti. Daddaranti daddarasaddaṁ.",
  "atk-s0404a0:28_0": "Saṁvāsāyanti saṁvāsena ayaṁ. Vijānāthāti jāneyyātha. Santavācoti saṇhavāco. Janavatīti",
  "atk-s0404a0:28_1": "janamajjhe. Raho karoti karaṇanti karaṇaṁ vuccati pāpakammaṁ, taṁ raho paṭicchanno",
  "atk-s0404a0:28_2": "hutvā karoti. Saṁsappī ca musāvādīti saṁsappitvā musāvādī, musā bhaṇanto saṁsappati",
  "atk-s0404a0:28_3": "phandatīti attho. Imasmiṁ sutte vaṭṭameva kathetvā gāthāsu vaṭṭavivaṭṭaṁ kathitanti.",
  "atk-s0404a0:29": "Mettāvaggo paṭhamo."
}