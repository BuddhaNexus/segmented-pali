{
  "tika-abh09t9:0": "3. Dhātukathāmātikā",
  "tika-abh09t9:1": "Idāni vibhaṅgamātikānantaraṁ –",
  "tika-abh09t9:2": "Ayaṁ dhātukathādīnaṁ, sampattā atthavaṇṇanā;",
  "tika-abh09t9:3": "Mātikānaṁ yato tasmā, pañcannampi yathārahaṁ.",
  "tika-abh09t9:4": "Anuttānatthato ceva, saṅkhepenatthanicchayā;",
  "tika-abh09t9:5": "Vibhaṅganayato ceva, hoti saṁvaṇṇanānayo.",
  "tika-abh09t9:6_0": "Tattha dhātukathāmātikāya tāva saṁvaṇṇanā hoti. Sā panesā nikkhepato pañcadhā ṭhitā",
  "tika-abh09t9:6_1": "– nayamātikā abbhantaramātikā nayamukhamātikā lakkhaṇamātikā bāhiramātikāti. Tattha",
  "tika-abh09t9:6_2": "‘‘saṅgaho, asaṅgaho…pe… vippayuttena saṅgahitaṁ asaṅgahita’’nti ayaṁ cuddasahi padehi",
  "tika-abh09t9:6_3": "nikkhittā saṅgahādikena nayena dhātukathāya dhammā vibhattāti dassetuṁ ṭhapitattā",
  "tika-abh09t9:6_4": "nayamātikā nāma, yā ‘‘mūlamātikā’’tipi vuccati.",
  "tika-abh09t9:7_0": "‘‘Pañcakkhandhā…pe… manasikāro’’ti ayaṁ pañcavīsādhikena padasatena nikkhittā saṅgahādinayena",
  "tika-abh09t9:7_1": "vibhajitabbabhāvena dhātukathāya abbhantare eva ṭhapitattā abbhantaramātikā nāma,",
  "tika-abh09t9:7_2": "yā ‘‘dhātukathāmātikā’’tipi vuccati.",
  "tika-abh09t9:8_0": "‘‘Tīhi saṅgaho, tīhi asaṅgaho, catūhi sampayogo, catūhi vippayogo’’ti ayaṁ catūhi",
  "tika-abh09t9:8_1": "padehi nikkhittā khandhādīsu ca kusalattikādīsu ca mātikādhammesu tīhi khandhāyatanadhātupadeheva",
  "tika-abh09t9:8_2": "saṅgaho asaṅgaho ca, tathā catūhi arūpakkhandhehi sampayogo, vippayogo cāti imesaṁ",
  "tika-abh09t9:8_3": "saṅgahāsaṅgahādīnaṁ nayānaṁ mukhānīti dassetuṁ ṭhapitattā nayamukhamātikā nāma.",
  "tika-abh09t9:9_0": "‘‘Sabhāgo visabhāgo’’ti ayaṁ dvīhi padehi nikkhittā sabhāgavisabhāgalakkhaṇavaseneva",
  "tika-abh09t9:9_1": "saṅgahāsaṅgahanayā ceva sampayogavippayoganayā ca hontīti dassetuṁ ṭhapitattā lakkhaṇamātikā",
  "tika-abh09t9:9_2": "nāma. Sabbāpi dhammasaṅgaṇī dhātukathāya mātikāti ayaṁ chasaṭṭhi tikapadāni, dve",
  "tika-abh09t9:9_3": "ca dukapadasatāni saṅkhipitvā nikkhittā dhātukathā mātikāto bahi ṭhapitattā bāhiramātikā",
  "tika-abh09t9:9_4": "nāma. Evametissā pañcavidhāya mātikāya ayamanuttānatthavaṇṇanā.",
  "tika-abh09t9:10_0": "Saṅgahotiādīsu hi saṅgaho tāva jātisañjātikiriyāgaṇanavasena catubbidho. Tattha ‘‘sabbe",
  "tika-abh09t9:10_1": "khattiyā āgacchantu, yā cāvuso visākha, sammāvācā, yo ca sammākammanto, yo ca sammāājīvo,",
  "tika-abh09t9:10_2": "ime dhammā sīlakkhandhe saṅgahitā’’ti (ma. ni. 1.462) ayaṁ jātisaṅgaho nāma. ‘‘Sabbe",
  "tika-abh09t9:10_3": "kosalakā āgacchantu, yo cāvuso visākha, sammāvāyāmo, yā ca sammāsati, yo ca sammāsamādhi,",
  "tika-abh09t9:10_4": "ime dhammā samādhikkhandhe saṅgahitā’’ti (ma. ni. 1.462) ayaṁ sañjātisaṅgaho nāma,",
  "tika-abh09t9:10_5": "ekaṭṭhāne jātisambandhabhāvena saṅgahoti attho. ‘‘Sabbe hatthārohā āgacchantu, yā",
  "tika-abh09t9:10_6": "cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti",
  "tika-abh09t9:10_7": "(ma. ni. 1.462) ayaṁ kiriyāsaṅgaho nāma. ‘‘Hañci cakkhāyatanaṁ rūpakkhandhagaṇanaṁ",
  "tika-abh09t9:10_8": "gacchati, tena vata re vattabbe ‘cakkhāyatanaṁ rūpakkhandhena saṅgahita’’’nti (kathā.",
  "tika-abh09t9:10_9": "471) ayaṁ gaṇanasaṅgaho nāma, ayamidha adhippeto. Tappaṭipakkhena asaṅgaho veditabbo.",
  "tika-abh09t9:10_10": "Tesaṁ vikappato saṅgahitena asaṅgahitādīni, ekuppādekanirodhaekavatthukaekārammaṇatāvasena",
  "tika-abh09t9:10_11": "sampayogo, tappaṭipakkhato vippayogo, tesaṁ vikappato sampayuttena vippayuttādīni,",
  "tika-abh09t9:10_12": "tadubhayasaṁsaggavikappato saṅgahitena sampayuttaṁ vippayuttantiādīni ca veditabbāni.",
  "tika-abh09t9:10_13": "Sesaṁ vuttatthameva. Ayaṁ tāvettha anuttānapadattho.",
  "tika-abh09t9:11": "Saṅgahāsaṅgahapadatthavaṇṇanā",
  "tika-abh09t9:12_0": "Atthavinicchayato pana yasmā abbhantaramātikāya rūpakkhandhādīni, bāhiramātikāya",
  "tika-abh09t9:12_1": "kusalādīni ca ‘‘saṅgaho asaṅgaho’’tiādikehi nayamātikāpadehi ‘‘tīhi saṅgaho, tīhi",
  "tika-abh09t9:12_2": "asaṅgaho’’tiādinayamukhamātikāvasena yathārahaṁ niddesatthāya bhagavatā ṭhapitāni,",
  "tika-abh09t9:12_3": "tasmā khandhādīnaṁ saṅgahādīnaṁ pāḷiyaṁ vuttānusāreneva saṅkhepato atthavinicchayo",
  "tika-abh09t9:12_4": "hoti. Iminā nayena vibhaṅganayo sakkā ñātunti taṁ visuṁ na vakkhāma.",
  "tika-abh09t9:13_0": "Tattha saṅgahāsaṅgahavāre khandhānaṁ tāva ayaṁ niddese nayo – rūpakkhandho ekena",
  "tika-abh09t9:13_1": "khandhena ekādasahi āyatanehi ekādasahi dhātūhi saṅgahito. Catūhi khandhehi ekenāyatanena",
  "tika-abh09t9:13_2": "sattahi dhātūhi asaṅgahito. Tattha ekādasahīti manāyatanavajjehi. Dhammāyatanenāpi",
  "tika-abh09t9:13_3": "hi keci rūpadhammā saṅgahitā. Ekādasahīti sattaviññāṇadhātuvajjāhi. Sesaṁ suviññeyyameva.",
  "tika-abh09t9:14_0": "Vedanādayo tayo khandhā yathāsakaṁ ekena khandhena ekenāyatanena ekāya dhātuyā saṅgahitā,",
  "tika-abh09t9:14_1": "catūhi khandhehi ekādasahi āyatanehi sattarasahi dhātūhi asaṅgahitā, tathā viññāṇakkhandhopi.",
  "tika-abh09t9:14_2": "Kevalaṁ panettha sattahi viññāṇadhātūhi saṅgahito, ekādasahi dhātūhi asaṅgahitoti",
  "tika-abh09t9:14_3": "ettakameva viseso. Tattha hi vedanādīnaṁ tiṇṇaṁ khandhānaṁ ekena dhammāyatanena ca",
  "tika-abh09t9:14_4": "ekāya dhammadhātuyā ca saṅgahitatā veditabbā. Pāḷiyaṁ panettha khandhapadaniddese,",
  "tika-abh09t9:14_5": "upari āyatanādiniddesesu ca ‘‘rūpakkhandho ca vedanākkhandho ca dvīhi khandhehi ekādasahāyatanehi",
  "tika-abh09t9:14_6": "ekādasahi dhātūhi saṅgahitā’’tiādinā (dhātu. 15) dvimūlakādinayenāpi vitthāranayo",
  "tika-abh09t9:14_7": "vibhatto, sopi iminā ekamūlanayānusārena sabbattha suviññeyyoti na vitthārayimhā.",
  "tika-abh09t9:14_8": "Ayaṁ khandhapadaniddesanayo.",
  "tika-abh09t9:15_0": "Āyatanadhātupadānampi khandhapade vuttānusāreneva tīhi saṅgaho, tīhi asaṅgaho ca",
  "tika-abh09t9:15_1": "yathāyogaṁ yojetvā ñātabbo. Kevalaṁ panettha dhammāyatanadhammadhātūsu asaṅkhatassa",
  "tika-abh09t9:15_2": "khandhasaṅgahābhāvā taṁ ṭhapetvā sesānaṁ khandhesu saṅgaho veditabbo.",
  "tika-abh09t9:16_0": "Saccesu dukkhasaccaṁ sabbehi khandhāyatanadhātūhi. Samudayamaggasaccāni saṅkhārakkhandhena,",
  "tika-abh09t9:16_1": "dhammāyatanadhammadhātūhi ca saṅgahitāni. Nirodhasaccaṁ khandhena asaṅgahitaṁ, dhammāyatanadhammadhātūhi eva saṅgahitaṁ.",
  "tika-abh09t9:17_0": "Indriyesu jīvitindriyaṁ dvīhi rūpakkhandhasaṅkhārakkhandhehi. Sukhindriyādīni pañca",
  "tika-abh09t9:17_1": "vedanākkhandhena , saddhādīni saṅkhārakkhandhena, sabbāni cetāni jīvitindriyādīni,",
  "tika-abh09t9:17_2": "itthindriyapurisindriyādīnipi dhammāyatanadhammadhātūhi saṅgahitāni. Sesindriyāni suviññeyyāni.",
  "tika-abh09t9:18_0": "Paṭiccasamuppādesu nāmarūpaṁ viññāṇavajjitehi catūhi khandhehi, ekādasahi āyatanadhātūhi",
  "tika-abh09t9:18_1": "ca saṅgahitaṁ. Ettha hi pavattiyaṁ nāmarūpassāpi gahitattā saddāyatanampi gahitanti",
  "tika-abh09t9:18_2": "veditabbaṁ. Saḷāyatanaṁ dvīhi khandhehi, pasādaviññāṇabhūtehi chahi āyatanehi, dvādasahi",
  "tika-abh09t9:18_3": "dhātūhi saṅgahitaṁ. Upapattibhavo pana kāmabhavabhūto pañcahi khandhehi, saddāyatanavajjitehi",
  "tika-abh09t9:18_4": "ekādasahi āyatanehi, sattarasahi dhātūhi. Rūpabhavo pañcahi khandhehi, saddādicatukkaghānādittayatabbiññāṇavajjehi",
  "tika-abh09t9:18_5": "pañcahāyatanehi, aṭṭhahi dhātūhi saṅgahito. Asaññībhavo ekena rūpakkhandhena, rūpadhammavasena",
  "tika-abh09t9:18_6": "dvīhi āyatanadhātūhi saṅgahito. Ghānādittayaṁ panettha āyatanādikiccākaraṇato āyatanadhātūhi",
  "tika-abh09t9:18_7": "asaṅgahitampi rūpakkhandhena saṅgahitanti daṭṭhabbaṁ. Bhavassa ca ekantamupādinnattā",
  "tika-abh09t9:18_8": "pavattivipākānaṁ cakkhuviññāṇādīnaṁ gahaṇepi anupādinnasaddāyatanassa idha aggahaṇaṁ",
  "tika-abh09t9:18_9": "daṭṭhabbaṁ. Arūpabhavo catūhi khandhehi dvīhi āyatanadhātūhi. Jātijarāmaraṇāni nāmarūpadhammānaṁ",
  "tika-abh09t9:18_10": "lakkhaṇattā dvīhi rūpakkhandhasaṅkhārakkhandhehi. Sokadukkhadomanassāni vedanākkhandhena.",
  "tika-abh09t9:18_11": "Upāyāso saṅkhārakkhandhena, dhammāyatanadhammadhātūhi ca saṅgahito. Paridevo rūpakkhandhasaddāyatanasaddadhātūhi.",
  "tika-abh09t9:18_12": "Sesāni panettha paṭiccasamuppādaṅgāni, satipaṭṭhānasammappadhānā ca suviññeyyāva.",
  "tika-abh09t9:19_0": "Iddhipādā dvīhi khandhehi, āyatanehi, dhātūhi saṅgahitā. Ettha ca cittiddhipādassa",
  "tika-abh09t9:19_1": "dhammadhātumanoviññāṇadhātuniyamato soḷasahi dhātūhi asaṅgaho veditabbo. Jhānāni",
  "tika-abh09t9:19_2": "dvīhi vedanāsaṅkhārakkhandhehi, ekenāyatanena, ekāya dhātuyā ca saṅgahitāni. Appamaññā",
  "tika-abh09t9:19_3": "ekena khandhena, ekena āyatanena, ekāya dhātuyā saṅgahitā. Evaṁ pañcindriyādīnipi.",
  "tika-abh09t9:19_4": "Kevalaṁ pana cittaṁ sattahi viññāṇadhātūhi saṅgahitanti ettakameva viseso. Sabbesampi",
  "tika-abh09t9:19_5": "cesa vuttāvasesehi khandhāyatanadhātūhi asaṅgahitabhāvo veditabbo.",
  "tika-abh09t9:20_0": "Iminā nayena bāhiramātikāyapi ‘‘kusalā dhammā, akusalā dhammā catūhi khandhehi, dvīhi",
  "tika-abh09t9:20_1": "āyatanehi, dhātūhi saṅgahitā. Abyākatā pana asaṅkhataṁ khandhato ṭhapetvā pañcahi",
  "tika-abh09t9:20_2": "khandhehi dvādasahi āyatanehi aṭṭhārasahi dhātūhi saṅgahitā’’tiādinā yojetvā saṅgahāsaṅgaho",
  "tika-abh09t9:20_3": "ñātabboti ayamettha saṅkhepo, vitthāro pana dhātukathāpāḷiaṭṭhakathāsu (dhātu. 77",
  "tika-abh09t9:20_4": "ādayo; dhātu. aṭṭha. 77) gahetabboti.",
  "tika-abh09t9:21": "Niṭṭhito ‘‘saṅgaho asaṅgaho’’ti padassa",
  "tika-abh09t9:22": "Atthavinicchayo.",
  "tika-abh09t9:23": "Saṅgahitenaasaṅgahitapadatthavaṇṇanā",
  "tika-abh09t9:24_0": "Saṅgahitenaasaṅgahitapade sabbesaṁ rūpakkhandhādipadānaṁ niddeso na sambhavati. Yāni",
  "tika-abh09t9:24_1": "panettha padāni rūpekadesaṁ, arūpena asammissaṁ viññāṇekadesañca aññena asammissaṁ",
  "tika-abh09t9:24_2": "dīpenti, tesamidha niddeso. Tāni pana manāyatanadhammāyatanavajjitānaṁ dasāyatanānaṁ,",
  "tika-abh09t9:24_3": "dhammadhātuvajjitānaṁ sattarasannaṁ dhātūnaṁ, sattarūpindriyānañca vasena veditabbāni,",
  "tika-abh09t9:24_4": "na rūpakkhandhādīnaṁ. Teneva pāḷiyaṁ –",
  "tika-abh09t9:25": "‘‘Dasāyatanā sattarasa dhātuyo,",
  "tika-abh09t9:26": "Sattindriyā asaññābhavo ekavokārabhavo;",
  "tika-abh09t9:27": "Paridevo sanidassanasappaṭighaṁ,",
  "tika-abh09t9:28": "Anidassanaṁ punadeva sappaṭighaṁ upādā’’ti. (dhātu. 178) –",
  "tika-abh09t9:29_0": "Evaṁ uddānagāthā vuttā. Rūpakkhandhena hi rūpakkhandhova saṅgahito, evaṁ vedanākkhandhādīhi",
  "tika-abh09t9:29_1": "ca vedanākkhandhādayova. Tepi ca yehi kehici āyatanadhātūhi asaṅgahitā nāma natthīti",
  "tika-abh09t9:29_2": "tesaṁ saṅgahitena asaṅgahitattābhāvā yathāvuttāyatanānaṁ vasenevettha atthavinicchayo",
  "tika-abh09t9:29_3": "hoti. Idaṁ hettha lakkhaṇaṁ – yaṁ khandhapadena saṅgahitaṁ hutvā āyatanadhātupadehi",
  "tika-abh09t9:29_4": "asaṅgahitaṁ, khandhāyatanapadehi vā saṅgahitaṁ hutvā dhātupadena asaṅgahitaṁ, tassa",
  "tika-abh09t9:29_5": "khandhāyatanadhātūhi asaṅgaho vuccati. Kathaṁ? Cakkhāyatanena ye dhammā khandhasaṅgahena",
  "tika-abh09t9:29_6": "saṅgahitā, āyatanasaṅgahena, dhātusaṅgahena ca asaṅgahitā, te dhammā katihi khandhehi,",
  "tika-abh09t9:29_7": "āyatanehi, dhātūhi asaṅgahitā? Te dhammā catūhi khandhehi dvīhi āyatanehi aṭṭhahi",
  "tika-abh09t9:29_8": "dhātūhi asaṅgahitā. Evaṁ rūpāyatanādīsupi pasādavisayabhūtesu dhātūsu, rūpindriyādīsu",
  "tika-abh09t9:29_9": "ca yojanakkamo veditabbo.",
  "tika-abh09t9:30_0": "Tatrāyaṁ nayo – cakkhāyatanena ye rūpadhammā khandhasaṅgahena rūpakkhandhoti saṅgahitā,",
  "tika-abh09t9:30_1": "āyatanadhātusaṅgahena cakkhāyatanena asaṅgahitā, cakkhudhātuyā asaṅgahitā, cakkhāyatanacakkhudhātūhi",
  "tika-abh09t9:30_2": "ekassevetassa cakkhussa visuṁ āyatanadhātūsu saṅgahitattā te cakkhāyatanavirahitā",
  "tika-abh09t9:30_3": "sabbe rūpadhammā catūhi arūpakkhandhehi cakkhāyatanaṁ manāyatananti dvīhi āyatanehi",
  "tika-abh09t9:30_4": "cakkhudhātu sattaviññāṇadhātūti aṭṭhahi dhātūhi asaṅgahitā. Upari rūpāyatanādīsupi",
  "tika-abh09t9:30_5": "eseva nayo. Imasmiṁ hi vāre cakkhāyatanassa attano tīhipi khandhāyatanadhātusaṅgahehi",
  "tika-abh09t9:30_6": "saṅgahitatāya asaṅgahitattābhāvā khandhasaṅgahena saṅgahitaṁ, āyatanasaṅgahena asaṅgahitaṁ,",
  "tika-abh09t9:30_7": "dhātusaṅgahena asaṅgahitanti evaṁ tīhipi saṅgahitāsaṅgahitavisesanehi visiṭṭhasseva",
  "tika-abh09t9:30_8": "‘‘katihi khandhehī’’tiādinā khandhādīhi asaṅgahassa vuccamānattā ca arūpakkhandhehi",
  "tika-abh09t9:30_9": "saha bahibhūtatā veditabbā. Yathā cettha cakkhāyatanena upalakkhitānaṁ rūpadhammānaṁyeva",
  "tika-abh09t9:30_10": "saṅgahitena asaṅgahitatā, na cakkhāyatanassa, evaṁ upari rūpāyatanādīhi upalakkhitavārepi yathārahaṁ ñātabbā.",
  "tika-abh09t9:31_0": "Sesesu pana cakkhuviññāṇadhātuyā ye dhammā khandhasaṅgahena saṅgahitā, āyatanasaṅgahena",
  "tika-abh09t9:31_1": "saṅgahitā, dhātusaṅgahena asaṅgahitā, te dhammā catūhi khandhehi ekādasahi āyatanehi",
  "tika-abh09t9:31_2": "dvādasahi dhātūhi asaṅgahitā. Evaṁ sesaviññāṇadhātūsupi. Paṭiccasamuppādaṅgesu asaññībhavena",
  "tika-abh09t9:31_3": "ye dhammā…pe… te dhammā catūhi khandhehi dasahāyatanehi soḷasahi dhātūhi asaṅgahitā.",
  "tika-abh09t9:31_4": "Upādādhammehi ye dhammā…pe… te dhammā catūhi khandhehi ekādasahāyatanehi sattarasahi",
  "tika-abh09t9:31_5": "dhātūhi asaṅgahitāti ime cattāro vārā apubbavisesā samāyeva. Tattha cakkhuviññāṇavāre",
  "tika-abh09t9:31_6": "dvādasahīti cha viññāṇadhātuyo vajjetvā avasesāhi dhātūhi sesā cha viññāṇadhātuyova",
  "tika-abh09t9:31_7": "khandhāyatanasaṅgahehi saṅgahitā, dhātusaṅgaheneva asaṅgahitā. Avasesāhi dvādasahi",
  "tika-abh09t9:31_8": "dhātūhi asaṅgahitāti. Esa nayo sesaviññāṇadhātūsupi.",
  "tika-abh09t9:32_0": "Dutiye tīhāyatanehīti rūpāyatanadhammāyatanamanāyatanehi. Asaññibrahmaloke hi rūpāyatanadhammāyatanavasena",
  "tika-abh09t9:32_1": "dve āyatanāni upapattibhavabhāvena pāḷiyaṁ āgatāni, te pana khandhehi saṅgahitāni,",
  "tika-abh09t9:32_2": "āyatanadhātūsu asaṅgahitāni. Tadavasesāni nava rūpāyatanāni, tāni teheva ca dvīhi",
  "tika-abh09t9:32_3": "manāyatanadhammāyatanehi ca asaṅgahitāni nāma honti. Navahi dhātūhīti rūpadhātudhammadhātūhi",
  "tika-abh09t9:32_4": "saddhiṁ sattahi viññāṇadhātūhi.",
  "tika-abh09t9:33_0": "Tatiye dasahīti rūpāyatanadhammāyatanavajjehi. Soḷasahīti rūpadhātudhammadhātuvajjāhi.",
  "tika-abh09t9:33_1": "Anidassanasappaṭighāni nāma nava oḷārikāyatanāni, tāni tehi khandhasaṅgahena saṅgahitāni,",
  "tika-abh09t9:33_2": "āyatanadhātusaṅgahehi ca asaṅgahitāni, rūpāyatanadhammāyatanāni dvepi sesehi āyatanadhātūhi",
  "tika-abh09t9:33_3": "asaṅgahitāni nāma honti.",
  "tika-abh09t9:34": "Catutthe ekādasahīti phoṭṭhabbāyatanavajjehi phoṭṭhabbāyatanassa upādādhammehi āyatanādīsu asaṅgahitattā. Sesaṁ suviññeyyameva. Ayaṁ saṅgahitenaasaṅgahitapade nayo.",
  "tika-abh09t9:35": "Asaṅgahitenasaṅgahitapadatthavaṇṇanā",
  "tika-abh09t9:36_0": "Asaṅgahitenasaṅgahitapade pana yāni padāni viññāṇena vā oḷārikarūpena vā asammissaṁ",
  "tika-abh09t9:36_1": "dhammāyatanekadesaṁ dīpenti, tāneva niddisīyanti, tāni pana vedanādīnaṁ tiṇṇaṁ khandhānaṁ,",
  "tika-abh09t9:36_2": "dukkhasaccavajjitānaṁ tiṇṇaṁ saccānaṁ, pasādamanovajjitānaṁ soḷasannaṁ indriyānaṁ,",
  "tika-abh09t9:36_3": "avijjāsaṅkhāraphassavedanātaṇhupādānakammabhavajātijarāmaraṇasokadukkhadomanassupāyāsavasena",
  "tika-abh09t9:36_4": "cuddasapaccayākārapadānañca vasena veditabbāni, na rūpakkhandhādīnaṁ. Teneva aṭṭhakathāyaṁ –",
  "tika-abh09t9:37": "‘‘Tayo khandhā tathā saccā, indriyāni ca soḷasa;",
  "tika-abh09t9:38": "Padāni paccayākāre, cuddasūpari cuddasa.",
  "tika-abh09t9:39": "‘‘Samatiṁsa padā honti, gocchakesu dasasvatha;",
  "tika-abh09t9:40": "Duve cūḷantaradukā, aṭṭha honti mahantarā’’ti. (dhātu. aṭṭha. 179) –",
  "tika-abh09t9:41_0": "Evaṁ uddānagāthā vuttā. Idaṁ hettha lakkhaṇaṁ – yaṁ khandhapadena asaṅgahitaṁ, āyatanadhātupadehi",
  "tika-abh09t9:41_1": "saṅgahitaṁ, tasseva tīhi visesanehi visiṭṭhassa khandhādīhi saṅgaho vuccati. Kathaṁ?",
  "tika-abh09t9:41_2": "Vedanākkhandhena ye dhammā khandhasaṅgahena asaṅgahitā, āyatanadhātusaṅgahehi saṅgahitā,",
  "tika-abh09t9:41_3": "te dhammā katihi khandhehi, āyatanehi, dhātūhi saṅgahitā? Te dhammā asaṅkhataṁ khandhato",
  "tika-abh09t9:41_4": "ṭhapetvā tīhi khandhehi ekenāyatanena ekāya dhātuyā saṅgahitāti.",
  "tika-abh09t9:42_0": "Tatrāyaṁ nayo – vedanākkhandhena hi nibbānaṁ, sukhumarūpaṁ, saññāsaṅkhārā ca khandhasaṅgahena",
  "tika-abh09t9:42_1": "asaṅgahitā hutvā dhammāyatanadhammadhātusaṅgahena saṅgahitā. Tesu nibbānaṁ khandhasaṅgahaṁ",
  "tika-abh09t9:42_2": "na gacchati, sesā tīhi rūpasaññāsaṅkhārakkhandhehi saṅgahaṁ gacchanti, āyatanadhātuyo",
  "tika-abh09t9:42_3": "panettha dhammāyatanadhammadhātūnaṁ vaseneva sabbattha veditabbā itarāsaṁ asambhavā,",
  "tika-abh09t9:42_4": "imesu ca nibbānampi saṅgahaṁ gacchati. Teneva hi ‘‘asaṅkhataṁ khandhato ṭhapetvā’’ti",
  "tika-abh09t9:42_5": "vuttaṁ. Tassāyamattho – khandhasaṅgahe eva asaṅkhataṁ ṭhapetvā, na itarasaṅgahesūti",
  "tika-abh09t9:42_6": "evaṁ saññākkhandhādīsupi yojanā veditabbā. Ayaṁ pana viseso – jīvitindriyena ye dhammā…pe…",
  "tika-abh09t9:42_7": "te dhammā dvīhi vedanāsaññākkhandhehi saṅgahitā, rūpārūpajīvitindriyehi nibbānavedanāsaññāviññāṇakkhandhā",
  "tika-abh09t9:42_8": "khandhasaṅgahena asaṅgahitā, tesu ca nibbānavedanāsaññāva āyatanadhātusaṅgahena saṅgahitāti.",
  "tika-abh09t9:42_9": "Sesaṁ suviññeyyameva. Ayaṁ asaṅgahitenasaṅgahitapade nayo.",
  "tika-abh09t9:43": "Saṅgahitenasaṅgahitapadatthavaṇṇanā",
  "tika-abh09t9:44_0": "Saṅgahitenasaṅgahitapade pana yāni padāni saṅkhārekadesaṁ aññena asammissaṁ dīpenti",
  "tika-abh09t9:44_1": "vedanekadesaṁ vā sukhumarūpaṁ vā saddekadesaṁ vā, tāneva niddisīyanti. Khandhāyatanadhātūsu",
  "tika-abh09t9:44_2": "ekampi koṭṭhāsaṁ sakalena gahetvā ṭhitapadāni na yujjanti. Tāni pana dvinnaṁ samudayamaggasaccānaṁ,",
  "tika-abh09t9:44_3": "pannarasindriyānaṁ, ekādasapaṭiccapadādīnañca vasena veditabbāni. Idaṁ hettha lakkhaṇaṁ",
  "tika-abh09t9:44_4": "– yaṁ attanā khandhādivasena saṅgahitehi khandhādito saṅgahitaṁ, tasseva paṭhamaṁ",
  "tika-abh09t9:44_5": "uddhaṭapadassa puna khandhādīhi saṅgaho vuccati.",
  "tika-abh09t9:45_0": "Tatrāyaṁ ādipade nayo – samudayasaccena ye dhammā khandhādīhi tīhi saṅgahehipi saṅgahitā,",
  "tika-abh09t9:45_1": "tehi dhammehi ye dhammā khandhādīhi tīhipi saṅgahitā, te dhammā ekena khandhena ekenāyatanena",
  "tika-abh09t9:45_2": "ekāya dhātuyā saṅgahitāti. Samudayasaccena hi taṇhāvajjā sesā saṅkhārā khandhādīhi",
  "tika-abh09t9:45_3": "saṅgahehi saṅgahitā, puna tehi ca taṇhāva saṅgahitā, sā ca puna saṅkhārakkhandhadhammāyatanadhammadhātūhi",
  "tika-abh09t9:45_4": "saṅgahitā. Sesesupi eseva nayo. Ayaṁ saṅgahitenasaṅgahitapade nayo.",
  "tika-abh09t9:46": "Asaṅgahitenaasaṅgahitapadatthavaṇṇanā",
  "tika-abh09t9:47_0": "Asaṅgahitenaasaṅgahitapade pana yāni padāni pañcakkhandhagāhakehi dukkhasaccādīhi,",
  "tika-abh09t9:47_1": "viññāṇena saddhiṁ sukhumarūpagāhakehi acetasikādīhi ca padehi vivajjitāni rūpakkhandhādīni,",
  "tika-abh09t9:47_2": "tāneva niddisīyanti. Idaṁ hettha lakkhaṇaṁ – yaṁ paṭhamaṁ uddhaṭena rūpakkhandhādipadena",
  "tika-abh09t9:47_3": "khandhādito asaṅgahitaṁ, yaṁ tehi asaṅgahitaṁ, tasseva puna khandhādīhi asaṅgaho vuccati.",
  "tika-abh09t9:48_0": "Tatrāyaṁ ekapadayojanā – rūpakkhandhena ye dhammā khandhādīhi tīhipi asaṅgahehi asaṅgahitā,",
  "tika-abh09t9:48_1": "tehi dhammehi ye dhammā khandhādīhi tīhi asaṅgahitā, te dhammā ekena khandhena ekenāyatanena",
  "tika-abh09t9:48_2": "sattahi dhātūhi asaṅgahitā. Rūpakkhandhena hi cattāro khandhā, nibbānañca khandhasaṅgahena",
  "tika-abh09t9:48_3": "asaṅgahitā, āyatanādīhi pana viññāṇameva ṭhapetvā vedanādayo dhammāyatanena rūpakkhandhekadesena",
  "tika-abh09t9:48_4": "saṅgahitāti viññāṇameva tīhipi khandhasaṅgahādīhi rūpakkhandhena asaṅgahitaṁ nāma.",
  "tika-abh09t9:48_5": "Tena puna viññāṇena saddhiṁ sanibbānā cattāro khandhā khandhādīhi asaṅgahitā, te",
  "tika-abh09t9:48_6": "sabbepi puna viññāṇabhūtena ekena khandhena ekenāyatanena sattahi dhātūhi asaṅgahitāti.",
  "tika-abh09t9:48_7": "Ayaṁ asaṅgahitenaasaṅgahitapade nayo.",
  "tika-abh09t9:49": "Sampayogavippayogapadatthavaṇṇanā",
  "tika-abh09t9:50_0": "Sampayogavippayogapade pana yāni padāni nibbānena, rūpena vā missesu sattasu viññāṇadhātūsu",
  "tika-abh09t9:50_1": "ekāyapi avippayutte arūpadhamme pakāsenti, tesaṁ dhammāyatanadukkhasaccādīnaṁ niddeso",
  "tika-abh09t9:50_2": "na sambhavati. Kāhici pana viññāṇadhātūhi vippayuttānaṁ rūpamissārūpadhammānaṁ, kevalānārammaṇānaṁ",
  "tika-abh09t9:50_3": "vā sakalarūpakkhandhānaṁ vā pakāsakānaṁ rūpabhavarūpakkhandhakusalādipadānaṁ sampayogapade",
  "tika-abh09t9:50_4": "eva niddeso na sambhavati, vippayogapade pana sambhavati. Arūpakkhandhānaṁ pana paccekaṁ,",
  "tika-abh09t9:50_5": "dvinnaṁ, tiṇṇaṁ, tadekadesānaṁ vā tadubhayepi sambhavati. ‘‘Catūhi sampayogo, catūhi",
  "tika-abh09t9:50_6": "vippayogo, sabhāgo visabhāgo’’ti hi vacanato catūhi arūpakkhandheheva sabhāgānaṁ",
  "tika-abh09t9:50_7": "ekasantāne ekakkhaṇeva uppannānaṁ arūpakkhandhānaṁ eva aññamaññaṁ sampayogo labbhati.",
  "tika-abh09t9:50_8": "Rūpadhammānaṁ pana rūpena, nibbānena vā, nibbānassa ca rūpena saddhiṁ sampayogo nāma",
  "tika-abh09t9:50_9": "natthi, tathā rūpanibbānānaṁ arūpakkhandhehi. Visabhāgā hi te tesaṁ yathā arūpakkhandhānaṁ",
  "tika-abh09t9:50_10": "rūpanibbānehi, evaṁ bhinnasantānikehi nānakkhaṇikehi arūpadhammehipi saddhiṁ natthiyeva.",
  "tika-abh09t9:50_11": "Tepi hi tesaṁ santānakkhaṇavisabhāgatāya visabhāgā eva. Ayaṁ pana visabhāgatā idha",
  "tika-abh09t9:50_12": "sāmaññato na gahitā tesaṁ avisesena sampayogassāpi sambhavā. Yattha pana visesetvā",
  "tika-abh09t9:50_13": "cakkhuviññāṇataṁsampayuttādayo nikkhittā, tatthāyampi visabhāgatā gahitā. Yattha",
  "tika-abh09t9:50_14": "pana ye aniddhāritavisesanā, tatthāpi sabbathā sampayogalakkhaṇaṁ na sambhavati.",
  "tika-abh09t9:50_15": "So ca tassa ekantena visabhāgoti idha gayhati.",
  "tika-abh09t9:51_0": "Tatrāyaṁ nayo – rūpakkhandho kenaci sampayuttoti? Natthi. Katihi vippayutto? Catūhi",
  "tika-abh09t9:51_1": "khandhehi ekenāyatanena sattahi dhātūhi vippayutto, ekenāyatanena ekāya dhātuyā kehici",
  "tika-abh09t9:51_2": "vippayutto. Esa nayo cakkhāyatanādianārammaṇesupi. Sārammaṇesu pana vedanākkhandho",
  "tika-abh09t9:51_3": "tīhi khandhehi ekenāyatanena sattahi dhātūhi sampayutto, ekenāyatanena ekāya dhātuyā",
  "tika-abh09t9:51_4": "kehici sampayutto. Ekena khandhena dasahi āyatanehi dasahi dhātūhi vippayutto, ekenāyatanena",
  "tika-abh09t9:51_5": "ekāya dhātuyā kehici vippayutto. Esa nayo saññākkhandhādīsupi.",
  "tika-abh09t9:52_0": "Tattha ekenāti manāyatanena. Sattahīti viññāṇadhātūhi. Kehicīti dhammāyatanadhammadhātupariyāpannehi",
  "tika-abh09t9:52_1": "vedanāsaññāsaṅkhārehi. Dutiyanaye tīhīti attānaṁ ṭhapetvā sesehi arūpakkhandhehi.",
  "tika-abh09t9:52_2": "Kehici vippayuttoti dhammāyatanadhammadhātūsu saññāsaṅkhārehi. Kehici vippayuttoti",
  "tika-abh09t9:52_3": "rūpanibbānehi. Evaṁ uparipi sabbattha yathānurūpaṁ ñātabbaṁ. Sesaṁ vuttanayameva.",
  "tika-abh09t9:52_4": "Ayaṁ pana viseso ‘‘samudayamaggasaccādayo ekāya manoviññāṇadhātuyā sampayuttā, adhimokkho",
  "tika-abh09t9:52_5": "pana manodhātumanoviññāṇadhātūhi dvīhevā’’ti. Ayaṁ sampayogavippayogapade nayo.",
  "tika-abh09t9:53": "Sampayuttenavippayuttapadatthavaṇṇanā",
  "tika-abh09t9:54_0": "Sampayuttenavippayuttapade pana sampayogārahapadesu yāni padāni dhammadhātuyā sampayutte",
  "tika-abh09t9:54_1": "dhamme, viññāṇañca aññena asammissaṁ dīpenti, tesameva niddeso. Tāni pana catunnaṁ",
  "tika-abh09t9:54_2": "arūpakkhandhapadānaṁ, manāyatanassa, sattannaṁ viññāṇadhātūnaṁ, manopekkhāvasena",
  "tika-abh09t9:54_3": "dvinnaṁ indriyānaṁ, viññāṇaphassavedanānaṁ tiṇṇaṁ paṭiccasamuppādapadānaṁ, phassasattakassa,",
  "tika-abh09t9:54_4": "adukkhamasukhasavitakkasavicāraupekkhāsahagatānaṁ vasena tiṇṇaṁ tikapadānaṁ, sattamahantaradukapadādīnañca",
  "tika-abh09t9:54_5": "vasena veditabbāni, na itaresaṁ asambhavā. Teneva aṭṭhakathāyaṁ –",
  "tika-abh09t9:55": "‘‘Cattāro khandhāyatanañca ekaṁ,",
  "tika-abh09t9:56": "Dve indriyā dhātupadāni satta;",
  "tika-abh09t9:57": "Tayo paṭiccā atha phassasattakaṁ,",
  "tika-abh09t9:58": "Tike tayo satta mahantare ca;",
  "tika-abh09t9:59": "Ekaṁ savitakkaṁ savicāramekaṁ,",
  "tika-abh09t9:60": "Yuttaṁ upekkhāya ca ekamevā’’ti. (dhātu. aṭṭha. 306) –",
  "tika-abh09t9:61": "Uddānagāthā vuttā. Idaṁ hettha lakkhaṇaṁ – ye dhammā paṭhamaṁ uddhaṭapadena sampayuttā, tehi ye dhammā vippayuttā, tesaṁ khandhādīhi vippayogo vuccati.",
  "tika-abh09t9:62_0": "Tatrāyaṁ nayo – vedanākkhandhena ye dhammā sampayuttā, tehi dhammehi ye dhammā vippayuttā,",
  "tika-abh09t9:62_1": "te dhammā catūhi khandhehi ekenāyatanena sattahi dhātūhi vippayuttā, ekenāyatanena",
  "tika-abh09t9:62_2": "ekāya dhātuyā kehici vippayuttā. Cakkhuviññāṇadhātuyā ye dhammā sampayuttā, tehi",
  "tika-abh09t9:62_3": "dhammehi ye dhammā vippayuttā, te dhammā na kehici khandhāyatanehi vippayuttā, ekāya",
  "tika-abh09t9:62_4": "pana dhātuyā vippayuttāti evaṁ sabbattha yojanā veditabbā.",
  "tika-abh09t9:63_0": "Tattha te dhammāti rūpanibbānadhammā, te vedanāya sampayuttehi vippayuttā. Ekenāti",
  "tika-abh09t9:63_1": "manāyatanena. Dutiyanaye te dhammāti sappītikā te dhammā. Na kehicīti paṭhamaṁ uddhaṭaṁ",
  "tika-abh09t9:63_2": "cakkhuviññāṇadhātuṁ ṭhapetvā sesā chaviññāṇadhātū, taṁsampayuttā, rūpaṁ, nibbānañca.",
  "tika-abh09t9:63_3": "Tehi sabbesaṁ khandhāyatanānaṁ saṅgahitattā na kehici khandhehi, āyatanehi vā vippayuttā.",
  "tika-abh09t9:63_4": "Na hi sayaṁ attanā vippayujjati, sampayujjati vāti. Ekāyāti cakkhuviññāṇadhātuyā.",
  "tika-abh09t9:63_5": "Sesaṁ suviññeyyameva. Ayaṁ sampayuttenavippayuttapade nayo.",
  "tika-abh09t9:64": "Vippayuttenasampayuttapadatthavaṇṇanā",
  "tika-abh09t9:65_0": "Vippayuttenasampayuttapade pana vippayuttena sampayutto nāma dhammo natthi, desanāsampadamattāya",
  "tika-abh09t9:65_1": "pana moghampetaṁ padaṁ uddhaṭaṁ, teneva pāḷiyaṁ sabbavāresupi ‘‘natthi natthi’’ icceva",
  "tika-abh09t9:65_2": "vuttaṁ. Rūpakkhandhādianārammaṇadhammehi vippayuttā cattāro khandhā, tesañca aññehi",
  "tika-abh09t9:65_3": "sampayogo natthi. Vedanādīhipi rūpanibbānādīni vippayuttāni, tesañca kenaci sampayogova",
  "tika-abh09t9:65_4": "natthīti. Ayaṁ vippayuttenasampayuttapade nayo.",
  "tika-abh09t9:66": "Sampayuttenasampayuttapadatthavaṇṇanā",
  "tika-abh09t9:67_0": "Sampayuttenasampayuttapade pana yāni padāni rūpena asammissaṁ arūpakkhandhekadesameva",
  "tika-abh09t9:67_1": "dīpenti, tesameva niddeso, na rūpārūpasammissānaṁ, sabbarūpakkhandhadīpakānaṁ tesaṁ",
  "tika-abh09t9:67_2": "sampayuttatāyogābhāvā. Sabbārūpakkhandhenāpi hi kusalādinā añño sampayutto nāma natthi.",
  "tika-abh09t9:67_3": "Idaṁ hettha lakkhaṇaṁ – ye dhammā paṭhamaṁ uddhaṭā, attanā sampayuttena puna sampayuttā,",
  "tika-abh09t9:67_4": "tesaññeva khandhādīhi sampayogo vuccati.",
  "tika-abh09t9:68_0": "Tatrāyaṁ nayo – vedanākkhandhena ye dhammā sampayuttā, tehi dhammehi ye dhammā sampayuttā,",
  "tika-abh09t9:68_1": "te dhammā tīhi khandhehi ekenāyatanena sattahi dhātūhi sampayuttā, ekenāyatanena…pe…",
  "tika-abh09t9:68_2": "kehici sampayuttā. Samudayasaccena ye dhammā sampayuttā, tehi dhammehi ye dhammā",
  "tika-abh09t9:68_3": "sampayuttā, te dhammā tīhi khandhehi ekenāyatanena ekāya manoviññāṇadhātuyā sampayuttā,",
  "tika-abh09t9:68_4": "ekena khandhena ekenāyatanena ekāya dhātuyā kehici sampayuttāti. Sesaṁ suviññeyyameva.",
  "tika-abh09t9:68_5": "Ayaṁ sampayuttenasampayuttapade nayo.",
  "tika-abh09t9:69": "Vippayuttenavippayuttapadatthavaṇṇanā",
  "tika-abh09t9:70_0": "Vippayuttenavippayuttapade pana sampayogapade vuttapadāneva niddisīyanti. Idaṁ hettha",
  "tika-abh09t9:70_1": "lakkhaṇaṁ – ye dhammā paṭhamaṁ uddhaṭapadena vippayuttehi puna vippayuttā, tesaṁ",
  "tika-abh09t9:70_2": "khandhādīhi vippayogo vuccati.",
  "tika-abh09t9:71_0": "Tatrāyaṁ nayo – rūpakkhandhena ye dhammā vippayuttā, tehi dhammehi ye dhammā vippayuttā,",
  "tika-abh09t9:71_1": "te dhammā catūhi khandhehi ekenāyatanena sattahi dhātūhi vippayuttā, ekenāyatanena…pe…",
  "tika-abh09t9:71_2": "kehici vippayuttā. Vedanākkhandhena ye dhammā vippayuttā, tehi dhammehi ye dhammā",
  "tika-abh09t9:71_3": "vippayuttā, te dhammā ekena khandhena dasahāyatanehi dasahi dhātūhi vippayuttā, ekena…pe…",
  "tika-abh09t9:71_4": "kehici vippayuttāti. Sesaṁ suviññeyyameva. Ayaṁ vippayuttenavippayuttapade nayo.",
  "tika-abh09t9:72": "Saṅgahitenasampayuttavippayuttapadatthavaṇṇanā",
  "tika-abh09t9:73_0": "Saṅgahitenasampayuttavippayuttapade pana saṅgahitenasaṅgahitapade niddiṭṭhāni samudayasaccādipadāneva",
  "tika-abh09t9:73_1": "niddisīyanti. Idaṁ hettha lakkhaṇaṁ – ye dhammā paṭhamaṁ uddhaṭapadena khandhādīhi",
  "tika-abh09t9:73_2": "tīhipi saṅgahitā, tesaṁ khandhādīhi sampayogo, vippayogo ca vuccati.",
  "tika-abh09t9:74_0": "Tatrāyaṁ nayo – samudayasaccena ye dhammā khandhādīhi tīhipi saṅgahehi saṅgahitā,",
  "tika-abh09t9:74_1": "te dhammā tīhi khandhehi ekenāyatanena sattahi dhātūhi sampayuttā, ekena khandhena",
  "tika-abh09t9:74_2": "ekenāyatanena ekāya dhātuyā kehici sampayuttā. Ekena khandhena dasahāyatanadhātūhi",
  "tika-abh09t9:74_3": "vippayuttā, ekenāyatanena ekāya dhātuyā kehici vippayuttā. Itthindriyena ye dhammā",
  "tika-abh09t9:74_4": "khandhādīhi tīhipi saṅgahitā, te dhammā na kehici sampayuttā, catūhi khandhehi ekenāyatanena",
  "tika-abh09t9:74_5": "sattahi dhātūhi vippayuttā, ekena…pe… kehici vippayuttāti.",
  "tika-abh09t9:75_0": "Tattha ekenāti manāyatanena. Ekena khandhenāti saṅkhārakkhandhena. Kehicīti saṅkhārakkhandhe",
  "tika-abh09t9:75_1": "taṇhāya dhammāyatanadhammadhātūsu taṇhāvedanāsaññāhi. Sesaṁ suviññeyyameva. Ayaṁ",
  "tika-abh09t9:75_2": "saṅgahitenasampayuttavippayuttapade nayo.",
  "tika-abh09t9:76": "Sampayuttenasaṅgahitāsaṅgahitapadatthavaṇṇanā",
  "tika-abh09t9:77_0": "Sampayuttenasaṅgahitāsaṅgahitapade pana sampayuttenasampayuttapade niddiṭṭhāni vedanākkhandhādipadāneva",
  "tika-abh09t9:77_1": "niddisīyanti. Idaṁ hettha lakkhaṇaṁ – ye dhammā paṭhamaṁ uddhaṭapadena sampayuttā,",
  "tika-abh09t9:77_2": "tesaṁ khandhādīhi saṅgaho, asaṅgaho ca vuccati.",
  "tika-abh09t9:78_0": "Tatrāyaṁ nayo – vedanākkhandhena ye dhammā sampayuttā, te dhammā tīhi khandhehi dvīhi",
  "tika-abh09t9:78_1": "āyatanehi aṭṭhahi dhātūhi saṅgahitā, sesehi asaṅgahitā. Viññāṇakkhandhena ye dhammā",
  "tika-abh09t9:78_2": "sampayuttā, te dhammā tīhi khandhehi ekenāyatanena ekāya dhātuyā saṅgahitā, sesehi asaṅgahitāti.",
  "tika-abh09t9:79": "Tattha tīhīti saññākkhandhādīhi tīhi. Tehi vedanāya sampayuttā. Dvīhīti dhammāyatanamanāyatanehi. Sesaṁ suviññeyyameva. Ayaṁ sampayuttenasaṅgahitāsaṅgahitapade nayo.",
  "tika-abh09t9:80": "Asaṅgahitenasampayuttavippayuttapadatthavaṇṇanā",
  "tika-abh09t9:81_0": "Asaṅgahitenasampayuttavippayuttapade pana yāni padāni sukhumarūpaṁ aviññāṇaṁ, arūpaṁ",
  "tika-abh09t9:81_1": "saviññāṇaṁ vā, kevalaṁ arūpaṁ vā thūlarūpassapi kevalaṁ vā, sukhumarūpaṁ dīpenti,",
  "tika-abh09t9:81_2": "tesameva niddeso . Idaṁ hettha lakkhaṇaṁ – ye dhammā paṭhamaṁ uddhaṭadhammehi khandhādīhi",
  "tika-abh09t9:81_3": "tīhipi asaṅgahitā, tesaṁ khandhādīhi sampayogo, vippayogo ca vuccati.",
  "tika-abh09t9:82_0": "Tatrāyaṁ nayo – rūpakkhandhena ye dhammā khandhādīhi asaṅgahitā, te dhammā tīhi khandhehi",
  "tika-abh09t9:82_1": "sampayuttā, ekenāyatanena ekāya dhātuyā kehici sampayuttā, ekena khandhena dasahi",
  "tika-abh09t9:82_2": "āyatanadhātūhi vippayuttā, ekenāyatanena ekāya dhātuyā kehici vippayuttā. Evaṁ dhammāyatanaitthindriyādīsupi yojanā.",
  "tika-abh09t9:83_0": "Arūpabhavena ye dhammā khandhādīhi asaṅgahitā, te sampayuttāti natthi. Te catūhi",
  "tika-abh09t9:83_1": "khandhehi ekenāyatanena sattahi dhātūhi vippayuttā, ekenāyatanena ekāya dhātuyā kehici",
  "tika-abh09t9:83_2": "vippayuttā. Evaṁ iddhipādakusalādipadesupi yojanā.",
  "tika-abh09t9:84_0": "Tattha rūpakkhandhena viññāṇasseva tīhipi asaṅgahitattā tassa tīhi vedanādīhi sampayogo,",
  "tika-abh09t9:84_1": "itarehi ca vippayogo ñātabbo. Sesaṁ suviññeyyameva. Ayaṁ asaṅgahitenasampayuttavippayuttapade nayo.",
  "tika-abh09t9:85": "Vippayuttenasaṅgahitāsaṅgahitapadatthavaṇṇanā",
  "tika-abh09t9:86_0": "Vippayuttenasaṅgahitāsaṅgahitapade pana yāni padāni kevalānaṁ sārammaṇānaṁ, anārammaṇānaṁ",
  "tika-abh09t9:86_1": "vā dhammānaṁ pakāsakāni ca sabhāvajātibhūmikālasantānavasena bhinnatāya kehici arūpakkhandhehi",
  "tika-abh09t9:86_2": "vippayuttānaṁ anārammaṇadhammamissārūpakkhandhānaṁ pakāsakāni dukkhasaccaabyākataparittaatītaajjhattādipadāni,",
  "tika-abh09t9:86_3": "tesameva niddeso itaresaṁ dhammāyatanajīvitindriyanāmarūpasaḷāyatanajātijarāmaraṇaajjhattabahiddhāanidassanaappaṭighanahetuādīnaṁ",
  "tika-abh09t9:86_4": "tesaṁ kenaci vippayogāsambhavā. Idaṁ hettha lakkhaṇaṁ – ye dhammā paṭhamaṁ uddhaṭapadena",
  "tika-abh09t9:86_5": "vippayuttā, tesaṁ khandhādīhi saṅgaho, asaṅgaho ca vuccati.",
  "tika-abh09t9:87_0": "Tatrāyaṁ nayo – rūpakkhandhena ye dhammā vippayuttā, te dhammā catūhi khandhehi dvīhāyatanehi",
  "tika-abh09t9:87_1": "aṭṭhahi dhātūhi saṅgahitā, ekena khandhena dasahi āyatanadhātūhi asaṅgahitā. Dukkhasaccena",
  "tika-abh09t9:87_2": "ye dhammā vippayuttā, te dhammā catūhi khandhehi dvīhāyatanehi dvīhi dhātūhi saṅgahitā.",
  "tika-abh09t9:87_3": "Tattha dukkhasaccena vippayuttā nāma lokuttaracittacetasikāni, te ca dhammā vedanākkhandhādicatukkhandhehi",
  "tika-abh09t9:87_4": "manoviññāṇadhammadhātuvasena dvīhi dhātūhi saṅgahitāti. Sesaṁ suviññeyyameva. Ayaṁ",
  "tika-abh09t9:87_5": "vippayuttenasaṅgahitāsaṅgahitapade nayo. Ayamettha saṅkhepato vibhaṅganayena saddhiṁ",
  "tika-abh09t9:87_6": "atthanicchayo, vitthāro pana dhātukathāpāḷiaṭṭhakathāsu (dhātu. 12; dhātu. aṭṭha. 1-2) gahetabboti.",
  "tika-abh09t9:88": "Mohavicchedaniyā abhidhammamātikatthavaṇṇanāya",
  "tika-abh09t9:89": "Dhātukathāmātikatthavaṇṇanā niṭṭhitā."
}