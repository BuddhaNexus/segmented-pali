{
  "tika-s0401t9:0": "10. Dutiyapamādādivaggavaṇṇanā",
  "tika-s0401t9:1_0": "98-115. Dasame vagge ajjhattasantāne bhavaṁ ajjhattikaṁ. Ajjhattasantānato bahiddhā",
  "tika-s0401t9:1_1": "bhavaṁ bāhiraṁ. Vuttapaṭipakkhanayenāti ‘‘avināsāyā’’ti evamādinā attho gahetabbo.",
  "tika-s0401t9:1_2": "Catukkoṭiketi ‘‘anuyogo akusalānaṁ , ananuyogo kusalānaṁ, anuyogo kusalānaṁ, ananuyogo",
  "tika-s0401t9:1_3": "akusalāna’’nti (a. ni. 1.96) evaṁ pariyosānasutte āgatanayaṁ gahetvā ‘‘nāhaṁ, bhikkhave,",
  "tika-s0401t9:1_4": "aññaṁ ekadhammampi samanupassāmī’’tiādinā (a. ni. 1.11) āgatasuttānaṁ samaññā jātā.",
  "tika-s0401t9:2_0": "130. Suttantanaye yathācodanā saṁkilesadhammānaṁ vipariyesanaṁ, taṁtaṁdhammakoṭṭhāsānañca",
  "tika-s0401t9:2_1": "ūnato adhikato ca pavedanaṁ adhammaṁ dhammoti dīpanaṁ. Tesaṁyeva pana aviparītato",
  "tika-s0401t9:2_2": "anūnādhikato ca pavedanaṁ dhammaṁ dhammoti dīpanaṁ. Evaṁ vinayappaṭipattiyā ayathāvidhippavedanaṁ",
  "tika-s0401t9:2_3": "adhammaṁ dhammoti dīpanaṁ. Yathāvidhippavedanaṁ dhammaṁ dhammoti dīpanaṁ. Suttantanayena",
  "tika-s0401t9:2_4": "pañcavidho saṁvaravinayo pahānavinayo ca vinayo, tappaṭipakkhena avinayo. Vinayanayena",
  "tika-s0401t9:2_5": "vatthusampadādinā yathāvidhippaṭipatti eva vinayo, tabbipariyāyena avinayo veditabbo.",
  "tika-s0401t9:2_6": "Tiṁsa nissaggiyā pācittiyāti ettha iti-saddo ādyattho. Tena dvenavuti pācittiyā,",
  "tika-s0401t9:2_7": "cattāro pāṭidesaniyā, satta adhikaraṇasamathāti imesaṁ saṅgaho. Ekatiṁsa nissaggiyāti",
  "tika-s0401t9:2_8": "ettha ‘‘tenavuti pācittiyā’’tiādinā vattabbaṁ. Sesamettha suviññeyyameva.",
  "tika-s0401t9:3_0": "Adhigantabbato adhigamo, maggaphalāni. Nibbānaṁ pana antaradhānābhāvato idha na gayhati.",
  "tika-s0401t9:3_1": "Paṭipajjanaṁ paṭipatti, sikkhattayasamāyogo. Paṭipajjitabbato vā paṭipatti. Pariyāpuṇitabbato",
  "tika-s0401t9:3_2": "pariyatti, piṭakattayaṁ. Maggaggahaṇena gahitāpi tatiyavijjāchaṭṭhābhiññā vijjābhiññāsāmaññato",
  "tika-s0401t9:3_3": "‘‘tisso vijjā cha abhiññā’’ti punapi gahitā. Tato paraṁ cha abhiññāti vassasahassato",
  "tika-s0401t9:3_4": "paraṁ cha abhiññā nibbattetuṁ sakkonti, na paṭisambhidāti adhippāyo. Tatoti abhiññākālato",
  "tika-s0401t9:3_5": "pacchā. Tāti abhiññāyo. Pubbabhāge jhānasinehābhāvena kevalāya vipassanāya ṭhatvā",
  "tika-s0401t9:3_6": "aggaphalappattā sukkhavipassakā nāma, maggakkhaṇe pana ‘‘jhānasineho natthī’’ti na",
  "tika-s0401t9:3_7": "vattabbo ‘‘samathavipassanaṁ yuganaddhaṁ bhāvetī’’ti (a. ni. 4.170) vacanato. Pacchimakassāti",
  "tika-s0401t9:3_8": "sabbapacchimassa. Kiñcāpi ariyo aparihānadhammo , sotāpannassa pana uddhaṁ jīvitapariyādānā",
  "tika-s0401t9:3_9": "adhigatadhammo uppanno nāma natthi, paccayasāmaggiyā asati yāva uparivisesaṁ nibbattetuṁ",
  "tika-s0401t9:3_10": "na sakkonti, tāva adhigamassa asambhavo evāti āha – ‘‘sotāpannassa…pe… nāma hotī’’ti.",
  "tika-s0401t9:3_11": "Tassidaṁ manussalokavasena vuttanti daṭṭhabbaṁ.",
  "tika-s0401t9:4_0": "Na codentīti aññamaññasmiṁ vijjamānaṁ dosaṁ jānantāpi na codenti na sārenti. Akukkuccakā",
  "tika-s0401t9:4_1": "hontīti kukkuccaṁ na uppādenti. ‘‘Asakkaccakārino hontī’’ti ca paṭhanti, sāthalikatāya",
  "tika-s0401t9:4_2": "sikkhāsu asakkaccakārino hontīti attho. Bhikkhūnaṁ satepi sahassepi dharamāneti idaṁ",
  "tika-s0401t9:4_3": "bāhullavasena vuttaṁ. Antimavatthuanajjhāpannesu katipayamattesupi bhikkhūsu dharantesu,",
  "tika-s0401t9:4_4": "ekasmiṁ vā dharante paṭipatti anantarahitā eva nāma hoti. Tenevāha – ‘‘pacchimakassa…pe…",
  "tika-s0401t9:4_5": "antarahitā hotī’’ti.",
  "tika-s0401t9:5_0": "Antevāsike gahetunti antevāsike saṅgahetuṁ. Atthavasenāti aṭṭhakathāvasena. Matthakato",
  "tika-s0401t9:5_1": "paṭṭhāyāti uparito paṭṭhāya. Uposathakkhandhakamattanti vinayamātikāpāḷimāha. Āḷavakapañhādīnaṁ",
  "tika-s0401t9:5_2": "viya devesu pariyattiyā pavatti appamāṇanti āha – ‘‘manussesū’’ti.",
  "tika-s0401t9:6_0": "Oṭṭhaṭṭhivaṇṇanti oṭṭhānaṁ aṭṭhivaṇṇaṁ, dantakasāvaṁ ekaṁ vā dve vā vāre rajitvā",
  "tika-s0401t9:6_1": "dantavaṇṇaṁ katvā dhārentīti vuttaṁ hoti. Kesesu vā allīyāpentīti tena kāsāvakhaṇḍena",
  "tika-s0401t9:6_2": "kese bandhantā allīyāpenti. Bhikkhugottassa abhibhavanato vināsanato gotrabhuno.",
  "tika-s0401t9:6_3": "Atha vā gottaṁ vuccati sādhāraṇaṁ nāmaṁ, mattasaddo luttaniddiṭṭho, tasmā ‘‘samaṇā’’ti",
  "tika-s0401t9:6_4": "gottamattaṁ anubhavanti dhārentīti gotrabhuno, nāmamattasamaṇāti attho. Kāsāvagatakaṇṭhatāya,",
  "tika-s0401t9:6_5": "kāsāvaggahaṇahetuuppajjanakasokatāya vā kāsāvakaṇṭhā. Saṅghagatanti saṅghaṁ uddissa",
  "tika-s0401t9:6_6": "dinnattā saṅghagataṁ. Taṁ sarīranti taṁ dhātusarīraṁ.",
  "tika-s0401t9:7_0": "Tenevāti pariyattiantaradhānamūlakattā eva itaraantaradhānassa. Sakko devarājā chātakabhaye",
  "tika-s0401t9:7_1": "paratīragamanāya bhikkhū ussukkamakāsīti adhippāyo. Neti ubhayepi paṁsukūlikatthere",
  "tika-s0401t9:7_2": "dhammakathikatthere ca. Therāti tattha ṭhitā sakkhibhūtā therā. Dhammakathikattherā",
  "tika-s0401t9:7_3": "‘‘yāva tiṭṭhantisuttantā…pe… yogakkhemā na dhaṁsatī’’ti idaṁ suttaṁ āharitvā ‘‘suttante",
  "tika-s0401t9:7_4": "rakkhite sante, paṭipatti hoti rakkhitā’’ti iminā vacanena paṁsukūlikatthere appaṭibhāne",
  "tika-s0401t9:7_5": "akaṁsu . Idāni pariyattiyā anantaradhānameva itaresaṁ anantaradhānahetūti imamatthaṁ",
  "tika-s0401t9:7_6": "byatirekato anvayato ca upamāhi vibhāvetuṁ ‘‘yathā hī’’tiādi vuttaṁ. Taṁ suviññeyyameva.",
  "tika-s0401t9:8": "Dutiyapamādādivaggavaṇṇanā niṭṭhitā.",
  "tika-s0401t9:9": "140-150. Ekādasamadvādasamavaggā suviññeyyā eva."
}