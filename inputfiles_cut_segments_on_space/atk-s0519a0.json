{
  "atk-s0519a0:0": " Namo tassa bhagavato arahato sammāsambuddhassa",
  "atk-s0519a0:1": "Khuddakanikāye",
  "atk-s0519a0:2": "Nettippakaraṇa-aṭṭhakathā",
  "atk-s0519a0:3": "Ganthārambhakathā",
  "atk-s0519a0:4": "Mahākāruṇikaṁ nāthaṁ, ñeyyasāgarapāraguṁ;",
  "atk-s0519a0:5": "Vande nipuṇagambhīra-vicitranayadesanaṁ.",
  "atk-s0519a0:6": "Vijjācaraṇasampannā, yena niyyanti lokato;",
  "atk-s0519a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0519a0:8": "Sīlādiguṇasampanno, ṭhito maggaphalesu yo;",
  "atk-s0519a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0519a0:10": "Vandanājanitaṁ puññaṁ, iti yaṁ ratanattaye;",
  "atk-s0519a0:11": "Hatantarāyo sabbattha, hutvāhaṁ tassa tejasā.",
  "atk-s0519a0:12": "Ṭhitiṁ ākaṅkhamānena, ciraṁ saddhammanettiyā;",
  "atk-s0519a0:13": "Dhammarakkhitanāmena, therena abhiyācito.",
  "atk-s0519a0:14": "Padumuttaranāthassa, pādamūle pavattitaṁ;",
  "atk-s0519a0:15": "Passatā abhinīhāraṁ, sampattaṁ yassa matthakaṁ.",
  "atk-s0519a0:16": "Saṁkhittaṁ vibhajantānaṁ, eso aggoti tādinā;",
  "atk-s0519a0:17": "Ṭhapito etadaggasmiṁ, yo mahāsāvakuttamo.",
  "atk-s0519a0:18": "Chaḷabhiñño vasippatto, pabhinnapaṭisambhido;",
  "atk-s0519a0:19": "Mahākaccāyano thero, sambuddhena pasaṁsito.",
  "atk-s0519a0:20": "Tena yā bhāsitā netti, satthārā anumoditā;",
  "atk-s0519a0:21": "Sāsanassa sadāyattā, navaṅgassatthavaṇṇanā.",
  "atk-s0519a0:22": "Tassā gambhīrañāṇehi, ogāhetabbabhāvato;",
  "atk-s0519a0:23": "Kiñcāpi dukkarā kātuṁ, atthasaṁvaṇṇanā mayā.",
  "atk-s0519a0:24": "Saha saṁvaṇṇanaṁ yasmā, dharate satthusāsanaṁ;",
  "atk-s0519a0:25": "Pubbācariyasīhānaṁ, tiṭṭhateva vinicchayo.",
  "atk-s0519a0:26": "Tasmā tamupanissāya, ogāhetvāna pañcapi;",
  "atk-s0519a0:27": "Nikāye peṭakenāpi, saṁsanditvā yathābalaṁ.",
  "atk-s0519a0:28": "Suvisuddhamasaṁkiṇṇaṁ, nipuṇatthavinicchayaṁ;",
  "atk-s0519a0:29": "Mahāvihāravāsīnaṁ, samayaṁ avilomayaṁ.",
  "atk-s0519a0:30": "Pamādalekhaṁ vajjetvā, pāḷiṁ sammā niyojayaṁ;",
  "atk-s0519a0:31": "Upadesaṁ vibhāvento, karissāmatthavaṇṇanaṁ.",
  "atk-s0519a0:32": "Iti atthaṁ asaṅkiṇṇaṁ, nettippakaraṇassa me;",
  "atk-s0519a0:33": "Vibhajantassa sakkaccaṁ, nisāmayatha sādhavoti.",
  "atk-s0519a0:34_0": "Tattha kenaṭṭhena netti? Saddhammanayanaṭṭhena netti. Yathā hi taṇhā satte kāmādibhavaṁ",
  "atk-s0519a0:34_1": "nayatīti ‘‘bhavanettī’’ti vuccati, evamayampi veneyyasatte ariyadhammaṁ nayatīti",
  "atk-s0519a0:34_2": "saddhammanayanaṭṭhena ‘‘nettī’’ti vuccati. Atha vā nayanti tāyāti netti. Nettippakaraṇena",
  "atk-s0519a0:34_3": "hi karaṇabhūtena dhammakathikā veneyyasatte dassanamaggaṁ nayanti sampāpentīti, nīyanti",
  "atk-s0519a0:34_4": "vā ettha etasmiṁ pakaraṇe adhiṭṭhānabhūte patiṭṭhāpetvā veneyyā nibbānaṁ sampāpiyantīti",
  "atk-s0519a0:34_5": "netti. Na hi nettiupadesasannissayena vinā aviparītasuttatthāvabodho sambhavati.",
  "atk-s0519a0:34_6": "Tathā hi vuttaṁ – ‘‘tasmā nibbāyitukāmenā’’tiādi. Sabbāpi hi suttassa atthasaṁvaṇṇanā",
  "atk-s0519a0:34_7": "nettiupadesāyattā, netti ca suttappabhavā, suttaṁ sammāsambuddhappabhavanti.",
  "atk-s0519a0:35_0": "Sā panāyaṁ netti pakaraṇaparicchedato tippabhedā hāranayapaṭṭhānānaṁ vasena. Paṭhamañhi",
  "atk-s0519a0:35_1": "hāravicāro, tato nayavicāro, pacchā paṭṭhānavicāroti. Pāḷivavatthānato pana saṅgahavāravibhāgavāravasena",
  "atk-s0519a0:35_2": "duvidhā. Sabbāpi hi netti saṅgahavāro vibhāgavāroti vāradvayameva hoti.",
  "atk-s0519a0:36_0": "Tattha saṅgahavāro ādito pañcahi gāthāhi paricchinno. Sabbo hi pakaraṇattho ‘‘yaṁ",
  "atk-s0519a0:36_1": "loko pūjayate’’tiādīhi pañcahi gāthāhi apariggahito nāma natthi. Nanu cettha paṭṭhānaṁ",
  "atk-s0519a0:36_2": "asaṅgahitanti? Nayidamevaṁ daṭṭhabbaṁ, mūlapadaggahaṇena paṭṭhānassa saṅgahitattā.",
  "atk-s0519a0:36_3": "Tathā hi vakkhati – ‘‘aṭṭhārasa mūlapadā kuhiṁ daṭṭhabbā sāsanapaṭṭhāne’’ti. Mūlapadapaṭṭhānāni",
  "atk-s0519a0:36_4": "hi atthanayasaṅkhārattikā viya aññamaññaṁ saṅgahitāni.",
  "atk-s0519a0:37_0": "Vibhāgavāro pana uddesaniddesapaṭiniddesavasena tividho. Tesu ‘‘tattha katame soḷasa",
  "atk-s0519a0:37_1": "hārā’’ti ārabhitvā yāva ‘‘bhavanti aṭṭhārasa padānī’’ti ayaṁ uddesavāro. ‘‘Assādādīnavatā’’ti",
  "atk-s0519a0:37_2": "ārabhitvā yāva ‘‘tettiṁsā ettikā nettī’’ti ayaṁ niddesavāro. Paṭiniddesavāro pana",
  "atk-s0519a0:37_3": "hāravibhaṅgavāro hārasampātavāro nayasamuṭṭhānavāro sāsanapaṭṭhānavāroti catubbidho.",
  "atk-s0519a0:37_4": "Tesu ‘‘tattha katamo desanāhāro’’ti ārabhitvā yāva ‘‘ayaṁ pahānena samāropanā’’ti",
  "atk-s0519a0:37_5": "ayaṁ hāravibhaṅgavāro. Tattha ‘‘katamo desanāhārasampāto’’ti ārabhitvā yāva ‘‘anupādisesā",
  "atk-s0519a0:37_6": "ca nibbānadhātū’’ti ayaṁ hārasampātavāro. Etthāha – hāravibhaṅgahārasampātavārānaṁ",
  "atk-s0519a0:37_7": "kiṁ nānākaraṇanti? Vuccate – yattha anekehipi udāharaṇasuttehi eko hāro niddisīyati,",
  "atk-s0519a0:37_8": "ayaṁ hāravibhaṅgavāro. Yattha pana ekasmiṁ sutte aneke hārā sampatanti, ayaṁ hārasampātavāro.",
  "atk-s0519a0:37_9": "Vuttañhetaṁ peṭake –",
  "atk-s0519a0:38": "‘‘Yattha ca sabbe hārā, sampatamānā nayanti suttatthaṁ;",
  "atk-s0519a0:39": "Byañjanavidhiputhuttā, sā bhūmī hārasampāto’’ti.",
  "atk-s0519a0:40_0": "Nayasamuṭṭhānasāsanapaṭṭhānavāravibhāgo pākaṭo eva. Sāsanapaṭṭhānavāro pana saṅgahavāre",
  "atk-s0519a0:40_1": "viya uddesaniddesavāresupi na sarūpato uddhaṭoti. Etthāha – ‘‘idaṁ nettippakaraṇaṁ",
  "atk-s0519a0:40_2": "mahāsāvakabhāsitaṁ, bhagavatā anumodita’’nti ca kathametaṁ viññāyatīti? Pāḷito eva.",
  "atk-s0519a0:40_3": "Na hi pāḷito aññaṁ pamāṇataraṁ atthi. Yā hi catūhi mahāpadesehi aviruddhā pāḷi, sā",
  "atk-s0519a0:40_4": "pamāṇaṁ. Tathā hi agarahitāya ācariyaparamparāya peṭakopadeso viya idaṁ nettippakaraṇaṁ",
  "atk-s0519a0:40_5": "ābhataṁ. Yadi evaṁ kasmāssa nidānaṁ na vuttaṁ. Sāvakabhāsitānampi hi subhasutta-",
  "atk-s0519a0:40_6": "(dī. ni. 1.444 ādayo) anaṅgaṇasutta- (ma. ni. 1.57 ādayo) kaccāyanasaṁyuttādīnaṁ",
  "atk-s0519a0:40_7": "nidānaṁ bhāsitanti? Nayidaṁ ekantikaṁ. Sāvakabhāsitānaṁ buddhabhāsitānampi hi ekaccānaṁ",
  "atk-s0519a0:40_8": "paṭisambhidāmagganiddesādīnaṁ dhammapadabuddhavaṁsādīnañca nidānaṁ na bhāsitaṁ, na",
  "atk-s0519a0:40_9": "ca tāvatā tāni appamāṇaṁ, evamidhāpi daṭṭhabbaṁ.",
  "atk-s0519a0:41_0": "Nidānañca nāma suttavinayānaṁ dhammabhaṇḍāgārikaupālittherādīhi mahāsāvakeheva bhāsitaṁ,",
  "atk-s0519a0:41_1": "idañca mahāsāvakabhāsitaṁ, theraṁ muñcitvā anaññavisayattā imissā vicāraṇāyāti kimetena",
  "atk-s0519a0:41_2": "nidānagavesanena, atthoyevettha gavesitabbo, yo pāḷiyā aviruddhoti. Atha vā pāḷiyā",
  "atk-s0519a0:41_3": "atthasaṁvaṇṇanābhāvato na imassa pakaraṇassa visuṁ nidānavacanakiccaṁ atthi, paṭisambhidāmagganiddesādīnaṁ viyāti daṭṭhabbaṁ.",
  "atk-s0519a0:42_0": "Idāni etasmiṁ pakaraṇe nānappakārakosallatthaṁ ayaṁ vibhāgo veditabbo – sabbameva",
  "atk-s0519a0:42_1": "cetaṁ pakaraṇaṁ sāsanapariyeṭṭhibhāvato ekavidhaṁ, tathā ariyamaggasampādanato vimuttirasato",
  "atk-s0519a0:42_2": "ca. Byañjanatthavicārabhāvato duvidhaṁ, tathā saṅgahavibhāgabhāvato dhammavinayatthasaṁvaṇṇanato",
  "atk-s0519a0:42_3": "lokiyalokuttaratthasaṅgahaṇato rūpārūpadhammapariggāhakato lakkhaṇalakkhiyabhāvato",
  "atk-s0519a0:42_4": "pavattinivattivacanato sabhāgavisabhāganiddesato sādhāraṇāsādhāraṇadhammavibhāgato ca.",
  "atk-s0519a0:43_0": "Tividhaṁ puggalattayaniddesato tividhakalyāṇavibhāgato pariññattayakathanato pahānattayūpadesato",
  "atk-s0519a0:43_1": "sikkhattayasaṅgahaṇato tividhasaṁkilesavisodhanato mūlagītianugītisaṅgītibhedato",
  "atk-s0519a0:43_2": "piṭakattayatthasaṁvaṇṇanato hāranayapaṭṭhānappabhedato ca.",
  "atk-s0519a0:44_0": "Catubbidhaṁ catuppaṭisambhidāvisayato catunayadesanato dhammatthadesanāpaṭivedhagambhīrabhāvato",
  "atk-s0519a0:44_1": "ca. Pañcavidhaṁ abhiññeyyādidhammavibhāgato pañcakkhandhaniddesato pañcagatiparicchedato",
  "atk-s0519a0:44_2": "pañcanikāyatthavivaraṇato ca. Chabbidhaṁ chaḷārammaṇavibhāgato chaajjhattikabāhirāyatanavibhāgato",
  "atk-s0519a0:44_3": "ca. Sattavidhaṁ sattaviññāṇaṭṭhitiparicchedato. Navavidhaṁ suttādinavaṅganiddesato.",
  "atk-s0519a0:44_4": "Cuddasavidhaṁ suttādhiṭṭhānavibhāgato. Soḷasavidhaṁ aṭṭhavīsatividhañca sāsanapaṭṭhānappabhedato.",
  "atk-s0519a0:44_5": "Caturāsītisahassavidhaṁ caturāsītisahassadhammakkhandhavicārabhāvatotiādinā nayena",
  "atk-s0519a0:44_6": "pakaraṇavibhāgo veditabbo.",
  "atk-s0519a0:45_0": "Tattha sāsanapariyeṭṭhibhāvatoti sakalaṁ nettippakaraṇaṁ sikkhattayasaṅgahassa navaṅgassa",
  "atk-s0519a0:45_1": "satthusāsanassa atthasaṁvaṇṇanābhāvato. Ariyamaggasampādanatoti dassanabhūmibhāvanābhūmisampādanato.",
  "atk-s0519a0:45_2": "Vimuttirasatoti sāsanassa amatapariyosānattā vuttaṁ. Byañjanatthavicārabhāvatoti",
  "atk-s0519a0:45_3": "hārabyañjanapadakammanayānaṁ byañjanavicārattā atthapadaatthanayānaṁ atthavicārattā",
  "atk-s0519a0:45_4": "vuttaṁ. Saṅgahavibhāgabhāvo parato āvi bhavissati. Dhammavinayatthasaṁvaṇṇanatoti",
  "atk-s0519a0:45_5": "sakalassāpi pariyattisāsanassa dhammavinayabhāvato vuttaṁ. Lakkhaṇalakkhiyabhāvatoti",
  "atk-s0519a0:45_6": "nettivacanassa lakkhaṇattā udāharaṇasuttānañca lakkhiyattā vuttaṁ. Sabhāgavisabhāganiddesatoti",
  "atk-s0519a0:45_7": "samānajātiyā dhammā sabhāgā, paṭipakkhā visabhāgā, taṁvicārabhāvatoti attho. Sādhāraṇāsādhāraṇadhammavibhāgatoti",
  "atk-s0519a0:45_8": "pahānekaṭṭhasahajekaṭṭhatādisāmaññena ye dhammā yesaṁ dhammānaṁ nāmavatthādinā sādhāraṇā",
  "atk-s0519a0:45_9": "tabbidhuratāya asādhāraṇā ca, taṁvibhāgato duvidhanti attho.",
  "atk-s0519a0:46_0": "Puggalattayaniddesatoti ugghaṭitaññuādi puggalattayaniddesato. Tividhakalyāṇavibhāgatoti",
  "atk-s0519a0:46_1": "ādikalyāṇādivibhāgato. Mūlagītianugītisaṅgītibhedatoti paṭhamaṁ vacanaṁ mūlagīti,",
  "atk-s0519a0:46_2": "vuttasseva atthassa saṅgahagāthā anugīti, taṁtaṁsuttatthayojanavasena vippakiṇṇassa",
  "atk-s0519a0:46_3": "pakaraṇassa saṅgāyanaṁ saṅgīti, sā therassa parato pavattitāti veditabbā, etāsaṁ",
  "atk-s0519a0:46_4": "tissannaṁ bhedato tividhanti attho. Pañcakkhandhaniddesatoti rūpādipañcakkhandhasīlādipañcadhammakkhandhaniddesato",
  "atk-s0519a0:46_5": "pañcavidhanti attho. Suttādhiṭṭhānavibhāgatoti lobhadosamohānaṁ alobhādosāmohānaṁ",
  "atk-s0519a0:46_6": "kāyavacīmanokammānaṁ saddhādipañcindriyānañca vasena cuddasavidhassa suttādhiṭṭhānassa",
  "atk-s0519a0:46_7": "vibhāgavacanato cuddasavidhanti attho. Sesaṁ suviññeyyanti na papañcitaṁ."
}