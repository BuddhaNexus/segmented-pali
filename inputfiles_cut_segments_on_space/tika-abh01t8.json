{
  "tika-abh01t8:0": "4. Aṭṭhakathākaṇḍaṁ",
  "tika-abh01t8:1": "Tikaatthuddhāravaṇṇanā",
  "tika-abh01t8:2_0": "1384.Nayamagganti suttantabhājanīyādinayagamanaṁ anulomādinayagamanañca. Tampi hi",
  "tika-abh01t8:2_1": "ettha atthesu nicchitesu sukhaṁ samānenti. Pañhuddhāranti ekūnapaññāsāya ekūnapaññāsāya",
  "tika-abh01t8:2_2": "navasu navasu ca pañhesu labbhamānassa uddharaṇaṁ, tesuyeva labbhamānānaṁ gaṇanānaṁ",
  "tika-abh01t8:2_3": "ṭhapanaṁ gaṇanācāro. Atthuddhāranti ‘‘ime nāma cittuppādādayo atthā kusalādikā’’ti",
  "tika-abh01t8:2_4": "uddharaṇaṁ. Kaṇṇikaṁ kaṇṇikanti cittuppādakaṇḍarūpakaṇḍesu vibhatte pasaṭe dhamme",
  "tika-abh01t8:2_5": "‘‘catūsu bhūmīsu kusalaṁ dvādasākusalacittuppādā’’tiādinā rāsirāsivasena saha ganthetvāti",
  "tika-abh01t8:2_6": "attho. Ghaṭagocchakā kaṇṇikavevacanāneva. Ettha pana catūsu bhūmīsu kusalanti ekavacananiddeso",
  "tika-abh01t8:2_7": "catubhūmakānaṁ kusalaphassādīnaṁ kusalabhāve ekattūpagamanato. Cittuppādakaṇḍarūpakaṇḍesu",
  "tika-abh01t8:2_8": "catubhūmicittuppādādivasena viññātadhammassa vasenāyaṁ atthuddhāradesanā āraddhāti",
  "tika-abh01t8:2_9": "tattha yaṁ catūsu bhūmīsu kusalaṁ vibhattaṁ yāva viññātaṁ, ime dhammā kusalāti attho.",
  "tika-abh01t8:3_0": "Yadipi kusalattikavitthāro pubbe viññāto, tathāpi tattha dhammā samayavasena phassādisabhāvavasena",
  "tika-abh01t8:3_1": "ca vibhattā bhinnā viññātā, na pana ekasmiṁ lakkhaṇe samānetvā, tasmā tattha vuttaṁ",
  "tika-abh01t8:3_2": "samayādibhedaṁ vajjetvā sabbabhedabhinnānaṁ ekasmiṁ kusalādilakkhaṇe samānetvā bodhanatthaṁ",
  "tika-abh01t8:3_3": "idha kusalattikaniddeso puna vibhatto. Ettha ca ekavacanena kusalaniddesaṁ katvā",
  "tika-abh01t8:3_4": "bahuvacanena nigamanassa kāraṇaṁ vuttameva. Yadi dhammānaṁ kusalatte ekattūpagamanaṁ,",
  "tika-abh01t8:3_5": "kasmā ekavacanena pucchāpi na katā? Uddese kusala-saddassa dhammavisesanabhāvato",
  "tika-abh01t8:3_6": "tabbisesanānaṁ dhammānaṁ pucchitattā tesañca aniddhāritasaṅkhāvisesattā, niddese",
  "tika-abh01t8:3_7": "pana catūhi bhūmīhi vitthārato viññātāhi kusale visesetvā dassetīti yuttaṁ ‘‘catūsu",
  "tika-abh01t8:3_8": "bhūmīsu kusala’’nti ekattaṁ netvā vacanaṁ. Kusalapadañhi ettha padhānaṁ, tañca visesitabbānapekkhaṁ",
  "tika-abh01t8:3_9": "kusalākārameva attano sabhāve ṭhitaṁ gahetvā pavattamānaṁ ekattameva upādāya pavattati, na bhedanti.",
  "tika-abh01t8:4_0": "1385.Dvādasaakusalacittuppādāti etthāpi paṭhamākusalacittuppādo samayaphassādivasena",
  "tika-abh01t8:4_1": "bhedaṁ anāmasitvā somanassasahagatadiṭṭhigatasampayuttacittuppādabhāve ekattaṁ netvā",
  "tika-abh01t8:4_2": "vutto, evaṁ yāva dvādasamoti ‘‘dvādasa akusalacittuppādā’’ti vuttaṁ. Evaṁ catūsu",
  "tika-abh01t8:4_3": "bhūmīsu vipākotiādīsupi yathāyogaṁ yojetabbaṁ. Cittuppādāti ettha uppajjati etthāti",
  "tika-abh01t8:4_4": "uppādo, kiṁ uppajjati? Cittaṁ, cittassa uppādo cittuppādoti evaṁ avayavena samudāyopalakkhaṇavasena",
  "tika-abh01t8:4_5": "attho sambhavati. Evañhi sati cittacetasikarāsi cittuppādoti siddho hoti. Aṭṭhakathāyaṁ",
  "tika-abh01t8:4_6": "pana ‘‘cittameva uppādo cittuppādo’’ti aññassuppajjanakassa nivattanatthaṁ cittaggahaṇaṁ",
  "tika-abh01t8:4_7": "kataṁ, cittassa anuppajjanakabhāvanivattanatthaṁ uppādaggahaṇaṁ, cittuppādakaṇḍe",
  "tika-abh01t8:4_8": "vā ‘‘cittaṁ uppannaṁ hotī’’ti cittassa uppajjanakabhāvo pākaṭoti katvā ‘‘cittameva",
  "tika-abh01t8:4_9": "uppādo’’ti vuttaṁ, cittassa anuppajjanakassa nivattetabbassa sabbhāvā uppādaggahaṇaṁ",
  "tika-abh01t8:4_10": "katanti veditabbaṁ. Ayañcattho ‘‘dvepañcaviññāṇānī’’tiādīsu viya cittappadhāno niddesoti",
  "tika-abh01t8:4_11": "katvā vuttoti daṭṭhabbo.",
  "tika-abh01t8:5_0": "1420.Chasu dvāresūti ettha pañcadvāre vattabbameva natthi, manodvārepi parittārammaṇameva",
  "tika-abh01t8:5_1": "javanaṁ tadārammaṇasaṅkhātaṁ bhavaṅgaṁ anubandhati. Tañhi parittassa kammassa vipāko,",
  "tika-abh01t8:5_2": "vipāko ca iṭṭhāniṭṭhārammaṇānubhavanaṁ, kammānurūpo ca vipāko hotīti parittakammavipāko",
  "tika-abh01t8:5_3": "parittārammaṇasseva anubhavanaṁ hoti. Tasmā sabbaṁ tadārammaṇaṁ ‘‘parittārammaṇa’’nti",
  "tika-abh01t8:5_4": "vuttaṁ. Yadi evaṁ mahaggatavipākopi mahaggatānubhavanameva āpajjatīti ce? Na, samādhippadhānassa",
  "tika-abh01t8:5_5": "kammassa appanāppattassa saññāvasārammaṇassa tādiseneva vipākena bhavitabbattā. Tasmā",
  "tika-abh01t8:5_6": "samādhi sukhānubhavanabhūto, sopi kammānurūpatoyeva kammārammaṇo hotīti daṭṭhabbo.",
  "tika-abh01t8:5_7": "Kammānurūpato eva ca tadārammaṇaṁ parittārammaṇampi mahaggatajavanaṁ nānubandhati.",
  "tika-abh01t8:5_8": "Tato eva paṭisandhiādibhūto kāmāvacaravipāko kammanimittampi parittameva ārammaṇaṁ",
  "tika-abh01t8:5_9": "karoti, na mahaggataṁ appamāṇaṁ vā. Yasmā pana vuttaṁ ‘‘mahaggatārammaṇo dhammo parittārammaṇassa",
  "tika-abh01t8:5_10": "dhammassa kammapaccayena paccayo, appamāṇārammaṇo dhammo parittārammaṇassa dhammassa",
  "tika-abh01t8:5_11": "kammapaccayena paccayo’’ti, na ca mahaggatappamāṇavipāko parittārammaṇo atthi, idha",
  "tika-abh01t8:5_12": "ca sabbakāmāvacaravipākānaṁ parittārammaṇatāva vuttā, tasmā kammānurūpato mahaggatappamāṇārammaṇampi",
  "tika-abh01t8:5_13": "parittakammaṁ yadi paṭisandhiṁ deti, kammagatinimittārammaṇameva deti. Pavattivipākampi",
  "tika-abh01t8:5_14": "rūpādiparittārammaṇamevāti veditabbaṁ. Khīṇāsavānaṁ vāsanāvasena sativippayuttahasanaṁ",
  "tika-abh01t8:5_15": "pavattamānaṁ parittesveva pavattati, na itaresu kilesavirahe tādisahasanapaccayabhāvābhāvato.",
  "tika-abh01t8:5_16": "Tasmā tassa parittārammaṇatā vuttā. Khīṇāsavānaṁ asakkaccadānādīni ādarākaraṇavaseneva",
  "tika-abh01t8:5_17": "veditabbāni, na kosajjādiakusalavasena. Paṭippassaddhasabbussukkā hi te uttamapurisāti.",
  "tika-abh01t8:5_18": "Tesaṁ ādarākaraṇañca nirussukkatā evāti veditabbā.",
  "tika-abh01t8:6_0": "1421.Atipaguṇānanti vacanaṁ nirādarassa ñāṇavippayuttapaccavekkhaṇassa visayadassanaṁ,",
  "tika-abh01t8:6_1": "na tassevāti visayaniyamanaṁ. Ñāṇasampayuttassapi hi atipaguṇānaṁ visayatā suṭṭhutaraṁ",
  "tika-abh01t8:6_2": "hoti eva. Yathā paguṇaṁ ganthaṁ sajjhāyanto dve tayo vācanāmagge gatepi na sallakkheti",
  "tika-abh01t8:6_3": "ñāṇavippayuttasatimantena sajjhāyitattā, evaṁ paguṇajjhānesupi pavatti hotīti āha",
  "tika-abh01t8:6_4": "‘‘atipaguṇāna’’ntiādi. Kasiṇanimittādipaññattīti pubbe dassitaṁ sabbaṁ upādāpaññattimāha.",
  "tika-abh01t8:6_5": "Taṁ pana rūpādayo viya avijjamāno vijjamāno ca atthoti ācariyā vadanti. Sammutisacce",
  "tika-abh01t8:6_6": "pana vuccamānānaṁ kasiṇanimittādi vācāvatthumattato vacanavohāreneva paññattīti vuccati.",
  "tika-abh01t8:6_7": "Tassa hi paññāpanaṁ avijjamānapaññattīti tassa avijjamānattaṁ aṭṭhakathāyaṁ vuttanti.",
  "tika-abh01t8:6_8": "Avijjamānampi pana taṁ vijjamānamiva gahetvā pavattamānāya saññāya parittādīsu ‘‘ayaṁ",
  "tika-abh01t8:6_9": "nāma dhammo ārammaṇa’’nti na sakkā vattuṁ te eva dhamme upādāya pavattamānāyapi dhammesveva",
  "tika-abh01t8:6_10": "aṭṭhānato. Tasmā sā sasampayuttā parittādiārammaṇāti na vattabbāti vuttā. Navattabbārammaṇāti",
  "tika-abh01t8:6_11": "idaṁ pana vacanaṁ yathāgahitākārassa saññāvisayassa navattabbataṁ sandhāya navattabbaṁ",
  "tika-abh01t8:6_12": "ārammaṇaṁ etesanti navattabbārammaṇā, cittuppādāti aññapadatthasamāsaṁ katvā aṭṭhakathāyaṁ vuttaṁ.",
  "tika-abh01t8:7_0": "Catupaññāsacittuppādānaṁ rūpassa ca vasena pañcapaṇṇāsāya. Kevalanti vinā parāmasanena.",
  "tika-abh01t8:7_1": "Aniṭṭhaṅgatavasenāti anicchayagamanavasena, anicchayaṁ vā dveḷhaṁ gato cittuppādo",
  "tika-abh01t8:7_2": "aniṭṭhaṅgato, tenākārena pavatti ‘‘aniṭṭhaṅgatavasena pavattī’’ti vuttā. Nānārammaṇesu",
  "tika-abh01t8:7_3": "cittassa vikkhipanaṁ vikkhepo. Anavaṭṭhānaṁ avūpasamo. Gotrabhuvodāne gotrabhūti",
  "tika-abh01t8:7_4": "gahetvā ‘‘gotrabhukāle’’ti āha.",
  "tika-abh01t8:8_0": "Sabbatthapādakacatutthanti idha sabbattha-saddo sāmiattho daṭṭhabbo, sabbesu vā vipassanādīsu",
  "tika-abh01t8:8_1": "pādakaṁ kāraṇaṁ sabbatthapādakanti phalassa visayabhāvena niddeso. Ākāsakasiṇacatutthanti",
  "tika-abh01t8:8_2": "paricchedākāsakasiṇacatutthamāha. Tañhi rūpāvacaraṁ, na itaranti. Kusalatopi dvādasavidhaṁ",
  "tika-abh01t8:8_3": "kiriyatopīti catuvīsatividhatā vuttā hoti. Vaṭṭassapi pādakaṁ hotiyevāti kusalaṁ",
  "tika-abh01t8:8_4": "kiriyañca ekato katvā sabbatthapādakaṁ vuttanti kiriyajjhānassa avaṭṭapādakattā sāsaṅkaṁ",
  "tika-abh01t8:8_5": "vadati. Mahaggatacitte samodahatīti idaṁ ‘‘so evaṁ samāhite citte’’tiādinā nayena",
  "tika-abh01t8:8_6": "vuttaṁ pākaṭaṁ pādakajjhānacittaṁ parikammehi gahetvā citte rūpakāyaṁ adhiṭṭhānacittena",
  "tika-abh01t8:8_7": "samodahatīti katvā vuttaṁ. Pādakajjhānacittaṁ rūpakāye samodahatīti idampi yathāvuttaṁ",
  "tika-abh01t8:8_8": "pādakajjhānacittaṁ ārammaṇaṁ katvā cittasantānaṁ rūpakāye samodahitaṁ tadanugatikaṁ",
  "tika-abh01t8:8_9": "katvā adhiṭṭhātīti katvā vuttaṁ, idaṁ pana adhiṭṭhānadvayaṁ adissamānakāyataṁ dissamānakāyatañca",
  "tika-abh01t8:8_10": "āpādeti. Gantukāmatāparikammavasena taṁsampayuttāya saññāya sukhasaññālahusaññābhāvato",
  "tika-abh01t8:8_11": "gamanampi nipphādetīti daṭṭhabbaṁ.",
  "tika-abh01t8:9_0": "Sotāpannassa cittanti sotāpannassa pāṭipuggalikaṁ maggaphalacittanti veditabbaṁ.",
  "tika-abh01t8:9_1": "Mārādīnañhi bhagavato cittajānanaṁ vuttanti cetopariyañāṇalābhī kasmā sāsavacittaṁ",
  "tika-abh01t8:9_2": "na jānissatīti. Chinnavaṭumakā chinnasaṁsāravaṭṭā buddhā. Maggaphalanibbānapaccavekkhaṇatopīti",
  "tika-abh01t8:9_3": "ettha maggaphalapaccavekkhaṇāni tāva pubbenivāsānussatiñāṇena maggaphalesu ñātesu",
  "tika-abh01t8:9_4": "pavattanti, nibbānapaccavekkhaṇañca nibbānārammaṇesu appamāṇadhammesu ñātesūti maggādipaccavekkhaṇāni",
  "tika-abh01t8:9_5": "pubbenivāsānussatiñāṇassa appamāṇārammaṇataṁ sādhentīti veditabbāni. ‘‘Appamāṇā khandhā",
  "tika-abh01t8:9_6": "pubbenivāsānussatiñāṇassa ārammaṇapaccayena paccayo’’icceva (paṭṭhā. 2.12.58) hi",
  "tika-abh01t8:9_7": "vuttaṁ, na nibbānanti. Tasmā pubbenivāsānussatiñāṇena eva maggaphalapaccavekkhaṇakicce",
  "tika-abh01t8:9_8": "vuccamānepi nibbānapaccavekkhaṇatā na sakkā vattuṁ, aṭṭhakathāyaṁ pana tassapi nibbānārammaṇatā",
  "tika-abh01t8:9_9": "anuññātāti dissati. Kāmāvacarenibbattissatīti nibbattakkhandhajānanamāha. Nibbānadhātuyā",
  "tika-abh01t8:9_10": "parinibbāyissatīti nibbānārammaṇehi maggaphalehi kilesaparinibbānabhūtehi parinibbāyissatīti attho sambhavati.",
  "tika-abh01t8:10_0": "1429.Asahajātattāti asampayuttattāti attho. Na hi arūpadhammānaṁ arūpadhammehi sahajātatā",
  "tika-abh01t8:10_1": "sampayogato aññā atthīti. ‘‘Aññadhammārammaṇakāle’’ti vuttaṁ, maggārammaṇakālepi",
  "tika-abh01t8:10_2": "pana garuṁ akaraṇe maggādhipatibhāvena navattabbatā yojetabbā.",
  "tika-abh01t8:11_0": "1433.Niyogāti niyogatoti imamatthaṁ sandhāya ‘‘niyamenā’’ti āha, niyogavanto vā niyogā,",
  "tika-abh01t8:11_1": "niyatāti attho. Cittuppādakaṇḍe hi bodhitesu cittuppādesu ekantena anāgatārammaṇo koci natthīti.",
  "tika-abh01t8:12_0": "1434.Kammaṁ vā kammanimittaṁ vā ārabbha pavattiyaṁ atītārammaṇāvāti vuttaṁ, kammanimittaṁ",
  "tika-abh01t8:12_1": "pana ārabbha pavattiyaṁ paccuppannārammaṇabhāvañca paṭisandhiyā paṭiccasamuppādavibhaṅgavaṇṇanāyaṁ",
  "tika-abh01t8:12_2": "vakkhati. Tasmā idaṁ manodvāracutiyaṁ atītakammanimittaṁ manodvāre āpāthagataṁ sandhāya",
  "tika-abh01t8:12_3": "vuttanti veditabbaṁ. Satadārammaṇāya cutiyā pañcacittakkhaṇāvasiṭṭhāyuke gatinimitte",
  "tika-abh01t8:12_4": "paṭisandhiyā pavattāya cattāri bhavaṅgāni paccuppannārammaṇāni, itarattha ca cha",
  "tika-abh01t8:12_5": "sandhāyāha ‘‘tato paraṁ bhavaṅgakāle cā’’ti. Yadā hi gatinimittārammaṇe javane pavatte",
  "tika-abh01t8:12_6": "anuppanne eva tadārammaṇe cuti hoti rūpāvacarārūpāvacarasattassa viya kāmadhātuṁ",
  "tika-abh01t8:12_7": "upapajjantassa, tadā paṭisandhito parāni cha bhavaṅgāni paccuppannārammaṇāni hontīti.",
  "tika-abh01t8:12_8": "Diṭṭhisampayuttehi assādanādīni saparāmāsāneva daṭṭhabbāni. Paṇṇattinibbānārammaṇānañca",
  "tika-abh01t8:12_9": "javanānaṁ purecārikakāleti yesaṁ purecārikakāle ekantena āvajjanāya atītādiārammaṇabhāvena",
  "tika-abh01t8:12_10": "navattabbatā, tesaṁ vasena nayaṁ dasseti. Nibbānārammaṇānampi javanānaṁ purecārikakāle",
  "tika-abh01t8:12_11": "sā tathā na vattabbā, na pana ekantena maggaphalavīthīsu tassā anibbānārammaṇattā.",
  "tika-abh01t8:13_0": "Ime gandhāti nanu paccuppannā gandhā gahitā, kathaṁ ettha anāgatārammaṇatā hotīti?",
  "tika-abh01t8:13_1": "‘‘Aṭṭhārasavassādhikāni dve vassasatāni mā sussiṁsū’’ti pavattito, anāgate mā sussiṁ",
  "tika-abh01t8:13_2": "sūti hi anāgataṁ gandhaṁ gahetvā pavattatīti adhippāyo. Cittavasena kāyaṁ pariṇāmento",
  "tika-abh01t8:13_3": "abhimukhībhūtaṁ tadā vijjamānameva kāyaṁ ārammaṇaṁ karotīti paccuppannārammaṇaṁ adhiṭṭhānacittaṁ",
  "tika-abh01t8:13_4": "hoti. Tathā attano kāyassa dīgharassāṇuthūlanīlādibhāvāpādanavasena aññassa ca pāṭihāriyassa",
  "tika-abh01t8:13_5": "karaṇe yojetabbaṁ . Etthantare ekadvesantativārā veditabbāti etthantare pavattā rūpasantatiarūpasantativārā",
  "tika-abh01t8:13_6": "ekadvesantativārā nāmāti veditabbāti attho. Atiparittasabhāvautuādisamuṭṭhānā vā",
  "tika-abh01t8:13_7": "‘‘ekadvesantativārā’’ti vuttā. Ubhayametaṁ paccuppannanti addhāpaccuppannaṁ hontaṁ",
  "tika-abh01t8:13_8": "etaṁ ubhayaṁ hotīti attho. Saṁhīratīti taṇhādiṭṭhābhinandanāhi ākaḍḍhīyati.",
  "tika-abh01t8:14_0": "Kecīti abhayagirivāsinoti vadanti, te pana cittassa ṭhitikkhaṇaṁ na icchantīti ‘‘ṭhitikkhaṇe",
  "tika-abh01t8:14_1": "vā paṭivijjhatī’’ti na vattabbaṁ siyā. Tathā ye ‘‘iddhimassa ca parassa ca ekakkhaṇe",
  "tika-abh01t8:14_2": "vattamānaṁ cittaṁ uppajjatī’’ti vadanti, tesaṁ ‘‘ṭhitikkhaṇe vā bhaṅgakkhaṇe vā paṭivijjhatī’’ti",
  "tika-abh01t8:14_3": "vacanaṁ na sameti. Na hi tasmiṁ khaṇadvaye uppajjamānaṁ paracittena saha ekakkhaṇe",
  "tika-abh01t8:14_4": "uppajjati nāmāti. Ṭhitibhaṅgakkhaṇesu ca uppajjamānaṁ ekadesaṁ paccuppannārammaṇaṁ,",
  "tika-abh01t8:14_5": "ekadesaṁ atītārammaṇaṁ āpajjati. Yañca vuttaṁ ‘‘parassa cittaṁ jānissāmīti rāsivasena",
  "tika-abh01t8:14_6": "mahājanassa citte āvajjite’’ti, ettha ca mahājano attanā pare aneke puggalāti paresaṁ",
  "tika-abh01t8:14_7": "cittaṁ jānissāmīti āvajjanappavatti vattabbā siyā. Athāpi parassāti mahājanassāti",
  "tika-abh01t8:14_8": "attho sambhaveyya, tathāpi tassa puggalasseva vā cittarāsiṁ āvajjitvā ekassa paṭivijjhanaṁ",
  "tika-abh01t8:14_9": "ayuttaṁ. Na hi rāsiāvajjanaṁ ekadesāvajjanaṁ hotīti. Tasmā tehi ‘‘mahājanassa citte",
  "tika-abh01t8:14_10": "āvajjite’’tiādi na vattabbaṁ.",
  "tika-abh01t8:15_0": "Yaṁ pana te vadanti ‘‘yasmā iddhimassa ca parassa ca ekakkhaṇe cittaṁ uppajjatī’’ti,",
  "tika-abh01t8:15_1": "tatthāyaṁ adhippāyo siyā – cetopariyañāṇalābhī parassa cittaṁ ñātukāmo pādakajjhānaṁ",
  "tika-abh01t8:15_2": "samāpajjitvā vuṭṭhāya atītādivibhāgaṁ akatvā cittasāmaññena ‘‘imassa cittaṁ jānāmī’’ti",
  "tika-abh01t8:15_3": "parikammaṁ katvā puna pādakajjhānaṁ samāpajjitvā vuṭṭhāya sāmaññeneva cittaṁ āvajjitvā",
  "tika-abh01t8:15_4": "tiṇṇaṁ catunnaṁ vā parikammānaṁ anantarā cetopariyañāṇena paracittaṁ paṭivijjhati",
  "tika-abh01t8:15_5": "vibhāveti rūpaṁ viya dibbacakkhunā. Tato paraṁ pana kāmāvacaracittehi sarāgādivavatthānaṁ",
  "tika-abh01t8:15_6": "hoti nīlādivavatthānaṁ viya. Tattha dibbacakkhunā diṭṭhahadayavatthurūpassa sattassa",
  "tika-abh01t8:15_7": "abhimukhībhūtassa cittasāmaññena cittaṁ āvajjayamānaṁ āvajjanaṁ abhimukhībhūtaṁ vijjamānaṁ",
  "tika-abh01t8:15_8": "cittaṁ ārammaṇaṁ katvā cittaṁ āvajjeti. Parikammāni ca taṁ taṁ vijjamānaṁ cittaṁ",
  "tika-abh01t8:15_9": "cittasāmaññeneva ārammaṇaṁ katvā cittajānanaparikammāni hutvā pavattanti. Cetopariyañāṇaṁ",
  "tika-abh01t8:15_10": "pana vijjamānaṁ cittaṁ paṭivijjhantaṁ vibhāventaṁ tena saha ekakkhaṇe eva uppajjati.",
  "tika-abh01t8:15_11": "Tattha yasmā santānassa santānaggahaṇato ekattavasena āvajjanādīni cittantveva pavattāni,",
  "tika-abh01t8:15_12": "tañca cittameva, yaṁ cetopariyañāṇena vibhāvitaṁ, tasmā samānākārappavattito na aniṭṭhe",
  "tika-abh01t8:15_13": "maggaphalavīthito aññasmiṁ ṭhāne nānārammaṇatā āvajjanajavanānaṁ hoti. Paccuppannārammaṇañca",
  "tika-abh01t8:15_14": "parikammaṁ paccuppannārammaṇassa cetopariyañāṇassa āsevanapaccayoti siddhaṁ hoti.",
  "tika-abh01t8:15_15": "Atītattiko ca evaṁ abhinno hoti. Aññathā santatipaccuppanne addhāpaccuppanne ca paccuppannanti",
  "tika-abh01t8:15_16": "idha vuccamāne atītānāgatānañca paccuppannatā āpajjeyya, tathā ca sati ‘‘paccuppanno",
  "tika-abh01t8:15_17": "dhammo paccuppannassa dhammassa anantarapaccayena paccayo’’tiādi vattabbaṁ siyā,",
  "tika-abh01t8:15_18": "na ca taṁ vuttaṁ. ‘‘Atīto dhammo paccuppannassa dhammassa anantarapaccayena paccayo,",
  "tika-abh01t8:15_19": "purimā purimā atītā khandhā pacchimānaṁ pacchimānaṁ paccuppannānaṁ khandhānaṁ anantara…pe…",
  "tika-abh01t8:15_20": "anulomaṁ gotrabhussā’’tiādivacanato (paṭṭhā. 2.18.5) pana addhāsantatipaccuppannesveva",
  "tika-abh01t8:15_21": "anantarātītā cattāro khandhā atītāti viññāyanti, na ca abhidhammamātikāya āgatassa",
  "tika-abh01t8:15_22": "paccuppannapadassa addhāsantatipaccuppannapadatthatā katthaci pāḷiyaṁ vuttā. Tasmā",
  "tika-abh01t8:15_23": "tehi iddhimassa ca parassa ca ekakkhaṇe cittuppattiyā cetopariyañāṇassa paccuppannārammaṇatā",
  "tika-abh01t8:15_24": "vuttā. Yadā pana ‘‘yaṁ imassa cittaṁ pavattaṁ, taṁ jānāmi. Yaṁ bhavissati, taṁ jānissāmī’’ti",
  "tika-abh01t8:15_25": "vā ābhogaṁ katvā pādakajjhānasamāpajjanādīni karoti, tadā āvajjanaparikammāni cetopariyañāṇañca",
  "tika-abh01t8:15_26": "atītānāgatārammaṇāneva honti āvajjaneneva vibhāgassa katattā.",
  "tika-abh01t8:16_0": "Ye pana ‘‘iddhimā parassa cittaṁ jānitukāmo āvajjeti, āvajjanaṁ khaṇapaccuppannaṁ",
  "tika-abh01t8:16_1": "ārammaṇaṁ katvā teneva saha nirujjhati, tato cattāri pañca vā javanāni. Yesaṁ pacchimaṁ",
  "tika-abh01t8:16_2": "iddhicittaṁ, sesāni kāmāvacarāni, tesaṁ sabbesampi tadeva niruddhaṁ cittamārammaṇaṁ",
  "tika-abh01t8:16_3": "hoti, na ca tāni nānārammaṇāni honti, addhāvasena paccuppannārammaṇattā’’ti idaṁ",
  "tika-abh01t8:16_4": "vacanaṁ nissāya ‘‘āvajjanajavanānaṁ paccuppannātītārammaṇabhāvepi nānārammaṇattābhāvo",
  "tika-abh01t8:16_5": "viya ekadviticatupañcacittakkhaṇānāgatesupi cittesu āvajjitesu āvajjanajavanānaṁ",
  "tika-abh01t8:16_6": "yathāsambhavaṁ anāgatapaccuppannātītārammaṇabhāvepi nānārammaṇatā na siyā, tena catupañcacittakkhaṇānāgate",
  "tika-abh01t8:16_7": "āvajjite anāgatārammaṇaparikammānantaraṁ khaṇapaccuppannārammaṇaṁ cetopariyañāṇaṁ",
  "tika-abh01t8:16_8": "siddha’’nti vadanti, tesaṁ vādo ‘‘anāgatārammaṇo dhammo paccuppannārammaṇassa dhammassa",
  "tika-abh01t8:16_9": "āsevanapaccayena paccayo, paccuppannārammaṇo dhammo atītārammaṇassa dhammassa āsevanapaccayena",
  "tika-abh01t8:16_10": "paccayo’’ti imesaṁ pañhānaṁ anuddhaṭattā gaṇanāya ca ‘‘āsevane tīṇī’’ti vuttattā",
  "tika-abh01t8:16_11": "na sijjhati. Na hi kusalakiriyamahaggataṁ anāsevanaṁ atthīti.",
  "tika-abh01t8:17_0": "Etassa ca vādassa nissayabhāvo āvajjanajavanānaṁ khaṇapaccuppannaniruddhārammaṇatāvacanassa",
  "tika-abh01t8:17_1": "na sijjhati, yaṁ pavattaṁ yaṁ pavattissatīti vā visesaṁ akatvā gahaṇe āvajjanassa",
  "tika-abh01t8:17_2": "anāgataggahaṇabhāvaṁ, tadabhāvā javanānampi vattamānaggahaṇābhāvañca sandhāyeva tassa",
  "tika-abh01t8:17_3": "vuttattā. Tadā hi bhavaṅgacalanānantaraṁ abhimukhībhūtameva cittaṁ ārabbha āvajjanā",
  "tika-abh01t8:17_4": "pavattatīti. Jānanacittassapi vattamānārammaṇabhāve āvajjanajānanacittānaṁ sahaṭṭhānadosāpattiyā",
  "tika-abh01t8:17_5": "rāsiekadesāvajjanapaṭivedhe sampattasampattāvajjanajānane ca aniṭṭhe ṭhāne āvajjanajavanānaṁ",
  "tika-abh01t8:17_6": "nānārammaṇabhāvadosāpattiyā ca yaṁ vuttaṁ ‘‘khaṇapaccuppannaṁ cittaṁ cetopariyañāṇassa",
  "tika-abh01t8:17_7": "ārammaṇaṁ hotī’’ti, taṁ ayuttanti paṭikkhipitvā yathāvuttadosānāpattikālavaseneva",
  "tika-abh01t8:17_8": "addhāsantatipaccuppannārammaṇattā nānārammaṇatābhāvaṁ disvā āvajjanajavanānaṁ vattamānataṁ",
  "tika-abh01t8:17_9": "niruddhārammaṇabhāvo vuttoti, tampi vacanaṁ purimavādino nānujāneyyuṁ. Tasmiñhi sati",
  "tika-abh01t8:17_10": "āvajjanā kusalānantiādīsu viya aññapadasaṅgahitassa anantarapaccayavidhānato ‘‘paccuppannārammaṇā",
  "tika-abh01t8:17_11": "āvajjanā atītārammaṇānaṁ khandhānaṁ anantarapaccayena paccayo’’ti vattabbaṁ siyā, na ca vuttanti.",
  "tika-abh01t8:18_0": "Kasmā panevaṁ cetopariyañāṇassa paccuppannārammaṇatā vicāritā, nanu ‘‘atīto dhammo",
  "tika-abh01t8:18_1": "paccuppannassa dhammassa, anāgato dhammo paccuppannassa dhammassa ārammaṇapaccayena",
  "tika-abh01t8:18_2": "paccayo’’ti etesaṁ vibhaṅgesu ‘‘atītā khandhā iddhividhañāṇassacetopariyañāṇassa",
  "tika-abh01t8:18_3": "pubbenivāsānussatiñāṇassa yathākammūpagañāṇassa āvajjanāya ārammaṇapaccayena paccayo’’ti",
  "tika-abh01t8:18_4": "(paṭṭhā. 2.18.2), ‘‘anāgatā khandhā iddhividhañāṇassa cetopariyañāṇassa anāgataṁsañāṇassa",
  "tika-abh01t8:18_5": "āvajjanāya ārammaṇapaccayena paccayo’’ti (paṭṭhā. 2.17.3-4), uppannattike ca ‘‘anuppannākhandhā,",
  "tika-abh01t8:18_6": "uppādino khandhā iddhividhañāṇassa cetopariyañāṇassa anāgataṁsañāṇassa āvajjanāya",
  "tika-abh01t8:18_7": "ārammaṇapaccayena paccayo’’ti cetopariyañāṇaggahaṇaṁ katvā ‘‘paccuppanno dhammo paccuppannassā’’ti",
  "tika-abh01t8:18_8": "etassa vibhaṅge ‘‘paccuppannā khandhā iddhividhañāṇassa āvajjanāya ārammaṇapaccayena",
  "tika-abh01t8:18_9": "paccayo’’ti (paṭṭhā. 2.18.3), uppannattike ca ‘‘uppannā khandhā iddhividhañāṇassa",
  "tika-abh01t8:18_10": "āvajjanāya ārammaṇapaccayena paccayo’’ti (paṭṭhā. 2.17.2) ettakasseva vuttattā ‘‘paccuppannacitte",
  "tika-abh01t8:18_11": "cetopariyañāṇaṁ nappavattatī’’ti viññāyati. Yadi hi pavatteyya, purimesu viya itaresu",
  "tika-abh01t8:18_12": "ca cetopariyañāṇaggahaṇaṁ kattabbaṁ siyāti? Saccaṁ kattabbaṁ, nayadassanavasena panetaṁ",
  "tika-abh01t8:18_13": "saṁkhittanti aññāya pāḷiyā viññāyati. ‘‘Atītārammaṇo dhammo paccuppannārammaṇassa",
  "tika-abh01t8:18_14": "dhammassa ārammaṇapaccayena paccayo (paṭṭhā. 2.19.20), anāgatārammaṇo dhammo paccuppannārammaṇassa.",
  "tika-abh01t8:18_15": "Paccuppannārammaṇo dhammo paccuppannārammaṇassā’’ti (paṭṭhā. 2.19.22) etesañhi vibhaṅgesu",
  "tika-abh01t8:18_16": "‘‘cetopariyañāṇena atītārammaṇapaccuppannacittasamaṅgissa cittaṁ jānāti. Atītārammaṇā",
  "tika-abh01t8:18_17": "paccuppannā khandhā cetopariyañāṇassa āvajjanāya ārammaṇapaccayena paccayo’’ti (paṭṭhā.",
  "tika-abh01t8:18_18": "2.19.22), ‘‘cetopariyañāṇena anāgatārammaṇapaccuppannacittasamaṅgissa cittaṁ…pe…",
  "tika-abh01t8:18_19": "cetopariyañāṇena paccuppannārammaṇapaccuppannacittasamaṅgissa cittaṁ jānāti. Paccuppannārammaṇā",
  "tika-abh01t8:18_20": "paccuppannā khandhā cetopariyañāṇassa āvajjanāya ārammaṇapaccayena paccayo’’ti (paṭṭhā.",
  "tika-abh01t8:18_21": "2.19.21) cetopariyañāṇassa paccuppannārammaṇe pavatti vuttāti. Tenevāyaṁ vicāraṇā katāti veditabbā.",
  "tika-abh01t8:19_0": "Tesanti tesu dvīsu ñāṇesūti niddhāraṇe sāmivacanaṁ. Kusalā khandhāti iddhividhapubbenivāsānāgataṁsañāṇāpekkho",
  "tika-abh01t8:19_1": "bahuvacananiddeso, na cetopariyañāṇayathākammūpagañāṇāpekkhoti. Tesaṁ catukkhandhārammaṇabhāvassa",
  "tika-abh01t8:19_2": "asādhakoti ce? Na, aññattha ‘‘avitakkavicāramattā khandhā ca vicāro ca cetopariyañāṇassa",
  "tika-abh01t8:19_3": "pubbenivāsānussatiñāṇassa anāgataṁsañāṇassa ārammaṇapaccayena paccayo’’ti (paṭṭhā.",
  "tika-abh01t8:19_4": "2.6.72) ‘‘savitakkasavicārā khandhā ca vitakko ca cetopariyañāṇassa pubbenivāsānussatiñāṇassa",
  "tika-abh01t8:19_5": "anāgataṁsañāṇassa ārammaṇapaccayena paccayo’’ti (paṭṭhā. 2.6.69) ca vuttattā cetopariyañāṇāpekkhopi",
  "tika-abh01t8:19_6": "bahuvacananiddesoti imassatthassa siddhito. Evamapi yathākammūpagañāṇassa ‘‘avitakkavicāramattā",
  "tika-abh01t8:19_7": "khandhā ca vicāro cā’’tiādīsu avuttattā catukkhandhārammaṇatā na sijjhatīti? Na,",
  "tika-abh01t8:19_8": "tattha avacanassa aññakāraṇattā. Yathākammūpagañāṇena hi kammasaṁsaṭṭhā cattāro khandhā",
  "tika-abh01t8:19_9": "kammappamukhena gayhanti. Tañhi yathā cetopariyañāṇaṁ purimaparikammavasena savitakkādivibhāgaṁ",
  "tika-abh01t8:19_10": "sarāgādivibhāgañca cittaṁ vibhāveti, na evaṁ savibhāgaṁ vibhāveti, kammavaseneva",
  "tika-abh01t8:19_11": "pana samudāyaṁ vibhāvetīti ‘‘avitakkavicāramattā khandhā ca vicāro cā’’tiādike vibhāgakaraṇe",
  "tika-abh01t8:19_12": "taṁ na vuttaṁ, na catukkhandhānārammaṇatoti. Idaṁ pana avacanassa kāraṇanti. Keci",
  "tika-abh01t8:19_13": "tatthāpi ‘‘pubbenivāsānussatiñāṇassa yathākammūpagañāṇassa anāgataṁsañāṇassā’’ti",
  "tika-abh01t8:19_14": "paṭhanti eva. Na hi taṁ kusalākusalavibhāgaṁ viya savitakkādivibhāgaṁ kammaṁ vibhāvetuṁ",
  "tika-abh01t8:19_15": "asamatthaṁ. Duccaritasucaritabhāvavibhāvanampi hi lobhādialobhādisampayogavisesavibhāvanaṁ hotīti.",
  "tika-abh01t8:20_0": "1435.Niyakajjhattapariyāyassaabhāvenāti sabhāvadhammattā kenaci pariyāyena niyakajjhattaṁ",
  "tika-abh01t8:20_1": "ahontaṁ sabbathā bahiddhābhāveneva ‘‘ekantabahiddhā’’ti vuttaṁ, na asabhāvadhammattā",
  "tika-abh01t8:20_2": "bahiddhāpi ahontaṁ kasiṇādi viya niyakajjhattamattassa asambhavato. Asabhāvadhammattā",
  "tika-abh01t8:20_3": "eva hi kasiṇādiajjhattadhammabhūto ca koci bhāvo na hotīti ajjhattattike na vuttanti",
  "tika-abh01t8:20_4": "adhippāyo. Taṁ sabbaṁ ākiñcaññāyatanādi atītārammaṇattike ‘‘navattabbārammaṇa’’nti",
  "tika-abh01t8:20_5": "vuttanti sambandho. Ettha ca vuttanti anuññātattā vacanatoti etehi kāraṇehi pakāsitanti attho.",
  "tika-abh01t8:21_0": "Idāni tanti ‘‘etañhi ākiñcaññāyatana’’nti vuttaṁ ākiñcaññāyatanaṁ taṁ-saddena ākaḍḍhitvā",
  "tika-abh01t8:21_1": "vadati. Yo panāyamettha attho vutto ‘‘ākiñcaññāyatanaṁ ekampi idha vuccamānaṁ atītārammaṇattike",
  "tika-abh01t8:21_2": "tena sahekārammaṇatampi sandhāya kāmāvacarakusalādīnaṁ navattabbārammaṇatāya vuttattā",
  "tika-abh01t8:21_3": "idhāpi tesaṁ navattabbārammaṇabhāvaṁ dīpetīti katvā tasmiṁ vutte tānipi vuttāneva",
  "tika-abh01t8:21_4": "honti, tasmā visuṁ na vuttānī’’ti, tamaññe nānujānanti. Na hi īdisaṁ lesavacanaṁ",
  "tika-abh01t8:21_5": "aṭṭhakathākaṇḍe atthi. Yadi siyā, parittārammaṇattike yesaṁ samānārammaṇānaṁ parittādiārammaṇatā",
  "tika-abh01t8:21_6": "navattabbatā ca vuttā. Puna atītārammaṇattike tesu ekameva vatvā aññaṁ na vattabbaṁ",
  "tika-abh01t8:21_7": "siyā. Tathā vedanāttike samānavedanānaṁ yesaṁ sukhāya vedanāya sampayuttatā vuttā,",
  "tika-abh01t8:21_8": "tesu ekameva pītittike sukhasahagataniddese vatvā aññaṁ na vattabbaṁ siyā. Evaṁ upekkhāsahagataniddesādīsu",
  "tika-abh01t8:21_9": "yojetabbaṁ. Lesena pana vinā aṭṭhakathākaṇḍe atthuddhārassa katattā ākiñcaññāyatanassa",
  "tika-abh01t8:21_10": "viya kāmāvacarakusalādīnampi ajjhattārammaṇattike navattabbatāya sati tānipi navattabbānīti",
  "tika-abh01t8:21_11": "vattabbāni, na pana vuttāni. Tasmā abhāvanāsāmaññepi yāya abhāvanāniṭṭhappavattiyā",
  "tika-abh01t8:21_12": "ākiñcaññāyatanaṁ pavattamānaṁ navattabbaṁ jātaṁ, tassā pavattiyā abhāvena tāni navattabbānīti",
  "tika-abh01t8:21_13": "na vuttāni. Gahaṇavisesanimmitāneva hi kasiṇādīni sabhāvato avijjamānānīti tadārammaṇānaṁ",
  "tika-abh01t8:21_14": "bahiddhāgahaṇavasena bahiddhārammaṇatā vuttā. Ākiñcaññāyatanaṁ pana na bahiddhāgahaṇabhāvena",
  "tika-abh01t8:21_15": "pavattati, nāpi ajjhattaggahaṇabhāvena pavattatīti navattabbanti vuttaṁ. Yena pana",
  "tika-abh01t8:21_16": "gahaṇākārena ākiñcaññāyatanaṁ pavattati, na tena sabbaññutaññāṇampi pavattati. Yadi",
  "tika-abh01t8:21_17": "pavatteyya, tampi ākiñcaññāyatanameva bhaveyya. Yathā hi kilesānaṁ gocaraṁ pavattivisesañca",
  "tika-abh01t8:21_18": "sabbaṁ jānantaṁ sabbaññutaññāṇaṁ na yathā te gaṇhanti, tathā gaṇhāti tassapi kilesabhāvāpattito,",
  "tika-abh01t8:21_19": "evaṁ ākiñcaññāyatanassa ca pavattanākāraṁ yathāsabhāvato jānantaṁ taṁ ākiñcaññāyatanamiva",
  "tika-abh01t8:21_20": "na gaṇhāti , kimaṅgaṁ pana aññanti. Tena kāmāvacarakusalānaṁ navattabbatā na vuttāti.",
  "tika-abh01t8:21_21": "Ayaṁ ‘‘ākiñcaññāyatanassa visayabhūto apagamo nāma eko attho atthī’’ti anicchantānaṁ",
  "tika-abh01t8:21_22": "ācariyānaṁ vinicchayo.",
  "tika-abh01t8:22_0": "Vipākaṁ pana na kassaci ārammaṇaṁ hotīti vipākaṁ ākāsānañcāyatanaṁ vipākādīsu viññāṇañcāyatanesu",
  "tika-abh01t8:22_1": "na kassaci ārammaṇaṁ hotīti attho, tathā ākiñcaññāyatanañca nevasaññānāsaññāyatanassa.",
  "tika-abh01t8:22_2": "Yathā hi vipākattike vipākadhammadhammanevavipākanavipākadhammadhammamūlakesu pañhesu",
  "tika-abh01t8:22_3": "‘‘ākāsānañcāyatanakusalaṁ viññāṇañcāyatanakusalassa ārammaṇapaccayena paccayo, ākiñcaññāyatanakusalaṁ",
  "tika-abh01t8:22_4": "nevasaññānāsaññāyatanakusalassa, tathā vipākassa kiriyassa. Ākāsānañcāyatanakiriyaṁ",
  "tika-abh01t8:22_5": "viññāṇañcāyatanakiriyassa. Ākiñcaññāyatanakiriyaṁ nevasaññānāsaññāyatanakiriyassa",
  "tika-abh01t8:22_6": "ārammaṇapaccayena paccayo’’ti (paṭṭhā. 1.1.406, 410) vuttaṁ, na tathā vipākadhammamūlakesu",
  "tika-abh01t8:22_7": "‘‘ākāsānañcāyatanaākiñcaññāyatanavipākā viññāṇañcāyatananevasaññānāsaññāyatanavipākakusalakiriyānaṁ",
  "tika-abh01t8:22_8": "ārammaṇapaccayena paccayo’’ti vuttā. Vipākato vuṭṭhahitvā cittassa abhinīhārāsambhavatoti",
  "tika-abh01t8:22_9": "vipākaṁ ārammaṇaṁ katvā abhinīhārāsambhavatoti attho. Vipākassa hi ārammaṇaṁ katvā",
  "tika-abh01t8:22_10": "natthi abhinīhāroti.",
  "tika-abh01t8:23_0": "Attano khandhādīnīti arūpakkhandhe ‘‘khandhā’’ti gahetvā ādi-saddena rūpaṁ gaṇhāti.",
  "tika-abh01t8:23_1": "Ajjhattaṁ vā gayhamānaṁ ahanti paññattiṁ ādi-saddena gaṇhāti. Esa nayo paresaṁ khandhādiggahaṇe",
  "tika-abh01t8:23_2": "ca. Puna paññattiggahaṇena kasiṇavihārādianindriyabaddhupādāyapaññattimāha. Ādi-saddena",
  "tika-abh01t8:23_3": "vā ahaṁ paraṁ paṇṇattiggahaṇe sabbaṁ upādāyapaññattiṁ. Kammādīsu kammaṁ ajjhattaṁ,",
  "tika-abh01t8:23_4": "kammanimittaṁ ubhayaṁ, gatinimittaṁ bahiddhāti daṭṭhabbaṁ. Attano sarīre eva kimi",
  "tika-abh01t8:23_5": "hutvā nibbattamānassa gatinimittampi ajjhattaṁ siyā. Mallikāya kummāsaṁ dadamānāya",
  "tika-abh01t8:23_6": "rañño aggamahesiṭṭhānalābhaṁ, santatimahāmattassa hatthikkhandhagatassa arahattappattiṁ,",
  "tika-abh01t8:23_7": "sumanamālākārassa ca pupphamuṭṭhinā pūjentassa paccekabodhisacchikiriyaṁ nissāya",
  "tika-abh01t8:23_8": "bhagavā sitaṁ pātvākāsi.",
  "tika-abh01t8:24_0": "Imasmiṁ tike okāsaṁ labhantīti parittārammaṇātītārammaṇattikesu aladdhokāsāni navattabbānīti",
  "tika-abh01t8:24_1": "vuttāni, idha pana navattabbāni na honti, ajjhattādīsu ekārammaṇataṁ labhantīti attho.",
  "tika-abh01t8:24_2": "Etāni hi pañca sabbatthapādakākāsālokakasiṇacatutthānaṁ kasiṇārammaṇattā, brahmavihāracatutthassa",
  "tika-abh01t8:24_3": "paññattiārammaṇattā, ānāpānacatutthassa nimittārammaṇattā bahiddhārammaṇānīti. Sakāyacittānanti",
  "tika-abh01t8:24_4": "sakakāyacittānaṁ, tena payojanaṁ natthi, tasmā na taṁ ajjhattārammaṇanti attho. Anindriyabaddhassa",
  "tika-abh01t8:24_5": "vā rūpassāti ettha ‘‘tissannaṁ vā paññattīna’’nti idampi vā-saddena āharitabbaṁ,",
  "tika-abh01t8:24_6": "nayadassanaṁ vā etaṁ daṭṭhabbaṁ. Īdise hi kāle bahiddhārammaṇanti.",
  "tika-abh01t8:25": "Tikaatthuddhāravaṇṇanā niṭṭhitā.",
  "tika-abh01t8:26": "Dukaatthuddhāravaṇṇanā",
  "tika-abh01t8:27_0": "1473.Māno…pe… ekadhāvāti idaṁ avuttappakāradassanavasena vuttaṁ, aññathā māno kāmarāgāvijjāsaññojanehi",
  "tika-abh01t8:27_1": "ekato uppajjatīti dvidhāti vattabbo siyā. Esa nayo bhavarāgādīsu. Tathā vicikicchāti",
  "tika-abh01t8:27_2": "ettha tathāti etassa ekadhāvāti attho.",
  "tika-abh01t8:28_0": "1511.Sasaṅkhārikesūti idaṁ kāmacchandanīvaraṇassa tīhi nīvaraṇehi saddhiṁ uppajjanaṭṭhānadassanamattaṁ",
  "tika-abh01t8:28_1": "daṭṭhabbaṁ, na niyamato tattha tassa tehi uppattidassanatthaṁ thinamiddhassa aniyatattā.",
  "tika-abh01t8:28_2": "Heṭṭhimaparicchedenāti uddhaccassa sabbākusale uppajjanato uddhaccasahagate dve,",
  "tika-abh01t8:28_3": "aññesu thinamiddhakukkuccavirahe tīṇi heṭṭhimantato uppajjantīti katvā ‘‘dve tīṇī’’ti",
  "tika-abh01t8:28_4": "vuttanti attho. Yattakānaṁ pana ekato uppattiyaṁ nīvaraṇā ceva nīvaraṇasampayuttā",
  "tika-abh01t8:28_5": "cāti ayamattho sambhavati, heṭṭhimantena tesaṁ dassanatthaṁ ‘‘dve’’ti vuttaṁ. Tato",
  "tika-abh01t8:28_6": "uddhampi pavattiyaṁ ayamattho sambhavati evāti dassanatthaṁ ‘‘tīṇī’’ti vuttaṁ. Dve",
  "tika-abh01t8:28_7": "tīṇīti ca dve vā tīṇi vāti aniyamaniddesoti cattāri vā pañca vātipi viññāyati. Yattha",
  "tika-abh01t8:28_8": "sahuppatti, tattha nīvaraṇā ceva nīvaraṇasampayuttā ca hontīti etassa vā lakkhaṇassa",
  "tika-abh01t8:28_9": "dassanametanti. Yattha cattāri pañca ca uppajjanti, tattha cāyamattho sādhito hoti.",
  "tika-abh01t8:28_10": "Evañca katvā kilesagocchake ca ‘‘dve tayo’’ti vuttaṁ. Lakkhaṇadassanavasena hi kilesā",
  "tika-abh01t8:28_11": "ceva kilesasampayuttā ca vuttā, na sabbesaṁ sambhavantānaṁ sarūpena dassanavasenāti.",
  "tika-abh01t8:29_0": "Yadi uddhaccaṁ sabbākusale uppajjati, kasmā vuttaṁ ‘‘uddhaccanīvaraṇaṁ uddhaccasahagate",
  "tika-abh01t8:29_1": "cittuppāde uppajjatī’’ti? Suttante vuttesu pañcasu nīvaraṇesu aññanīvaraṇarahitassa",
  "tika-abh01t8:29_2": "uddhaccassa visayavisesadassanatthaṁ. Chaṭṭhaṁ pana nīvaraṇaṁ abhidhamme itarehi",
  "tika-abh01t8:29_3": "sahagatanti tassa aññanīvaraṇarahitassa na koci visayaviseso atthi, attanā sahagatehi",
  "tika-abh01t8:29_4": "vinā uppajjanaṭṭhānābhāvā tadupalakkhitassa cittuppādassa abhāvā ca nattheva visayaviseso,",
  "tika-abh01t8:29_5": "tasmā ‘‘taṁ sabbākusale uppajjatī’’ti vuttaṁ. Uddhaccasahagato pana vuttacittuppādo",
  "tika-abh01t8:29_6": "sesadhammānaṁ uddhaccānuvattanabhāvena tadupalakkhito uddhaccassa visayaviseso, tasmā",
  "tika-abh01t8:29_7": "sabbākusale uppajjamānaṁ uddhaccaṁ sāmaññena ‘‘uddhaccanīvaraṇa’’nti gahetvāpi taṁ",
  "tika-abh01t8:29_8": "attano visayavisesena pakāsetuṁ ‘‘uddhaccasahagate cittuppāde uppajjatī’’ti āha.",
  "tika-abh01t8:29_9": "Evañca pakāsanaṁ visayavisesesu lobhadomanassasahagatasasaṅkhārikavicikicchuddhaccasahagatesu",
  "tika-abh01t8:29_10": "pañca nīvaraṇāni vavatthapetvā tesaṁ byāpakabhāvena chaṭṭhaṁ pakāsetuṁ katanti veditabbaṁ.",
  "tika-abh01t8:30_0": "Keci pana ‘‘uddhaccasahagateti sāmaññena sabbaṁ uddhaccaṁ ‘uddhacca’nti gahetvā tena",
  "tika-abh01t8:30_1": "sahagate cittuppāde’’ti vadanti, ayaṁ panattho na bahumato dvādasamacittuppādassa",
  "tika-abh01t8:30_2": "viya sabbākusalacittuppādānaṁ uddhaccena anupalakkhitattā, sati ca upalakkhitatte",
  "tika-abh01t8:30_3": "‘‘aṭṭhasu lobhasahagatesū’’tiādīsu viya aññesaṁ cittuppādānaṁ nivattanatthaṁ ‘‘dvādasasu",
  "tika-abh01t8:30_4": "uddhaccasahagatesū’’ti vattabbattā. Uddhaccānupalakkhitattā pana sabbākusalānaṁ avijjānīvaraṇaṁ",
  "tika-abh01t8:30_5": "viya idampi ‘‘sabbākusalesu uppajjatī’’ti vattabbaṁ siyā, na pana vuttaṁ, tasmā vuttanayeneva",
  "tika-abh01t8:30_6": "attho veditabbo. Yasmā ca avijjānīvaraṇaṁ viya uddhaccanīvaraṇañca sabbākusalesu",
  "tika-abh01t8:30_7": "uppajjati, tasmā nikkhepakaṇḍe ‘‘kāmacchandanīvaraṇaṁ uddhaccanīvaraṇena nīvaraṇañceva",
  "tika-abh01t8:30_8": "nīvaraṇasampayuttañcā’’tiādi vuttaṁ. Tena ekasmiṁyeva cittuppāde uddhaccanīvaraṇaṁ",
  "tika-abh01t8:30_9": "uppajjatīti aggahetvā adhippāyo maggitabboti.",
  "tika-abh01t8:31_0": "Kilesagocchake lobhādīni dasa kilesavatthūni iminā anukkamena idheva abhidhamme āgatāni.",
  "tika-abh01t8:31_1": "Tasmā idheva vuttassa uddhaccakilesassa attanā saha vuttehi kilesehi rahitassa visayaviseso",
  "tika-abh01t8:31_2": "natthīti visayavisesena pakāsanaṁ akatvā ‘‘uddhaccañca ahirikañca anottappañca sabbākusalesu",
  "tika-abh01t8:31_3": "uppajjatī’’ti vuttaṁ. Kilesā ceva saṁkiliṭṭhapadaniddese yasmā saṁkiliṭṭhapadaṁ kilesasampayuttapadena",
  "tika-abh01t8:31_4": "asamānatthaṁ kevalaṁ malena upatāpitataṁ vibādhitatañca dīpeti , tasmā kilesā ceva",
  "tika-abh01t8:31_5": "kilesasampayuttapadaniddesena samānaṁ niddesaṁ akatvā ‘‘teva kilesā kilesā ceva saṁkiliṭṭhā cā’’ti vuttaṁ.",
  "tika-abh01t8:32_0": "1577.Dve tayo kilesāti ettha ‘‘dve tayoti hetugocchakādīsu vuttādhikāravasena ruḷhiyā",
  "tika-abh01t8:32_1": "vutta’’nti keci vadanti. Yadi atthaṁ anapekkhitvā ruḷhiyā vucceyya, ganthagocchake",
  "tika-abh01t8:32_2": "ca ‘‘yattha dve tayo ganthā ekato uppajjantī’’ti vattabbaṁ siyā. Yañca vadanti ‘‘yattha",
  "tika-abh01t8:32_3": "dve tayo aññehi ekato uppajjantīti imassatthassa sambhavato ekato-saddo kilesagocchake",
  "tika-abh01t8:32_4": "sātthako, na hetugocchakādīsu tena vināpi adhippāyavijānanato’’ti, tampi na, hetugocchakādīsupi",
  "tika-abh01t8:32_5": "nānāuppattiyaṁ hetū ceva hetusampayuttādiggahaṇanivāraṇatthattā ekato-saddassa, tasmā",
  "tika-abh01t8:32_6": "ruḷhīanvatthakathāropanañca vajjetvā yathāvutteneva nayena attho veditabboti. Lobho",
  "tika-abh01t8:32_7": "chadhātiādinā lobhapaṭighamohānaṁ aññehi ekato uppattidassaneneva tesampi lobhādīhi",
  "tika-abh01t8:32_8": "ekato uppatti dassitāti veditabbā. Sesaṁ uttānatthamevāti.",
  "tika-abh01t8:33": "Aṭṭhakathākaṇḍavaṇṇanā niṭṭhitā.",
  "tika-abh01t8:34": "Cattāri ca sahassāni, puna tīṇi satāni ca;",
  "tika-abh01t8:35": "Aṭṭhasāliniyā ete, padā līnatthajotakā.",
  "tika-abh01t8:36": "Dhammamittoti nāmena, sakkaccaṁ abhiyācito;",
  "tika-abh01t8:37": "Ānandoiti nāmena, katā ganthā subuddhināti.",
  "tika-abh01t8:38": "Iti aṭṭhasāliniyā līnatthapadavaṇṇanā",
  "tika-abh01t8:39": "Dhammasaṅgaṇī-mūlaṭīkā samattā."
}