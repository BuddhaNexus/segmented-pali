{
  "atk-s0509a15:0": "16. Mahānipāto",
  "atk-s0509a15:1": "1. Sumedhātherīgāthāvaṇṇanā",
  "atk-s0509a15:2_0": "Mahānipāte mantāvatiyā nagaretiādikā sumedhāya theriyā gāthā. Ayampi purimabuddhesu",
  "atk-s0509a15:2_1": "katādhikārā tattha tattha bhave vivaṭṭūpanissayaṁ kusalaṁ upacinantī, sakkaccaṁ vimokkhasambhāre",
  "atk-s0509a15:2_2": "sambhārentī koṇāgamanassa bhagavato kāle kulagehe nibbattitvā viññutaṁ patvā, attano",
  "atk-s0509a15:2_3": "sakhīhi kuladhītāhi saddhiṁ ekajjhāsayā hutvā mahantaṁ ārāmaṁ kāretvā buddhappamukhassa",
  "atk-s0509a15:2_4": "bhikkhusaṅghassa niyyādesi. Sā tena puññakammena kāyassa bhedā tāvatiṁsaṁ upagacchi.",
  "atk-s0509a15:2_5": "Tattha yāvatāyukaṁ dibbasampattiṁ anubhavitvā tato cutā yāmesu upapajji. Tato cutā",
  "atk-s0509a15:2_6": "tusitesu, tato cutā nimmānaratīsu, tato cutā paranimmitavasavattīsūti anukkamena",
  "atk-s0509a15:2_7": "pañcasu kāmasaggesu uppajjitvā tattha tattha devarājūnaṁ mahesī hutvā tato cutā kassapassa",
  "atk-s0509a15:2_8": "bhagavato kāle mahāvibhavassa seṭṭhino dhītā hutvā anukkamena viññutaṁ patvā sāsane",
  "atk-s0509a15:2_9": "abhippasannā hutvā ratanattayaṁ uddissa uḷārapuññakammaṁ akāsi.",
  "atk-s0509a15:3_0": "Tattha yāvajīvaṁ dhammūpajīvinī kusaladhammaniratā hutvā tato cutā tāvatiṁsesu nibbattitvā",
  "atk-s0509a15:3_1": "aparāparaṁ sugatīsuyeva saṁsarantī, imasmiṁ buddhuppāde mantāvatīnagare koñcassa",
  "atk-s0509a15:3_2": "nāma rañño dhītā hutvā nibbatti. Tassā mātāpitaro sumedhāti nāmaṁ akaṁsu. Taṁ anukkamena",
  "atk-s0509a15:3_3": "vuddhippattavayappattakāle mātāpitaro “vāraṇavatīnagare anikarattassa nāma rañño",
  "atk-s0509a15:3_4": "dassāmā”ti sammantesuṁ. Sā pana daharakālato paṭṭhāya attano samānavayāhi rājakaññāhi",
  "atk-s0509a15:3_5": "dāsijanehi ca saddhiṁ bhikkhunupassayaṁ gantvā bhikkhunīnaṁ santike dhammaṁ sutvā",
  "atk-s0509a15:3_6": "cirakālato paṭṭhāya katādhikāratāya saṁsāre jātasaṁvegā sāsane abhippasannā hutvā",
  "atk-s0509a15:3_7": "vayappattakāle kāmehi vinivattitamānasā ahosi. Tena sā mātāpitūnaṁ ñātīnaṁ sammantanaṁ",
  "atk-s0509a15:3_8": "sutvā “na mayhaṁ gharāvāsena kiccaṁ, pabbajissāmaha”nti āha. Taṁ mātāpitaro gharāvāse",
  "atk-s0509a15:3_9": "niyojentā nānappakārena yācantāpi saññāpetuṁ nāsakkhiṁsu. Sā “evaṁ me pabbajituṁ",
  "atk-s0509a15:3_10": "labbhatī”ti khaggaṁ gahetvā sayameva attano kese chinditvā te eva kese ārabbha paṭikkūlamanasikāraṁ",
  "atk-s0509a15:3_11": "pavattentī tattha katādhikāratāya bhikkhunīnaṁ santike manasikāravidhānassa sutapubbattā",
  "atk-s0509a15:3_12": "ca asubhanimittaṁ uppādetvā tattha paṭhamajjhānaṁ adhigacchi. Adhigatapaṭhamajjhānā",
  "atk-s0509a15:3_13": "ca attanā gharāvāse uyyojetuṁ upagate mātāpitaro ādiṁ katvā antojanaparijanaṁ sabbaṁ",
  "atk-s0509a15:3_14": "rājakulaṁ sāsane abhippasannaṁ kāretvā gharato nikkhamitvā bhikkhunupassayaṁ gantvā",
  "atk-s0509a15:3_15": "pabbaji. Pabbajitvā ca vipassanaṁ paṭṭhapetvā sammadeva paripakkañāṇā vimuttiparipācanīyānaṁ",
  "atk-s0509a15:3_16": "dhammānaṁ visesitāya na cirasseva saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0509a15:4": "“Bhagavati koṇāgamane, saṅghārāmamhi navanivesamhi;",
  "atk-s0509a15:5": "Sakhiyo tisso janiyo, vihāradānaṁ adāsimha.",
  "atk-s0509a15:6": "“Dasakkhattuṁ satakkhattuṁ, dasasatakkhattuṁ satāni ca satakkhattuṁ;",
  "atk-s0509a15:7": "Devesu upapajjimha, ko pana vādo manussesu.",
  "atk-s0509a15:8": "“Devesu mahiddhikā ahumha, mānusakamhi ko pana vādo;",
  "atk-s0509a15:9": "Sattaratanassa mahesī, itthiratanaṁ ahaṁ āsiṁ.",
  "atk-s0509a15:10": "“Idha sañcitakusalā, susamiddhakulappajā;",
  "atk-s0509a15:11": "Dhanañjānī ca khemā ca, ahampi ca tayo janā.",
  "atk-s0509a15:12": "“Ārāmaṁ sukataṁ katvā, sabbāvayavamaṇḍitaṁ;",
  "atk-s0509a15:13": "Buddhappamukhasaṅghassa, niyyādetvā pamoditā.",
  "atk-s0509a15:14": "“Yattha yatthūpapajjāmi, tassa kammassa vāhasā;",
  "atk-s0509a15:15": "Devesu aggataṁ pattā, manussesu tatheva ca.",
  "atk-s0509a15:16": "“Imasmiṁyeva kappamhi, brahmabandhu mahāyaso;",
  "atk-s0509a15:17": "Kassapo nāma gottena, uppajji vadataṁ varo.",
  "atk-s0509a15:18": "“Upaṭṭhāko mahesissa, tadā āsi narissaro;",
  "atk-s0509a15:19": "Kāsirājā kikī nāma, bārāṇasipuruttame.",
  "atk-s0509a15:20": "“Tassāsuṁ satta dhītaro, rājakaññā sukhedhitā;",
  "atk-s0509a15:21": "Buddhopaṭṭhānaniratā, brahmacariyaṁ cariṁsu tā.",
  "atk-s0509a15:22": "“Tāsaṁ sahāyikā hutvā, sīlesu susamāhitā;",
  "atk-s0509a15:23": "Datvā dānāni sakkaccaṁ, agāreva vataṁ cariṁ.",
  "atk-s0509a15:24": "“Tena kammena sukatena, cetanāpaṇidhīhi ca;",
  "atk-s0509a15:25": "Jahitvā mānusaṁ dehaṁ, tāvatiṁsūpagā ahaṁ.",
  "atk-s0509a15:26": "“Tato cutā yāmamagaṁ, tatohaṁ tusitaṁ gatā;",
  "atk-s0509a15:27": "Tato ca nimmānaratiṁ, vasavattipuraṁ gatā.",
  "atk-s0509a15:28": "“Yattha yatthūpapajjāmi, puññakammasamohitā;",
  "atk-s0509a15:29": "Tattha tattheva rājūnaṁ, mahesittamahārayiṁ.",
  "atk-s0509a15:30": "“Tato cutā manussatte, rājūnaṁ cakkavattinaṁ;",
  "atk-s0509a15:31": "Maṇḍalīnañca rājūnaṁ, mahesittamakārayiṁ.",
  "atk-s0509a15:32": "“Sampattimanubhotvāna, devesu mānusesu ca;",
  "atk-s0509a15:33": "Sabbattha sukhitā hutvā, nekajātīsu saṁsariṁ.",
  "atk-s0509a15:34": "“So hetu so pabhavo, tammūlaṁ sāva sāsane khantī;",
  "atk-s0509a15:35": "Taṁ paṭhamasamodhānaṁ, taṁ dhammaratāya nibbānaṁ.",
  "atk-s0509a15:36": "“Kilesā jhāpitā mayhaṁ, bhavā sabbe samūhatā;",
  "atk-s0509a15:37": "Nāgīva bandhanaṁ chetvā, viharāmi anāsavā.",
  "atk-s0509a15:38": "“Svāgataṁ vata me āsi, buddhaseṭṭhassa santike;",
  "atk-s0509a15:39": "Tisso vijjā anuppattā, kataṁ buddhassa sāsanaṁ.",
  "atk-s0509a15:40": "“Paṭisambhidā catasso, vimokkhāpi ca aṭṭhime;",
  "atk-s0509a15:41": "Chaḷabhiññā sacchikatā, kataṁ buddhassa sāsana”nti.",
  "atk-s0509a15:42": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a15:43": "450.",
  "atk-s0509a15:44": "“Mantāvatiyā nagare, rañño koñcassa aggamahesiyā;",
  "atk-s0509a15:45": "Dhītā āsiṁ sumedhā, pasāditā sāsanakarehi.",
  "atk-s0509a15:46": "451.",
  "atk-s0509a15:47": "“Sīlavatī cittakathā, bahussutā buddhasāsane vinitā;",
  "atk-s0509a15:48": "Mātāpitaro upagamma, bhaṇati ubhayo nisāmetha.",
  "atk-s0509a15:49": "452.",
  "atk-s0509a15:50": "“Nibbānābhiratāhaṁ, asassataṁ bhavagataṁ yadipi dibbaṁ;",
  "atk-s0509a15:51": "Kimaṅgaṁ pana tucchā kāmā, appassādā bahuvighātā.",
  "atk-s0509a15:52": "453.",
  "atk-s0509a15:53": "“Kāmā kaṭukā āsī, visūpamā yesu mucchitā bālā;",
  "atk-s0509a15:54": "Te dīgharattaṁ niraye, samappitā haññante dukkhitā.",
  "atk-s0509a15:55": "454.",
  "atk-s0509a15:56": "“Socanti pāpakammā, vinipāte pāpavaddhino sadā;",
  "atk-s0509a15:57": "Kāyena ca vācāya ca, manasā ca asaṁvutā bālā.",
  "atk-s0509a15:58": "455.",
  "atk-s0509a15:59": "“Bālā te duppaññā, acetanā dukkhasamudayoruddhā;",
  "atk-s0509a15:60": "Desente ajānantā, na bujjhare ariyasaccāni.",
  "atk-s0509a15:61": "456.",
  "atk-s0509a15:62": "“Saccāni ‘amma’buddhavaradesi, tāni te bahutarā ajānantā ye;",
  "atk-s0509a15:63": "Abhinandanti bhavagataṁ, pihenti devesu upapattiṁ.",
  "atk-s0509a15:64": "457.",
  "atk-s0509a15:65": "“Devesupi upapatti, asassatā bhavagate aniccamhi;",
  "atk-s0509a15:66": "Na ca santasanti bālā, punappunaṁ jāyitabbassa.",
  "atk-s0509a15:67": "458.",
  "atk-s0509a15:68": "“Cattāro vinipātā, duve ca gatiyo kathañci labbhanti;",
  "atk-s0509a15:69": "Na ca vinipātagatānaṁ, pabbajjā atthi nirayesu.",
  "atk-s0509a15:70": "459.",
  "atk-s0509a15:71": "“Anujānātha maṁ ubhayo, pabbajituṁ dasabalassa pāvacane;",
  "atk-s0509a15:72": "Appossukkā ghaṭissaṁ, jātimaraṇappahānāya.",
  "atk-s0509a15:73": "460.",
  "atk-s0509a15:74": "“Kiṁ bhavagate abhinandi, tena kāyakalinā asārena;",
  "atk-s0509a15:75": "Bhavataṇhāya nirodhā, anujānātha pabbajissāmi.",
  "atk-s0509a15:76": "461.",
  "atk-s0509a15:77": "“Buddhānaṁ uppādo, vivajjito akkhaṇo khaṇo laddho;",
  "atk-s0509a15:78": "Sīlāni brahmacariyaṁ, yāvajīvaṁ na dūseyyaṁ.",
  "atk-s0509a15:79": "462.",
  "atk-s0509a15:80": "“Evaṁ bhaṇati sumedhā, mātāpitaro ‘na tāva āhāraṁ;",
  "atk-s0509a15:81": "Āharissaṁ gahaṭṭhā, maraṇavasaṁ gatāva hessāmi’.",
  "atk-s0509a15:82": "463.",
  "atk-s0509a15:83": "“Mātā dukkhitā rodati pitā ca;",
  "atk-s0509a15:84": "Assā sabbaso samabhihato;",
  "atk-s0509a15:85": "Ghaṭenti saññāpetuṁ, pāsādatale chamāpatitaṁ.",
  "atk-s0509a15:86": "464.",
  "atk-s0509a15:87": "“Uṭṭhehi puttaka kiṁ soci, tena dinnāsi vāraṇavatimhi;",
  "atk-s0509a15:88": "Rājā anīkaratto, abhirūpo tassa tvaṁ dinnā.",
  "atk-s0509a15:89": "465.",
  "atk-s0509a15:90": "“Aggamahesī bhavissasi, anikarattassa rājino bhariyā;",
  "atk-s0509a15:91": "Sīlāni brahmacariyaṁ, pabbajjā dukkarā puttaka.",
  "atk-s0509a15:92": "466.",
  "atk-s0509a15:93": "“Rajje āṇā dhanamissariyaṁ, bhogā sukhā daharikāsi;",
  "atk-s0509a15:94": "Bhuñjāhi kāmabhoge, vāreyyaṁ hotu te putta.",
  "atk-s0509a15:95": "467.",
  "atk-s0509a15:96": "“Atha ne bhaṇati sumedhā, mā edisikāni bhavagatamasāraṁ;",
  "atk-s0509a15:97": "Pabbajjā vā hohiti, maraṇaṁ vā me na ceva vāreyyaṁ.",
  "atk-s0509a15:98": "468.",
  "atk-s0509a15:99": "“Kimiva pūtikāyamasuciṁ, savanagandhaṁ bhayānakaṁ kuṇapaṁ;",
  "atk-s0509a15:100": "Abhisaṁviseyyaṁ bhastaṁ, asakiṁ paggharitaṁ asucipuṇṇaṁ.",
  "atk-s0509a15:101": "469.",
  "atk-s0509a15:102": "“Kimiva tahaṁ jānantī, vikūlakaṁ maṁsasoṇitupalittaṁ;",
  "atk-s0509a15:103": "Kimikulalayaṁ sakuṇabhattaṁ, kaḷevaraṁ kissa diyatīti.",
  "atk-s0509a15:104": "470.",
  "atk-s0509a15:105": "“Nibbuyhati susānaṁ, aciraṁ kāyo apetaviññāṇo;",
  "atk-s0509a15:106": "Chuddho kaḷiṅgaraṁ viya, jigucchamānehi ñātīhi.",
  "atk-s0509a15:107": "471.",
  "atk-s0509a15:108": "“Chuddhūna naṁ susāne, parabhattaṁ nhāyanti jigucchantā;",
  "atk-s0509a15:109": "Niyakā mātāpitaro, kiṁ pana sādhāraṇā janatā.",
  "atk-s0509a15:110": "472.",
  "atk-s0509a15:111": "“Ajjhositā asāre, kaḷevare aṭṭhinhārusaṅghāte;",
  "atk-s0509a15:112": "Kheḷassuccārassavaparipuṇṇe pūtikāyamhi.",
  "atk-s0509a15:113": "473.",
  "atk-s0509a15:114": "“Yo naṁ vinibbhujitvā, abbhantaramassa bāhiraṁ kayirā;",
  "atk-s0509a15:115": "Gandhassa asahamānā, sakāpi mātā jiguccheyya.",
  "atk-s0509a15:116": "474.",
  "atk-s0509a15:117": "“Khandhadhātuāyatanaṁ, saṅkhataṁ jātimūlakaṁ dukkhaṁ;",
  "atk-s0509a15:118": "Yoniso anuvicinantī, vāreyyaṁ kissa iccheyyaṁ.",
  "atk-s0509a15:119": "475.",
  "atk-s0509a15:120": "“Divase divase tisatti, satāni navanavā pateyyuṁ kāyamhi;",
  "atk-s0509a15:121": "Vassasatampi ca ghāto, seyyo dukkhassa cevaṁ khayo.",
  "atk-s0509a15:122": "476.",
  "atk-s0509a15:123": "“Ajjhupagacche ghātaṁ, yo viññāyevaṁ satthuno vacanaṁ;",
  "atk-s0509a15:124": "Dīgho tesaṁ saṁsāro, punappunaṁ haññamānānaṁ.",
  "atk-s0509a15:125": "477.",
  "atk-s0509a15:126": "“Devesu manussesu ca, tiracchānayoniyā asurakāye;",
  "atk-s0509a15:127": "Petesu ca nirayesu ca, aparimitā dissante ghātā.",
  "atk-s0509a15:128": "478.",
  "atk-s0509a15:129": "“Ghātā nirayesu bahū, vinipātagatassa pīḷiyamānassa;",
  "atk-s0509a15:130": "Devesupi attāṇaṁ, nibbānasukhā paraṁ natthi.",
  "atk-s0509a15:131": "479.",
  "atk-s0509a15:132": "“Pattā te nibbānaṁ, ye yuttā dasabalassa pāvacane;",
  "atk-s0509a15:133": "Appossukkā ghaṭenti, jātimaraṇappahānāya.",
  "atk-s0509a15:134": "480.",
  "atk-s0509a15:135": "“Ajjeva tātabhinikkhamissaṁ, bhogehi kiṁ asārehi;",
  "atk-s0509a15:136": "Nibbinnā me kāmā, vantasamā tālavatthukatā.",
  "atk-s0509a15:137": "481.",
  "atk-s0509a15:138": "“Sā cevaṁ bhaṇati pitaramanīkaratto, ca yassa sā dinnā;",
  "atk-s0509a15:139": "Upayāsi vāraṇavate, vāreyyamupaṭṭhite kāle.",
  "atk-s0509a15:140": "482.",
  "atk-s0509a15:141": "“Atha asitanicitamuduke, kese khaggena chindiya sumedhā;",
  "atk-s0509a15:142": "Pāsādaṁ pidahitvā, paṭhamajjhānaṁ samāpajji.",
  "atk-s0509a15:143": "483.",
  "atk-s0509a15:144": "“Sā ca tahiṁ samāpannā, anīkaratto ca āgato nagaraṁ;",
  "atk-s0509a15:145": "Pāsāde ca sumedhā, aniccasaññaṁ subhāveti.",
  "atk-s0509a15:146": "484.",
  "atk-s0509a15:147": "“Sā ca manasi karoti, anīkaratto ca āruhī turitaṁ;",
  "atk-s0509a15:148": "Maṇikanakabhūsitaṅgo, katañjalī yācati sumedhaṁ.",
  "atk-s0509a15:149": "485.",
  "atk-s0509a15:150": "“Rajje āṇā dhanamissariyaṁ, bhogā sukhā daharikāsi;",
  "atk-s0509a15:151": "Bhuñjāhi kāmabhoge, kāmasukhā dullabhā loke.",
  "atk-s0509a15:152": "486.",
  "atk-s0509a15:153": "“Nissaṭṭhaṁ te rajjaṁ, bhoge bhuñjassu dehi dānāni;",
  "atk-s0509a15:154": "Mā dummanā ahosi, mātāpitaro te dukkhitā.",
  "atk-s0509a15:155": "487.",
  "atk-s0509a15:156": "“Taṁ taṁ bhaṇati sumedhā, kāmehi anatthikā vigatamohā;",
  "atk-s0509a15:157": "Mā kāme abhinandi, kāmesvādīnavaṁ passa.",
  "atk-s0509a15:158": "488.",
  "atk-s0509a15:159": "“Cātuddīpo rājā, mandhātā āsi kāmabhoginamaggo;",
  "atk-s0509a15:160": "Atitto kālaṅkato, na cassa paripūritā icchā.",
  "atk-s0509a15:161": "489.",
  "atk-s0509a15:162": "“Satta ratanāni vasseyya, vuṭṭhimā dasadisā samantena;",
  "atk-s0509a15:163": "Na catthi titti kāmānaṁ, atittāva maranti narā.",
  "atk-s0509a15:164": "490.",
  "atk-s0509a15:165": "“Asisūnūpamā kāmā, kāmā sappasiropamā;",
  "atk-s0509a15:166": "Ukkopamā anudahanti, aṭṭhikaṅkalasannibhā.",
  "atk-s0509a15:167": "491.",
  "atk-s0509a15:168": "“Aniccā adhuvā kāmā, bahudukkhā mahāvisā;",
  "atk-s0509a15:169": "Ayoguḷova santatto, aghamūlā dukhapphalā.",
  "atk-s0509a15:170": "492.",
  "atk-s0509a15:171": "“Rukkhaphalūpamā kāmā, maṁsapesūpamā dukhā;",
  "atk-s0509a15:172": "Supinopamā vañcaniyā, kāmā yācitakūpamā.",
  "atk-s0509a15:173": "493.",
  "atk-s0509a15:174": "“Sattisūlūpamā kāmā, rogo gaṇḍo aghaṁ nighaṁ;",
  "atk-s0509a15:175": "Aṅgārakāsusadisā, aghamūlaṁ bhayaṁ vadho.",
  "atk-s0509a15:176": "494.",
  "atk-s0509a15:177": "“Evaṁ bahudukkhā kāmā, akkhātā antarāyikā;",
  "atk-s0509a15:178": "Gacchatha na me bhavagate, vissāso atthi attano.",
  "atk-s0509a15:179": "495.",
  "atk-s0509a15:180": "“Kiṁ mama paro karissati, attano sīsamhi ḍayhamānamhi;",
  "atk-s0509a15:181": "Anubandhe jarāmaraṇe, tassa ghātāya ghaṭitabbaṁ.",
  "atk-s0509a15:182": "496.",
  "atk-s0509a15:183": "“Dvāraṁ apāpuritvānahaṁ, mātāpitaro anīkarattañca;",
  "atk-s0509a15:184": "Disvāna chamaṁ nisinne, rodante idamavocaṁ.",
  "atk-s0509a15:185": "497.",
  "atk-s0509a15:186": "“Dīgho bālānaṁ saṁsāro, punappunañca rodataṁ;",
  "atk-s0509a15:187": "Anamatagge pitu maraṇe, bhātu vadhe attano ca vadhe.",
  "atk-s0509a15:188": "498.",
  "atk-s0509a15:189": "“Assu thaññaṁ rudhiraṁ, saṁsāraṁ anamataggato saratha;",
  "atk-s0509a15:190": "Sattānaṁ saṁsarataṁ, sarāhi aṭṭhīnañca sannicayaṁ.",
  "atk-s0509a15:191": "499.",
  "atk-s0509a15:192": "“Sara caturodadhī, upanīte assuthaññarudhiramhi;",
  "atk-s0509a15:193": "Sara ekakappamaṭṭhīnaṁ, sañcayaṁ vipulena samaṁ.",
  "atk-s0509a15:194": "500.",
  "atk-s0509a15:195": "“Anamatagge saṁsarato, mahiṁ jambudīpamupanītaṁ;",
  "atk-s0509a15:196": "Kolaṭṭhimattaguḷikā, mātā mātusveva nappahonti.",
  "atk-s0509a15:197": "501.",
  "atk-s0509a15:198": "“Tiṇakaṭṭhasākhāpalāsaṁ, upanītaṁ anamataggato sara;",
  "atk-s0509a15:199": "Caturaṅgulikā ghaṭikā, pitupitusveva nappahonti.",
  "atk-s0509a15:200": "502.",
  "atk-s0509a15:201": "“Sara kāṇakacchapaṁ pubbasamudde, aparato ca yugachiddaṁ;",
  "atk-s0509a15:202": "Siraṁ tassa ca paṭimukkaṁ, manussalābhamhi opammaṁ.",
  "atk-s0509a15:203": "503.",
  "atk-s0509a15:204": "“Sara rūpaṁ pheṇapiṇḍopamassa, kāyakalino asārassa;",
  "atk-s0509a15:205": "Khandhe passa anicce, sarāhi niraye bahuvighāte.",
  "atk-s0509a15:206": "504.",
  "atk-s0509a15:207": "“Sara kaṭasiṁ vaḍḍhente, punappunaṁ tāsu tāsu jātīsu;",
  "atk-s0509a15:208": "Sara kumbhīlabhayāni ca, sarāhi cattāri saccāni.",
  "atk-s0509a15:209": "505.",
  "atk-s0509a15:210": "“Amatamhi vijjamāne, kiṁ tava pañcakaṭukena pītena;",
  "atk-s0509a15:211": "Sabbā hi kāmaratiyo, kaṭukatarā pañcakaṭukena.",
  "atk-s0509a15:212": "506.",
  "atk-s0509a15:213": "“Amatamhi vijjamāne, kiṁ tava kāmehi ye pariḷāhā;",
  "atk-s0509a15:214": "Sabbā hi kāmaratiyo, jalitā kuthitā kampitā santāpitā.",
  "atk-s0509a15:215": "507.",
  "atk-s0509a15:216": "“Asapattamhi samāne, kiṁ tava kāmehi ye bahusapattā;",
  "atk-s0509a15:217": "Rājaggicoraudakappiyehi, sādhāraṇā kāmā bahusapattā.",
  "atk-s0509a15:218": "508.",
  "atk-s0509a15:219": "“Mokkhamhi vijjamāne, kiṁ tava kāmehi yesu vadhabandho;",
  "atk-s0509a15:220": "Kāmesu hi asakāmā, vadhabandhadukhāni anubhonti.",
  "atk-s0509a15:221": "509.",
  "atk-s0509a15:222": "“Ādīpitā tiṇukkā, gaṇhantaṁ dahanti neva muñcantaṁ;",
  "atk-s0509a15:223": "Ukkopamā hi kāmā, dahanti ye te na muñcanti.",
  "atk-s0509a15:224": "510.",
  "atk-s0509a15:225": "“Mā appakassa hetu, kāmasukhassa vipulaṁ jahī sukhaṁ;",
  "atk-s0509a15:226": "Mā puthulomova baḷisaṁ, gilitvā pacchā vihaññasi.",
  "atk-s0509a15:227": "511.",
  "atk-s0509a15:228": "“Kāmaṁ kāmesu damassu, tāva sunakhova saṅkhalābaddho;",
  "atk-s0509a15:229": "Kāhinti khu taṁ kāmā, chātā sunakhaṁva caṇḍālā.",
  "atk-s0509a15:230": "512.",
  "atk-s0509a15:231": "“Aparimitañca dukkhaṁ, bahūni ca cittadomanassāni;",
  "atk-s0509a15:232": "Anubhohisi kāmayutto, paṭinissaja addhuve kāme.",
  "atk-s0509a15:233": "513.",
  "atk-s0509a15:234": "“Ajaramhi vijjamāne, kiṁ tava kāmehi yesu jarā;",
  "atk-s0509a15:235": "Maraṇabyādhigahitā, sabbā sabbattha jātiyo.",
  "atk-s0509a15:236": "514.",
  "atk-s0509a15:237": "“Idamajaramidamamaraṁ, idamajarāmaraṁ padamasokaṁ;",
  "atk-s0509a15:238": "Asapattamasambādhaṁ, akhalitamabhayaṁ nirupatāpaṁ.",
  "atk-s0509a15:239": "515.",
  "atk-s0509a15:240": "“Adhigatamidaṁ bahūhi, amataṁ ajjāpi ca labhanīyamidaṁ;",
  "atk-s0509a15:241": "Yo yoniso payuñjati, na ca sakkā aghaṭamānena.",
  "atk-s0509a15:242": "516.",
  "atk-s0509a15:243": "“Evaṁ bhaṇati sumedhā, saṅkhāragate ratiṁ alabhamānā;",
  "atk-s0509a15:244": "Anunentī anikarattaṁ, kese ca chamaṁ khipi sumedhā.",
  "atk-s0509a15:245": "517.",
  "atk-s0509a15:246": "“Uṭṭhāya anikaratto, pañjaliko yācatassā pitaraṁ so;",
  "atk-s0509a15:247": "Vissajjetha sumedhaṁ, pabbajituṁ vimokkhasaccadassā.",
  "atk-s0509a15:248": "518.",
  "atk-s0509a15:249": "“Vissajjitā mātāpitūhi, pabbaji sokabhayabhītā;",
  "atk-s0509a15:250": "Cha abhiññā sacchikatā, aggaphalaṁ sikkhamānāya.",
  "atk-s0509a15:251": "519.",
  "atk-s0509a15:252": "“Acchariyamabbhutaṁ taṁ, nibbānaṁ āsi rājakaññāya;",
  "atk-s0509a15:253": "Pubbenivāsacaritaṁ, yathā byākari pacchime kāle.",
  "atk-s0509a15:254": "520.",
  "atk-s0509a15:255": "“Bhagavati koṇāgamane, saṅghārāmamhi navanivesamhi;",
  "atk-s0509a15:256": "Sakhiyo tisso janiyo, vihāradānaṁ adāsimha.",
  "atk-s0509a15:257": "521.",
  "atk-s0509a15:258": "“Dasakkhattuṁ satakkhattuṁ, dasasatakkhattuṁ satāni ca satakkhattuṁ;",
  "atk-s0509a15:259": "Devesu upapajjimha, ko pana vādo manussesu.",
  "atk-s0509a15:260": "522.",
  "atk-s0509a15:261": "“Devesu mahiddhikā ahumha, mānusakamhi ko pana vādo;",
  "atk-s0509a15:262": "Sattaratanassa mahesī, itthiratanaṁ ahaṁ āsiṁ.",
  "atk-s0509a15:263": "523.",
  "atk-s0509a15:264": "“So hetu so pabhavo, taṁ mūlaṁ sāva sāsane khantī;",
  "atk-s0509a15:265": "Taṁ paṭhamasamodhānaṁ, taṁ dhammaratāya nibbānaṁ.",
  "atk-s0509a15:266": "524.",
  "atk-s0509a15:267": "“Evaṁ karonti ye saddahanti, vacanaṁ anomapaññassa;",
  "atk-s0509a15:268": "Nibbindanti bhavagate, nibbinditvā virajjantī”ti. –",
  "atk-s0509a15:269": "Imā gāthā abhāsi.",
  "atk-s0509a15:270_0": "Tattha mantavatiyā nagareti mantavatīti evaṁnāmake nagare. Rañño koñcassāti koñcassa",
  "atk-s0509a15:270_1": "nāma rañño mahesiyā kucchimhi jātā dhītā āsiṁ. Sumedhāti nāmena sumedhā. Pasāditā",
  "atk-s0509a15:270_2": "sāsanakarehīti satthusāsanakarehi ariyehi dhammadesanāya sāsane pasāditā sañjātaratanattayappasādā katā.",
  "atk-s0509a15:271_0": "Sīlavatīti ācārasīlasampannā. Cittakathāti cittadhammakathā. Bahussutāti bhikkhunīnaṁ",
  "atk-s0509a15:271_1": "santike pariyattidhammassutiyutā. Buddhasāsane vinītāti evaṁ pavatti, evaṁ nivatti,",
  "atk-s0509a15:271_2": "iti sīlaṁ, iti samādhi, iti paññāti suttānugatena yonisomanasikārena tadaṅgato kilesānaṁ",
  "atk-s0509a15:271_3": "vinivattattā buddhānaṁ sāsane vinītā saṁyatakāyavācācittā. Ubhayo nisāmethāti tumhe",
  "atk-s0509a15:271_4": "dvepi mama vacanaṁ nisāmetha, mātāpitaro upagantvā bhaṇatīti yojanā.",
  "atk-s0509a15:272_0": "Yadipi dibbanti devalokapariyāpannampi bhavagataṁ nāma sabbampi asassataṁ aniccaṁ",
  "atk-s0509a15:272_1": "dukkhaṁ vipariṇāmadhammaṁ. Kimaṅgaṁ pana tucchā kāmāti kimaṅgaṁ pana mānusakā kāmā,",
  "atk-s0509a15:272_2": "te sabbepi asārakabhāvato tucchā rittā, satthadhārāyaṁ madhubindu viya appassādā,",
  "atk-s0509a15:272_3": "etarahi āyatiñca vipuladukkhatāya bahuvighātā.",
  "atk-s0509a15:273": "Kaṭukāti aniṭṭhā. Sappaṭibhayaṭṭhena āsīvisūpamā. Yesu kāmesu. Mucchitāti ajjhositā. Samappitāti sakammunā sabbaso appitā khittā, upapannāti attho. Haññanteti bādhīyanti.",
  "atk-s0509a15:274": "Vinipāteti apāye.",
  "atk-s0509a15:275_0": "Acetanāti attahitacetanāya abhāvena acetanā. Dukkhasamudayoruddhāti taṇhānimittasaṁsāre",
  "atk-s0509a15:275_1": "avaruddhā. Desenteti catusaccadhamme desiyamāne. Ajānantāti atthaṁ ajānantā. Na bujjhare",
  "atk-s0509a15:275_2": "ariyasaccānīti dukkhādīni ariyasaccāni na paṭibujjhanti.",
  "atk-s0509a15:276_0": "Ammāti mātaraṁ pamukhaṁ katvā ālapati. Te bahutarā ajānantāti ye abhinandanti bhavagataṁ",
  "atk-s0509a15:276_1": "pihenti devesu upapattiṁ buddhavaradesitāni saccāni ajānantā, teyeva ca imasmiṁ loke bahutarāti yojanā.",
  "atk-s0509a15:277_0": "Bhavagate aniccamhīti sabbasmiṁ bhave anicce devesu upapatti na sassatā, evaṁ santepi",
  "atk-s0509a15:277_1": "na ca santasanti bālā na uttasanti na saṁvegaṁ āpajjanti. Punappunaṁ jāyitabbassāti",
  "atk-s0509a15:277_2": "aparāparaṁ upapajjamānassa.",
  "atk-s0509a15:278_0": "Cattāro vinipātāti nirayo tiracchānayoni pettivisayo asurayonīti ime cattāro sukhasamussayato",
  "atk-s0509a15:278_1": "vinipātagatiyo. Manussadevūpapattisaññitā pana dveva gatiyo kathañci kicchena kasirena",
  "atk-s0509a15:278_2": "labbhanti puññakammassa dukkarattā. Nirayesūti sukharahitesu apāyesu.",
  "atk-s0509a15:279": "Appossukkāti aññakiccesu nirussukkā. Ghaṭissanti vāyamissaṁ bhāvanaṁ anuyuñjissāmi, kāyakalinā asārena bhavagate kiṁ abhinanditenāti yojanā.",
  "atk-s0509a15:280": "Bhavataṇhāya nirodhāti bhavagatāya taṇhāya nirodhahetu nirodhatthaṁ.",
  "atk-s0509a15:281_0": "Buddhānaṁ uppādo laddho, vivajjito nirayūpapattiādiko aṭṭhavidho akkhaṇo, khaṇo navamo",
  "atk-s0509a15:281_1": "khaṇo laddhoti yojanā. Sīlānīti catupārisuddhisīlāni. Brahmacariyanti sāsanabrahmacariyaṁ.",
  "atk-s0509a15:281_2": "Na dūseyyanti na kopeyyāmi.",
  "atk-s0509a15:282_0": "Na tāva āhāraṁ āharissaṁ gahaṭṭhāti “neva tāva ahaṁ gahaṭṭhā hutvā āhāraṁ āharissāmi,",
  "atk-s0509a15:282_1": "sace pabbajjaṁ na labhissāmi, maraṇavasameva gatā bhavissāmī”ti evaṁ sumedhā mātāpitaro bhaṇatīti yojanā.",
  "atk-s0509a15:283_0": "Assāti sumedhāya. Sabbaso samabhihatoti assūhi sabbaso abhihatamukho. Ghaṭenti saññāpetunti",
  "atk-s0509a15:283_1": "pāsādatale chamāpatitaṁ sumedhaṁ mātā ca pitā ca gihibhāvāya saññāpetuṁ ghaṭenti",
  "atk-s0509a15:283_2": "vāyamanti. “Ghaṭenti vāyamantī”tipi pāṭho, so evattho.",
  "atk-s0509a15:284_0": "Kiṁ socitenāti “pabbajjaṁ na labhissāmī”ti kiṁ socanena. Dinnāsi vāraṇavatimhīti",
  "atk-s0509a15:284_1": "vāraṇavatīnagare dinnā asi. “Dinnāsī”ti vatvā punapi “tvaṁ dinnā”ti vacanaṁ daḷhaṁ",
  "atk-s0509a15:284_2": "dinnabhāvadassanatthaṁ.",
  "atk-s0509a15:285_0": "Rajje āṇāti anikarattassa rajje tava āṇā pavattati. Dhanamissariyanti imasmiṁ kule",
  "atk-s0509a15:285_1": "patikule ca dhanaṁ issariyañca, bhogā sukhā ativiya iṭṭhā bhogāti sabbamidaṁ tuyhaṁ",
  "atk-s0509a15:285_2": "upaṭṭhitaṁ hatthagataṁ. Daharikāsīti taruṇī cāsi, tasmā bhuñjāhi kāmabhoge. Tena",
  "atk-s0509a15:285_3": "kāraṇena vāreyyaṁ hotu te puttāti yojanā.",
  "atk-s0509a15:286": "Neti mātāpitaro. Mā edisikānīti evarūpāni rajje āṇādīni mā bhavantu. Kasmāti ce āha “bhagavatamasāra”ntiādi.",
  "atk-s0509a15:287_0": "Kimivāti kimi viya. Pūtikāyanti imaṁ pūtikaḷevaraṁ. Savanagandhanti vissaṭṭhavissagandhaṁ.",
  "atk-s0509a15:287_1": "Bhayānakanti avītarāgānaṁ bhayāvahaṁ. Kuṇapaṁ abhisaṁviseyyaṁ bhastanti kuṇapabharitaṁ",
  "atk-s0509a15:287_2": "cammapasibbakaṁ, asakiṁ paggharitaṁ asucipuṇṇaṁ nānappakārassa asucino puṇṇaṁ hutvā",
  "atk-s0509a15:287_3": "asakiṁ sabbakālaṁ adhipaggharantaṁ “mama ida”nti abhiniveseyyaṁ.",
  "atk-s0509a15:288_0": "Kimiva tahaṁ jānantī, vikūlakanti ativiya paṭikkūlaṁ asucīhi maṁsapesīhi soṇitehi",
  "atk-s0509a15:288_1": "ca upalittaṁ anekesaṁ kimikulānaṁ ālayaṁ sakuṇānaṁ bhattabhūtaṁ. “Kimikulālasakuṇabhatta”ntipi",
  "atk-s0509a15:288_2": "pāṭho, kimīnaṁ avasiṭṭhasakuṇānañca bhattabhūtanti attho. Taṁ ahaṁ kaḷevaraṁ jānantī",
  "atk-s0509a15:288_3": "ṭhitā. Taṁ maṁ idāni vāreyyavasena kissa kena nāma kāraṇena diyyatīti dasseti. Tassa",
  "atk-s0509a15:288_4": "tañca dānaṁ kimiva kiṁ viya hotīti yojanā.",
  "atk-s0509a15:289_0": "Nibbuyhati susānaṁ, aciraṁ kāyo apetaviññāṇoti ayaṁ kāyo acireneva apagataviññāṇo",
  "atk-s0509a15:289_1": "susānaṁ nibbuyhati upanīyati. Chuddhoti chaḍḍito. Kaḷiṅgaraṁ viyāti niratthakakaṭṭhakhaṇḍasadiso.",
  "atk-s0509a15:289_2": "Jigucchamānehi ñātīhīti ñātijanehipi jigucchamānehi.",
  "atk-s0509a15:290_0": "Chuddhūna naṁ susāneti naṁ kaḷevaraṁ susāne chaḍḍetvā. Parabhattanti paresaṁ soṇasiṅgālādīnaṁ",
  "atk-s0509a15:290_1": "bhattabhūtaṁ. Nhāyanti jigucchantāti “imassa pacchato āgatā”ti ettakenāpi jigucchamānā",
  "atk-s0509a15:290_2": "sasīsaṁ nimujjantā nhāyanti, pageva phuṭṭhavanto. Niyakā mātāpitaroti attano mātāpitaropi.",
  "atk-s0509a15:290_3": "Kiṁ pana sādhāraṇā janatāti itaro pana samūho jigucchatīti kimeva vattabbaṁ.",
  "atk-s0509a15:291": "Ajjhositāti taṇhāvasena abhiniviṭṭhā. Asāreti niccasārādisārarahite.",
  "atk-s0509a15:292_0": "Vinibbhujitvāti viññāṇavinibbhogaṁ katvā. Gandhassa asahamānāti gandhaṁ assa kāyassa",
  "atk-s0509a15:292_1": "asahantī. Sakāpi mātāti attano mātāpi jiguccheyya koṭṭhāsānaṁ vinibbhujjanena paṭikkūlabhāvāya",
  "atk-s0509a15:292_2": "suṭṭhutaraṁ upaṭṭhahanato.",
  "atk-s0509a15:293_0": "Khandhadhātuāyatananti rūpakkhandhādayo ime pañcakkhandhā, cakkhudhātuādayo imā aṭṭhārasadhātuyo,",
  "atk-s0509a15:293_1": "cakkhāyatanādīni imāni dvādasāyatanānīti evaṁ khandhā dhātuyo āyatanāni cāti sabbaṁ",
  "atk-s0509a15:293_2": "idaṁ rūpārūpadhammajātaṁ samecca sambhuyya paccayehi katattā saṅkhataṁ, tayidaṁ tasmiṁ",
  "atk-s0509a15:293_3": "bhave pavattamānaṁ dukkhaṁ, jātipaccayattā jātimūlakanti. Evaṁ yoniso upāyena anuvicinantī",
  "atk-s0509a15:293_4": "cintayantī, vāreyyaṁ vivāhaṁ, kissa kena kāraṇena icchissāmi.",
  "atk-s0509a15:294_0": "“Sīlāni brahmacariyaṁ, pabbajjā dukkarā”ti yadetaṁ mātāpitūhi vuttaṁ tassa paṭivacanaṁ",
  "atk-s0509a15:294_1": "dātuṁ “divase divase”tiādi vuttaṁ. Tattha divase divase tisattisatāni navanavā pateyyuṁ",
  "atk-s0509a15:294_2": "kāyamhīti dine dine tīṇi sattisatāni tāvadeva pītanisitabhāvena abhinavāni kāyasmiṁ",
  "atk-s0509a15:294_3": "sampateyyuṁ. Vassasatampi ca ghāto seyyoti nirantaraṁ vassasatampi patamāno yathāvutto",
  "atk-s0509a15:294_4": "sattighāto seyyo. Dukkhassa cevaṁ khayoti evaṁ ce vaṭṭadukkhassa parikkhayo bhaveyya,",
  "atk-s0509a15:294_5": "evaṁ mahantampi pavattidukkhaṁ adhivāsetvā nibbānādhigamāya ussāho karaṇīyoti adhippāyo.",
  "atk-s0509a15:295_0": "Ajjhupagaccheti sampaṭiccheyya. Evanti vuttanayena. Idaṁ vuttaṁ hoti – yo puggalo",
  "atk-s0509a15:295_1": "anamataggaṁ saṁsāraṁ aparimāṇañca vaṭṭadukkhaṁ dīpentaṁ satthuno vacanaṁ viññāya",
  "atk-s0509a15:295_2": "ṭhito yathāvuttaṁ sattighātadukkhaṁ sampaṭiccheyya, tena ceva vaṭṭadukkhassa parikkhayo",
  "atk-s0509a15:295_3": "siyāti. Tenāha – “dīgho tesaṁ saṁsāro, punappunañca haññamānāna”nti, aparāparaṁ jātijarābyādhimaraṇādīhi",
  "atk-s0509a15:295_4": "bādhiyamānānanti attho.",
  "atk-s0509a15:296": "Asurakāyeti kālakañcikādi petāsuranikāye. Ghātāti kāyacittānaṁ upaghātā vadhā.",
  "atk-s0509a15:297_0": "Bahūti pañcavidhabandhanādikammakāraṇavasena pavattiyamānā bahū anekaghātā. Vinipātagatassāti",
  "atk-s0509a15:297_1": "sesāpāyasaṅkhātaṁ vinipātaṁ upagatassāpi. Pīḷiyamānassāti tiracchānādiattabhāve abhighātādīhi",
  "atk-s0509a15:297_2": "ābādhiyamānassa. Devesupi attāṇanti devattabhāvesupi tāṇaṁ natthi rāgapariḷāhādinā",
  "atk-s0509a15:297_3": "sadukkhasavighātabhāvato. Nibbānasukhā paraṁnatthīti nibbānasukhato paraṁ aññaṁ uttamaṁ",
  "atk-s0509a15:297_4": "sukhaṁ nāma natthi lokiyasukhassa vipariṇāmasaṅkhāradukkhasabhāvattā. Tenāha bhagavā",
  "atk-s0509a15:297_5": "– “nibbānaṁ paramaṁ sukha”nti.",
  "atk-s0509a15:298": "Pattā te nibbānanti te nibbānaṁ pattāyeva nāma. Atha vā teyeva nibbānaṁ pattā. Ye yuttā dasabalassa pāvacaneti sammāsambuddhassa sāsane ye yuttā payuttā.",
  "atk-s0509a15:299": "Nibbinnāti virattā. Meti mayā. Vantasamāti suvānavamathusadisā. Tālavatthukatāti tālassa patiṭṭhānasadisā katā.",
  "atk-s0509a15:300_0": "Athāti pacchā, mātāpitūnaṁ attano ajjhāsayaṁ pavedetvā anikarattassa ca āgatabhāvaṁ",
  "atk-s0509a15:300_1": "sutvā. Asitanicitamuduketi indanīlabhamarasamānavaṇṇatāya asite, ghanabhāvena nicite,",
  "atk-s0509a15:300_2": "simbalitūlasamasamphassatāya muduke. Kese khaggena chindiyāti attano kese sunisitena",
  "atk-s0509a15:300_3": "asinā chinditvā. Pāsādaṁ pidahitvāti attano vasanapāsāde sirigabbhaṁ pidhāya, tassa",
  "atk-s0509a15:300_4": "dvāraṁ thaketvāti attho. Paṭhamajjhānaṁ samāpajjīti khaggena chinne attano kese purato",
  "atk-s0509a15:300_5": "ṭhapetvā tattha paṭikkūlamanasikāraṁ pavattentī yathāupaṭṭhite nimitte uppannaṁ paṭhamaṁ",
  "atk-s0509a15:300_6": "jhānaṁ vasībhāvaṁ āpādetvā samāpajji.",
  "atk-s0509a15:301_0": "Sā ca sumedhā tahiṁ pāsāde samāpannā jhānanti adhippāyo. Aniccasaññaṁ subhāvetīti",
  "atk-s0509a15:301_1": "jhānato vuṭṭhahitvā jhānaṁ pādakaṁ katvā vipassanaṁ paṭṭhapetvā “yaṁkiñci rūpa”ntiādinā",
  "atk-s0509a15:301_2": "aniccānupassanaṁ suṭṭhu bhāveti, aniccasaññāgahaṇeneva cettha dukkhasaññādīnampi",
  "atk-s0509a15:301_3": "gahaṇaṁ katanti veditabbaṁ.",
  "atk-s0509a15:302": "Maṇikanakabhūsitaṅgoti maṇivicittehi hemamālālaṅkārehi vibhūsitagatto.",
  "atk-s0509a15:303": "Rajje āṇātiādi yācitākāranidassanaṁ. Tattha āṇāti ādhipaccaṁ. Issariyanti yaso vibhavasampatti. Bhogā sukhāti iṭṭhā manāpiyā kāmūpabhogā. Daharikāsīti tvaṁ idāni daharā taruṇī asi.",
  "atk-s0509a15:304_0": "Nissaṭṭhaṁte rajjanti mayhaṁ sabbampi tiyojanikaṁ rajjaṁ tuyhaṁ pariccattaṁ, taṁ",
  "atk-s0509a15:304_1": "paṭipajjitvā bhoge ca bhuñjassu, ayaṁ maṁ kāmehiyeva nimantetīti mā dummanā ahosi.",
  "atk-s0509a15:304_2": "Dehi dānānīti yathāruciyā mahantāni dānāni samaṇabrāhmaṇesu pavattehi, mātāpitaro",
  "atk-s0509a15:304_3": "te dukkhitā domanassappattā tava pabbajjādhippāyaṁ sutvā tasmā kāme paribhuñjantī.",
  "atk-s0509a15:304_4": "Tepi upaṭṭhahantī tesaṁ cittaṁ dukkhā mocehīti evamettha padatthayojanā veditabbā.",
  "atk-s0509a15:305": "Mā kāme abhinandīti vatthukāme kilesakāme mā abhinandi. Atha kho tesu kāmesu ādīnavaṁ dosaṁ mayhaṁ vacanānusārena passa ñāṇacakkhunā olokehi.",
  "atk-s0509a15:306_0": "Cātuddīpoti jambudīpādīnaṁ catunnaṁ mahādīpānaṁ issaro. Mandhātāti evaṁnāmo rājā,",
  "atk-s0509a15:306_1": "kāmabhogīnaṁ aggo aggabhūto āsi. Tenāha bhagavā – “rāhuggaṁ attabhāvīnaṁ, mandhātā",
  "atk-s0509a15:306_2": "kāmabhogina”nti. Atitto kālaṅkatoti caturāsītivassasahassāni kumārakīḷāvasena caturāsītivassasahassāni",
  "atk-s0509a15:306_3": "oparajjavasena caturāsītivassasahassāni cakkavattī rājā hutvā devabhogasadise bhoge",
  "atk-s0509a15:306_4": "bhuñjitvā chattiṁsāya sakkānaṁ āyuppamāṇakālaṁ tāvatiṁsabhavane saggasampattiṁ anubhavitvāpi",
  "atk-s0509a15:306_5": "kāmehi atittova kālaṅkato. Na cassa paripūritā icchā assa mandhāturañño kāmesu āsā",
  "atk-s0509a15:306_6": "na ca paripuṇṇā āsi.",
  "atk-s0509a15:307_0": "Satta ratanāni vasseyyāti sattapi ratanāni, vuṭṭhimā devo dasadisā byāpetvā, samantena",
  "atk-s0509a15:307_1": "samantato purisassa rucivasena yadipi vasseyya, yathā taṁ mandhātumahārājassa evaṁ",
  "atk-s0509a15:307_2": "santepi na catthi titti kāmānaṁ, atittāva maranti narā. Tenāha bhagavā – “na kahāpaṇavassena,",
  "atk-s0509a15:307_3": "titti kāmesu vijjatī”ti.",
  "atk-s0509a15:308": "Asisūnūpamā kāmā adhikuṭṭanaṭṭhena, sappasiropamā sappaṭibhayaṭṭhena, ukkopamā tiṇukkūpamā anudahanaṭṭhena. Tenāha “anudahantī”ti. Aṭṭhikaṅkalasannibhā appassādaṭṭhena.",
  "atk-s0509a15:309": "Mahāvisāti halāhalādimahāvisasadisā. Aghamūlāti aghassa dukkhassa mūlā kāraṇabhūtā. Tenāha “dukhapphalā”ti.",
  "atk-s0509a15:310_0": "Rukkhapphalūpamā aṅgapaccaṅgānaṁ phalibhañjanaṭṭhena. Maṁsapesūpamā bahusādhāraṇaṭṭhena.",
  "atk-s0509a15:310_1": "Supinopamā ittarapaccupaṭṭhānaṭṭhena māyā viya palobhanato. Tenāha “vañcaniyā”ti,",
  "atk-s0509a15:310_2": "vañcakāti attho. Yācitakūpamāti yācitakabhaṇḍasadisā tāvakālikaṭṭhena.",
  "atk-s0509a15:311_0": "Sattisūlūpamā vinivijjhanaṭṭhena. Rujjanaṭṭhena rogo dukkhatāsulabhattā. Gaṇḍo kilesāsucipaggharaṇato.",
  "atk-s0509a15:311_1": "Dukkhuppādanaṭṭhena aghaṁ. Maraṇasampāpanena nighaṁ. Aṅgārakāsusadisā mahābhitāpanaṭṭhena.",
  "atk-s0509a15:311_2": "Bhayahetutāya ceva vadhakapahūtatāya ca bhayaṁ vadho nāma, kāmāti yojanā.",
  "atk-s0509a15:312": "Akkhātā antarāyikāti “saggamaggādhigamassa nibbānagāmimaggassa ca antarāyakarā”ti cakkhubhūtehi buddhādīhi vuttā. Gacchathāti anikarattaṁ saparisaṁ vissajjeti.",
  "atk-s0509a15:313_0": "Kiṁ mama paro karissatīti paro añño mama kiṁ nāma hitaṁ karissati attano sīsamhi",
  "atk-s0509a15:313_1": "uttamaṅge ekādasahi aggīhi ḍayhamāne. Tenāha “anubandhe jarāmaraṇe”ti. Tassa jarāmaraṇassa",
  "atk-s0509a15:313_2": "sīsaḍāhassa, ghātāya samugghātāya, ghaṭitabbaṁ vāyamitabbaṁ.",
  "atk-s0509a15:314": "Chamanti chamāyaṁ. Idamavocanti idaṁ “dīgho bālānaṁ saṁsāro”tiādikaṁ saṁvegasaṁvattanakaṁ vacanaṁ avocaṁ.",
  "atk-s0509a15:315_0": "Dīgho bālānaṁ saṁsāroti kilesakammavipākavaṭṭabhūtānaṁ khandhāyatanādīnaṁ paṭipāṭipavattisaṅkhāto",
  "atk-s0509a15:315_1": "saṁsāro apariññātavatthukānaṁ andhabālānaṁ dīgho buddhañāṇenapi aparicchindaniyo.",
  "atk-s0509a15:315_2": "Yathā hi anupacchinnattā avijjātaṇhānaṁ aparicchinnatāyeva bhavapabandhassa pubbā",
  "atk-s0509a15:315_3": "koṭi na paññāyati, evaṁ parāpi koṭīti. Punappunañca rodatanti aparāparaṁ sokavasena",
  "atk-s0509a15:315_4": "rudantānaṁ. Imināpi avijjātaṇhānaṁ anupacchinnataṁyeva tesaṁ vibhāveti.",
  "atk-s0509a15:316_0": "Assu thaññaṁ rudhiranti yaṁ ñātibyasanādinā phuṭṭhānaṁ rodantānaṁ assu ca dārakakāle",
  "atk-s0509a15:316_1": "mātuthanato pītaṁ thaññañca yañca paccatthikehi ghātitānaṁ rudhiraṁ. Saṁsāraṁ anamataggato",
  "atk-s0509a15:316_2": "saṁsārassa anu amataggattā ñāṇena anugantvāpi amataaggattā aviditaggattā iminā dīghena",
  "atk-s0509a15:316_3": "addhunā sattānaṁ saṁsarataṁ, aparāparaṁ saṁsarantānaṁ saṁsaritaṁ sarāhi, taṁ “kīva",
  "atk-s0509a15:316_4": "bahuka”nti anussarāhi, aṭṭhīnaṁ sannicayaṁ sarāhi anussara, upadhārehīti attho.",
  "atk-s0509a15:317_0": "Idāni ādīnavassa bahubhāvañca upamāya dassetuṁ “sara caturodadhī”ti gāthamāha. Tattha",
  "atk-s0509a15:317_1": "sara caturodadhī upanīte assuthaññarudhiramhīti imesaṁ sattānaṁ anamataggasaṁsāre",
  "atk-s0509a15:317_2": "saṁsarantānaṁ ekekassapi assumhi thaññe rudhiramhi ca pamāṇato upametabbe caturodadhī",
  "atk-s0509a15:317_3": "cattāro mahāsamudde upamāvasena buddhehi upanīte sara sarāhi. Ekakappamaṭṭhīnaṁ,",
  "atk-s0509a15:317_4": "sañcayaṁ vipulena samanti ekassa puggalassa ekasmiṁ kappe aṭṭhīnaṁ sañcayaṁ vepullapabbatena",
  "atk-s0509a15:317_5": "samaṁ upanītaṁ sara. Vuttampi cesaṁ –",
  "atk-s0509a15:318": "“Ekassekena kappena, puggalassaṭṭhisañcayo;",
  "atk-s0509a15:319": "Siyā pabbatasamo rāsi, iti vuttaṁ mahesinā.",
  "atk-s0509a15:320": "“So kho panāyaṁ akkhāto, vepullo pabbato mahā;",
  "atk-s0509a15:321": "Uttaro gijjhakūṭassa, magadhānaṁ giribbaje”ti. ;",
  "atk-s0509a15:322_0": "Mahiṁ jambudīpamupanītaṁ. Kolaṭṭhimattaguḷikā, mātā mātusveva nappahontīti jambudīpotisaṅkhātaṁ",
  "atk-s0509a15:322_1": "mahāpathaviṁ kolaṭṭhimattā badaraṭṭhimattā guḷikā katvā tatthekekā “ayaṁ me mātu,",
  "atk-s0509a15:322_2": "ayaṁ me mātumātū”ti evaṁ vibhājiyamāne tā guḷikā mātā mātūsveva nappahonti, mātā",
  "atk-s0509a15:322_3": "mātūsu akhīṇāsveva pariyantikā tā guḷikā parikkhayaṁ pariyādānaṁ gaccheyyuṁ, na tveva",
  "atk-s0509a15:322_4": "anamatagge saṁsāre saṁsarato sattassa mātumātaroti. Evaṁ jambudīpamahiṁ saṁsārassa",
  "atk-s0509a15:322_5": "dīghabhāvena upamābhāvena upanītaṁ manasi karohīti.",
  "atk-s0509a15:323_0": "Tiṇakaṭṭhasākhāpalāsanti tiṇañca kaṭṭhañca sākhāpalāsañca. Upanītanti upamābhāvena",
  "atk-s0509a15:323_1": "upanītaṁ. Anamataggatoti saṁsārassa anamataggabhāvato. Caturaṅgulikā ghaṭikāti caturaṅgulappamāṇāni",
  "atk-s0509a15:323_2": "khaṇḍāni. Pitupitusveva nappahontīti pitupitāmahesu eva tā ghaṭikā nappahonti. Idaṁ",
  "atk-s0509a15:323_3": "vuttaṁ hoti – imasmiṁ loke sabbaṁ tiṇañca kaṭṭhañca sākhāpalāsañca caturaṅgulikā",
  "atk-s0509a15:323_4": "katvā tatthekekā “ayaṁ me pitu, ayaṁ me pitāmahassā”ti vibhājiyamāne tā ghaṭikāva",
  "atk-s0509a15:323_5": "parikkhayaṁ pariyādānaṁ gaccheyyuṁ, na tveva anamatagge saṁsāre saṁsarato sattassa",
  "atk-s0509a15:323_6": "pitupitāmahāti. Evaṁ tiṇañca kaṭṭhañca sākhāpalāsañca saṁsārassa dīghabhāvena upanītaṁ",
  "atk-s0509a15:323_7": "sarāhīti. Imasmiṁ pana ṭhāne –",
  "atk-s0509a15:324_0": "“Anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ",
  "atk-s0509a15:324_1": "taṇhāsaṁyojanānaṁ sandhāvataṁ saṁsarataṁ. Taṁ kiṁ maññatha, bhikkhave, katamaṁ nu",
  "atk-s0509a15:324_2": "kho bahutaraṁ, yaṁ vā vo iminā dīghena addhunā sandhāvataṁ saṁsarataṁ amanāpasampayogā",
  "atk-s0509a15:324_3": "manāpavippayogā kandantānaṁ rodantānaṁ assupassannaṁ paggharitaṁ, yaṁ vā catūsu mahāsamuddesu",
  "atk-s0509a15:324_4": "udaka”ntiādikā – ‘anamataggapāḷi’ āharitabbā.",
  "atk-s0509a15:325_0": "Sara kāṇakacchapanti ubhayakkhikāṇaṁ kacchapaṁ anussara. Pubbasamudde aparato ca",
  "atk-s0509a15:325_1": "yugachiddanti puratthimasamudde aparato ca pacchimuttaradakkhiṇasamudde vātavegena",
  "atk-s0509a15:325_2": "paribbhamantassa yugassa ekacchiddaṁ. Siraṁ tassa ca paṭimukkanti kāṇakacchapassa",
  "atk-s0509a15:325_3": "sīsaṁ tassa ca vassasatassa vassasatassa accayena gīvaṁ ukkhipantassa sīsassa yugacchidde",
  "atk-s0509a15:325_4": "pavesanañca sara. Manussalābhamhi opammanti tayidaṁ sabbampi buddhuppādadhammadesanāsu",
  "atk-s0509a15:325_5": "viya manussattalābhe opammaṁ katvā paññāya sara, tassa atīva dullabhasabhāvattaṁ",
  "atk-s0509a15:325_6": "sārajjabhayassāpi aticcasabhāvattā. Vuttañhetaṁ – “seyyathāpi, bhikkhave, puriso",
  "atk-s0509a15:325_7": "mahāsamudde ekacchiggaḷhaṁ yugaṁ pakkhipeyyā”tiādi.",
  "atk-s0509a15:326_0": "Sara rūpaṁ pheṇapiṇḍopamassāti vimaddāsahanato pheṇapiṇḍasadisassa anekānatthasannipātato",
  "atk-s0509a15:326_1": "kāyasaṅkhātassa kalino, niccasārādivirahena asārassa rūpaṁ asuciduggandhaṁ jegucchapaṭikkūlabhāvaṁ",
  "atk-s0509a15:326_2": "sara. Khandhe passa anicceti pañcapi upādānakkhandhe hutvā abhāvaṭṭhena anicce passa",
  "atk-s0509a15:326_3": "ñāṇacakkhunā olokehi. Sarāhi niraye bahuvighāteti aṭṭha mahāniraye soḷasaussadaniraye",
  "atk-s0509a15:326_4": "ca bahuvighāte bahudukkhe mahādukkhe ca anussara.",
  "atk-s0509a15:327_0": "Sara kaṭasiṁ vaḍḍhenteti punappunaṁ tāsu tāsu jātīsu aparāparaṁ uppattiyā punappunaṁ",
  "atk-s0509a15:327_1": "kaṭasiṁ susānaṁ āḷahanameva vaḍḍhente satte anussara. “Vaḍḍhanto”ti vā pāḷi, tvaṁ",
  "atk-s0509a15:327_2": "vaḍḍhantoti yojanā. Kumbhīlabhayānīti udaraposanatthaṁ akiccakāritāvasena odarikattabhayāni.",
  "atk-s0509a15:327_3": "Vuttañhi “kumbhīlabhayanti kho, bhikkhave, odarikattassetaṁ adhivacana”nti. Sarāhi",
  "atk-s0509a15:327_4": "cattārisaccānīti “idaṁ dukkhaṁ ariyasaccaṁ…pe… ayaṁ dukkhanirodhagāminipaṭipadā ariyasacca”nti",
  "atk-s0509a15:327_5": "cattāri ariyasaccāni yāthāvato anussara upadhārehi.",
  "atk-s0509a15:328_0": "Evaṁ rājaputtī anekākāravokāraṁ anussaraṇavasena kāmesu saṁsāre ca ādīnavaṁ pakāsetvā",
  "atk-s0509a15:328_1": "idāni byatirekenapi taṁ pakāsetuṁ “amatamhi vijjamāne”tiādimāha. Tattha amatamhivijjamāneti",
  "atk-s0509a15:328_2": "sammāsambuddhena mahākaruṇāya upanīte saddhammāmate upalabbhamāne. Kiṁ tava pañcakaṭukena",
  "atk-s0509a15:328_3": "pītenāti pariyesanā pariggaho ārakkhā paribhogo vipāko cāti pañcasupi ṭhānesu tikhiṇataradukkhānubandhatāya",
  "atk-s0509a15:328_4": "savighātattā saupāyāsattā kiṁ tuyhaṁ pañcakaṭukena pañcakāmaguṇarasena pītena? Idāni",
  "atk-s0509a15:328_5": "vuttamevatthaṁ pākaṭataraṁ karontī āha – “sabbā hi kāmaratiyo, kaṭukatarā pañcakaṭukenā”ti,",
  "atk-s0509a15:328_6": "ativiya kaṭukatarāti attho.",
  "atk-s0509a15:329_0": "Ye pariḷāhāti ye kāmā sampati kilesapariḷāhena āyatiṁ vipākapariḷāhena ca sapariḷāhā",
  "atk-s0509a15:329_1": "mahāvighātā. Jalitā kuthitā kampitā santāpitāti ekādasahi aggīhi pajjalitā pakkuthitā",
  "atk-s0509a15:329_2": "ca hutvā taṁsamaṅgīnaṁ kampanakā santāpanakā ca.",
  "atk-s0509a15:330_0": "Asapattamhīti sapattarahite nekkhamme. Samāneti sante vijjamāne. “Bahusapattā”ti",
  "atk-s0509a15:330_1": "vatvā yehi bahū sapattā, te dassetuṁ “rājaggī”tiādi vuttaṁ. Rājūhi ca agginā ca corehi",
  "atk-s0509a15:330_2": "ca udakena ca dāyādādiappiyehi ca rājaggicoraudakappiyehi sādhāraṇato tesvevopamā vuttā.",
  "atk-s0509a15:331_0": "Yesu vadhabandhoti yesu kāmesu kāmanimittaṁ maraṇapothanādiparikkileso andubandhanādibandho",
  "atk-s0509a15:331_1": "ca hotīti attho. Kāmesūtiādi vuttassevatthassa pākaṭakaraṇaṁ. Tattha hīti hetuatthe",
  "atk-s0509a15:331_2": "nipāto. Yasmā kāmesu kāmahetu ime sattā vadhabandhanadukkhāni anubhavanti pāpuṇanti,",
  "atk-s0509a15:331_3": "tasmā āha – “asakāmā”ti, kāmā nāmete asanto hīnā lāmakāti attho. “Ahakāmā”ti vā pāṭho,",
  "atk-s0509a15:331_4": "so evattho. Ahāti hi lāmakapariyāyo “ahalokitthiyo nāmā”tiādīsu viya.",
  "atk-s0509a15:332": "Ādīpitāti pajjalitā. Tiṇukkāti tiṇehi katā ukkā. Dahanti ye te muñcantīti ye sattā te kāme na muñcanti, aññadatthu gaṇhanti, te dahantiyeva, sampati āyatiñca jhāpenti.",
  "atk-s0509a15:333_0": "Mā appakassa hetūti pupphassādasadisassa parittakassa kāmasukhassa hetu vipulaṁ uḷāraṁ",
  "atk-s0509a15:333_1": "paṇītañca lokuttaraṁ sukhaṁ mā jahi mā chaḍḍehi. Mā puthulomova baḷisaṁ gilitvāti",
  "atk-s0509a15:333_2": "āmisalobhena baḷisaṁ gilitvā byasanaṁ pāpuṇanto “puthulomo”ti laddhanāmo maccho viya",
  "atk-s0509a15:333_3": "kāme apariccajitvā mā pacchā vihaññasi pacchā vighāṭaṁ āpajjasi.",
  "atk-s0509a15:334_0": "Sunakhova saṅkhalābaddhoti yathā gaddulena baddho sunakho gaddulabandhena thambhe",
  "atk-s0509a15:334_1": "upanibaddho aññato gantuṁ asakkonto tattheva paribbhamati, evaṁ tvaṁ kāmataṇhāya",
  "atk-s0509a15:334_2": "baddho, idāni kāmaṁ yadipi kāmesu tāva damassu indriyāni damehi. Kāhinti khu taṁ",
  "atk-s0509a15:334_3": "kāmā, chātā sunakhaṁva caṇḍālāti khūti nipātamattaṁ. Te pana kāmā taṁ tathā karissanti,",
  "atk-s0509a15:334_4": "yathā chātajjhattā sapākā sunakhaṁ labhitvā anayabyasanaṁ pāpentīti attho.",
  "atk-s0509a15:335_0": "Aparimitañca dukkhanti aparimāṇaṁ “ettaka”nti paricchindituṁ asakkuṇeyyaṁ nirayādīsu",
  "atk-s0509a15:335_1": "kāyikaṁ dukkhaṁ. Bahūni ca cittadomanassānīti citte labbhamānāni bahūni anekāni domanassāni",
  "atk-s0509a15:335_2": "cetodukkhāni. Anubhohisīti anubhavissasi. Kāmayuttoti kāmehi yutto, te appaṭinissajjanto.",
  "atk-s0509a15:335_3": "Paṭinissaja addhuve kāmeti addhuvehi aniccehi kāmehi vinissaja apehīti attho.",
  "atk-s0509a15:336_0": "Jarāmaraṇabyādhigahitā, sabbā sabbattha jātiyoti yasmā hīnādibhedabhinnā sabbattha",
  "atk-s0509a15:336_1": "bhavādīsu jātiyo jarāmaraṇabyādhinā ca gahitā, tehi aparimuttā, tasmā ajaramhi nibbāne",
  "atk-s0509a15:336_2": "vijjamāne jarādīhi aparimuttehi kāmehi kiṁ tava payojananti yojanā.",
  "atk-s0509a15:337_0": "Evaṁ nibbānaguṇadassanamukhena kāmesu bhavesu ca ādīnavaṁ pakāsetvā idāni nibbattitaṁ",
  "atk-s0509a15:337_1": "nibbānaguṇameva pakāsentī “idamajara”ntiādinā dve gāthā abhāsi. Tattha idamajaranti",
  "atk-s0509a15:337_2": "idamevekaṁ attani jarābhāvato adhigatassa ca jarābhāvahetuto ajaraṁ. Idamamaranti",
  "atk-s0509a15:337_3": "etthāpi eseva nayo. Idamajarāmaranti tadubhayamekajjhaṁ katvā thomanāvasena vadati.",
  "atk-s0509a15:337_4": "Padanti vaṭṭadukkhato muccitukāmehi pabbajitabbato paṭipajjitabbato padaṁ. Sokahetūnaṁ",
  "atk-s0509a15:337_5": "abhāvato sokābhāvato ca asokaṁ. Sapattakaradhammābhāvato asapattaṁ. Kilesasambādhābhāvato",
  "atk-s0509a15:337_6": "asambādhaṁ. Khalitasaṅkhātānaṁ duccaritānaṁ abhāvena akhalitaṁ. Attānuvādādibhayānaṁ",
  "atk-s0509a15:337_7": "vaṭṭabhayassa ca sabbaso abhāvā abhayaṁ. Dukkhūpatāpassa kilesassāpi abhāvena nirupatāpaṁ.",
  "atk-s0509a15:337_8": "Sabbametaṁ amatamahānibbānameva sandhāya vadati. Tañhi sā anussavādisiddhena ākārena",
  "atk-s0509a15:337_9": "attano upaṭṭhahantī tesaṁ paccakkhato dassentī viya “ida”nti avoca.",
  "atk-s0509a15:338_0": "Avigatamidaṁbahūhi amatanti idaṁ amataṁ nibbānaṁ bahūhi anantaaparimāṇehi buddhādīhi",
  "atk-s0509a15:338_1": "ariyehi adhigataṁ ñātaṁ attano paccakkhaṁ kataṁ. Na kevalaṁ tehi adhigatameva sandhāya",
  "atk-s0509a15:338_2": "vadati, atha kho ajjāpi ca labhanīyaṁ idānipi adhigamanīyaṁ adhigantuṁ sakkā. Kena",
  "atk-s0509a15:338_3": "labhanīyanti āha “yo yoniso payuñjatī”ti, yo puggalo yoniso upāyena satthārā dinnaovāde",
  "atk-s0509a15:338_4": "ṭhatvā yuñjati sammāpayogañca karoti, tena labhanīyanti yojanā. Na ca sakkā aghaṭamānenāti",
  "atk-s0509a15:338_5": "yo pana yoniso na payuñjati, tena aghaṭamānena na ca sakkā, kadācipi laddhuṁ na sakkāyevāti attho.",
  "atk-s0509a15:339_0": "Evaṁ bhaṇati sumedhāti evaṁ vuttappakārena sumedhā rājakaññā saṁsāre attano saṁvegadīpaniṁ",
  "atk-s0509a15:339_1": "kāmesu nibbedhabhāginiṁ dhammakathaṁ katheti. Saṅkhāragate ratiṁ alabhamānāti aṇumattepi",
  "atk-s0509a15:339_2": "saṅkhārapavatte abhiratiṁ avindantī. Anunentī anikarattanti anikarattaṁ rājānaṁ saññāpentī.",
  "atk-s0509a15:339_3": "Kese ca chamaṁ khipīti attano khaggena chinne kese ca bhūmiyaṁ khipi chaḍḍesi.",
  "atk-s0509a15:340_0": "Yācatassā pitaraṁ soti so anikaratto assā sumedhāya pitaraṁ koñcarājānaṁ yācati.",
  "atk-s0509a15:340_1": "Kinti yācatīti āha “vissajjetha sumedhaṁ, pabbajituṁ vimokkhasaccadassā”ti, sumedhaṁ",
  "atk-s0509a15:340_2": "rājaputtiṁ pabbajituṁ vissajjetha, sā ca pabbajitvā vimokkhasaccadassā aviparītanibbānadassāvinī hotūti attho.",
  "atk-s0509a15:341_0": "Sokabhayabhītāti ñātiviyogādihetuto sabbasmāpi saṁsārabhayato bhītā ñāṇuttaravasena",
  "atk-s0509a15:341_1": "utrāsitā. Sikkhamānāyāti sikkhamānāya samānāya cha abhiññā sacchikatā, tato eva aggaphalaṁ",
  "atk-s0509a15:341_2": "arahattaṁ sacchikataṁ.",
  "atk-s0509a15:342_0": "Acchariyamabbhutaṁ taṁ, nibbānaṁ āsi rājakaññāyāti rājaputtiyā sumedhāya kilesehi",
  "atk-s0509a15:342_1": "parinibbānaṁ acchariyaṁ abbhutañca āsi. Chaḷabhiññāva siddhiyā kathanti ce pubbenivāsacaritaṁ,",
  "atk-s0509a15:342_2": "yathā byākari pacchime kāleti, pacchime khandhaparinibbānakāle attano pubbenivāsapariyāpannacaritaṁ",
  "atk-s0509a15:342_3": "yathā byākāsi, tathā taṁ jānitabbanti.",
  "atk-s0509a15:343_0": "Pubbenivāsaṁ pana tāya yathā byākataṁ, taṁ dassetuṁ “bhagavati koṇāgamane”tiādi vuttaṁ.",
  "atk-s0509a15:343_1": "Tattha bhagavati koṇāgamaneti koṇāgamane sammāsambuddhe loke uppanne. Saṅghārāmamhi",
  "atk-s0509a15:343_2": "navanivesamhīti saṅghaṁ uddissa abhinavanivesite ārāme. Sakhiyo tisso janiyo, vihāradānaṁ",
  "atk-s0509a15:343_3": "adāsimhāti dhanañjānī khemā ahañcāti mayaṁ tisso sakhiyo ārāmaṁ saṅghassa vihāradānaṁ adamha.",
  "atk-s0509a15:344_0": "Dasakkhattuṁ satakkhattunti tassa vihāradānassa ānubhāvena dasavāre devesu upapajimha,",
  "atk-s0509a15:344_1": "tato manussesu upapajjitvā puna satakkhattuṁ devesu upapajjimha, tatopi manussesu",
  "atk-s0509a15:344_2": "upapajjitvā puna dasasatakkhattuṁ sahassavāraṁ devesu upapajjimha, tatopi manussesu",
  "atk-s0509a15:344_3": "upapajjitvā puna satāni satakkhattuṁ dasasahassavāre devesu upapajjimha, ko pana",
  "atk-s0509a15:344_4": "vādo manussesu. Evaṁ manussesu uppannavāresu kathāva natthi, anekasahassavāraṁ upapajjimhāti attho.",
  "atk-s0509a15:345_0": "Devesu mahiddhikā ahumhāti devesu upapannakāle tasmiṁ tasmiṁ devanikāye mahiddhikā",
  "atk-s0509a15:345_1": "mahānubhāvā ahumha. Mānusakamhi ko pana vādoti manussattalābhe mahiddhikatāya kathāva",
  "atk-s0509a15:345_2": "natthi. Idāni tameva manussattabhāve ukkaṁsataṁ mahiddhikataṁ dassentī “sattaratanassa",
  "atk-s0509a15:345_3": "mahesī, itthiratanaṁ ahaṁ āsi”nti āha. Tattha cakkaratanādīni satta ratanāni etassa",
  "atk-s0509a15:345_4": "santīti sattaratano, cakkavattī, tassa sattaratanassa. Chadosarahitā pañcakalyāṇā",
  "atk-s0509a15:345_5": "atikkantamanussavaṇṇā apattadibbavaṇṇāti evamādiguṇasamannāgamena itthīsu ratanabhūtā ahaṁ ahosiṁ.",
  "atk-s0509a15:346_0": "So hetūti yaṁ taṁ koṇāgamanassa bhagavato kāle saṅghassa vihāradānaṁ kataṁ, so yathāvuttāya",
  "atk-s0509a15:346_1": "dibbasampattiyā ca hetu. So pabhavo taṁ mūlanti tasseva pariyāyavacanaṁ. Sāva sāsane",
  "atk-s0509a15:346_2": "khantīti sā eva idha satthusāsane dhamme nijjhānakkhantī. Taṁ paṭhamasamodhānanti",
  "atk-s0509a15:346_3": "tadeva satthusāsanadhammena paṭhamaṁ samodhānaṁ paṭhamo samāgamo, tadeva satthusāsanadhamme",
  "atk-s0509a15:346_4": "abhiratāya pariyosāne nibbānanti phalūpacārena kāraṇaṁ vadati. Imā pana catasso gāthā",
  "atk-s0509a15:346_5": "theriyā apadānassa vibhāvanavasena pavattattā apadānapāḷiyampi saṅgahaṁ āropitā.",
  "atk-s0509a15:347_0": "Osānagāthāya evaṁ karontīti yathā mayā purimattabhāve etarahi ca kataṁ paṭipannaṁ,",
  "atk-s0509a15:347_1": "evaṁ aññepi karonti paṭipajjanti. Ke evaṁ karontīti āha – “ye saddahanti vacanaṁ",
  "atk-s0509a15:347_2": "anomapaññassā”ti, ñeyyapariyantikañāṇatāya paripuṇṇapaññassa sammāsambuddhassa vacanaṁ",
  "atk-s0509a15:347_3": "ye puggalā saddahanti “evameta”nti okappanti, te evaṁ karonti paṭipajjanti. Idāni",
  "atk-s0509a15:347_4": "tāya ukkaṁsagatāya paṭipattiyā taṁ dassetuṁ “nibbindanti bhavagate, nibbinditvā virajjantī”ti",
  "atk-s0509a15:347_5": "vuttaṁ. Tassattho – ye bhagavato vacanaṁ yāthāvato saddahanti, te visuddhipaṭipadaṁ",
  "atk-s0509a15:347_6": "paṭipajjantā sabbasmiṁ bhavagate tebhūmake saṅkhāre vipassanāpaññāya nibbindanti,",
  "atk-s0509a15:347_7": "nibbinditvā ca pana ariyamaggena sabbaso virajjanti, sabbasmāpi bhavagatā vimuccantīti",
  "atk-s0509a15:347_8": "attho. Virāge ariyamagge adhigate vimuttāyeva hontīti.",
  "atk-s0509a15:348_0": "Evametā therikādayo sumedhāpariyosānā gāthāsabhāgena idha ekajjhaṁ saṅgahaṁ ārūḷhā",
  "atk-s0509a15:348_1": "“tisattatiparimāṇā”ti. Bhāṇavārato pana dvādhikā chasatamattā theriyo gāthā ca. Tā",
  "atk-s0509a15:348_2": "sabbāpi yathā sammāsambuddhassa sāvikābhāvena ekavidhā, tathā asekhabhāvena ukkhittapalighatāya",
  "atk-s0509a15:348_3": "saṁkiṇṇaparikkhatāya abbūḷhesikatāya niraggalatāya pannabhāratāya visaññuttatāya",
  "atk-s0509a15:348_4": "dasasu ariyavāsesu vuṭṭhavāsatāya ca, tathā hi tā pañcaṅgavippahīnā chaḷaṅgasamannāgatā",
  "atk-s0509a15:348_5": "ekārakkhā caturāpassenā paṇunnapaccekasaccā samavayasaṭṭhesanā anāvilasaṅkappā passaddhakāyasaṅkhārā",
  "atk-s0509a15:348_6": "suvimuttacittā suvimuttapaññā cāti evamādinā nayena ekavidhā.",
  "atk-s0509a15:349_0": "Sammukhāparammukhābhedato duvidhā. Yā hi satthudharamānakāle ariyāya jātiyā jātā",
  "atk-s0509a15:349_1": "mahāpajāpatigotamiādayo, tā sammukhāsāvikā nāma. Yā pana bhagavato khandhaparinibbānato",
  "atk-s0509a15:349_2": "pacchā adhigatavisesā, tā satipi satthudhammasarīrassa paccakkhabhāve satthusarīrassa",
  "atk-s0509a15:349_3": "apaccakkhabhāvato parammukhāsāvikā nāma. Tathā ubhatobhāgavimuttipaññāvimuttitāvasena.",
  "atk-s0509a15:349_4": "Idha pāḷiyāgatā pana ubhatobhāgavimuttāyeva. Tathā sāpadānanāpadānabhedato. Yāsañhi",
  "atk-s0509a15:349_5": "purimesu sammāsambuddhesu paccekabuddhesu sāvakabuddhesu vā puññakiriyāvasena katādhikāratāsaṅkhātaṁ",
  "atk-s0509a15:349_6": "atthi apadānaṁ, tā sāpadānā. Yāsaṁ taṁ natthi, tā nāpadānā. Tathā satthuladdhūpasampadā",
  "atk-s0509a15:349_7": "saṅghato laddhūpasampadāti duvidhā. Garudhammapaṭiggahaṇamhi laddhūpasampadā mahāpajāpatigotamī",
  "atk-s0509a15:349_8": "satthusantikāva laddhūpasampadattā satthuladdhūpasampadā nāma. Sesā sabbāpi saṅghato",
  "atk-s0509a15:349_9": "laddhūpasampadā. Tāpi ekatoupasampannā ubhatoupasampannāti duvidhā. Tattha yā tā",
  "atk-s0509a15:349_10": "mahāpajāpatigotamiyā saddhiṁ nikkhantā pañcasatā sākiyāniyo, tā ekatoupasampannā",
  "atk-s0509a15:349_11": "bhikkhusaṅghato eva laddhūpasampadattā mahāpajāpatigotamiṁ ṭhapetvā. Itarā ubhatoupasampannā",
  "atk-s0509a15:349_12": "ubhatosaṅghe upasampadattā.",
  "atk-s0509a15:350": "Ehibhikkhuduko viya ehibhikkhuniduko idha na labbhati. Kasmā? Bhikkhunīnaṁ tathā upasampadāya abhāvato. Yadi evaṁ yaṁ taṁ therigāthāya subhaddāya kuṇḍalakesāya vuttaṁ –",
  "atk-s0509a15:351": "“Nihacca jāṇuṁ vanditvā, sammukhā añjaliṁ akaṁ;",
  "atk-s0509a15:352": "Ehi bhaddeti maṁ avaca, sā me āsūpasampadā”ti. ;",
  "atk-s0509a15:353": "Tathā apadānepi –",
  "atk-s0509a15:354": "“Āyācito tadā āha, ehi bhaddeti nāyako;",
  "atk-s0509a15:355": "Tadāhaṁ upasampannā, parittaṁ toyamaddasa”nti. ;",
  "atk-s0509a15:356": "Taṁ kathanti? Nayidaṁ ehibhikkhunibhāvena upasampadaṁ sandhāya vuttaṁ. Upasampadāya pana hetubhāvato yā satthu āṇatti, sā me āsūpasampadāti vuttaṁ.",
  "atk-s0509a15:357_0": "Tathā hi vuttaṁ aṭṭhakathāyaṁ “ehi, bhadde, bhikkhunupassayaṁ gantvā bhikkhunīnaṁ",
  "atk-s0509a15:357_1": "santike pabbajja upasampajjassūti maṁ avoca āṇāpesi. Sā satthu āṇā mayhaṁ upasampadāya",
  "atk-s0509a15:357_2": "kāraṇattā upasampadā ahosī”ti. Eteneva apadānagāthāyapi attho saṁvaṇṇitoti daṭṭhabbo.",
  "atk-s0509a15:358_0": "Evampi bhikkhunivibhaṅge ehi bhikkhunīti idaṁ kathanti? Ehibhikkhunibhāvena bhikkhunīnaṁ",
  "atk-s0509a15:358_1": "upasampadāya asabhāvajotanavacanaṁ tathā upasampadāya bhikkhunīnaṁ abhāvato. Yadi",
  "atk-s0509a15:358_2": "evaṁ, kathaṁ ehibhikkhunīti vibhaṅge niddeso katoti? Desanānayasotapatitabhāvena.",
  "atk-s0509a15:358_3": "Ayañhi sotapatitatā nāma katthaci labbhamānassāpi anāhaṭaṁ hoti.",
  "atk-s0509a15:359_0": "Yathā abhidhamme manodhātuniddese labbhamānampi jhānaṅgaṁ pañcaviññāṇasotapatitatāya",
  "atk-s0509a15:359_1": "na uddhaṭaṁ katthaci desanāya asambhavato. Yathā tattheva vatthuniddese hadayavatthu,",
  "atk-s0509a15:359_2": "katthaci alabbhamānassāpi gahaṇavasena. Tathā ṭhitakappiniddese. Yathāha –",
  "atk-s0509a15:360_0": "“Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno",
  "atk-s0509a15:360_1": "assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo",
  "atk-s0509a15:360_2": "na sotāpattiphalaṁ sacchikarotī”ti.",
  "atk-s0509a15:361_0": "Evamidhāpi alabbhamānagahaṇavasena veditabbaṁ, parikappavacanañhetaṁ sace bhagavā",
  "atk-s0509a15:361_1": "bhikkhunibhāvayogyaṁ kañci mātugāmaṁ ehi bhikkhunīti vadeyya, evampi bhikkhunibhāvo",
  "atk-s0509a15:361_2": "siyāti. Kasmā pana bhagavā evaṁ na kathesīti? Tathā katādhikārānaṁ abhāvato. Ye pana",
  "atk-s0509a15:361_3": "“anāsannasannihitabhāvato”ti kāraṇaṁ vatvā “bhikkhū eva hi satthu āsannacārī sadā",
  "atk-s0509a15:361_4": "sannihitāva, tasmā te ‘ehibhikkhū’ti vattabbataṁ arahanti, na bhikkhuniyo”ti vadanti,",
  "atk-s0509a15:361_5": "taṁ tesaṁ matimattaṁ. Satthu āsannadūrabhāvassa bhabbābhabbabhāvāsiddhattā. Vuttañhetaṁ bhagavatā –",
  "atk-s0509a15:362_0": "“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa",
  "atk-s0509a15:362_1": "pade padaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo",
  "atk-s0509a15:362_2": "muṭṭhassati asampajāno asamāhito vibbhantacitto pākatindriyo, atha kho so ārakāva",
  "atk-s0509a15:362_3": "mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu na passati,",
  "atk-s0509a15:362_4": "dhammaṁ apassanto na maṁ passati.",
  "atk-s0509a15:363_0": "“Yojanasate cepi so, bhikkhave, bhikkhu vihareyya. So ca hoti anabhijjhālu kāmesu",
  "atk-s0509a15:363_1": "na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito",
  "atk-s0509a15:363_2": "ekaggacitto saṁvutindriyo, atha kho so santikeva mayhaṁ, ahañca tassa. Taṁ kissa",
  "atk-s0509a15:363_3": "hetu? Dhammañhi so, bhikkhave, bhikkhu passati, dhammaṁ passanto maṁ passatī”ti.",
  "atk-s0509a15:364": "Tasmā akāraṇaṁ desato satthu āsannānāsannatā. Akatādhikāratāya pana bhikkhunīnaṁ tattha ayogyatā. Tena vuttaṁ – “ehibhikkhuniduko idha na labbhatī”ti. Evaṁ duvidhā.",
  "atk-s0509a15:365_0": "Aggasāvikā, mahāsāvikā, pakatisāvikāti tividhā. Tattha khemā, uppalavaṇṇāti imā dve",
  "atk-s0509a15:365_1": "theriyo aggasāvikā nāma. Kāmaṁ sabbāpi khīṇāsavattheriyo sīlasuddhiādike sampādentiyo",
  "atk-s0509a15:365_2": "catūsu satipaṭṭhānesu supaṭṭhitacittā sattabojjhaṅge yathābhūtaṁ bhāvetvā maggapaṭipāṭiyā",
  "atk-s0509a15:365_3": "anavasesato kilese khepetvā aggaphale patiṭṭhahanti. Tathāpi yathā saddhāvimuttato",
  "atk-s0509a15:365_4": "diṭṭhippattassa paññāvimuttato ca ubhatobhāgavimuttassa pubbabhāgabhāvanāvisesasiddho",
  "atk-s0509a15:365_5": "icchito viseso, evaṁ abhinīhāramahantatāpubbayogamahantatāhisasantāne sātisayaguṇavisesassa",
  "atk-s0509a15:365_6": "nipphāditattā sīlādīhi guṇehi mahantā sāvikāti mahāsāvikā. Tesuyeva pana bodhipakkhiyadhammesu",
  "atk-s0509a15:365_7": "pāmokkhabhāvena dhurabhūtānaṁ sammādiṭṭhisammāsamādhīnaṁ sātisayakiccānubhāvanibbattiyā",
  "atk-s0509a15:365_8": "kāraṇabhūtāya tajjābhinīhāratāya sakkaccaṁ nirantaraṁ cirakālasambhūtāya sammāpaṭipattiyā",
  "atk-s0509a15:365_9": "yathākkamaṁ paññāya samādhimhi ca ukkaṁsapāramippattiyā savisesaṁ sabbaguṇehi aggabhāve",
  "atk-s0509a15:365_10": "ṭhitattā tā dvepi aggasāvikā nāma. Mahāpajāpatigotamiādayo pana abhinīhāramahantatāya",
  "atk-s0509a15:365_11": "pubbayogamahantatāya ca paṭiladdhaguṇavisesavasena mahatiyo sāvikāti mahāsāvikā nāma.",
  "atk-s0509a15:365_12": "Itarā therikā tissā vīrā dhīrāti evamādikā abhinīhāramahantatādīnaṁ abhāvena pakatisāvikā",
  "atk-s0509a15:365_13": "nāma. Tā pana aggasāvikā viya mahāsāvikā viya ca na parimitā, atha kho anekasatāni",
  "atk-s0509a15:365_14": "anekasahassāni veditabbāni. Evaṁ aggasāvikādibhedato tividhā. Tathā suññatavimokkhādibhedato tividhā.",
  "atk-s0509a15:366_0": "Paṭipadādivibhāgena catubbidhā. Indriyādhikavibhāgena pañcavidhā. Tathā paṭipattiyādivibhāgena",
  "atk-s0509a15:366_1": "pañcavidhā. Animittavimuttādivasena chabbidhā. Adhimuttibhedena sattavidhā. Dhurapaṭipadādivibhāgena",
  "atk-s0509a15:366_2": "aṭṭhavidhā. Vimuttivibhāgena navavidhā dasavidhā ca. Tā panetā yathāvuttena dhurabhedena",
  "atk-s0509a15:366_3": "vibhajjamānā vīsati honti, paṭipadāvibhāgena vibhajjamānā cattālīsa honti. Puna paṭipadābhedena",
  "atk-s0509a15:366_4": "dhurabhedena vibhajjamānā asīti honti. Atha vā suññatāvimuttādivibhāgena vibhajjamānā",
  "atk-s0509a15:366_5": "cattālīsādhikāni dvesatāni honti. Puna indriyādhikavibhāgena vibhajjamānā dvisatuttarasahassaṁ",
  "atk-s0509a15:366_6": "hontīti. Evametāsaṁ therīnaṁ attano guṇavaseneva anekabhedabhinnatā veditabbā. Ayamettha",
  "atk-s0509a15:366_7": "saṅkhepo, vitthāro pana heṭṭhā theragāthāsaṁvaṇṇanāyaṁ vuttanayeneva gahetabboti.",
  "atk-s0509a15:367": "Sumedhātherīgāthāvaṇṇanā niṭṭhitā.",
  "atk-s0509a15:368": "Mahānipātavaṇṇanā niṭṭhitā.",
  "atk-s0509a15:369": "Nigamanagāthā",
  "atk-s0509a15:370": "Ettāvatā ca –",
  "atk-s0509a15:371": "“Ye te sampannasaddhammā, dhammarājassa satthuno;",
  "atk-s0509a15:372": "Orasā mukhajā puttā, dāyādā dhammanimmitā.",
  "atk-s0509a15:373": "“Sīlādiguṇasampannā, katakiccā anāsavā;",
  "atk-s0509a15:374": "Subhūtiādayo therā, theriyo therikādayo.",
  "atk-s0509a15:375": "“Tehi yā bhāsitā gāthā, aññabyākaraṇādinā;",
  "atk-s0509a15:376": "Tā sabbā ekato katvā, theragāthāti saṅgahaṁ.",
  "atk-s0509a15:377": "“Āropesuṁ mahātherā, therīgāthāti tādino;",
  "atk-s0509a15:378": "Tāsaṁ atthaṁ pakāsetuṁ, porāṇaṭṭhakathānayaṁ.",
  "atk-s0509a15:379": "“Nissāya yā samāraddhā, atthasaṁvaṇṇanā mayā;",
  "atk-s0509a15:380": "Sā tattha paramatthānaṁ, tattha tattha yathārahaṁ.",
  "atk-s0509a15:381": "“Pakāsanā paramatthadīpanī, nāma nāmato;",
  "atk-s0509a15:382": "Sampattā pariniṭṭhānaṁ, anākulavinicchayā;",
  "atk-s0509a15:383": "Dvānavutiparimāṇā, pāḷiyā bhāṇavārato.",
  "atk-s0509a15:384": "“Iti taṁ saṅkharontena, yaṁ taṁ adhigataṁ mayā;",
  "atk-s0509a15:385": "Puññaṁ tassānubhāvena, lokanāthassa sāsanaṁ.",
  "atk-s0509a15:386": "“Ogāhetvā visuddhāya, sīlādipaṭipattiyā;",
  "atk-s0509a15:387": "Sabbepi dehino hontu, vimuttirasabhāgino.",
  "atk-s0509a15:388": "“Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0509a15:389": "Tasmiṁ sagāravā niccaṁ, hontu sabbepi pāṇino.",
  "atk-s0509a15:390": "“Sammā vassatu kālena, devopi jagatīpati;",
  "atk-s0509a15:391": "Saddhammanirato lokaṁ, dhammeneva pasāsatū”ti.",
  "atk-s0509a15:392": "Badaratitthavihāravāsinā ācariyadhammapālattherena",
  "atk-s0509a15:393": "Katā",
  "atk-s0509a15:394": "Therīgāthānaṁ atthasaṁvaṇṇanā niṭṭhitā.",
  "atk-s0509a15:395": "Therīgāthā-aṭṭhakathā niṭṭhitā."
}