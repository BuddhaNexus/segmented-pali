{
  "atk-s0402a26:0": "(8) 3. Ānandavaggo",
  "atk-s0402a26:1": "1. Channasuttavaṇṇanā",
  "atk-s0402a26:2_0": "72. Tatiyassa paṭhame channoti evaṁnāmako channaparibbājako. Tumhepi, āvusoti, āvuso,",
  "atk-s0402a26:2_1": "yathā mayaṁ rāgādīnaṁ pahānaṁ paññāpema, kiṁ evaṁ tumhepi paññāpethāti pucchati.",
  "atk-s0402a26:2_2": "Tato thero ‘‘ayaṁ paribbājako amhe rāgādīnaṁ pahānaṁ paññāpemāti vadati, natthi panetaṁ",
  "atk-s0402a26:2_3": "bāhirasamaye’’ti taṁ paṭikkhipanto mayaṁ kho, āvusotiādimāha. Tattha khoti avadhāraṇatthe",
  "atk-s0402a26:2_4": "nipāto, mayameva paññāpemāti attho. Tato paribbājako cintesi ‘‘ayaṁ thero bāhirasamayaṁ",
  "atk-s0402a26:2_5": "luñcitvā haranto ‘mayamevā’ti āha. Kiṁ nu kho ādīnavaṁ disvā ete etesaṁ pahānaṁ paññāpentī’’ti.",
  "atk-s0402a26:2_6": "Atha theraṁ pucchanto kiṁ pana tumhetiādimāha. Thero tassa byākaronto ratto khotiādimāha.",
  "atk-s0402a26:2_7": "Tattha attatthanti diṭṭhadhammikasamparāyikaṁ lokiyalokuttaraṁ attano atthaṁ. Paratthaubhayatthesupi eseva nayo.",
  "atk-s0402a26:3_0": "Andhakaraṇotiādīsu yassa rāgo uppajjati, taṁ yathābhūtadassananivāraṇena andhaṁ karotīti",
  "atk-s0402a26:3_1": "andhakaraṇo. Paññācakkhuṁ na karotīti acakkhukaraṇo. Ñāṇaṁ na karotīti aññāṇakaraṇo.",
  "atk-s0402a26:3_2": "Kammassakatapaññā jhānapaññā vipassanāpaññāti imā tisso paññā appavattikaraṇena nirodhetīti",
  "atk-s0402a26:3_3": "paññānirodhiko. Aniṭṭhaphaladāyakattā dukkhasaṅkhātassa vighātasseva pakkhe vattatīti",
  "atk-s0402a26:3_4": "vighātapakkhiko. Kilesanibbānaṁ na saṁvattetīti anibbānasaṁvattaniko. Alañca panāvuso",
  "atk-s0402a26:3_5": "ānanda, appamādāyāti, āvuso ānanda, sace evarūpā paṭipadā atthi, alaṁ tumhākaṁ appamādāya",
  "atk-s0402a26:3_6": "yuttaṁ anucchavikaṁ, appamādaṁ karotha, āvusoti therassa vacanaṁ anumoditvā pakkāmi.",
  "atk-s0402a26:3_7": "Imasmiṁ sutte ariyamaggo lokuttaramissako kathito. Sesamettha uttānatthamevāti.",
  "atk-s0402a26:4": "2. Ājīvakasuttavaṇṇanā",
  "atk-s0402a26:5_0": "73. Dutiye tena hi gahapatīti thero kira cintesi – ‘‘ayaṁ idha āgacchanto na aññātukāmo",
  "atk-s0402a26:5_1": "hutvā āgami, pariggaṇhanatthaṁ pana āgato. Iminā pucchitapañhaṁ imināva kathāpessāmī’’ti.",
  "atk-s0402a26:5_2": "Iti taṁyeva kathaṁ kathāpetukāmo tena hītiādimāha. Tattha tena hīti kāraṇāpadeso.",
  "atk-s0402a26:5_3": "Yasmā tvaṁ evaṁ pucchasi, tasmā taññevettha paṭipucchāmīti. Kesaṁ noti katamesaṁ",
  "atk-s0402a26:5_4": "nu. Sadhammukkaṁsanāti attano laddhiyā ukkhipitvā ṭhapanā. Paradhammāpasādanāti paresaṁ",
  "atk-s0402a26:5_5": "laddhiyā ghaṭṭanā vambhanā avakkhipanā. Āyataneva dhammadesanāti kāraṇasmiṁyeva dhammadesanā.",
  "atk-s0402a26:5_6": "Attho ca vuttoti mayā pucchitapañhāya attho ca pakāsito . Attā ca anupanītoti amhe",
  "atk-s0402a26:5_7": "evarūpāti evaṁ attā ca na upanīto. Nupanītotipi pāṭho.",
  "atk-s0402a26:6": "3. Mahānāmasakkasuttavaṇṇanā",
  "atk-s0402a26:7_0": "74. Tatiye gilānā vuṭṭhitoti gilāno hutvā vuṭṭhito. Gelaññāti gilānabhāvato. Upasaṅkamīti",
  "atk-s0402a26:7_1": "bhuttapātarāso mālāgandhādīni ādāya mahāparivāraparivuto upasaṅkami. Bāhāyaṁ gahetvāti",
  "atk-s0402a26:7_2": "na bāhāyaṁ gahetvā ākaḍḍhi, nisinnāsanato vuṭṭhāya tassa santikaṁ gantvā dakkhiṇabāhāyaṁ",
  "atk-s0402a26:7_3": "aṅguṭṭhakena saññaṁ datvā ekamantaṁ apanesīti veditabbo. Athassa ‘‘sekhampi kho,",
  "atk-s0402a26:7_4": "mahānāma, sīla’’ntiādinā nayena sattannaṁ sekhānaṁ sīlañca samādhiñca paññañca kathetvā",
  "atk-s0402a26:7_5": "upari arahattaphalavasena asekhā sīlasamādhipaññāyo kathento – ‘‘sekhasamādhito sekhaṁ",
  "atk-s0402a26:7_6": "vipassanāñāṇaṁ asekhañca phalañāṇaṁ pacchā, sekhavipassanāñāṇato ca asekhaphalasamādhi",
  "atk-s0402a26:7_7": "pacchā uppajjatī’’ti dīpesi. Yāni pana sampayuttāni samādhiñāṇāni, tesaṁ apacchā",
  "atk-s0402a26:7_8": "apure uppatti veditabbāti.",
  "atk-s0402a26:8": "4. Nigaṇṭhasuttavaṇṇanā",
  "atk-s0402a26:9_0": "75. Catutthe kūṭāgārasālāyanti dve kaṇṇikā gahetvā haṁsavaṭṭakacchannena katāya gandhakuṭiyā.",
  "atk-s0402a26:9_1": "Aparisesaṁ ñāṇadassanaṁ paṭijānātīti appamattakampi asesetvā sabbaṁ ñāṇadassanaṁ",
  "atk-s0402a26:9_2": "paṭijānāti. Satataṁ samitanti sabbakālaṁ nirantaraṁ. Ñāṇadassanaṁ paccupaṭṭhitanti",
  "atk-s0402a26:9_3": "sabbaññutaññāṇaṁ mayhaṁ upaṭṭhitamevāti dasseti. Purāṇānaṁ kammānanti āyūhitakammānaṁ.",
  "atk-s0402a26:9_4": "Tapasā byantībhāvanti dukkaratapena vigatantakaraṇaṁ. Navānaṁ kammānanti idāni āyūhitabbakammānaṁ.",
  "atk-s0402a26:9_5": "Akaraṇāti anāyūhanena. Setughātanti padaghātaṁ paccayaghātaṁ katheti. Kammakkhayā",
  "atk-s0402a26:9_6": "dukkhakkhayoti kammavaṭṭakkhayena dukkhakkhayo. Dukkhakkhayā vedanākkhayoti dukkhavaṭṭakkhayena",
  "atk-s0402a26:9_7": "vedanākkhayo. Dukkhavaṭṭasmiñhi khīṇe vedanāvaṭṭampi khīṇameva hoti. Vedanākkhayā",
  "atk-s0402a26:9_8": "sabbaṁ dukkhaṁ nijjiṇṇaṁ bhavissatīti vedanākkhayena pana sakalavaṭṭadukkhaṁ nijjiṇṇameva",
  "atk-s0402a26:9_9": "bhavissati. Sandiṭṭhikāyāti sāmaṁ passitabbāya paccakkhāya. Nijjarāya visuddhiyāti",
  "atk-s0402a26:9_10": "kilesajīraṇakapaṭipadāya kilese vā nijjīraṇato nijjarāya sattānaṁ visuddhiyā. Samatikkamo",
  "atk-s0402a26:9_11": "hotīti sakalassa vaṭṭadukkhassa atikkamo hoti. Idha, bhante, bhagavā kimāhāti, bhante,",
  "atk-s0402a26:9_12": "bhagavā imāya paṭipattiyā kimāha, kiṁ etaṁyeva kilesanijjīraṇakapaṭipadaṁ paññapeti,",
  "atk-s0402a26:9_13": "udāhu aññanti pucchati.",
  "atk-s0402a26:10_0": "Jānatāti anāvaraṇañāṇena jānantena. Passatāti samantacakkhunā passantena. Visuddhiyāti",
  "atk-s0402a26:10_1": "visuddhisampāpanatthāya. Samatikkamāyāti samatikkamanatthāya. Atthaṅgamāyāti atthaṁ",
  "atk-s0402a26:10_2": "gamanatthāya. Ñāyassa adhigamāyāti saha vipassanāya maggassa adhigamanatthāya. Nibbānassa",
  "atk-s0402a26:10_3": "sacchikiriyāyāti apaccayanibbānassa sacchikaraṇatthāya. Navañca kammaṁ na karotīti",
  "atk-s0402a26:10_4": "navaṁ kammaṁ nāyūhati. Purāṇañca kammanti pubbe āyūhitakammaṁ. Phussa phussa byantī",
  "atk-s0402a26:10_5": "karotīti phusitvā phusitvā vigatantaṁ karoti, vipākaphassaṁ phusitvā phusitvā taṁ",
  "atk-s0402a26:10_6": "kammaṁ khepetīti attho. Sandiṭṭhikāti sāmaṁ passitabbā. Akālikāti na kālantare kiccakārikā.",
  "atk-s0402a26:10_7": "Ehipassikāti ‘‘ehi passā’’ti evaṁ dassetuṁ yuttā. Opaneyyikāti upanaye yuttā allīyitabbayuttā.",
  "atk-s0402a26:10_8": "Paccattaṁ veditabbā viññūhīti paṇḍitehi attano attano santāneyeva jānitabbā, bālehi",
  "atk-s0402a26:10_9": "pana dujjānā. Iti sīlavasena dve maggā, dve ca phalāni kathitāni. Sotāpannasakadāgāmino",
  "atk-s0402a26:10_10": "hi sīlesu paripūrakārinoti. Vivicceva kāmehītiādikāya pana samādhisampadāya tayo",
  "atk-s0402a26:10_11": "maggā, tīṇi ca phalāni kathitāni. Anāgāmī ariyasāvako hi samādhimhi paripūrakārīti",
  "atk-s0402a26:10_12": "vutto. Āsavānaṁ khayātiādīhi arahattaphalaṁ kathitaṁ. Keci pana sīlasamādhayopi arahattaphalasampayuttāva",
  "atk-s0402a26:10_13": "idha adhippetā. Ekekassa pana vasena paṭipattidassanatthaṁ visuṁ visuṁ tanti āropitāti.",
  "atk-s0402a26:11": "5. Nivesakasuttavaṇṇanā",
  "atk-s0402a26:12_0": "76. Pañcame amaccāti suhajjā. Ñātīti sassusasurapakkhikā. Sālohitāti samānalohitā",
  "atk-s0402a26:12_1": "bhātibhaginiādayo. Aveccappasādeti guṇe avecca jānitvā uppanne acalappasāde. Aññathattanti",
  "atk-s0402a26:12_2": "bhāvaññathattaṁ . Pathavīdhātuyātiādīsu vīsatiyā koṭṭhāsesu thaddhākārabhūtāya pathavīdhātuyā,",
  "atk-s0402a26:12_3": "dvādasasu koṭṭhāsesu yūsagatāya ābandhanabhūtāya āpodhātuyā, catūsu koṭṭhāsesu paripācanabhūtāya",
  "atk-s0402a26:12_4": "tejodhātuyā, chasu koṭṭhāsesu vitthambhanabhūtāya vāyodhātuyā siyā aññathattaṁ. Na",
  "atk-s0402a26:12_5": "tvevāti imesaṁ hi catunnaṁ mahābhūtānaṁ aññamaññabhāvūpagamanena siyā aññathattaṁ,",
  "atk-s0402a26:12_6": "ariyasāvakassa pana na tveva siyāti dasseti. Ettha ca aññathattanti pasādaññathattañca",
  "atk-s0402a26:12_7": "gatiaññathattañca. Tañhi tassa na hoti, bhāvaññathattaṁ pana hoti. Ariyasāvako hi",
  "atk-s0402a26:12_8": "manusso hutvā devopi hoti brahmāpi. Pasādo panassa bhavantarepi na vigacchati, na",
  "atk-s0402a26:12_9": "ca apāyagatisaṅkhātaṁ gatiaññathattaṁ pāpuṇāti. Satthāpi tadeva dassento tatridaṁ",
  "atk-s0402a26:12_10": "aññathattantiādimāha. Sesamettha uttānatthamevāti.",
  "atk-s0402a26:13": "6. Paṭhamabhavasuttavaṇṇanā",
  "atk-s0402a26:14_0": "77. Chaṭṭhe kāmadhātuvepakkanti kāmadhātuyā vipaccanakaṁ. Kāmabhavoti kāmadhātuyaṁ",
  "atk-s0402a26:14_1": "upapattibhavo. Kammaṁ khettanti kusalākusalakammaṁ viruhanaṭṭhānaṭṭhena khettaṁ.",
  "atk-s0402a26:14_2": "Viññāṇaṁ bījanti sahajātaṁ abhisaṅkhāraviññāṇaṁ viruhanaṭṭhena bījaṁ. Taṇhā snehoti",
  "atk-s0402a26:14_3": "paggaṇhanānubrūhanavasena taṇhā udakaṁ nāma. Avijjānīvaraṇānanti avijjāya āvaritānaṁ.",
  "atk-s0402a26:14_4": "Taṇhāsaṁyojanānanti taṇhābandhanena baddhānaṁ. Hīnāya dhātuyāti kāmadhātuyā. Viññāṇaṁ",
  "atk-s0402a26:14_5": "patiṭṭhitanti abhisaṅkhāraviññāṇaṁ patiṭṭhitaṁ. Majjhimāya dhātuyāti rūpadhātuyā.",
  "atk-s0402a26:14_6": "Paṇītāya dhātuyāti arūpadhātuyā. Sesamettha uttānatthamevāti.",
  "atk-s0402a26:15": "7. Dutiyabhavasuttavaṇṇanā",
  "atk-s0402a26:16": "78. Sattame cetanāti kammacetanā. Patthanāpi kammapatthanāva. Sesaṁ purimasadisamevāti.",
  "atk-s0402a26:17": "8. Sīlabbatasuttavaṇṇanā",
  "atk-s0402a26:18_0": "79. Aṭṭhame sīlabbatanti sīlañceva vatañca. Jīvitanti dukkarakārikānuyogo. Brahmacariyanti",
  "atk-s0402a26:18_1": "brahmacariyavāso. Upaṭṭhānasāranti upaṭṭhānena sāraṁ , ‘‘idaṁ varaṁ idaṁ niṭṭhā’’ti",
  "atk-s0402a26:18_2": "evaṁ upaṭṭhitanti attho. Saphalanti saudrayaṁ savaḍḍhikaṁ hotīti pucchati. Na khvettha,",
  "atk-s0402a26:18_3": "bhante, ekaṁsenāti, bhante, na kho ettha ekaṁsena byākātabbanti attho. Upaṭṭhānasāraṁ",
  "atk-s0402a26:18_4": "sevatoti idaṁ sāraṁ varaṁ niṭṭhāti evaṁ upaṭṭhitaṁ sevamānassa. Aphalanti iṭṭhaphalena",
  "atk-s0402a26:18_5": "aphalaṁ. Ettāvatā kammavādikiriyavādīnaṁ pabbajjaṁ ṭhapetvā seso sabbopi bāhirakasamayo",
  "atk-s0402a26:18_6": "gahito hoti. Saphalanti iṭṭhaphalena saphalaṁ saudrayaṁ. Ettāvatā imaṁ sāsanaṁ ādiṁ",
  "atk-s0402a26:18_7": "katvā sabbāpi kammavādikiriyavādīnaṁ pabbajjā gahitā. Na ca panassa sulabharūpo samasamo",
  "atk-s0402a26:18_8": "paññāyāti evaṁ sekkhabhūmiyaṁ ṭhatvā pañhaṁ kathento assa ānandassa paññāya samasamo",
  "atk-s0402a26:18_9": "na sulabhoti dasseti. Imasmiṁ sutte sekkhabhūmi nāma kathitāti.",
  "atk-s0402a26:19": "9. Gandhajātasuttavaṇṇanā",
  "atk-s0402a26:20_0": "80. Navame etadavocāti pacchābhattaṁ piṇḍapātapaṭikkanto dasabalassa vattaṁ dassetvā",
  "atk-s0402a26:20_1": "attano divāvihāraṭṭhānaṁ gantvā ‘‘imasmiṁ loke mūlagandho nāma atthi, sāragandho",
  "atk-s0402a26:20_2": "nāma atthi, pupphagandho nāma atthi. Ime pana tayopi gandhā anuvātaṁyeva gacchanti,",
  "atk-s0402a26:20_3": "na paṭivātaṁ. Atthi nu kho kiñci, yassa paṭivātampi gandho gacchatī’’ti cintetvā",
  "atk-s0402a26:20_4": "aṭṭhannaṁ varānaṁ gahaṇakāleyeva kaṅkhuppattisamaye upasaṅkamanavarassa gahitattā",
  "atk-s0402a26:20_5": "takkhaṇaṁyeva divāṭṭhānato vuṭṭhāya satthu santikaṁ gantvā vanditvā ekamantaṁ nisinno",
  "atk-s0402a26:20_6": "uppannāya kaṅkhāya vinodanatthaṁ etaṁ ‘‘tīṇimāni, bhante’’tiādivacanaṁ avoca. Tattha",
  "atk-s0402a26:20_7": "gandhajātānīti gandhajātiyo. Mūlagandhoti mūlavatthuko gandho, gandhasampannaṁ vā",
  "atk-s0402a26:20_8": "mūlameva mūlagandho. Tassa hi gandho anuvātaṁ gacchati. Gandhassa pana gandho nāma",
  "atk-s0402a26:20_9": "natthi. Sāragandhapupphagandhesupi eseva nayo. Atthānanda, kiñci gandhajātanti ettha",
  "atk-s0402a26:20_10": "saraṇagamanādayo guṇavaṇṇabhāsanavasena disāgāmitāya gandhasadisattā gandhā, tesaṁ",
  "atk-s0402a26:20_11": "vatthubhūto puggalo gandhajātaṁ nāma. Gandho gacchatīti vaṇṇabhāsanavasena gacchati.",
  "atk-s0402a26:20_12": "Sīlavāti pañcasīlena vā dasasīlena vā sīlavā. Kalyāṇadhammoti teneva sīladhammena",
  "atk-s0402a26:20_13": "kalyāṇadhammo sundaradhammo. Vigatamalamaccherenātiādīnaṁ attho visuddhimagge (visuddhi.",
  "atk-s0402a26:20_14": "1.160) vitthāritova. Disāsūti catūsu disāsu catūsu anudisāsu . Samaṇabrāhmaṇāti samitapāpabāhitapāpā samaṇabrāhmaṇā.",
  "atk-s0402a26:21_0": "Na pupphagandho paṭivātametīti vassikapupphādīnaṁ gandho paṭivātaṁ na gacchati. Na",
  "atk-s0402a26:21_1": "candanaṁ tagaramallikā vāti candanatagaramallikānampi gandho paṭivātaṁ na gacchatīti",
  "atk-s0402a26:21_2": "attho. Devalokepi phuṭasumanā nāma hoti, tassā pupphitadivase gandho yojanasataṁ",
  "atk-s0402a26:21_3": "ajjhottharati. Sopi paṭivātaṁ vidatthimattampi ratanamattampi gantuṁ na sakkotīti",
  "atk-s0402a26:21_4": "vadanti. Satañca gandho paṭivātametīti satañca paṇḍitānaṁ buddhapaccekabuddhabuddhaputtānaṁ",
  "atk-s0402a26:21_5": "sīlādiguṇagandho paṭivātaṁ gacchati. Sabbā disā sappuriso pavāyatīti sappuriso paṇḍito",
  "atk-s0402a26:21_6": "sīlādiguṇagandhena sabbā disā pavāyati, sabbā disā gandhena avattharatīti attho.",
  "atk-s0402a26:22": "10. Cūḷanikāsuttavaṇṇanā",
  "atk-s0402a26:23_0": "81. Dasamassa duvidho nikkhepo atthuppattikopi pucchāvasikopi. Kataraatthuppattiyaṁ",
  "atk-s0402a26:23_1": "kassa pucchāya kathitanti ce? Aruṇavatisuttantaatthuppattiyaṁ (saṁ. ni. 1.185 ādayo)",
  "atk-s0402a26:23_2": "ānandattherassa pucchāya kathitaṁ. Aruṇavatisuttanto kena kathitoti? Dvīhi buddhehi",
  "atk-s0402a26:23_3": "kathito sikhinā ca bhagavatā amhākañca satthārā. Imasmā hi kappā ekatiṁsakappamatthake",
  "atk-s0402a26:23_4": "aruṇavatinagare aruṇavato rañño pabhāvatiyā nāma mahesiyā kucchismiṁ nibbattitvā",
  "atk-s0402a26:23_5": "paripakke ñāṇe mahābhinikkhamanaṁ nikkhamitvā sikhī bhagavā bodhimaṇḍe sabbaññutaññāṇaṁ",
  "atk-s0402a26:23_6": "paṭivijjhitvā pavattitavaradhammacakko aruṇavatiṁ nissāya viharanto ekadivasaṁ pātova",
  "atk-s0402a26:23_7": "sarīrappaṭijagganaṁ katvā mahābhikkhusaṅghaparivāro ‘‘aruṇavatiṁ piṇḍāya pavisissāmī’’ti",
  "atk-s0402a26:23_8": "nikkhamitvā vihāradvārakoṭṭhakasamīpe ṭhito abhibhuṁ nāma aggasāvakaṁ āmantesi –",
  "atk-s0402a26:23_9": "‘‘atippago kho, bhikkhu, aruṇavatiṁ piṇḍāya pavisituṁ, yena aññataro brahmaloko tenupasaṅkamissāmā’’ti. Yathāha –",
  "atk-s0402a26:24_0": "‘‘Atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesi",
  "atk-s0402a26:24_1": "– ‘āyāma, brāhmaṇa, yena aññataro brahmaloko tenupasaṅkamissāma, na tāva bhattakālo",
  "atk-s0402a26:24_2": "bhavissatī’ti. ‘Evaṁ, bhante’ti kho, bhikkhave, abhibhū bhikkhu sikhissa bhagavato",
  "atk-s0402a26:24_3": "arahato sammāsambuddhassa paccassosi. Atha kho, bhikkhave, sikhī bhagavā arahaṁ sammāsambuddho",
  "atk-s0402a26:24_4": "abhibhū ca bhikkhu yena aññataro brahmaloko tenupasaṅkamiṁsū’’ti (saṁ. ni. 1.185).",
  "atk-s0402a26:25_0": "Tattha mahābrahmā sammāsambuddhaṁ disvā attamano paccuggamanaṁ katvā brahmāsanaṁ",
  "atk-s0402a26:25_1": "paññāpetvā adāsi, therassāpi anucchavikaṁ āsanaṁ paññāpayiṁsu. Nisīdi bhagavā paññatte",
  "atk-s0402a26:25_2": "āsane, theropi attano paññattāsane nisīdi. Mahābrahmāpi dasabalaṁ vanditvā ekamantaṁ nisīdi.",
  "atk-s0402a26:26_0": "Atha kho, bhikkhave, sikhī bhagavā abhibhuṁ bhikkhuṁ āmantesi – ‘‘paṭibhātu taṁ,",
  "atk-s0402a26:26_1": "brāhmaṇa, brahmuno ca brahmaparisāya ca brahmapārisajjānañca dhammīkathāti. ‘Evaṁ,",
  "atk-s0402a26:26_2": "bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa",
  "atk-s0402a26:26_3": "paṭissuṇitvā brahmuno ca brahmaparisāya ca brahmapārisajjānañca dhammiṁ kathaṁ kathesi.",
  "atk-s0402a26:26_4": "There dhammaṁ kathente brahmagaṇā ujjhāyiṁsu – ‘‘cirassañca mayaṁ satthu brahmalokāgamanaṁ",
  "atk-s0402a26:26_5": "labhimha, ayañca bhikkhu ṭhapetvā satthāraṁ sayaṁ dhammakathaṁ ārabhī’’ti.",
  "atk-s0402a26:27_0": "Satthā tesaṁ anattamanabhāvaṁ ñatvā abhibhuṁ bhikkhuṁ etadavoca – ‘‘ujjhāyanti kho",
  "atk-s0402a26:27_1": "te, brāhmaṇa, brahmā ca brahmaparisā ca brahmapārisajjā ca. Tena hi tvaṁ – brāhmaṇa,",
  "atk-s0402a26:27_2": "bhiyyosomattāya saṁvejehī’’ti. Thero satthu vacanaṁ sampaṭicchitvā anekavihitaṁ iddhivikubbanaṁ",
  "atk-s0402a26:27_3": "katvā sahassilokadhātuṁ sarena viññāpento ‘‘ārambhatha nikkamathā’’ti (saṁ. ni. 1.185)",
  "atk-s0402a26:27_4": "gāthādvayaṁ abhāsi. Kiṁ pana katvā thero sahassilokadhātuṁ viññāpesīti? Nīlakasiṇaṁ",
  "atk-s0402a26:27_5": "tāva samāpajjitvā sabbattha andhakāraṁ phari, tato ‘‘kimidaṁ andhakāra’’nti sattānaṁ",
  "atk-s0402a26:27_6": "ābhoge uppanne ālokaṁ dassesi. ‘‘Kiṁ āloko aya’’nti vicinantānaṁ attānaṁ dassesi,",
  "atk-s0402a26:27_7": "sahassacakkavāḷe devamanussā añjaliṁ paggaṇhitvā paggaṇhitvā theraṁyeva namassamānā",
  "atk-s0402a26:27_8": "aṭṭhaṁsu. Thero ‘‘mahājano mayhaṁ dhammaṁ desentassa saraṁ suṇātū’’ti imā gāthā abhāsi.",
  "atk-s0402a26:27_9": "Sabbe osaṭāya parisāya majjhe nisīditvā dhammaṁ desentassa viya saddaṁ assosuṁ. Atthopi nesaṁ pākaṭo ahosi.",
  "atk-s0402a26:28_0": "Atha kho bhagavā saddhiṁ therena aruṇavatiṁ paccāgantvā piṇḍāya caritvā pacchābhattaṁ",
  "atk-s0402a26:28_1": "piṇḍapātapaṭikkanto bhikkhusaṅghaṁ pucchi – ‘‘assuttha no tumhe, bhikkhave, abhibhussa",
  "atk-s0402a26:28_2": "bhikkhuno brahmaloke ṭhitassa gāthāyo bhāsamānassā’’ti. Te ‘‘āma, bhante’’ti paṭijānitvā",
  "atk-s0402a26:28_3": "sutabhāvaṁ āvikarontā tadeva gāthādvayaṁ udāhariṁsu. Satthā ‘‘sādhu sādhū’’ti sādhukāraṁ",
  "atk-s0402a26:28_4": "datvā desanaṁ niṭṭhapesi. Evaṁ tāva idaṁ suttaṁ ito ekatiṁsakappamatthake sikhinā bhagavatā kathitaṁ.",
  "atk-s0402a26:29_0": "Amhākaṁ pana bhagavā sabbaññutaṁ patto pavattitavaradhammacakko sāvatthiṁ upanissāya",
  "atk-s0402a26:29_1": "jetavane viharanto jeṭṭhamūlamāsapuṇṇamadivase bhikkhū āmantetvā imaṁ aruṇavatisuttaṁ",
  "atk-s0402a26:29_2": "paṭṭhapesi. Ānandatthero bījaniṁ gahetvā bījayamāno ṭhitakova ādito paṭṭhāya yāva",
  "atk-s0402a26:29_3": "pariyosānā ekabyañjanampi ahāpetvā sakalasuttaṁ uggaṇhi. So punadivase piṇḍapātapaṭikkanto",
  "atk-s0402a26:29_4": "dasabalassa vattaṁ dassetvā attano divāvihāraṭṭhānaṁ gantvā saddhivihārikantevāsikesu",
  "atk-s0402a26:29_5": "vattaṁ dassetvā pakkantesu hiyyo kathitaṁ aruṇavatisuttaṁ āvajjento nisīdi. Athassa",
  "atk-s0402a26:29_6": "sabbaṁ suttaṁ vibhūtaṁ upaṭṭhāsi. So cintesi – ‘‘sikhissa bhagavato aggasāvako brahmaloke",
  "atk-s0402a26:29_7": "ṭhatvā cakkavāḷasahasse andhakāraṁ vidhametvā sarīrobhāsaṁ dassetvā attano saddaṁ",
  "atk-s0402a26:29_8": "sāvento dhammakathaṁ kathesīti hiyyo satthārā kathitaṁ, sāvakassa tāva visayo evarūpo,",
  "atk-s0402a26:29_9": "dasa pāramiyo pūretvā sabbaññutaṁ patto pana sammāsambuddho kittakaṁ ṭhānaṁ sarena",
  "atk-s0402a26:29_10": "viññāpeyyā’’ti. So evaṁ uppannāya vimatiyā vinodanatthaṁ taṅkhaṇeyeva bhagavantaṁ",
  "atk-s0402a26:29_11": "upasaṅkamitvā tamatthaṁ pucchi. Etamatthaṁ dassetuṁ atha kho āyasmā ānandoti vuttaṁ.",
  "atk-s0402a26:30_0": "Tattha sammukhāti sammukhībhūtena mayā etaṁ sutaṁ, na anussavena, na dūtaparamparāyāti",
  "atk-s0402a26:30_1": "iminā adhippāyena evamāha. Kīvatakaṁ pahoti sarena viññāpetunti kittakaṁ ṭhānaṁ sarīrobhāsena",
  "atk-s0402a26:30_2": "vihatandhakāraṁ katvā sarena viññāpetuṁ sakkoti. Sāvako so, ānanda, appameyyā tathāgatāti",
  "atk-s0402a26:30_3": "idaṁ bhagavā iminā adhippāyenāha – ānanda, tvaṁ kiṁ vadesi, so padesañāṇe ṭhito sāvako.",
  "atk-s0402a26:30_4": "Tathāgatā pana dasa pāramiyo pūretvā sabbaññutaññāṇaṁ pattā appameyyā. So tvaṁ nakhasikhāya",
  "atk-s0402a26:30_5": "paṁsuṁ gahetvā mahāpathavipaṁsunā saddhiṁ upamento viya kiṁ nāmetaṁ vadesi. Añño",
  "atk-s0402a26:30_6": "hi sāvakānaṁ visayo, añño buddhānaṁ. Añño sāvakānaṁ gocaro, añño buddhānaṁ. Aññaṁ",
  "atk-s0402a26:30_7": "sāvakānaṁ balaṁ, aññaṁ buddhānanti. Iti bhagavā iminā adhippāyena appameyyabhāvaṁ vatvā tuṇhī ahosi.",
  "atk-s0402a26:31_0": "Thero dutiyampi pucchi. Satthā, ‘‘ānanda, tvaṁ tāḷacchiddaṁ gahetvā anantākāsena",
  "atk-s0402a26:31_1": "upamento viya, cātakasakuṇaṁ gahetvā diyaḍḍhayojanasatikena supaṇṇarājena upamento",
  "atk-s0402a26:31_2": "viya, hatthisoṇḍāya udakaṁ gahetvā mahāgaṅgāya upamento viya, caturatanike āvāṭe",
  "atk-s0402a26:31_3": "udakaṁ gahetvā sattahi sarehi upamento viya, nāḷikodanamattalābhiṁ manussaṁ gahetvā",
  "atk-s0402a26:31_4": "cakkavattiraññā upamento viya, paṁsupisācakaṁ gahetvā sakkena devaraññā upamento",
  "atk-s0402a26:31_5": "viya, khajjopanakappabhaṁ gahetvā sūriyappabhāya upamento viya kiṁ nāmetaṁ vadesīti",
  "atk-s0402a26:31_6": "dīpento dutiyampi appameyyabhāvameva vatvā tuṇhī ahosi. Tato thero cintesi – ‘‘satthā",
  "atk-s0402a26:31_7": "mayā pucchito na tāva kathesi, handa naṁ yāvatatiyaṁ yācitvā buddhasīhanādaṁ nadāpessāmī’’ti.",
  "atk-s0402a26:31_8": "So tatiyampi yāci. Taṁ dassetuṁ tatiyampi khotiādi vuttaṁ. Athassa bhagavā byākaronto",
  "atk-s0402a26:31_9": "sutā te ānandātiādimāha. Thero cintesi – ‘‘satthā me ‘sutā te, ānanda, sahassī cūḷanikā",
  "atk-s0402a26:31_10": "lokadhātū’ti ettakameva vatvā tuṇhī jāto, idāni buddhasīhanādaṁ nadissatī’’ti so",
  "atk-s0402a26:31_11": "satthāraṁ yācanto etassa bhagavā kālotiādimāha.",
  "atk-s0402a26:32_0": "Bhagavāpissa vitthārakathaṁ kathetuṁ tena hānandātiādimāha. Tattha yāvatāti yattakaṁ",
  "atk-s0402a26:32_1": "ṭhānaṁ. Candimasūriyāti candimā ca sūriyo ca. Pariharantīti vicaranti. Disā bhantīti",
  "atk-s0402a26:32_2": "sabbadisā obhāsanti. Virocanāti virocamānā. Ettāvatā ekacakkavāḷaṁ paricchinditvā",
  "atk-s0402a26:32_3": "dassitaṁ hoti. Idāni taṁ sahassaguṇaṁ katvā dassento tāva sahassadhā lokoti āha.",
  "atk-s0402a26:32_4": "Tasmiṁ sahassadhā loketi tasmiṁ sahassacakkavāḷe. Sahassaṁ cātumahārājikānanti sahassaṁ",
  "atk-s0402a26:32_5": "cātumahārājikānaṁ devalokānaṁ. Yasmā pana ekekasmiṁ cakkavāḷe cattāro cattāro mahārājāno",
  "atk-s0402a26:32_6": ", tasmā cattāri mahārājasahassānīti vuttaṁ. Iminā upāyena sabbattha attho veditabbo.",
  "atk-s0402a26:32_7": "Cūḷanikāti khuddikā. Ayaṁ sāvakānaṁ visayo. Kasmā panesā ānītāti? Majjhimikāya lokadhātuyā",
  "atk-s0402a26:32_8": "paricchedadassanatthaṁ.",
  "atk-s0402a26:33_0": "Yāvatāti yattakā. Tāva sahassadhāti tāva sahassabhāgena. Dvisahassī majjhimikā lokadhātūti",
  "atk-s0402a26:33_1": "ayaṁ sahassacakkavāḷāni sahassabhāgena gaṇetvā dasasatasahassacakkavāḷaparimāṇā dvisahassī",
  "atk-s0402a26:33_2": "majjhimikā nāma lokadhātu. Ayaṁ sāvakānaṁ avisayo, buddhānameva visayo. Ettakepi",
  "atk-s0402a26:33_3": "hi ṭhāne tathāgatā andhakāraṁ vidhametvā sarīrobhāsaṁ dassetvā sarena viññāpetuṁ",
  "atk-s0402a26:33_4": "sakkontīti dīpeti. Ettakena buddhānaṁ jātikkhettaṁ nāma dassitaṁ. Bodhisattānañhi",
  "atk-s0402a26:33_5": "pacchimabhave devalokato cavitvā mātukucchiyaṁ paṭisandhiggahaṇadivase ca kucchito",
  "atk-s0402a26:33_6": "nikkhamanadivase ca mahābhinikkhamanadivase ca sambodhidhammacakkappavattanaāyusaṅkhāravossajjanaparinibbānadivasesu",
  "atk-s0402a26:33_7": "ca ettakaṁ ṭhānaṁ kampati.",
  "atk-s0402a26:34_0": "Tisahassī mahāsahassīti sahassito paṭṭhāya tatiyāti tisahassī, sahassaṁ sahassadhā",
  "atk-s0402a26:34_1": "katvā gaṇitaṁ majjhimikaṁ sahassadhā katvā gaṇitattā mahantehi sahassehi gaṇitāti",
  "atk-s0402a26:34_2": "mahāsahassī. Ettāvatā koṭisatasahassacakkavāḷaparimāṇo loko dassito hoti. Bhagavā",
  "atk-s0402a26:34_3": "ākaṅkhamāno ettake ṭhāne andhakāraṁ vidhametvā sarīrobhāsaṁ dassetvā sarena viññāpeyyāti.",
  "atk-s0402a26:34_4": "Gaṇakaputtatissatthero pana evamāha – ‘‘na tisahassimahāsahassilokadhātuyā evaṁ parimāṇaṁ.",
  "atk-s0402a26:34_5": "Idañhi ācariyānaṁ sajjhāyamuḷhakaṁ vācāya parihīnaṭṭhānaṁ, dasakoṭisatasahassacakkavāḷaparimāṇaṁ",
  "atk-s0402a26:34_6": "pana ṭhānaṁ tisahassimahāsahassilokadhātu nāmā’’ti. Ettāvatā hi bhagavatā āṇākkhettaṁ",
  "atk-s0402a26:34_7": "nāma dassitaṁ. Etasmiñhi antare āṭānāṭiyaparittaisigiliparittadhajaggaparittabojjhaṅgaparittakhandhaparitta-",
  "atk-s0402a26:34_8": "moraparittamettaparittaratanaparittānaṁ āṇā pharati. Yāvatā pana ākaṅkheyyāti yattakaṁ",
  "atk-s0402a26:34_9": "ṭhānaṁ iccheyya, iminā visayakkhettaṁ dasseti. Buddhānañhi visayakkhettassa pamāṇaparicchedo",
  "atk-s0402a26:34_10": "nāma natthi, natthikabhāve cassa imaṁ opammaṁ āharanti – koṭisatasahassacakkavāḷamhi",
  "atk-s0402a26:34_11": "yāva brahmalokā sāsapehi pūretvā sace koci puratthimāya disāya ekacakkavāḷe ekaṁ",
  "atk-s0402a26:34_12": "sāsapaṁ pakkhipanto āgaccheyya, sabbepi te sāsapā parikkhayaṁ gaccheyyuṁ, na tveva",
  "atk-s0402a26:34_13": "puratthimāya disāya cakkavāḷāni. Dakkhiṇādīsupi eseva nayo. Tattha buddhānaṁ avisayo nāma natthi.",
  "atk-s0402a26:35_0": "Evaṁ vutte thero cintesi – ‘‘satthā evamāha – ‘ākaṅkhamāno, ānanda, tathāgato tisahassimahāsahassilokadhātuṁ",
  "atk-s0402a26:35_1": "sarena viññāpeyya, yāvatā pana ākaṅkheyyā’ti. Visamo kho panāyaṁ loko, anantāni cakkavāḷāni,",
  "atk-s0402a26:35_2": "ekasmiṁ ṭhāne sūriyo uggato hoti, ekasmiṁ ṭhāne majjhe ṭhito, ekasmiṁ ṭhāne atthaṅgato.",
  "atk-s0402a26:35_3": "Ekasmiṁ ṭhāne paṭhamayāmo hoti, ekasmiṁ ṭhāne majjhimayāmo, ekasmiṁ ṭhāne pacchimayāmo.",
  "atk-s0402a26:35_4": "Sattāpi kammappasutā, khiḍḍāpasutā, āhārappasutāti evaṁ tehi tehi kāraṇehi vikkhittā",
  "atk-s0402a26:35_5": "ca pamattā ca honti. Kathaṁ nu kho te satthā sarena viññāpeyyā’’ti. So evaṁ cintetvā",
  "atk-s0402a26:35_6": "vimaticchedanatthaṁ tathāgataṁ pucchanto yathā kathaṁ panātiādimāha.",
  "atk-s0402a26:36_0": "Athassa satthā byākaronto idhānanda, tathāgatotiādimāha. Tattha obhāsena phareyyāti",
  "atk-s0402a26:36_1": "sarīrobhāsena phareyya. Pharamāno panesa kiṁ kareyyāti? Yasmiṁ ṭhāne sūriyo paññāyati,",
  "atk-s0402a26:36_2": "tattha naṁ attano ānubhāvena atthaṁ gameyya. Yattha pana na paññāyati, tattha naṁ",
  "atk-s0402a26:36_3": "uṭṭhāpetvā majjhe ṭhapeyya . Tato yattha sūriyo paññāyati, tattha manussā ‘‘adhunāva",
  "atk-s0402a26:36_4": "sūriyo paññāyittha, so idāneva atthaṅgamito, nāgāvaṭṭo nu kho ayaṁ, bhūtāvaṭṭayakkhāvaṭṭadevatāvaṭṭānaṁ",
  "atk-s0402a26:36_5": "aññataro’’ti vittakkaṁ uppādeyyuṁ. Yattha pana na paññāyati, tattha manussā ‘‘adhunāva",
  "atk-s0402a26:36_6": "sūriyo atthaṅgamito, svāyaṁ idāneva uṭṭhito, kiṁ nu kho ayaṁ nāgāvaṭṭabhūtāvaṭṭayakkhāvaṭṭadevatāvaṭṭānaṁ",
  "atk-s0402a26:36_7": "aññataro’’ti vitakkaṁ uppādeyyuṁ. Tato tesu manussesu ālokañca andhakārañca āvajjitvā",
  "atk-s0402a26:36_8": "‘‘kiṁ paccayā nu kho ida’’nti pariyesamānesu satthā nīlakasiṇaṁ samāpajjitvā bahalandhakāraṁ",
  "atk-s0402a26:36_9": "patthareyya. Kasmā? Tesaṁ kammādippasutānaṁ sattānaṁ santāsajananatthaṁ. Atha nesaṁ",
  "atk-s0402a26:36_10": "santāsaṁ āpannabhāvaṁ ñatvā odātakasiṇasamāpattiṁ samāpajjitvā paṇḍaraṁ ghanabuddharasmiṁ",
  "atk-s0402a26:36_11": "vissajjento candasahassasūriyasahassauṭṭhānakālo viya ekappahāreneva sabbaṁ ekālokaṁ",
  "atk-s0402a26:36_12": "kareyya. Tañca kho tilabījamattena kāyappadesena obhāsaṁ muñcanto. Yo hi cakkavāḷapathaviṁ",
  "atk-s0402a26:36_13": "dīpakapallakaṁ katvā mahāsamudde udakaṁ telaṁ katvā sineruṁ vaṭṭiṁ katvā aññasmiṁ",
  "atk-s0402a26:36_14": "sinerumuddhani ṭhapetvā jāleyya, so ekacakkavāḷeyeva ālokaṁ kareyya. Tato paraṁ vidatthimpi",
  "atk-s0402a26:36_15": "obhāsetuṁ na sakkuṇeyya. Tathāgato pana tilaphalappamāṇena sarīrappadesena obhāsaṁ",
  "atk-s0402a26:36_16": "muñcitvā tisahassimahāsahassilokadhātuṁ ekobhāsaṁ kareyya tato vā pana bhiyyo. Evaṁ",
  "atk-s0402a26:36_17": "mahantā hi buddhaguṇāti.",
  "atk-s0402a26:37_0": "Taṁ ālokaṁ sañjāneyyunti taṁ ālokaṁ disvā ‘‘yena sūriyo atthañceva gamito uṭṭhāpito",
  "atk-s0402a26:37_1": "ca, bahalandhakārañca vissaṭṭhaṁ, esa so puriso idāni ālokaṁ katvā ṭhito, aho acchariyapuriso’’ti",
  "atk-s0402a26:37_2": "añjaliṁ paggayha namassamānā nisīdeyyuṁ. Saddamanussāveyyāti dhammakathāsaddamanussāveyya.",
  "atk-s0402a26:37_3": "Yo hi ekaṁ cakkavāḷapabbataṁ bheriṁ katvā mahāpathaviṁ bhericammaṁ katvā sineruṁ",
  "atk-s0402a26:37_4": "daṇḍaṁ katvā aññasmiṁ sinerumatthake ṭhapetvā ākoṭeyya, so ekacakkavāḷeyeva taṁ saddaṁ",
  "atk-s0402a26:37_5": "sāveyya, parato vidatthimpi atikkāmetuṁ na sakkuṇeyya. Tathāgato pana pallaṅke vā",
  "atk-s0402a26:37_6": "pīṭhe vā nisīditvā tisahassimahāsahassilokadhātuṁ sarena viññāpeti, tato vā pana",
  "atk-s0402a26:37_7": "bhiyyo, evaṁ mahānubhāvā tathāgatāti. Iti bhagavā iminā ettakena visayakkhettameva dasseti.",
  "atk-s0402a26:38_0": "Imañca pana buddhasīhanādaṁ sutvā therassa abbhantare balavapīti uppannā, so pītivasena",
  "atk-s0402a26:38_1": "udānaṁ udānento lābhā vata metiādimāha. Tattha yassa me satthā evaṁmahiddhikoti yassa",
  "atk-s0402a26:38_2": "mayhaṁ satthā evaṁmahiddhiko, tassa mayhaṁ evaṁmahiddhikassa satthu paṭilābho lābhā",
  "atk-s0402a26:38_3": "ceva suladdhañcāti attho. Atha vā yvāhaṁ evarūpassa satthuno pattacīvaraṁ gahetvā",
  "atk-s0402a26:38_4": "vicarituṁ, pādaparikammaṁ piṭṭhiparikammaṁ kātuṁ, mukhadhovanaudakanhānodakāni dātuṁ,",
  "atk-s0402a26:38_5": "gandhakuṭipariveṇaṁ sammajjituṁ, uppannāya kaṅkhāya pañhaṁ pucchituṁ, madhuradhammakathañca",
  "atk-s0402a26:38_6": "sotuṁ labhāmi, ete sabbepi mayhaṁ lābhā ceva suladdhañcātipi sandhāya evamāha. Ettha",
  "atk-s0402a26:38_7": "ca bhagavato andhakārālokasaddasavanasaṅkhātānaṁ iddhīnaṁ mahantatāya mahiddhikatā,",
  "atk-s0402a26:38_8": "tāsaṁyeva anupharaṇena mahānubhāvatā veditabbā. Udāyīti lāḷudāyitthero. So kira pubbe",
  "atk-s0402a26:38_9": "upaṭṭhākatthere āghātaṁ bandhitvā carati. Tasmā idāni okāsaṁ labhitvā imasmiṁ buddhasīhanādapariyosāne",
  "atk-s0402a26:38_10": "jalamānaṁ dīpasikhaṁ nibbāpento viya carantassa goṇassa tuṇḍe pahāraṁ dento viya",
  "atk-s0402a26:38_11": "bhattabharitaṁ pātiṁ avakujjanto viya therassa pasādabhaṅgaṁ karonto evamāha.",
  "atk-s0402a26:39_0": "Evaṁ vutte bhagavāti evaṁ udāyittherena vutte bhagavā yathā nāma papātataṭe ṭhatvā",
  "atk-s0402a26:39_1": "pavedhamānaṁ purisaṁ ekamante ṭhito hitesī puriso ‘‘ito ehi ito ehī’’ti punappunaṁ",
  "atk-s0402a26:39_2": "vadeyya, evamevaṁ udāyittheraṁ tasmā vacanā nivārento mā hevaṁ udāyi, mā hevaṁ udāyīti",
  "atk-s0402a26:39_3": "āha. Tattha hīti nipātamattaṁ, mā evaṁ avacāti attho. Mahārajjanti cakkavattirajjaṁ.",
  "atk-s0402a26:39_4": "Nanu ca satthā ekassa sāvakassa dhammadesanāya uppannapasādassa mahānisaṁsaṁ aparicchinnaṁ",
  "atk-s0402a26:39_5": "akāsi, so kasmā imassa buddhasīhanādaṁ ārabbha uppannassa pasādassa ānisaṁsaṁ paricchindatīti?",
  "atk-s0402a26:39_6": "Ariyasāvakassa ettakaattabhāvaparimāṇattā. Dandhapaññopi hi sotāpanno sattakkhattuṁ",
  "atk-s0402a26:39_7": "devesu ca manussesu ca attabhāvaṁ paṭilabhati, tenassa gatiṁ paricchindanto evamāha.",
  "atk-s0402a26:39_8": "Diṭṭheva dhammeti imasmiṁyeva attabhāve ṭhatvā. Parinibbāyissatīti appaccayaparinibbānena",
  "atk-s0402a26:39_9": "parinibbāyissati. Iti nibbānena kūṭaṁ gaṇhanto imaṁ sīhanādasuttaṁ niṭṭhāpesīti.",
  "atk-s0402a26:40": "Ānandavaggo tatiyo."
}