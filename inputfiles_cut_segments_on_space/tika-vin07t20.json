{
  "tika-vin07t20:0": "5. Cammakkhandhako",
  "tika-vin07t20:1": "Soṇakoḷivisakathādivaṇṇanā",
  "tika-vin07t20:2_0": "242. Cammakkhandhake uṇṇapāvāraṇanti ubhato lomāni uṭṭhāpetvā kataṁ uṇṇamayaṁ pāvāraṇaṁ,",
  "tika-vin07t20:2_1": "ubhato kappāsapicuṁ uṭṭhāpetvā vītapāvāropi atthi, tato nivattanatthaṁ “uṇṇapāvāraṇa”nti vuttaṁ.",
  "tika-vin07t20:3": "Aḍḍhacandapāsāṇeti sopānamūle upaḍḍhaṁ anto pavesetvā ṭhapite aḍḍhapāsāṇe. Pāḷiyaṁ vihārapacchāyāyanti vihārapaccante chāyāya, vihārassa vaḍḍhamānacchāyāyantipi vadanti.",
  "tika-vin07t20:4_0": "243.Bhogāti upayogatthe paccattavacanaṁ. Accāyatāti atiāyatā kharamucchanā. Saravatīti",
  "tika-vin07t20:4_1": "madhurasarasaṁyuttā. Atisithilā mandamucchanā. Vīriyasamathanti vīriyasampayuttasamathaṁ.",
  "tika-vin07t20:4_2": "Tattha ca nimittaṁ gaṇhāhīti tasmiñca samabhāve sati yaṁ ādāse mukhanimittaṁ viya",
  "tika-vin07t20:4_3": "nimittaṁ uppajjati, taṁ samathanimittaṁ, vipassanānimittaṁ, magganimittaṁ, phalanimittañca",
  "tika-vin07t20:4_4": "gaṇhāhi nibbattehīti, evamassa arahattapariyosānaṁ kammaṭṭhānaṁ kathitaṁ.",
  "tika-vin07t20:5_0": "244.Chaṭhānānīti cha kāraṇāni. Adhimuttoti paṭivijjhitvā ṭhito. Nekkhammādhimuttotiādi",
  "tika-vin07t20:5_1": "sabbaṁ arahattavasena vuttaṁ. Arahattañhi sabbakilesehi nikkhantattā nekkhammaṁ,",
  "tika-vin07t20:5_2": "teheva ca pavivittattā paviveko, byāpajjābhāvato abyāpajjaṁ, upādānassa khayante",
  "tika-vin07t20:5_3": "uppannattā upādānakkhayo, taṇhakkhayante uppannattā taṇhakkhayo, sammohābhāvato asammohoti ca vuccati.",
  "tika-vin07t20:6_0": "Kevalaṁ saddhāmattakanti kevalaṁ paṭivedhapaññāya asammissaṁ saddhāmattakaṁ. Paṭicayanti",
  "tika-vin07t20:6_1": "punappunaṁ karaṇena vaḍḍhiṁ. Vītarāgattāti maggapaṭivedhena rāgassa vigatattā eva",
  "tika-vin07t20:6_2": "nekkhammasaṅkhātaṁ arahattaṁ paṭivijjhitvā sacchikatvā ṭhito hoti. Sesapadesupi eseva",
  "tika-vin07t20:6_3": "nayo. Pavivekādhimuttoti “paviveke adhimutto aha”nti evaṁ arahattaṁ byākarotīti attho.",
  "tika-vin07t20:7": "Sīlabbataparāmāsanti sīlañca vatañca parāmasitvā gahitaggahaṇamattaṁ. Sārato paccāgacchantoti sārabhāvena jānanto. Abyāpajjādhimuttoti abyāpajjaṁ arahattaṁ byākaroti.",
  "tika-vin07t20:8": "Amissīkatanti amissakataṁ. Kilesā hi ārammaṇena saddhiṁ cittaṁ missaṁ karonti, tesaṁ abhāvā amissīkataṁ. Bhusā vātavuṭṭhīti balavavātakkhandho.",
  "tika-vin07t20:9_0": "Upādānakkhayassa cāti upayogatthe sāmivacanaṁ. Disvā āyatanuppādanti cakkhādiāyatanānaṁ",
  "tika-vin07t20:9_1": "uppādañca vayañca disvā. Cittaṁ vimuccatīti imāya vipassanāpaṭipattiyā phalasamāpattivasena cittaṁ vimuccati.",
  "tika-vin07t20:10": "Soṇakoḷivisakathādivaṇṇanā niṭṭhitā.",
  "tika-vin07t20:11": "Diguṇādiupāhanapaṭikkhepakathāvaṇṇanā",
  "tika-vin07t20:12": "245.Sakaṭavāheti dvīhi sakaṭehi paricchinne vāhe. “Vāhe”ti bahuvacanassa hiraññavisesanattepi sāmaññāpekkhāya “hirañña”nti ekavacanaṁ kataṁ.",
  "tika-vin07t20:13_0": "246.Addāriṭṭhakavaṇṇāti allāriṭṭhaphalavaṇṇā, tintakākapakkhavaṇṇātipi vadanti. Rajananti",
  "tika-vin07t20:13_1": "upalittaṁ nīlādivaṇṇaṁ sandhāya vuttaṁ. Tenāha “coḷakena puñchitvā”ti. Tañhi tathā",
  "tika-vin07t20:13_2": "puñchite vigacchati. Yaṁ pana cammassa duggandhāpanayanatthaṁ kāḷarattādirajanehi",
  "tika-vin07t20:13_3": "rañjitattā kāḷarattādivaṇṇaṁ hoti, taṁ coḷādīhi apanetuṁ na sakkā cammagatikameva,",
  "tika-vin07t20:13_4": "tasmā taṁ vaṭṭatīti daṭṭhabbaṁ.",
  "tika-vin07t20:14_0": "Khallakanti sabbapaṇhipidhānacammaṁ, aparigaḷanatthaṁ paṇhiuparibhāge apidhāya āropanabandhanamattaṁ",
  "tika-vin07t20:14_1": "vaṭṭati. Vicitrāti saṇṭhānato vicitrapaṭā adhippetā, na vaṇṇato sabbaso apanetabbesu",
  "tika-vin07t20:14_2": "khallakādīsu paviṭṭhattā. Biḷālasadisamukhattā mahāulūkā “pakkhibiḷālā”ti vuccati,",
  "tika-vin07t20:14_3": "tesaṁ cammaṁ nāma pakkhalomameva.",
  "tika-vin07t20:15": "Diguṇādiupāhanapaṭikkhepakathāvaṇṇanā niṭṭhitā.",
  "tika-vin07t20:16": "Ajjhārāmeupāhanapaṭikkhepakathādivaṇṇanā",
  "tika-vin07t20:17": "251.Uṇṇāhikatapādukāti ettha uṇṇāmayakambalehi katā pādukā saṅgayhanti.",
  "tika-vin07t20:18_0": "253.Gaṅgāmahakīḷikāyāti gaṅgāmahe kīḷikāya. Tattha hi itthipurisā yānehi udakakīḷaṁ",
  "tika-vin07t20:18_1": "gacchanti. Pīṭhakasivikanti phalakādinā kataṁ pīṭhakayānaṁ. Paṭapotalikaṁ andolikā.",
  "tika-vin07t20:18_2": "Sabbampi yānaṁ upāhanenapi gantuṁ asamatthassa gilānassa anuññātaṁ.",
  "tika-vin07t20:19_0": "254.Vāḷarūpānīti āharimāni vāḷarūpāni. Caturaṅgulādhikānīti uddalomīekantalomīhi",
  "tika-vin07t20:19_1": "visesadassanaṁ. Caturaṅgulato hi ūnāni kira uddalomīādīsu pavisanti. Vānacitro uṇṇāmayattharaṇoti",
  "tika-vin07t20:19_2": "nānāvaṇṇehi uṇṇāmayasuttehi bhitticchedādivasena vāyitvā katacittattharaṇo. Ghanapupphakoti",
  "tika-vin07t20:19_3": "bahalarāgo. Pakatitūlikāti tūlapuṇṇā bhisi. Vikatikāti sīharūpādivasena vānacitrāva",
  "tika-vin07t20:19_4": "gayhati. Uddalomīti “ubhatodasaṁ uṇṇāmayattharaṇa”nti dīghanikāyaṭṭhakathāyaṁ vuttaṁ.",
  "tika-vin07t20:19_5": "Koseyyakaṭṭissamayanti kosiyasuttānaṁ antarā suvaṇṇamayasuttāni pavesetvā vītaṁ.",
  "tika-vin07t20:19_6": "Suvaṇṇasuttaṁ kira “kaṭṭissaṁ, kasaṭa”nti ca vuccati. Teneva “koseyyakasaṭamaya”nti",
  "tika-vin07t20:19_7": "ācariya-dhammapālattherena vuttanti vadanti. Ratanaparisibbitanti suvaṇṇalittaṁ.",
  "tika-vin07t20:19_8": "Suddhakoseyyanti ratanaparisibbanarahitaṁ.",
  "tika-vin07t20:20_0": "Ajinamigacammānaṁ atisukhumattā dupaṭṭatipaṭṭāni katvā sibbantīti vuttaṁ “ajinappaveṇī”ti.",
  "tika-vin07t20:20_1": "Rattavitānenāti sabbarattena vitānena. Yaṁ pana nānāvaṇṇaṁ vānacittaṁ vā lepacittaṁ",
  "tika-vin07t20:20_2": "vā, taṁ vaṭṭati. Ubhatolohitakūpadhānepi eseva nayo. “Citraṁ vā”ti idaṁ pana sabbathā",
  "tika-vin07t20:20_3": "kappiyattā vuttaṁ, na pana ubhatoupadhānesu akappiyattā. Na hi lohitaka-saddo citte",
  "tika-vin07t20:20_4": "vattati, paṭaliggahaṇeneva cittakassapi attharaṇassa saṅgahetabbappasaṅgato, kāsāvaṁ",
  "tika-vin07t20:20_5": "pana lohitakavohāraṁ na gacchati. Tasmā vitānepi ubhatoupadhānepi vaṭṭati. Sace pamāṇayuttantiādi",
  "tika-vin07t20:20_6": "aññappamāṇātikkantassa bibbohanassa paṭikkhittabhāvadassanatthaṁ vuttaṁ, na pana",
  "tika-vin07t20:20_7": "uccāsayanamahāsayanabhāvadassanatthaṁ tathā avuttattā. Taṁ pana upadhānaṁ uposathikānaṁ",
  "tika-vin07t20:20_8": "gahaṭṭhānaṁ vaṭṭati. Uccāsayanamahāsayanameva hi tadā tesaṁ na vaṭṭati. Dīghanikāyaṭṭhakathādīsu",
  "tika-vin07t20:20_9": "kiñcāpi “ṭhapetvā tūlikaṁ sabbāneva gonakādīni ratanaparisibbitāni vaṭṭantī”tiādi",
  "tika-vin07t20:20_10": "vuttaṁ, vinayaṭṭhakathāyeva kappiyākappiyabhāve pamāṇanti gahetabbaṁ.",
  "tika-vin07t20:21": "Ajjhārāmeupāhanapaṭikkhepakathādivaṇṇanā niṭṭhitā.",
  "tika-vin07t20:22": "Gihivikatānuññātādikathāvaṇṇanā",
  "tika-vin07t20:23": "256.Abhinissāyāti apassāya. Visukāyikavipphanditānanti paṭipakkhabhūtānaṁ diṭṭhicittavipphanditānanti attho.",
  "tika-vin07t20:24": "257.Yatindriyanti manindriyavasena saññatindriyaṁ.",
  "tika-vin07t20:25_0": "258. Pāḷiyaṁ aṭṭhakavaggikānīti suttanipāte aṭṭhakavaggabhūtāni soḷasa suttāni. Evaṁ",
  "tika-vin07t20:25_1": "ciraṁ akāsīti evaṁ cirakālaṁ pabbajjaṁ anupagantvā agāramajjhe kena kāraṇena vāsamakāsīti",
  "tika-vin07t20:25_2": "attho. So kira majjhimavaye pabbajito, tena bhagavā evamāha. Etamatthaṁ viditvāti",
  "tika-vin07t20:25_3": "kāmesu diṭṭhādīnavā cirāyitvāpi gharāvāsena pakkhandantīti etamatthaṁ sabbākārato viditvā.",
  "tika-vin07t20:26": "Ādīnavaṁ loketi saṅkhāraloke aniccatādiādīnavaṁ. Nirupadhinti nibbānaṁ. “Ariyo na ramatī pāpe”ti imassa hetumāha “pāpe na ramatī sucī”ti. Tattha sucīti visuddhapuggalo.",
  "tika-vin07t20:27": "259.Kāḷasīhoti kāḷamukhavānarajāti. Cammaṁ na vaṭṭatīti nisīdanattharaṇaṁ kātuṁ na vaṭṭati, bhūmattharaṇādivasena senāsanaparibhogo vaṭṭateva.",
  "tika-vin07t20:28": "Gihivikatānuññātādikathāvaṇṇanā niṭṭhitā.",
  "tika-vin07t20:29": "Cammakkhandhakavaṇṇanānayo niṭṭhito."
}