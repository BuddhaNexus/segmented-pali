{
  "atk-s0101a9:0": "9. Poṭṭhapādasuttavaṇṇanā",
  "atk-s0101a9:1": "Poṭṭhapādaparibbājakavatthuvaṇṇanā",
  "atk-s0101a9:2_0": "406.Evaṁme suttaṁ…pe… sāvatthiyanti poṭṭhapādasuttaṁ. Tatrāyaṁ apubbapadavaṇṇanā.",
  "atk-s0101a9:2_1": "Sāvatthiyaṁ viharati jetavane anāthapiṇḍikassa ārāmeti sāvatthiṁ upanissāya yo jetassa",
  "atk-s0101a9:2_2": "kumārassa vane anāthapiṇḍikena gahapatinā ārāmo kārito, tattha viharati. Poṭṭhapādo",
  "atk-s0101a9:2_3": "paribbājakoti nāmena poṭṭhapādo nāma channaparibbājako. So kira gihikāle brāhmaṇamahāsālo",
  "atk-s0101a9:2_4": "kāmesuādīnavaṁ disvā cattālīsakoṭiparimāṇaṁ bhogakkhandhaṁ pahāya pabbajitvā titthiyānaṁ",
  "atk-s0101a9:2_5": "gaṇācariyo jāto. Samayaṁ pavadanti etthāti samayappavādako, tasmiṁ kira ṭhāne caṅkītārukkhapokkharasātippabhutayo",
  "atk-s0101a9:2_6": "brāhmaṇā nigaṇṭhaacelakaparibbājakādayo ca pabbajitā sannipatitvā attano attano samayaṁ",
  "atk-s0101a9:2_7": "vadanti kathenti dīpenti, tasmā so ārāmo samayappavādakoti vuccati. Sveva ca tindukācīrasaṅkhātāya",
  "atk-s0101a9:2_8": "timbarūrukkhapantiyā parikkhittattā tindukācīro. Yasmā panettha paṭhamaṁ ekāva sālā",
  "atk-s0101a9:2_9": "ahosi, pacchā mahāpuññaṁ paribbājakaṁ nissāya bahū sālā katā. Tasmā tameva ekaṁ sālaṁ",
  "atk-s0101a9:2_10": "upādāya laddhanāmavasena ekasālakoti vuccati. Mallikāya pana pasenadirañño deviyā",
  "atk-s0101a9:2_11": "uyyānabhūto so pupphaphalasampanno ārāmoti katvā mallikāya ārāmoti saṅkhyaṁ gato.",
  "atk-s0101a9:2_12": "Tasmiṁ samayappavādake tindukācīre ekasālake mallikāya ārāme.",
  "atk-s0101a9:3_0": "Paṭivasatīti nivāsaphāsutāya vasati. Athekadivasaṁ bhagavā paccūsasamaye sabbaññutaññāṇaṁ",
  "atk-s0101a9:3_1": "pattharitvā lokaṁ pariggaṇhanto ñāṇajālassa antogataṁ paribbājakaṁ disvā – “ayaṁ",
  "atk-s0101a9:3_2": "poṭṭhapādo mayhaṁ ñāṇajāle paññāyati, kinnu kho bhavissatī”ti upaparikkhanto addasa",
  "atk-s0101a9:3_3": "– “ahaṁ ajja tattha gamissāmi, atha maṁ poṭṭhapādo nirodhañca nirodhavuṭṭhānañca",
  "atk-s0101a9:3_4": "pucchissati, tassāhaṁ sabbabuddhānaṁ ñāṇena saṁsanditvā tadubhayaṁ kathessāmi, atha",
  "atk-s0101a9:3_5": "so katipāhaccayena cittaṁ hatthisāriputtaṁ gahetvā mama santikaṁ āgamissati, tesamahaṁ",
  "atk-s0101a9:3_6": "dhammaṁ desessāmi, desanāvasāne poṭṭhapādo maṁ saraṇaṁ gamissati, citto hatthisāriputto",
  "atk-s0101a9:3_7": "mama santike pabbajitvā arahattaṁ pāpuṇissatī”ti. Tato pātova sarīrapaṭijagganaṁ",
  "atk-s0101a9:3_8": "katvā surattadupaṭṭaṁ nivāsetvā vijjulatāsadisaṁ kāyabandhanaṁ bandhitvā yugandharapabbataṁ",
  "atk-s0101a9:3_9": "parikkhipitvā ṭhitamahāmeghaṁ viya meghavaṇṇaṁ paṁsukūlaṁ ekaṁsavaragataṁ katvā paccagghaṁ",
  "atk-s0101a9:3_10": "selamayapattaṁ vāmaaṁsakūṭe laggetvā sāvatthiṁ piṇḍāya pavisissāmīti sīho viya himavantapādā",
  "atk-s0101a9:3_11": "vihārā nikkhami. Imamatthaṁ sandhāya – “atha kho bhagavā”tiādi vuttaṁ.",
  "atk-s0101a9:4_0": "407.Etadahosīti nagaradvārasamīpaṁ gantvā attano rucivasena sūriyaṁ oloketvā atippagabhāvameva",
  "atk-s0101a9:4_1": "disvā etaṁ ahosi. Yaṁnūnāhanti saṁsayaparidīpano viya nipāto, buddhānañca saṁsayo",
  "atk-s0101a9:4_2": "nāma natthi – “idaṁ karissāma, idaṁ na karissāma, imassa dhammaṁ desessāma, imassa",
  "atk-s0101a9:4_3": "na desessāmā”ti evaṁ parivitakkapubbabhāgo panesa sabbabuddhānaṁ labbhati. Tenāha",
  "atk-s0101a9:4_4": "– “yaṁnūnāha”nti, yadi panāhanti attho.",
  "atk-s0101a9:5_0": "408.Unnādiniyāti uccaṁ nadamānāya, evaṁ nadamānāya cassā uddhaṁ gamanavasena ucco,",
  "atk-s0101a9:5_1": "disāsu patthaṭavasena mahā saddoti uccāsaddamahāsaddāya, tesañhi paribbājakānaṁ pātova",
  "atk-s0101a9:5_2": "vuṭṭhāya kattabbaṁ nāma cetiyavattaṁ vā bodhivattaṁ vā ācariyupajjhāyavattaṁ vā yoniso",
  "atk-s0101a9:5_3": "manasikāro vā natthi. Tena te pātova vuṭṭhāya bālātape nisinnā – “imassa hattho sobhano,",
  "atk-s0101a9:5_4": "imassa pādo”ti evaṁ aññamaññassa hatthapādādīni vā ārabbha, itthipurisadārakadārikādīnaṁ",
  "atk-s0101a9:5_5": "vaṇṇe vā, aññaṁ vā kāmassādabhavassādādivatthuṁ ārabbha kathaṁ samuṭṭhāpetvā anupubbena",
  "atk-s0101a9:5_6": "rājakathādianekavidhaṁ tiracchānakathaṁ kathenti. Tena vuttaṁ – “unnādiniyā uccāsaddamahāsaddāya",
  "atk-s0101a9:5_7": "anekavihitaṁ tiracchānakathaṁ kathentiyā”ti.",
  "atk-s0101a9:6_0": "Tato poṭṭhapādo paribbājako te paribbājake oloketvā – “ime paribbājakā ativiya aññamaññaṁ",
  "atk-s0101a9:6_1": "agāravā, mayañca samaṇassa gotamassa pātubhāvato paṭṭhāya sūriyuggamane khajjopanakūpamā",
  "atk-s0101a9:6_2": "jātā, lābhasakkāropi no parihīno. Sace panimaṁ ṭhānaṁ samaṇo gotamo vā gotamassa",
  "atk-s0101a9:6_3": "sāvako vā gihī upaṭṭhāko vā tassa āgaccheyya, ativiya lajjanīyaṁ bhavissati, parisadoso",
  "atk-s0101a9:6_4": "kho pana parisajeṭṭhakasseva upari ārohatī”ti itocito ca vilokento bhagavantaṁ addasa.",
  "atk-s0101a9:6_5": "Tena vuttaṁ – “addasā kho poṭṭhapādo paribbājako…pe… tuṇhī ahesu”nti.",
  "atk-s0101a9:7_0": "409. Tattha saṇṭhapesīti sikkhāpesi, vajjamassā paṭicchādesi. Yathā susaṇṭhitā hoti,",
  "atk-s0101a9:7_1": "tathā naṁ ṭhapesi. Yathā nāma parisamajjhaṁ pavisanto puriso vajjapaṭicchādanatthaṁ",
  "atk-s0101a9:7_2": "nivāsanaṁ saṇṭhapeti, pārupanaṁ saṇṭhapeti, rajokiṇṇaṭṭhānaṁ puñchati; evamassā vajjapaṭicchādanatthaṁ",
  "atk-s0101a9:7_3": "– “appasaddā bhonto”ti sikkhāpento yathā susaṇṭhitā hoti, tathā naṁ ṭhapesīti attho.",
  "atk-s0101a9:7_4": "Appasaddakāmoti appasaddaṁ icchati, eko nisīdati, eko tiṭṭhati, na gaṇasaṅgaṇikāya",
  "atk-s0101a9:7_5": "yāpeti. Upasaṅkamitabbaṁ maññeyyāti idhāgantabbaṁ maññeyya. Kasmā panesa bhagavato",
  "atk-s0101a9:7_6": "upasaṅkamanaṁ paccāsīsatīti? Attano vuddhiṁ patthayamāno. Paribbājakā kira buddhesu",
  "atk-s0101a9:7_7": "vā buddhasāvakesu vā attano santikaṁ āgatesu – “ajja amhākaṁ santikaṁ samaṇo gotamo",
  "atk-s0101a9:7_8": "āgato, sāriputto āgato, na kho pana te yassa vā tassa vā santikaṁ gacchanti, passatha",
  "atk-s0101a9:7_9": "amhākaṁ uttamabhāva”nti attano upaṭṭhākānaṁ santike attānaṁ ukkhipanti, ucce ṭhāne",
  "atk-s0101a9:7_10": "ṭhapenti, bhagavatopi upaṭṭhāke gaṇhituṁ vāyamanti. Te kira bhagavato upaṭṭhāke disvā",
  "atk-s0101a9:7_11": "evaṁ vadanti – “tumhākaṁ satthā bhavaṁ gotamopi gotamasāvakāpi amhākaṁ santikaṁ āgacchanti,",
  "atk-s0101a9:7_12": "mayaṁ aññamaññaṁ samaggā. Tumhe pana amhe akkhīhipi passituṁ na icchatha, sāmīcikammaṁ",
  "atk-s0101a9:7_13": "na karotha, kiṁ vo amhehi aparaddha”nti. Athekacce manussā – “buddhāpi etesaṁ santikaṁ",
  "atk-s0101a9:7_14": "gacchanti kiṁ amhāka”nti tato paṭṭhāya te disvā nappamajjanti. Tuṇhī ahesunti poṭṭhapādaṁ",
  "atk-s0101a9:7_15": "parivāretvā nissaddā nisīdiṁsu.",
  "atk-s0101a9:8_0": "410.Svāgataṁ, bhanteti suṭṭhu āgamanaṁ, bhante, bhagavato; bhagavati hi no āgate",
  "atk-s0101a9:8_1": "ānando hoti, gate sokoti dīpeti. Cirassaṁ kho, bhanteti kasmā āha? Kiṁ bhagavā pubbepi",
  "atk-s0101a9:8_2": "tattha gatapubboti, na gatapubbo. Manussānaṁ pana – “kuhiṁ gacchantā, kuto āgatattha,",
  "atk-s0101a9:8_3": "kiṁ maggamūḷhattha, cirassaṁ āgatatthā”ti evamādayo piyasamudācārā honti, tasmā evamāha.",
  "atk-s0101a9:8_4": "Evañca pana vatvā na mānathaddho hutvā nisīdi, uṭṭhāyāsanā bhagavato paccuggamanamakāsi.",
  "atk-s0101a9:8_5": "Bhagavantañhi upagataṁ disvā āsanena animantento vā apacitiṁ akaronto vā dullabho.",
  "atk-s0101a9:8_6": "Kasmā? Uccākulīnatāya. Ayampi paribbājako attano nisinnāsanaṁ papphoṭetvā bhagavantaṁ",
  "atk-s0101a9:8_7": "āsanena nimantento – “nisīdatu, bhante, bhagavā idamāsanaṁ paññatta”nti āha. Antarākathā",
  "atk-s0101a9:8_8": "vippakatāti nisinnānaṁ vo ādito paṭṭhāya yāva mamāgamanaṁ, etasmiṁ antare kā nāma",
  "atk-s0101a9:8_9": "kathā vippakatā, mamāgamanapaccayā katamā kathā pariyantaṁ na gatā, vadatha, yāva",
  "atk-s0101a9:8_10": "naṁ pariyantaṁ netvā demīti sabbaññupavāraṇaṁ pavāresi. Atha paribbājako – “niratthakakathā",
  "atk-s0101a9:8_11": "esā nissārā vaṭṭasannissitā, na tumhākaṁ purato vattabbataṁ arahatī”ti dīpento “tiṭṭhatesā, bhante”tiādimāha.",
  "atk-s0101a9:9": "Abhisaññānirodhakathāvaṇṇanā",
  "atk-s0101a9:10_0": "411.Tiṭṭhatesā, bhanteti sace bhagavā sotukāmo bhavissati, pacchāpesā kathā na dullabhā",
  "atk-s0101a9:10_1": "bhavissati, amhākaṁ panimāya kathāya attho natthi. Bhagavato panāgamanaṁ labhitvā",
  "atk-s0101a9:10_2": "mayaṁ aññadeva sukāraṇaṁ pucchāmāti dīpeti. Tato taṁ pucchanto – “purimāni, bhante”tiādimāha.",
  "atk-s0101a9:10_3": "Tattha kotūhalasālāyanti kotūhalasālā nāma paccekasālā natthi. Yattha pana nānātitthiyā",
  "atk-s0101a9:10_4": "samaṇabrāhmaṇā nānāvidhaṁ kathaṁ pavattenti, sā bahūnaṁ – “ayaṁ kiṁ vadati, ayaṁ",
  "atk-s0101a9:10_5": "kiṁ vadatī”ti kotūhaluppattiṭṭhānato kotūhalasālāti vuccati. Abhisaññānirodheti ettha",
  "atk-s0101a9:10_6": "abhīti upasaggamattaṁ. Saññānirodheti cittanirodhe, khaṇikanirodhe kathā uppannāti",
  "atk-s0101a9:10_7": "attho. Idaṁ pana tassā uppattikāraṇaṁ. Yadā kira bhagavā jātakaṁ vā katheti, sikkhāpadaṁ",
  "atk-s0101a9:10_8": "vā paññapeti tadā sakalajambudīpe bhagavato kittighoso pattharati, titthiyā taṁ sutvā",
  "atk-s0101a9:10_9": "– “bhavaṁ kira gotamo pubbacariyaṁ kathesi, mayaṁ kiṁ na sakkoma tādisaṁ kiñci kathetu”nti",
  "atk-s0101a9:10_10": "bhagavato paṭibhāgakiriyaṁ karontā ekaṁ bhavantarasamayaṁ kathenti – “bhavaṁ gotamo",
  "atk-s0101a9:10_11": "sikkhāpadaṁ paññapesi, mayaṁ kiṁ na sakkoma paññapetu”nti attano sāvakānaṁ kiñcideva",
  "atk-s0101a9:10_12": "sikkhāpadaṁ paññapenti. Tadā pana bhagavā aṭṭhavidhaparisamajjhe nisīditvā nirodhakathaṁ",
  "atk-s0101a9:10_13": "kathesi. Titthiyā taṁ sutvā – “bhavaṁ kira gotamo nirodhaṁ nāma kathesi, mayampi",
  "atk-s0101a9:10_14": "taṁ kathessāmā”ti sannipatitvā kathayiṁsu. Tena vuttaṁ – “abhisaññānirodhe kathā udapādī”ti.",
  "atk-s0101a9:11_0": "Tatrekacceti tesu ekacce. Purimo cettha yvāyaṁ bāhire titthāyatane pabbajito cittappavattiyaṁ",
  "atk-s0101a9:11_1": "dosaṁ disvā acittakabhāvo santoti samāpattiṁ bhāvetvā ito cuto pañca kappasatāni",
  "atk-s0101a9:11_2": "asaññībhave ṭhatvā puna idha uppajjati. Tassa saññuppāde ca nirodhe ca hetuṁ apassanto",
  "atk-s0101a9:11_3": "– ahetū appaccayāti āha.",
  "atk-s0101a9:12_0": "Dutiyo naṁ nisedhetvā migasiṅgatāpasassa asaññakabhāvaṁ gahetvā – “upetipi apetipī”ti",
  "atk-s0101a9:12_1": "āha. Migasiṅgatāpaso kira attantapo ghoratapo paramadhitindriyo ahosi. Tassa sīlatejena",
  "atk-s0101a9:12_2": "sakkavimānaṁ uṇhaṁ ahosi. Sakko devarājā “sakkaṭṭhānaṁ nu kho tāpaso patthetī”ti",
  "atk-s0101a9:12_3": "alambusaṁ nāma devakaññaṁ – ‘tāpasassa tapaṁ bhinditvā ehī’ti pesesi. Sā tattha gatā.",
  "atk-s0101a9:12_4": "Tāpaso paṭhamadivase taṁ disvāva palāyitvā paṇṇasālaṁ pāvisi. Dutiyadivase kāmacchandanīvaraṇena",
  "atk-s0101a9:12_5": "bhaggo taṁ hatthe aggahesi, so tena dibbaphassena phuṭṭho visaññī hutvā tiṇṇaṁ saṁvaccharānaṁ",
  "atk-s0101a9:12_6": "accayena saññaṁ paṭilabhi. Taṁ so diṭṭhigatiko – “tiṇṇaṁ saṁvaccharānaṁ accayena",
  "atk-s0101a9:12_7": "nirodhā vuṭṭhito”ti maññamāno evamāha.",
  "atk-s0101a9:13_0": "Tatiyo naṁ nisedhetvā āthabbaṇapayogaṁ sandhāya “upakaḍḍhantipi apakaḍḍhantipī”ti",
  "atk-s0101a9:13_1": "āha. Āthabbaṇikā kira āthabbaṇaṁ payojetvā sattaṁ sīsacchinnaṁ viya hatthacchinnaṁ",
  "atk-s0101a9:13_2": "viya mataṁ viya ca katvā dassenti. Tassa puna pākatikabhāvaṁ disvā so diṭṭhigatiko",
  "atk-s0101a9:13_3": "– “nirodhā vuṭṭhito aya”nti maññamāno evamāha.",
  "atk-s0101a9:14_0": "Catuttho naṁ nisedhetvā yakkhadāsīnaṁ madaniddaṁ sandhāya “santi hi bho devatā”tiādimāha.",
  "atk-s0101a9:14_1": "Yakkhadāsiyo kira sabbarattiṁ devatūpahāraṁ kurumānā naccitvā gāyitvā aruṇodaye ekaṁ",
  "atk-s0101a9:14_2": "surāpātiṁ pivitvā parivattitvā supitvā divā vuṭṭhahanti. Taṁ disvā so diṭṭhigatiko",
  "atk-s0101a9:14_3": "– “suttakāle nirodhaṁ samāpannā, pabuddhakāle nirodhā vuṭṭhitā”ti maññamāno evamāha.",
  "atk-s0101a9:15_0": "Ayaṁ pana poṭṭhapādo paribbājako paṇḍitajātiko. Tenassa taṁ kathaṁ sutvā vippaṭisāro",
  "atk-s0101a9:15_1": "uppajji. “Imesaṁ kathā eḷamūgakathā viya cattāro hi nirodhe ete paññapenti, iminā",
  "atk-s0101a9:15_2": "ca nirodhena nāma ekena bhavitabbaṁ, na bahunā. Tenāpi ekena aññeneva bhavitabbaṁ,",
  "atk-s0101a9:15_3": "so pana aññena ñātuṁ na sakkā aññatra sabbaññunā. Sace bhagavā idha abhavissa ‘ayaṁ",
  "atk-s0101a9:15_4": "nirodho ayaṁ na nirodho’ti dīpasahassaṁ viya ujjāletvā ajjameva pākaṭaṁ akarissā”ti",
  "atk-s0101a9:15_5": "dasabalaññeva anussari. Tasmā “tassa mayhaṁ bhante”tiādimāha. Tattha aho nūnāti anussaraṇatthe",
  "atk-s0101a9:15_6": "nipātadvayaṁ, tena tassa bhagavantaṁ anussarantassa etadahosi “aho nūna bhagavā aho",
  "atk-s0101a9:15_7": "nūna sugato”ti. Yo imesanti yo etesaṁ nirodhadhammānaṁ sukusalo nipuṇo cheko, so",
  "atk-s0101a9:15_8": "bhagavā aho nūna katheyya, sugato aho nūna katheyyāti ayamettha adhippāyo. Pakataññūti",
  "atk-s0101a9:15_9": "ciṇṇavasitāya pakatiṁ sabhāvaṁ jānātīti pakataññū. Kathaṁ nu khoti idaṁ paribbājako",
  "atk-s0101a9:15_10": "“mayaṁ bhagavā na jānāma, tumhe jānātha, kathetha no”ti āyācanto vadati. Atha bhagavā",
  "atk-s0101a9:15_11": "kathento “tatra poṭṭhapādā”tiādimāha.",
  "atk-s0101a9:16": "Ahetukasaññuppādanirodhakathāvaṇṇanā",
  "atk-s0101a9:17_0": "412. Tattha tatrāti tesu samaṇabrāhmaṇesu. Āditova tesaṁ aparaddhanti tesaṁ ādimhiyeva",
  "atk-s0101a9:17_1": "viraddhaṁ, gharamajjheyeva pakkhalitāti dīpeti. Sahetū sappaccayāti ettha hetupi",
  "atk-s0101a9:17_2": "paccayopi kāraṇasseva nāmaṁ, sakāraṇāti attho. Taṁ pana kāraṇaṁ dassento “sikkhā",
  "atk-s0101a9:17_3": "ekā”ti āha. Tattha sikkhā ekā saññā uppajjantīti sikkhāya ekaccā saññā jāyantīti attho.",
  "atk-s0101a9:18_0": "413.Kā ca sikkhāti bhagavā avocāti katamā ca sā sikkhāti bhagavā vitthāretukamyatāpucchāvasena",
  "atk-s0101a9:18_1": "avoca. Atha yasmā adhisīlasikkhā adhicittasikkhā adhipaññāsikkhāti tisso sikkhā honti.",
  "atk-s0101a9:18_2": "Tasmā tā dassento bhagavā saññāya sahetukaṁ uppādanirodhaṁ dīpetuṁ buddhuppādato",
  "atk-s0101a9:18_3": "pabhuti tantidhammaṁ ṭhapento “idha poṭṭhapāda, tathāgato loke”tiādimāha. Tattha",
  "atk-s0101a9:18_4": "adhisīlasikkhā adhicittasikkhāti dve eva sikkhā sarūpena āgatā, tatiyā pana “ayaṁ",
  "atk-s0101a9:18_5": "dukkhanirodhagāminī paṭipadāti kho poṭṭhapāda mayā ekaṁsiko dhammo desito”ti ettha",
  "atk-s0101a9:18_6": "sammādiṭṭhisammāsaṅkappavasena pariyāpannattā āgatāti veditabbā. Kāmasaññāti pañcakāmaguṇikarāgopi",
  "atk-s0101a9:18_7": "asamuppannakāmacāropi. Tattha pañcakāmaguṇikarāgo anāgāmimaggena samugghātaṁ gacchati,",
  "atk-s0101a9:18_8": "asamuppannakāmacāro pana imasmiṁ ṭhāne vaṭṭati. Tasmā tassa yā purimā kāmasaññāti",
  "atk-s0101a9:18_9": "tassa paṭhamajjhānasamaṅgino yā pubbe uppannapubbāya kāmasaññāya sadisattā purimā",
  "atk-s0101a9:18_10": "kāmasaññāti vucceyya, sā nirujjhati, anuppannāva nuppajjatīti attho.",
  "atk-s0101a9:19_0": "Vivekajapītisukhasukhumasaccasaññīyeva tasmiṁ samaye hotīti tasmiṁ paṭhamajjhānasamaye",
  "atk-s0101a9:19_1": "vivekajapītisukhasaṅkhātā sukhumasaññā saccā hoti, bhūtā hotīti attho. Atha vā kāmacchandādioḷārikaṅgappahānavasena",
  "atk-s0101a9:19_2": "sukhumā ca sā bhūtatāya saccā ca saññāti sukhumasaccasaññā, vivekajehi pītisukhehi",
  "atk-s0101a9:19_3": "sampayuttā sukhumasaccasaññāti vivekajapītisukhasukhumasaccasaññā sā assa atthīti",
  "atk-s0101a9:19_4": "vivekajapītisukhasukhumasaccasaññīti evamettha attho daṭṭhabbo. Esa nayo sabbattha.",
  "atk-s0101a9:19_5": "Evampi sikkhāti ettha yasmā paṭhamajjhānaṁ samāpajjanto adhiṭṭhahanto, vuṭṭhahanto",
  "atk-s0101a9:19_6": "ca sikkhati, tasmā taṁ evaṁ sikkhitabbato sikkhāti vuccati. Tenapi sikkhāsaṅkhātena",
  "atk-s0101a9:19_7": "paṭhamajjhānena evaṁ ekā vivekajapītisukhasukhumasaccasaññā uppajjati. Evaṁ ekā kāmasaññā",
  "atk-s0101a9:19_8": "nirujjhatīti attho. Ayaṁ sikkhāti bhagavā avocāti ayaṁ paṭhamajjhānasaṅkhātā ekā",
  "atk-s0101a9:19_9": "sikkhāti, bhagavā āha. Etenupāyena sabbattha attho daṭṭhabbo.",
  "atk-s0101a9:20_0": "Yasmā pana aṭṭhamasamāpattiyā aṅgato sammasanaṁ buddhānaṁyeva hoti, sāvakesu sāriputtasadisānampi",
  "atk-s0101a9:20_1": "natthi, kalāpato sammasanaṁyeva pana sāvakānaṁ hoti, idañca “saññā saññā”ti, evaṁ",
  "atk-s0101a9:20_2": "aṅgato sammasanaṁ uddhaṭaṁ. Tasmā ākiñcaññāyatanaparamaṁyeva saññaṁ dassetvā puna",
  "atk-s0101a9:20_3": "tadeva saññagganti dassetuṁ “yato kho poṭṭhapāda…pe… saññaggaṁ phusatī”ti āha.",
  "atk-s0101a9:21_0": "414. Tattha yato kho poṭṭhapāda bhikkhūti yo nāma poṭṭhapāda bhikkhu. Idha sakasaññī",
  "atk-s0101a9:21_1": "hotīti idha sāsane sakasaññī hoti, ayameva vā pāṭho, attano paṭhamajjhānasaññāya",
  "atk-s0101a9:21_2": "saññavā hotīti attho. So tato amutra tato amutrāti so bhikkhu tato paṭhamajjhānato",
  "atk-s0101a9:21_3": "amutra dutiyajjhāne, tatopi amutra tatiyajjhāneti evaṁ tāya tāya jhānasaññāya sakasaññī",
  "atk-s0101a9:21_4": "sakasaññī hutvā anupubbena saññaggaṁ phusati. Saññagganti ākiñcaññāyatanaṁ vuccati.",
  "atk-s0101a9:21_5": "Kasmā? Lokiyānaṁ kiccakārakasamāpattīnaṁ aggattā. Ākiñcaññāyatanasamāpattiyañhi ṭhatvā",
  "atk-s0101a9:21_6": "nevasaññānāsaññāyatanampi nirodhampi samāpajjanti. Iti sā lokiyānaṁ kiccakārakasamāpattīnaṁ",
  "atk-s0101a9:21_7": "aggattā saññagganti vuccati, taṁ phusati pāpuṇātīti attho.",
  "atk-s0101a9:22_0": "Idāni abhisaññānirodhaṁ dassetuṁ “tassa saññagge ṭhitassā”tiādimāha. Tattha ceteyyaṁ,",
  "atk-s0101a9:22_1": "abhisaṅkhareyyanti padadvaye ca jhānaṁ samāpajjanto ceteti nāma, punappunaṁ kappetīti",
  "atk-s0101a9:22_2": "attho. Uparisamāpattiatthāya nikantiṁ kurumāno abhisaṅkharoti nāma. Imā ca me saññā",
  "atk-s0101a9:22_3": "nirujjheyyunti imā ākiñcaññāyatanasaññā nirujjheyyuṁ. Aññā ca oḷārikāti aññā ca oḷārikā",
  "atk-s0101a9:22_4": "bhavaṅgasaññā uppajjeyyuṁ. So na ceva ceteti na abhisaṅkharotīti ettha kāmaṁ cesa",
  "atk-s0101a9:22_5": "cetentova na ceteti, abhisaṅkharontova nābhisaṅkharoti. Imassa bhikkhuno ākiñcaññāyatanato",
  "atk-s0101a9:22_6": "vuṭṭhāya nevasaññānāsaññāyatanaṁ samāpajjitvā “ekaṁ dve cittavāre ṭhassāmī”ti ābhogasamannāhāro",
  "atk-s0101a9:22_7": "natthi. Uparinirodhasamāpattatthāya eva pana ābhogasamannāhāro atthi, svāyamattho",
  "atk-s0101a9:22_8": "puttagharācikkhaṇena dīpetabbo.",
  "atk-s0101a9:23_0": "Pitugharamajjhena kira gantvā pacchābhāge puttassa gharaṁ hoti, tato paṇītaṁ bhojanaṁ",
  "atk-s0101a9:23_1": "ādāya āsanasālaṁ āgataṁ daharaṁ thero – “manāpo piṇḍapāto kuto ābhato”ti pucchi.",
  "atk-s0101a9:23_2": "So “asukassa gharato”ti laddhagharameva ācikkhi. Yena panassa pitugharamajjhena gatopi",
  "atk-s0101a9:23_3": "āgatopi tattha ābhogopi natthi. Tattha āsanasālā viya ākiñcaññāyatanasamāpatti daṭṭhabbā,",
  "atk-s0101a9:23_4": "pitugehaṁ viya nevasaññānāsaññāyatanasamāpatti, puttagehaṁ viya nirodhasamāpatti,",
  "atk-s0101a9:23_5": "āsanasālāya ṭhatvā pitugharaṁ amanasikaritvā puttagharācikkhaṇaṁ viya ākiñcaññāyatanato",
  "atk-s0101a9:23_6": "vuṭṭhāya nevasaññānāsaññāyatanaṁ samāpajjitvā “ekaṁ dve cittavāre ṭhassāmī”ti pitugharaṁ",
  "atk-s0101a9:23_7": "amanasikaritvāva uparinirodhasamāpattatthāya manasikāro, evamesa cetentova na ceteti,",
  "atk-s0101a9:23_8": "abhisaṅkharontova nābhisaṅkharoti. Tā ceva saññāti tā jhānasaññā nirujjhanti. Aññā",
  "atk-s0101a9:23_9": "cāti aññā ca oḷārikā bhavaṅgasaññā nuppajjanti. So nirodhaṁ phusatīti so evaṁ paṭipanno",
  "atk-s0101a9:23_10": "bhikkhu saññāvedayitanirodhaṁ phusati vindati paṭilabhati.",
  "atk-s0101a9:24_0": "Anupubbābhisaññānirodhasampajānasamāpattinti ettha abhīti upasaggamattaṁ, sampajānapadaṁ",
  "atk-s0101a9:24_1": "nirodhapadena antarikaṁ katvā vuttaṁ. Anupaṭipāṭiyā sampajānasaññānirodhasamāpattīti",
  "atk-s0101a9:24_2": "ayaṁ panetthattho. Tatrāpi sampajānasaññānirodhasamāpattīti sampajānantassa ante",
  "atk-s0101a9:24_3": "saññā nirodhasamāpatti sampajānantassa vā paṇḍitassa bhikkhuno saññānirodhasamāpattīti ayaṁ visesattho.",
  "atk-s0101a9:25": "Idāni idha ṭhatvā nirodhasamāpattikathā kathetabbā. Sā panesā sabbākārena visuddhimagge paññābhāvanānisaṁsādhikāre kathitā, tasmā tattha kathitatova gahetabbā.",
  "atk-s0101a9:26_0": "Evaṁ bhagavā poṭṭhapādassa paribbājakassa nirodhakathaṁ kathetvā – atha naṁ tādisāya",
  "atk-s0101a9:26_1": "kathāya aññattha abhāvaṁ paṭijānāpetuṁ “taṁ kiṁ maññasī”tiādimāha. Paribbājakopi",
  "atk-s0101a9:26_2": "“bhagavā ajja tumhākaṁ kathaṁ ṭhapetvā na mayā evarūpā kathā sutapubbā”ti paṭijānanto,",
  "atk-s0101a9:26_3": "“no hetaṁ bhante”ti vatvā puna sakkaccaṁ bhagavato kathāya uggahitabhāvaṁ dassento",
  "atk-s0101a9:26_4": "“evaṁ kho ahaṁ bhante”tiādimāha. Athassa bhagavā “suuggahitaṁ tayā”ti anujānanto",
  "atk-s0101a9:26_5": "“evaṁ poṭṭhapādā”ti āha.",
  "atk-s0101a9:27_0": "415. Atha paribbājako “bhagavatā ‘ākiñcaññāyatanaṁ saññagga’nti vuttaṁ. Etadeva nu",
  "atk-s0101a9:27_1": "kho saññaggaṁ, udāhu avasesasamāpattīsupi saññaggaṁ atthī”ti cintetvā tamatthaṁ pucchanto",
  "atk-s0101a9:27_2": "“ekaññeva nu kho”tiādimāha. Bhagavāpissa vissajjesi. Tattha puthūpīti bahūnipi. Yathā",
  "atk-s0101a9:27_3": "yathā kho, poṭṭhapāda, nirodhaṁphusatīti pathavīkasiṇādīsu yena yena kasiṇena, paṭhamajjhānādīnaṁ",
  "atk-s0101a9:27_4": "vā yena yena jhānena. Idaṁ vuttaṁ hoti – sace hi pathavīkasiṇena karaṇabhūtena pathavīkasiṇasamāpattiṁ",
  "atk-s0101a9:27_5": "ekavāraṁ samāpajjanto purimasaññānirodhaṁ phusati ekaṁ saññaggaṁ, atha dve vāre,",
  "atk-s0101a9:27_6": "tayo vāre, vārasataṁ, vārasahassaṁ, vārasatasahassaṁ vā samāpajjanto purimasaññānirodhaṁ",
  "atk-s0101a9:27_7": "phusati, satasahassaṁ, saññaggāni. Esa nayo sesakasiṇesu. Jhānesupi sace paṭhamajjhānena",
  "atk-s0101a9:27_8": "karaṇabhūtena ekavāraṁ purimasaññānirodhaṁ phusati ekaṁ saññaggaṁ. Atha dve vāre,",
  "atk-s0101a9:27_9": "tayo vāre, vārasataṁ, vārasahassaṁ, vārasatasahassaṁ vā purimasaññānirodhaṁ phusati,",
  "atk-s0101a9:27_10": "satasahassaṁ saññaggāni. Esa nayo sesajjhānasamāpattīsupi. Iti ekavāraṁ samāpajjanavasena",
  "atk-s0101a9:27_11": "vā sabbampi sañjānanalakkhaṇena saṅgahetvā vā ekaṁ saññaggaṁ hoti, aparāparaṁ samāpajjanavasena bahūni.",
  "atk-s0101a9:28_0": "416.Saññā nu kho, bhanteti bhante nirodhasamāpajjanakassa bhikkhuno “saññā nu kho",
  "atk-s0101a9:28_1": "paṭhamaṁ uppajjatī”ti pucchati. Tassa bhagavā “saññā kho, poṭṭhapādā”ti byākāsi.",
  "atk-s0101a9:28_2": "Tattha saññāti jhānasaññā. Ñāṇanti vipassanāñāṇaṁ. Aparo nayo, saññāti vipassanā",
  "atk-s0101a9:28_3": "saññā. Ñāṇanti maggañāṇaṁ. Aparo nayo, saññāti maggasaññā. Ñāṇanti phalañāṇaṁ. Tipiṭakamahāsivatthero panāha –",
  "atk-s0101a9:29_0": "Kiṁ ime bhikkhū bhaṇanti, poṭṭhapādo heṭṭhā bhagavantaṁ nirodhaṁ pucchi. Idāni nirodhā",
  "atk-s0101a9:29_1": "vuṭṭhānaṁ pucchanto “bhagavā nirodhā vuṭṭhahantassa kiṁ paṭhamaṁ arahattaphalasaññā",
  "atk-s0101a9:29_2": "uppajjati, udāhu paccavekkhaṇañāṇa”nti vadati. Athassa bhagavā yasmā phalasaññā paṭhamaṁ",
  "atk-s0101a9:29_3": "uppajjati, pacchā paccavekkhaṇañāṇaṁ. Tasmā “saññā kho poṭṭhapādā”ti āha. Tattha",
  "atk-s0101a9:29_4": "saññuppādāti arahattaphalasaññāya uppādā, pacchā “idaṁ arahattaphala”nti evaṁ paccavekkhaṇañāṇuppādo",
  "atk-s0101a9:29_5": "hoti. Idappaccayā kira meti phalasamādhisaññāpaccayā kira mayhaṁ paccavekkhaṇañāṇaṁ uppannanti.",
  "atk-s0101a9:30": "Saññāattakathāvaṇṇanā",
  "atk-s0101a9:31_0": "417. Idāni paribbājako yathā nāma gāmasūkaro gandhodakena nhāpetvā gandhehi anulimpitvā",
  "atk-s0101a9:31_1": "mālādāmaṁ piḷandhitvā sirisayane āropitopi sukhaṁ na vindati, vegena gūthaṭṭhānameva",
  "atk-s0101a9:31_2": "gantvā sukhaṁ vindati. Evameva bhagavatā saṇhasukhumatilakkhaṇabbhāhatāya desanāya",
  "atk-s0101a9:31_3": "nhāpitavilittamaṇḍitopi nirodhakathāsirisayanaṁ āropitopi tattha sukhaṁ na vindanto",
  "atk-s0101a9:31_4": "gūthaṭṭhānasadisaṁ attano laddhiṁ gahetvā tameva pucchanto “saññā nu kho, bhante,",
  "atk-s0101a9:31_5": "purisassa attā”tiādimāha. Athassānumatiṁ gahetvā byākātukāmo bhagavā – “kaṁ pana",
  "atk-s0101a9:31_6": "tva”ntiādimāha. Tato so “arūpī attā”ti evaṁ laddhiko samānopi “bhagavā desanāya sukusalo,",
  "atk-s0101a9:31_7": "so me āditova laddhiṁ mā viddhaṁsetū”ti cintetvā attano laddhiṁ pariharanto “oḷārikaṁ",
  "atk-s0101a9:31_8": "kho”tiādimāha. Athassa bhagavā tattha dosaṁ dassento “oḷāriko ca hi te”tiādimāha.",
  "atk-s0101a9:31_9": "Tattha evaṁ santanti evaṁ sante. Bhummatthe hi etaṁ upayogavacanaṁ. Evaṁ santaṁ attānaṁ",
  "atk-s0101a9:31_10": "paccāgacchato tavāti ayaṁ vā ettha attho. Catunnaṁ khandhānaṁ ekuppādekanirodhattā",
  "atk-s0101a9:31_11": "kiñcāpi yā saññā uppajjati, sāva nirujjhati. Aparāparaṁ upādāya pana “aññā ca saññā",
  "atk-s0101a9:31_12": "uppajjanti, aññā ca saññā nirujjhantī”ti vuttaṁ.",
  "atk-s0101a9:32_0": "418-420. Idāni aññaṁ laddhiṁ dassento – “manomayaṁ kho ahaṁ, bhante”tiādiṁ vatvā",
  "atk-s0101a9:32_1": "tatrāpi dose dinne yathā nāma ummattako yāvassa saññā nappatiṭṭhāti, tāva aññaṁ gahetvā",
  "atk-s0101a9:32_2": "aññaṁ vissajjeti, saññāpatiṭṭhānakāle pana vattabbameva vadati, evameva aññaṁ gahetvā",
  "atk-s0101a9:32_3": "aññaṁ vissajjetvā idāni attano laddhiṁyeva vadanto “arūpī kho”tiādimāha. Tatrāpi",
  "atk-s0101a9:32_4": "yasmā so saññāya uppādanirodhaṁ icchati, attānaṁ pana sassataṁ maññati. Tasmā tathevassa",
  "atk-s0101a9:32_5": "dosaṁ dassento bhagavā “evaṁ santampī”tiādimāha. Tato paribbājako micchādassanena",
  "atk-s0101a9:32_6": "abhibhūtattā bhagavatā vuccamānampi taṁ nānattaṁ ajānanto “sakkā panetaṁ, bhante,",
  "atk-s0101a9:32_7": "mayā”tiādimāha. Athassa bhagavā yasmā so saññāya uppādanirodhaṁ passantopi saññāmayaṁ",
  "atk-s0101a9:32_8": "attānaṁ niccameva maññati. Tasmā “dujjānaṁ kho”tiādimāha.",
  "atk-s0101a9:33_0": "Tatthāyaṁ saṅkhepattho – tava aññā diṭṭhi, aññā khanti, aññā ruci, aññathāyeva te",
  "atk-s0101a9:33_1": "dassanaṁ pavattaṁ, aññadeva ca te khamati ceva ruccati ca, aññatra ca te āyogo, aññissāyeva",
  "atk-s0101a9:33_2": "paṭipattiyā yuttapayuttatā, aññattha ca te ācariyakaṁ, aññasmiṁ titthāyatane ācariyabhāvo.",
  "atk-s0101a9:33_3": "Tena tayā evaṁ aññadiṭṭhikena aññakhantikena aññarucikena aññatrāyogena aññatrācariyakena",
  "atk-s0101a9:33_4": "dujjānaṁ etanti. Atha paribbājako – “saññā vā purisassa attā hotu, aññā vā saññā,",
  "atk-s0101a9:33_5": "taṁ sassatādi bhāvamassa pucchissa”nti puna “kiṁ pana bhante”tiādimāha.",
  "atk-s0101a9:34_0": "Tattha lokoti attānaṁ sandhāya vadati. Na hetaṁ poṭṭhapāda atthasañhitanti poṭṭhapāda",
  "atk-s0101a9:34_1": "etaṁ diṭṭhigataṁ na idhalokaparalokaatthanissitaṁ, na attatthaparatthanissitaṁ. Na",
  "atk-s0101a9:34_2": "dhammasaṁhitanti na navalokuttaradhammanissitaṁ. Nādibrahmacariyakanti sikkhattayasaṅkhātassa",
  "atk-s0101a9:34_3": "sāsanabrahmacariyakassa na ādimattaṁ, adhisīlasikkhāmattampi na hoti. Na nibbidāyāti",
  "atk-s0101a9:34_4": "saṁsāravaṭṭe nibbindanatthāya na saṁvattati. Navirāgāyāti vaṭṭavirāgatthāya na saṁvattati.",
  "atk-s0101a9:34_5": "Na nirodhāyāti vaṭṭassa nirodhakaraṇatthāya na saṁvattati. Na upasamāyāti vaṭṭassa",
  "atk-s0101a9:34_6": "vūpasamanatthāya na saṁvattati. Na abhiññāyāti vaṭṭābhijānanāya paccakkhakiriyāya",
  "atk-s0101a9:34_7": "na saṁvattati. Na sambodhāyāti vaṭṭasambujjhanatthāya na saṁvattati. Na nibbānāyāti",
  "atk-s0101a9:34_8": "amatamahānibbānassa paccakkhakiriyāya na saṁvattati.",
  "atk-s0101a9:35_0": "Idaṁ dukkhantiādīsu taṇhaṁ ṭhapetvā tebhūmakā pañcakkhandhā dukkhanti, tasseva dukkhassa",
  "atk-s0101a9:35_1": "pabhāvanato sappaccayā taṇhā dukkhasamudayoti. Ubhinnaṁ appavatti dukkhanirodhoti,",
  "atk-s0101a9:35_2": "ariyo aṭṭhaṅgiko maggo dukkhanirodhagāminī paṭipadāti mayā byākatanti attho. Evañca",
  "atk-s0101a9:35_3": "pana vatvā bhagavā “imassa paribbājakassa maggapātubhāvo vā phalasacchikiriyā vā",
  "atk-s0101a9:35_4": "natthi, mayhañca bhikkhācāravelā”ti cintetvā tuṇhī ahosi. Paribbājakopi taṁ ākāraṁ",
  "atk-s0101a9:35_5": "ñatvā bhagavato gamanakālaṁ ārocento viya “evameta”ntiādimāha.",
  "atk-s0101a9:36_0": "421.Vācāsannitodakenāti vacanapatodena. Sañjhabbharimakaṁsūti sañjhabbharitaṁ nirantaraṁ",
  "atk-s0101a9:36_1": "phuṭṭhaṁ akaṁsu, upari vijjhiṁsūti vuttaṁ hoti. Bhūtanti sabhāvato vijjamānaṁ. Tacchaṁ,",
  "atk-s0101a9:36_2": "tathanti tasseva vevacanaṁ. Dhammaṭṭhitatanti navalokuttaradhammesu ṭhitasabhāvaṁ.",
  "atk-s0101a9:36_3": "Dhammaniyāmatanti lokuttaradhammaniyāmataṁ. Buddhānañhi catusaccavinimuttā kathā",
  "atk-s0101a9:36_4": "nāma natthi. Tasmā sā edisā hoti.",
  "atk-s0101a9:37": "Cittahatthisāriputtapoṭṭhapādavatthuvaṇṇanā",
  "atk-s0101a9:38_0": "422.Citto ca hatthisāriputtoti so kira sāvatthiyaṁ hatthiācariyassa putto bhagavato",
  "atk-s0101a9:38_1": "santike pabbajitvā tīṇi piṭakāni uggahetvā sukhumesu atthantaresu kusalo ahosi, pubbe",
  "atk-s0101a9:38_2": "katapāpakammavasena pana sattavāre vibbhamitvā gihi jāto. Kassapasammāsambuddhassa",
  "atk-s0101a9:38_3": "kira sāsane dve sahāyakā ahesuṁ, aññamaññaṁ samaggā ekatova sajjhāyanti. Tesu eko",
  "atk-s0101a9:38_4": "anabhirato gihibhāve cittaṁ uppādetvā itarassa ārocesi. So gihibhāve ādīnavaṁ pabbajjāya",
  "atk-s0101a9:38_5": "ānisaṁsaṁ dassetvā taṁ ovadi. So taṁ sutvā abhiramitvā punekadivasaṁ tādise citte",
  "atk-s0101a9:38_6": "uppanne taṁ etadavoca “mayhaṁ āvuso evarūpaṁ cittaṁ uppajjati – ‘imāhaṁ pattacīvaraṁ",
  "atk-s0101a9:38_7": "tuyhaṁ dassāmī’ti”. So pattacīvaralobhena tassa gihibhāve ānisaṁsaṁ dassetvā pabbajjāya",
  "atk-s0101a9:38_8": "ādīnavaṁ kathesi. Athassa taṁ sutvāva gihibhāvato cittaṁ virajjitvā pabbajjāyameva",
  "atk-s0101a9:38_9": "abhirami. Evamesa tadā sīlavantassa bhikkhuno gihibhāve ānisaṁsakathāya kathitattā",
  "atk-s0101a9:38_10": "idāni cha vāre vibbhamitvā sattame vāre pabbajito. Mahāmoggallānassa, mahākoṭṭhikattherassa",
  "atk-s0101a9:38_11": "ca abhidhammakathaṁ kathentānaṁ antarantarā kathaṁ opāteti. Atha naṁ mahākoṭṭhikatthero",
  "atk-s0101a9:38_12": "apasādeti. So mahāsāvakassa kathite patiṭṭhātuṁ asakkonto vibbhamitvā gihi jāto.",
  "atk-s0101a9:38_13": "Poṭṭhapādassa panāyaṁ gihisahāyako hoti. Tasmā vibbhamitvā dvīhatīhaccayena poṭṭhapādassa",
  "atk-s0101a9:38_14": "santikaṁ gato. Atha naṁ so disvā “samma kiṁ tayā kataṁ, evarūpassa nāma satthu sāsanā",
  "atk-s0101a9:38_15": "apasakkantosi, ehi pabbajituṁ idāni te vaṭṭatī”ti taṁ gahetvā bhagavato santikaṁ",
  "atk-s0101a9:38_16": "agamāsi. Tena vuttaṁ “citto ca hatthisāriputto poṭṭhapādo ca paribbājako”ti.",
  "atk-s0101a9:39_0": "423.Andhāti paññācakkhuno natthitāya andhā, tasseva abhāvena acakkhukā. Tvaṁyeva",
  "atk-s0101a9:39_1": "nesaṁ eko cakkhumāti subhāsitadubbhāsitajānanabhāvamattena paññācakkhunā cakkhumā.",
  "atk-s0101a9:39_2": "Ekaṁsikāti ekakoṭṭhāsā. Paññattāti ṭhapitā. Anekaṁsikāti na ekakoṭṭhāsā ekeneva koṭṭhāsena",
  "atk-s0101a9:39_3": "sassatāti vā asassatāti vā na vuttāti attho.",
  "atk-s0101a9:40": "Ekaṁsikadhammavaṇṇanā",
  "atk-s0101a9:41_0": "424-425.Santi poṭṭhapādāti idaṁ bhagavā kasmā ārabhi? Bāhirakehi paññāpitaniṭṭhāya",
  "atk-s0101a9:41_1": "aniyyānikabhāvadassanatthaṁ. Sabbe hi titthiyā yathā bhagavā amataṁ nibbānaṁ, evaṁ",
  "atk-s0101a9:41_2": "attano attano samaye lokathupikādivasena niṭṭhaṁ paññapenti, sā ca na niyyānikā.",
  "atk-s0101a9:41_3": "Yathā paññattā hutvā na niyyāti na gacchati, aññadatthu paṇḍitehi paṭikkhittā nivattati,",
  "atk-s0101a9:41_4": "taṁ dassetuṁ bhagavā evamāha. Tattha ekantasukhaṁ lokaṁ jānaṁ passanti puratthimāya",
  "atk-s0101a9:41_5": "disāya ekantasukho loko pacchimādīnaṁ vā aññatarāyāti evaṁ jānantā evaṁ passantā",
  "atk-s0101a9:41_6": "viharatha. Diṭṭhapubbāni kho tasmiṁ loke manussānaṁ sarīrasaṇṭhānādīnīti. Appāṭihīrakatanti",
  "atk-s0101a9:41_7": "appāṭihīrakataṁ paṭiharaṇavirahitaṁ, aniyyānikanti vuttaṁ hoti.",
  "atk-s0101a9:42": "426-427.Janapadakalyāṇīti janapade aññāhi itthīhi vaṇṇasaṇṭhānavilāsākappādīhi asadisā.",
  "atk-s0101a9:43": "Tayoattapaṭilābhavaṇṇanā",
  "atk-s0101a9:44_0": "428. Evaṁ bhagavā paresaṁ niṭṭhāya aniyyānikattaṁ dassetvā attano niṭṭhāya niyyānikabhāvaṁ",
  "atk-s0101a9:44_1": "dassetuṁ “tayo kho me poṭṭhapādā”tiādimāha. Tattha attapaṭilābhoti attabhāvapaṭilābho,",
  "atk-s0101a9:44_2": "ettha ca bhagavā tīhi attabhāvapaṭilābhehi tayo bhave dassesi. Oḷārikattabhāvapaṭilābhena",
  "atk-s0101a9:44_3": "avīcito paṭṭhāya paranimmitavasavattipariyosānaṁ kāmabhavaṁ dassesi. Manomayaattabhāvapaṭilābhena",
  "atk-s0101a9:44_4": "paṭhamajjhānabhūmito paṭṭhāya akaniṭṭhabrahmalokapariyosānaṁ rūpabhavaṁ dassesi.",
  "atk-s0101a9:44_5": "Arūpaattabhāvapaṭilābhena ākāsānañcāyatanabrahmalokato paṭṭhāya nevasaññānāsaññāyatanabrahmalokapariyosānaṁ",
  "atk-s0101a9:44_6": "arūpabhavaṁ dassesi. Saṁkilesikā dhammā nāma dvādasa akusalacittuppādā. Vodāniyā",
  "atk-s0101a9:44_7": "dhammā nāma samathavipassanā.",
  "atk-s0101a9:45_0": "429.Paññāpāripūriṁvepullattanti maggapaññāphalapaññānaṁ pāripūriñceva vipulabhāvañca.",
  "atk-s0101a9:45_1": "Pāmujjanti taruṇapīti. Pītīti balavatuṭṭhi. Kiṁ vuttaṁ hoti? Yaṁ avocumha “sayaṁ",
  "atk-s0101a9:45_2": "abhiññā sacchikatvā upasampajja vihiratī”ti, tattha tassa evaṁ viharato taṁ pāmojjañceva",
  "atk-s0101a9:45_3": "bhavissati, pīti ca nāmakāyapassaddhi ca sati ca sūpaṭṭhitā uttamañāṇañca sukho ca",
  "atk-s0101a9:45_4": "vihāro. Sabbavihāresu ca ayameva vihāro “sukho”ti vattuṁ yutto “upasanto paramamadhuro”ti.",
  "atk-s0101a9:45_5": "Tattha paṭhamajjhāne pāmojjādayo chapi dhammā labbhanti, dutiyajjhāne dubbalapītisaṅkhātaṁ",
  "atk-s0101a9:45_6": "pāmojjaṁ nivattati, sesā pañca labbhanti. Tatiye pīti nivattati, sesā cattāro labbhanti.",
  "atk-s0101a9:45_7": "Tathā catutthe. Imesu catūsu jhānesu sampasādanasutte suddhavipassanā pādakajjhānameva",
  "atk-s0101a9:45_8": "kathitaṁ. Pāsādikasutte catūhi maggehi saddhiṁ vipassanā kathitā. Dasuttarasutte",
  "atk-s0101a9:45_9": "catutthajjhānikaphalasamāpatti kathitā. Imasmiṁ poṭṭhapādasutte pāmojjaṁ pītivevacanameva",
  "atk-s0101a9:45_10": "katvā dutiyajjhānikaphalasamāpattināma kathitāti veditabbā.",
  "atk-s0101a9:46_0": "432-437.Ayaṁ vā soti ettha vā saddo vibhāvanattho hoti. Ayaṁ soti evaṁ vibhāvetvā",
  "atk-s0101a9:46_1": "pakāsetvā byākareyyāma. Yathāpare “ekantasukhaṁ attānaṁ sañjānāthā”ti puṭṭhā “no”ti",
  "atk-s0101a9:46_2": "vadanti, na evaṁ vadāmāti attho. Sappāṭihīrakatanti sappāṭiharaṇaṁ, niyyānikanti",
  "atk-s0101a9:46_3": "attho. Mogho hotīti tuccho hoti, natthi so tasmiṁ samayeti adhippāyo. Sacco hotīti",
  "atk-s0101a9:46_4": "bhūto hoti, sveva tasmiṁ samaye sacco hotīti attho. Ettha panāyaṁ citto attano asabbaññutāya",
  "atk-s0101a9:46_5": "tayo attapaṭilābhe kathetvā attapaṭilābho nāma paññattimattaṁ etanti uddharituṁ nāsakkhi,",
  "atk-s0101a9:46_6": "attapaṭilābho tveva niyyātesi. Athassa bhagavā rūpādayo cettha dhammā, attapaṭilābhoti",
  "atk-s0101a9:46_7": "pana nāmamattametaṁ, tesu tesu rūpādīsu sati evarūpā vohārā hontīti dassetukāmo tasseva",
  "atk-s0101a9:46_8": "kathaṁ gahetvā nāmapaññattivasena niyyātanatthaṁ “yasmiṁ citta samaye”tiādimāha.",
  "atk-s0101a9:47_0": "438. Evañca pana vatvā paṭipucchitvā vinayanatthaṁ puna “sace taṁ, citta, evaṁ puccheyyu”ntiādimāha.",
  "atk-s0101a9:47_1": "Tattha yo me ahosi atīto attapaṭilābho, sveva me attapaṭilābho, tasmiṁ samaye sacco",
  "atk-s0101a9:47_2": "ahosi, mogho anāgato mogho paccuppannoti ettha tāva imamatthaṁ dasseti – yasmā ye",
  "atk-s0101a9:47_3": "te atītā dhammā, te etarahi natthi, ahesunti pana saṅkhyaṁ gatā, tasmā sopi me attapaṭilābho",
  "atk-s0101a9:47_4": "tasmiṁyeva samaye sacco ahosi. Anāgatapaccuppannānaṁ pana dhammānaṁ tadā abhāvā tasmiṁ",
  "atk-s0101a9:47_5": "samaye “mogho anāgato, mogho paccuppanno”ti, evaṁ atthato nāmamattameva attapaṭilābhaṁ",
  "atk-s0101a9:47_6": "paṭijānāti. Anāgatapaccuppannesupi eseva nayo.",
  "atk-s0101a9:48_0": "439-443. Atha bhagavā tassa byākaraṇena saddhiṁ attano byākaraṇaṁ saṁsandituṁ “evameva",
  "atk-s0101a9:48_1": "kho cittā”tiādīni vatvā puna opammato tamatthaṁ sādhento “seyyathāpi citta gavā khīra”ntiādimāha.",
  "atk-s0101a9:48_2": "Tatrāyaṁ saṅkhepattho, yathā gavā khīraṁ, khīrādīhi ca dadhiādīni bhavanti, tattha",
  "atk-s0101a9:48_3": "yasmiṁ samaye khīraṁ hoti, na tasmiṁ samaye dadhīti vā navanītādīsu vā aññataranti",
  "atk-s0101a9:48_4": "saṅkhyaṁ niruttiṁ nāmaṁ vohāraṁ gacchati. Kasmā? Ye dhamme upādāya dadhītiādi vohārā",
  "atk-s0101a9:48_5": "honti, tesaṁ abhāvā. Atha kho khīraṁ tveva tasmiṁ samaye saṅkhyaṁ gacchati. Kasmā?",
  "atk-s0101a9:48_6": "Ye dhamme upādāya khīranti saṅkhyā nirutti nāmaṁ vohāro hoti, tesaṁ bhāvāti. Esa",
  "atk-s0101a9:48_7": "nayo sabbattha. Imā kho cittāti oḷāriko attapaṭilābho iti ca manomayo attapaṭilābho",
  "atk-s0101a9:48_8": "iti ca arūpo attapaṭilābho iti ca imā kho citta lokasamaññā loke samaññāmattakāni",
  "atk-s0101a9:48_9": "samanujānanamattakāni etāni. Tathā lokaniruttimattakāni vacanapathamattakāni vohāramattakāni",
  "atk-s0101a9:48_10": "nāmapaṇṇattimattakāni etānīti. Evaṁ bhagavā heṭṭhā tayo attapaṭilābhe kathetvā idāni",
  "atk-s0101a9:48_11": "sabbametaṁ vohāramattakanti vadati. Kasmā? Yasmā paramatthato satto nāma natthi,",
  "atk-s0101a9:48_12": "suñño tuccho esa loko.",
  "atk-s0101a9:49_0": "Buddhānaṁ pana dve kathā sammutikathā ca paramatthakathā ca. Tattha “satto poso devo",
  "atk-s0101a9:49_1": "brahmā”tiādikā “sammutikathā” nāma. “Aniccaṁ dukkhamanattā khandhā dhātuyo āyatanāni",
  "atk-s0101a9:49_2": "satipaṭṭhānā sammappadhānā”tiādikā paramatthakathā nāma. Tattha yo sammutidesanāya",
  "atk-s0101a9:49_3": "“satto”ti vā “poso”ti vā “devo”ti vā “brahmā”ti vā vutte vijānituṁ paṭivijjhituṁ",
  "atk-s0101a9:49_4": "niyyātuṁ arahattajayaggāhaṁ gahetuṁ sakkoti, tassa bhagavā āditova “satto”ti vā “poso”ti",
  "atk-s0101a9:49_5": "vā “devo”ti vā “brahmā”ti vā katheti, yo paramatthadesanāya “anicca”nti vā “dukkha”nti",
  "atk-s0101a9:49_6": "vātiādīsu aññataraṁ sutvā vijānituṁ paṭivijjhituṁ niyyātuṁ arahattajayaggāhaṁ gahetuṁ",
  "atk-s0101a9:49_7": "sakkoti, tassa “anicca”nti vā “dukkha”nti vātiādīsu aññatarameva katheti. Tathā sammutikathāya",
  "atk-s0101a9:49_8": "bujjhanakasattassāpi na paṭhamaṁ paramatthakathaṁ katheti. Sammutikathāya pana bodhetvā",
  "atk-s0101a9:49_9": "pacchā paramatthakathaṁ katheti. Paramatthakathāya bujjhanakasattassāpi na paṭhamaṁ",
  "atk-s0101a9:49_10": "sammutikathaṁ katheti. Paramatthakathāya pana bodhetvā pacchā sammutikathaṁ katheti.",
  "atk-s0101a9:49_11": "Pakatiyā pana paṭhamameva paramatthakathaṁ kathentassa desanā lūkhākārā hoti, tasmā",
  "atk-s0101a9:49_12": "buddhā paṭhamaṁ sammutikathaṁ kathetvā pacchā paramatthakathaṁ kathenti. Sammutikathaṁ",
  "atk-s0101a9:49_13": "kathentāpi saccameva sabhāvameva amusāva kathenti. Paramatthakathaṁ kathentāpi saccameva",
  "atk-s0101a9:49_14": "sabhāvameva amusāva kathenti.",
  "atk-s0101a9:50": "Duve saccāni akkhāsi, sambuddho vadataṁ varo;",
  "atk-s0101a9:51": "Sammutiṁ paramatthañca, tatiyaṁ nūpalabbhati.",
  "atk-s0101a9:52": "Saṅketavacanaṁ saccaṁ, lokasammutikāraṇaṁ;",
  "atk-s0101a9:53": "Paramatthavacanaṁ saccaṁ, dhammānaṁ bhūtalakkhaṇanti.",
  "atk-s0101a9:54_0": "Yāhi tathāgato voharati aparāmasanti yāhi lokasamaññāhi lokaniruttīhi tathāgato taṇhāmānadiṭṭhiparāmāsānaṁ",
  "atk-s0101a9:54_1": "abhāvā aparāmasanto voharatīti desanaṁ vinivaṭṭetvā arahattanikūṭena niṭṭhāpesi.",
  "atk-s0101a9:54_2": "Sesaṁ sabbattha uttānatthamevāti.",
  "atk-s0101a9:55": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a9:56": "Poṭṭhapādasuttavaṇṇanā niṭṭhitā."
}