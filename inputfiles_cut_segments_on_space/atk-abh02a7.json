{
  "atk-abh02a7:0": "8. Sammappadhānavibhaṅgo",
  "atk-abh02a7:1": "1. Suttantabhājanīyavaṇṇanā",
  "atk-abh02a7:2_0": "390. Idāni tadanantare sammappadhānavibhaṅge cattāroti gaṇanaparicchedo. Tena na",
  "atk-abh02a7:2_1": "tato heṭṭhā na uddhanti sammappadhānaparicchedaṁ dīpeti. Sammappadhānāti kāraṇappadhānā",
  "atk-abh02a7:2_2": "upāyappadhānā yonisopadhānā. Idha bhikkhūti imasmiṁ sāsane paṭipannako bhikkhu. Anuppannānanti",
  "atk-abh02a7:2_3": "anibbattānaṁ. Pāpakānanti lāmakānaṁ. Akusalānaṁ dhammānanti akosallasambhūtānaṁ dhammānaṁ.",
  "atk-abh02a7:2_4": "Anuppādāyāti na uppādanatthāya. Chandaṁ janetīti kattukamyatāsaṅkhātaṁ kusalacchandaṁ",
  "atk-abh02a7:2_5": "janeti uppādeti. Vāyamatīti payogaṁ parakkamaṁ karoti. Vīriyaṁ ārabhatīti kāyikacetasikaṁ",
  "atk-abh02a7:2_6": "vīriyaṁ karoti. Cittaṁ paggaṇhātīti teneva sahajātavīriyena cittaṁ ukkhipati. Padahatīti",
  "atk-abh02a7:2_7": "padhānavīriyaṁ karoti. Paṭipāṭiyā panetāni cattāripi padāni āsevanābhāvanābahulīkammasātaccakiriyāhi yojetabbāni.",
  "atk-abh02a7:3_0": "Uppannānaṁ pāpakānanti anuppannanti avattabbataṁ āpannānaṁ pāpadhammānaṁ. Pahānāyāti",
  "atk-abh02a7:3_1": "pajahanatthāya. Anuppannānaṁ kusalānaṁ dhammānanti anibbattānaṁ kosallasambhūtānaṁ",
  "atk-abh02a7:3_2": "dhammānaṁ. Uppādāyāti uppādanatthāya. Uppannānanti nibbattānaṁ. Ṭhitiyāti ṭhitatthāya.",
  "atk-abh02a7:3_3": "Asammosāyāti anassanatthaṁ. Bhiyyobhāvāyāti punappunaṁ bhāvāya. Vepullāyāti vipulabhāvāya.",
  "atk-abh02a7:3_4": "Bhāvanāyāti vaḍḍhiyā. Pāripūriyāti paripūraṇatthāya. Ayaṁ tāva catunnaṁ sammappadhānānaṁ",
  "atk-abh02a7:3_5": "uddesavāravasena ekapadiko atthuddhāro.",
  "atk-abh02a7:4_0": "391. Idāni paṭipāṭiyā tāni padāni bhājetvā dassetuṁ kathañca bhikkhu anuppannānantiādinā",
  "atk-abh02a7:4_1": "nayena niddesavāro āraddho. Tattha yaṁ heṭṭhā dhammasaṅgahe āgatasadisaṁ, taṁ tassa",
  "atk-abh02a7:4_2": "vaṇṇanāyaṁ vuttanayeneva veditabbaṁ. Yaṁ pana tasmiṁ anāgataṁ, tattha chandaniddese",
  "atk-abh02a7:4_3": "tāva yo chandoti yo chandaniyavasena chando. Chandikatāti chandikabhāvo, chandakaraṇākāro",
  "atk-abh02a7:4_4": "vā. Kattukamyatāti kattukāmatā. Kusaloti cheko. Dhammacchandoti sabhāvacchando. Ayañhi",
  "atk-abh02a7:4_5": "chando nāma taṇhāchando, diṭṭhichando, vīriyachando, dhammacchandoti bahuvidho nānappakārako.",
  "atk-abh02a7:4_6": "Tesu dhammacchandoti imasmiṁ ṭhāne kattukamyatākusaladhammacchando adhippeto.",
  "atk-abh02a7:5_0": "Imaṁ chandaṁ janetīti chandaṁ kurumānova chandaṁ janeti nāma. Sañjanetīti upasaggena",
  "atk-abh02a7:5_1": "padaṁ vaḍḍhitaṁ. Uṭṭhapetīti chandaṁ kurumānova taṁ uṭṭhapeti nāma. Samuṭṭhapetīti",
  "atk-abh02a7:5_2": "upasaggena padaṁ vaḍḍhitaṁ. Nibbattetīti chandaṁ kurumānova taṁ nibbatteti nāma.",
  "atk-abh02a7:5_3": "Abhinibbattetīti upasaggena padaṁ vaḍḍhitaṁ. Apica chandaṁ karontova chandaṁ janeti",
  "atk-abh02a7:5_4": "nāma. Tameva satataṁ karonto sañjaneti nāma. Kenacideva antarāyena patitaṁ puna ukkhipanto",
  "atk-abh02a7:5_5": "uṭṭhapeti nāma. Pabandhaṭṭhitiṁ pāpento samuṭṭhapeti nāma. Taṁ pākaṭaṁ karonto nibbatteti",
  "atk-abh02a7:5_6": "nāma. Anosakkanatāya alīnavuttitāya anolīnavuttitāya abhimukhabhāvena nibbattento",
  "atk-abh02a7:5_7": "abhinibbatteti nāma.",
  "atk-abh02a7:6_0": "394. Vīriyaniddese vīriyaṁ karontova vīriyaṁ ārabhati nāma. Dutiyapadaṁ upasaggena",
  "atk-abh02a7:6_1": "vaḍḍhitaṁ. Vīriyaṁ karontoyeva ca āsevati bhāveti nāma. Punappunaṁ karonto vahulīkaroti.",
  "atk-abh02a7:6_2": "Āditova karonto ārabhati. Punappunaṁ karonto samārabhati. Bhāvanāvasena bhajanto",
  "atk-abh02a7:6_3": "āsevati. Vaḍḍhento bhāveti. Sabbakiccesu tadeva bahulīkaronto bahulīkarotīti veditabbo.",
  "atk-abh02a7:7_0": "395. Cittapaggahaniddese vīriyapaggahena yojento cittaṁ paggaṇhāti, ukkhipatīti attho.",
  "atk-abh02a7:7_1": "Punappunaṁ paggaṇhanto sampaggaṇhāti. Evaṁ sampaggahitaṁ yathā na patati tathā naṁ",
  "atk-abh02a7:7_2": "vīriyupatthambhena upatthambhento upatthambheti. Upatthambhitampi thirabhāvatthāya",
  "atk-abh02a7:7_3": "punappunaṁ upatthambhento paccupatthambheti nāma.",
  "atk-abh02a7:8_0": "406.Ṭhitiyātipadassa niddese sabbesampi asammosādīnaṁ ṭhitivevacanabhāvaṁ dassetuṁ",
  "atk-abh02a7:8_1": "yā ṭhiti so asammosotiādi vuttaṁ. Ettha hi heṭṭhimaṁ heṭṭhimaṁ padaṁ uparimassa uparimassa",
  "atk-abh02a7:8_2": "padassa attho, uparimaṁ uparimaṁ padaṁ heṭṭhimassa heṭṭhimassa atthotipi vattuṁ vaṭṭati.",
  "atk-abh02a7:8_3": "Sesaṁ sabbattha uttānatthamevāti. Ayaṁ tāva pāḷivaṇṇanā.",
  "atk-abh02a7:9_0": "Ayaṁ panettha vinicchayakathā. Ayañhi sammappadhānakathā nāma duvidhā – lokiyā lokuttarā",
  "atk-abh02a7:9_1": "ca. Tattha lokiyā sabbapubbabhāge hoti. Sā kassapasaṁyuttapariyāyena lokiyamaggakkhaṇe",
  "atk-abh02a7:9_2": "veditabbā. Vuttañhi tattha –",
  "atk-abh02a7:10": "“Cattāro me, āvuso, sammappadhānā. Katame cattāro?",
  "atk-abh02a7:11_0": "Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyu’nti",
  "atk-abh02a7:11_1": "ātappaṁ karoti; ‘uppannā me pāpakā akusalā dhammā appahīyamānā anatthāya saṁvatteyyu’nti",
  "atk-abh02a7:11_2": "ātappaṁ karoti; ‘anuppannā me kusalā dhammā anuppajjamānā anatthāya saṁvatteyyu’nti",
  "atk-abh02a7:11_3": "ātappaṁ karoti. ‘Uppannā me kusalā dhammā nirujjhamānā anatthāya saṁvatteyyu’nti ātappaṁ karotī”ti.",
  "atk-abh02a7:12_0": "Ettha ca ‘anuppannā me kusalā dhammā’ti samathavipassanā ceva maggo ca. Uppannākusalā",
  "atk-abh02a7:12_1": "nāma samathavipassanāva. Maggo pana sakiṁ uppajjitvā nirujjhamāno anatthāya saṁvattanako",
  "atk-abh02a7:12_2": "nāma natthi. So hi phalassa paccayaṁ datvāva nirujjhati. Purimasmiṁ vā samathavipassanāva",
  "atk-abh02a7:12_3": "gahetabbāti vuttaṁ, taṁ pana na yuttaṁ.",
  "atk-abh02a7:13_0": "Tattha “uppannā samathavipassanā nirujjhamānā anatthāya saṁvattantī”ti atthassa āvibhāvatthaṁ",
  "atk-abh02a7:13_1": "idaṁ vatthu – eko kira khīṇāsavatthero ‘mahācetiyañca mahābodhiñca vandissāmī’ti",
  "atk-abh02a7:13_2": "samāpattilābhinā bhaṇḍagāhakasāmaṇerena saddhiṁ janapadato mahāvihāraṁ āgantvā vihārapariveṇaṁ",
  "atk-abh02a7:13_3": "pāvisi; sāyanhasamaye mahābhikkhusaṅghe cetiyaṁ vandamāne cetiyaṁ vandanatthāya na",
  "atk-abh02a7:13_4": "nikkhami. Kasmā? Khīṇāsavānañhi tīsu ratanesu mahantaṁ gāravaṁ hoti. Tasmā bhikkhusaṅghe",
  "atk-abh02a7:13_5": "vanditvā paṭikkante manussānaṁ sāyamāsabhuttavelāya sāmaṇerampi ajānāpetvā ‘cetiyaṁ",
  "atk-abh02a7:13_6": "vandissāmī’ti ekakova nikkhami. Sāmaṇero ‘kiṁ nu kho thero avelāya ekakova gacchati,",
  "atk-abh02a7:13_7": "jānissāmī’ti upajjhāyassa padānupadikova nikkhami. Thero anāvajjanena tassa āgamanaṁ",
  "atk-abh02a7:13_8": "ajānanto dakkhiṇadvārena mahācetiyaṅgaṇaṁ āruḷho. Sāmaṇeropi anupadaṁyeva āruḷho.",
  "atk-abh02a7:14_0": "Mahāthero mahācetiyaṁ ulloketvā buddhārammaṇaṁ pītiṁ gahetvā sabbaṁ cetaso samannāharitvā",
  "atk-abh02a7:14_1": "haṭṭhapahaṭṭho mahācetiyaṁ vandati. Sāmaṇero therassa vandanākāraṁ disvā ‘upajjhāyo",
  "atk-abh02a7:14_2": "me ativiya pasannacitto vandati; kiṁ nu kho pupphāni labhitvā pūjaṁ kareyyā’ti cintesi.",
  "atk-abh02a7:14_3": "There vanditvā uṭṭhāya sirasi añjaliṁ ṭhapetvā mahācetiyaṁ ulloketvā ṭhite sāmaṇero",
  "atk-abh02a7:14_4": "ukkāsitvā attano āgatabhāvaṁ jānāpesi. Thero parivattetvā olokento “kadā āgatosī”ti",
  "atk-abh02a7:14_5": "pucchi. “Tumhākaṁ cetiyaṁ vandanakāle, bhante; ativiya pasannā cetiyaṁ vandittha;",
  "atk-abh02a7:14_6": "kinnu kho pupphāni labhitvā pūjeyyāthā”ti? “Āma, sāmaṇera, imasmiṁ cetiye viya aññatra",
  "atk-abh02a7:14_7": "ettakaṁ dhātunidhānaṁ nāma natthi. Evarūpaṁ asadisaṁ mahāthūpaṁ pupphāni labhitvā",
  "atk-abh02a7:14_8": "ko na pūjeyyā”ti? “Tena hi, bhante, adhivāsetha, āharissāmī”ti tāvadeva jhānaṁ samāpajjitvā",
  "atk-abh02a7:14_9": "iddhiyā himavantaṁ gantvā vaṇṇagandhasampannāni pupphāni gahetvā parissāvanaṁ pūretvā",
  "atk-abh02a7:14_10": "mahāthere dakkhiṇamukhato pacchimamukhe asampatteyeva āgantvā pupphaparissāvanaṁ",
  "atk-abh02a7:14_11": "hatthe ṭhapetvā “pūjetha bhante”ti āha. Thero “atimandāni no, sāmaṇera, pupphānī”ti",
  "atk-abh02a7:14_12": "āha. “Gacchatha, bhante, bhagavato guṇe āvajjetvā pūjethā”ti.",
  "atk-abh02a7:15_0": "Thero pacchimamukhanissitena sopānena āruyha kucchivedikābhūmiyaṁ pupphapūjaṁ kātuṁ",
  "atk-abh02a7:15_1": "āraddho. Vedikābhūmi paripuṇṇā; pupphāni patitvā dutiyabhūmiyaṁ jaṇṇuppamāṇena odhinā",
  "atk-abh02a7:15_2": "pūrayiṁsu. Tato otaritvā pādapiṭṭhikapantiṁ pūjesi; sāpi paripūri; paripuṇṇabhāvaṁ",
  "atk-abh02a7:15_3": "ñatvā heṭṭhimatale vikiranto agamāsi; sabbaṁ cetiyaṅgaṇaṁ paripūri; tasmiṁ paripuṇṇe",
  "atk-abh02a7:15_4": "“sāmaṇera, pupphāni na khīyantī”ti āha. “Parissāvanaṁ, bhante, adhomukhaṁ karothā”ti.",
  "atk-abh02a7:15_5": "Adhomukhaṁ katvā cālesi. Tadā pupphāni khīṇāni. Thero parissāvanaṁ sāmaṇerassa datvā",
  "atk-abh02a7:15_6": "saddhiṁ hatthipākārena cetiyaṁ tikkhattuṁ padakkhiṇaṁ katvā catūsu ṭhānesu vanditvā",
  "atk-abh02a7:15_7": "pariveṇaṁ gacchanto cintesi – ‘yāva mahiddhiko vatāyaṁ sāmaṇero; sakkhissati nu kho",
  "atk-abh02a7:15_8": "imaṁ iddhānubhāvaṁ rakkhitunti? Tato ‘na sakkhissatī’ti disvā sāmaṇeraṁ āha – “sāmaṇera,",
  "atk-abh02a7:15_9": "tvaṁ idāni mahiddhiko; evarūpaṁ pana iddhiṁ nāsetvā pacchimakāle kāṇapesakāriyā hatthena",
  "atk-abh02a7:15_10": "madditaṁkañjiyaṁ pivissasī”ti. Daharakabhāvassa nāmesa doso yaṁ so upajjhāyassa kathāya",
  "atk-abh02a7:15_11": "saṁvejetvā ‘kammaṭṭhānaṁ me, bhante, ācikkhathā’ti na yāci; ‘amhākaṁ upajjhāyo kiṁ",
  "atk-abh02a7:15_12": "vadatī’ti taṁ pana asuṇanto viya agamāsi.",
  "atk-abh02a7:16_0": "Thero mahācetiyañca mahābodhiñca vanditvā sāmaṇeraṁ pattacīvaraṁ gāhāpetvā anupubbena",
  "atk-abh02a7:16_1": "kuṭeḷitissamahāvihāraṁ agamāsi. Sāmaṇero upajjhāyassa padānupadiko hutvā bhikkhācāraṁ",
  "atk-abh02a7:16_2": "na gacchati. “Kataraṁ gāmaṁ pavisatha, bhante”ti pucchitvā pana ‘idāni me upajjhāyo",
  "atk-abh02a7:16_3": "gāmadvāraṁ sampatto bhavissatī’ti ñatvā attano ca upajjhāyassa ca pattacīvaraṁ gahetvā",
  "atk-abh02a7:16_4": "ākāsenāgantvā therassa pattacīvaraṁ datvā piṇḍāya pavisati. Thero sabbakālaṁ ovadati",
  "atk-abh02a7:16_5": "– “sāmaṇera, mā evamakāsi; puthujjaniddhi nāma calā anibaddhā; asappāyaṁ rūpādiārammaṇaṁ",
  "atk-abh02a7:16_6": "labhitvā appamattakeneva bhijjati; santāya samāpattiyā parihīnā brahmacariyavāse",
  "atk-abh02a7:16_7": "santhambhituṁ na sakkontī”ti. Sāmaṇero ‘kiṁ katheti mayhaṁ upajjhāyo’ti sotuṁ na",
  "atk-abh02a7:16_8": "icchati, tatheva karoti. Thero anupubbena cetiyavandanaṁ karonto kammupendavihāraṁ",
  "atk-abh02a7:16_9": "nāma gato. Tattha vasantepi there sāmaṇero tatheva karoti.",
  "atk-abh02a7:17_0": "Athekadivasaṁ ekā pesakāradhītā abhirūpā paṭhamavaye ṭhitā kammupendagāmato nikkhamitvā",
  "atk-abh02a7:17_1": "padumassaraṁ oruyha gāyamānā pupphāni bhañjati. Tasmiṁ samaye sāmaṇero padumassaramatthakena",
  "atk-abh02a7:17_2": "gacchati gacchanto pana, sakkaralasikāya kāṇamakkhikā viya, tassā gītasadde bajjhi;",
  "atk-abh02a7:17_3": "tāvadeva iddhi antarahitā, chinnapakkho kāko viya ahosi. Santasamāpattibalena pana",
  "atk-abh02a7:17_4": "tattheva udakapiṭṭhe apatitvā simbalitūlaṁ viya patamānaṁ anupubbena padumassaratīre",
  "atk-abh02a7:17_5": "aṭṭhāsi. So vegena gantvā upajjhāyassa pattacīvaraṁ datvā nivatti. Mahāthero ‘pagevetaṁ",
  "atk-abh02a7:17_6": "mayā diṭṭhaṁ, nivāriyamānopi na nivattissatī’ti kiñci avatvā piṇḍāya pāvisi.",
  "atk-abh02a7:18_0": "Sāmaṇero gantvā padumassaratīre aṭṭhāsi tassā paccuttaraṇaṁ āgamayamāno. Sāpi sāmaṇeraṁ",
  "atk-abh02a7:18_1": "ākāsena gacchantañca punāgantvā ṭhitañca disvā ‘addhā esa maṁ nissāya ukkaṇṭhito’ti",
  "atk-abh02a7:18_2": "ñatvā ‘paṭikkama sāmaṇerā’ti āha. Sopi paṭipakkami. Itarā paccuttaritvā sāṭakaṁ nivāsetvā",
  "atk-abh02a7:18_3": "taṁ upasaṅkamitvā ‘kiṁ, bhante’ti pucchi. So tamatthaṁ ārocesi. Sā bahūhi kāraṇehi",
  "atk-abh02a7:18_4": "gharāvāse ādīnavaṁ brahmacariyavāse ānisaṁsañca dassetvā ovadamānāpi tassa ukkaṇṭhaṁ",
  "atk-abh02a7:18_5": "vinodetuṁ asakkontī ‘ayaṁ mama kāraṇā evarūpāya iddhiyā parihīno; na dāni yuttaṁ",
  "atk-abh02a7:18_6": "pariccajitu’nti. ‘Idheva tiṭṭhā’ti vatvā gharaṁ gantvā mātāpitūnaṁ taṁ pavattiṁ ārocesi.",
  "atk-abh02a7:18_7": "Tepi āgantvā nānappakāraṁ ovadamānā vacanaṁ aggaṇhantaṁ āhaṁsu – “tvaṁ amhe uccākulāti",
  "atk-abh02a7:18_8": "mā sallakkhesi. Mayaṁ pesakārā. Sakkhissasi pesakārakammaṁ kātu”nti? Sāmaṇero āha",
  "atk-abh02a7:18_9": "– “upāsaka, gihībhūto nāma pesakārakammaṁ vā kareyya naḷakārakammaṁ vā, kiṁ iminā,",
  "atk-abh02a7:18_10": "mā sāṭakamatte lobhaṁ karothā”ti. Pesakārako udare baddhasāṭakaṁ datvā gharaṁ netvā dhītaraṁ adāsi.",
  "atk-abh02a7:19_0": "So pesakārakammaṁ uggaṇhitvā pesakārehi saddhiṁ sālāya kammaṁ karoti. Aññesaṁ itthiyo",
  "atk-abh02a7:19_1": "pātova bhattaṁ sampādetvā āhariṁsu. Tassa bhariyā na tāva āgacchati. So itaresu kammaṁ",
  "atk-abh02a7:19_2": "vissajjetvā bhuñjamānesu tasaraṁ vaṭṭento nisīdi. Sā pacchā āgamāsi. Atha naṁ so",
  "atk-abh02a7:19_3": "‘aticirena āgatāsī’ti tajjesi. Mātugāmo ca nāma api cakkavattirājānaṁ attani paṭibaddhacittaṁ",
  "atk-abh02a7:19_4": "ñatvā dāsaṁ viya sallakkheti. Tasmā sā evamāha – “aññesaṁ ghare dārupaṇṇaloṇādīni",
  "atk-abh02a7:19_5": "sannihitāni; bāhirato āharitvā dāyakā pesakārakāpi atthi. Ahaṁ pana ekikā; tvampi",
  "atk-abh02a7:19_6": "‘mayhaṁ ghare idaṁ atthi, idaṁ natthī’ti na jānāsi. Sace icchasi bhuñja, no ce icchasi",
  "atk-abh02a7:19_7": "mā bhuñjā”ti. So ‘na kevalaṁ ussūre bhattaṁ āharasi, vācāyapi maṁ ghaṭṭesī’ti kujjhitvā",
  "atk-abh02a7:19_8": "aññaṁ paharaṇaṁ apassanto tameva tasaradaṇḍakaṁ tasarato luñcitvā khipi. Sā taṁ āgacchantaṁ",
  "atk-abh02a7:19_9": "disvā īsakaṁ parivatti. Tasaradaṇḍakassa ca koṭi nāma tikhiṇā hoti. Sā tassā parivattamānāya",
  "atk-abh02a7:19_10": "akkhikoṭiyaṁ pavisitvā aṭṭhāsi. Sā ubhohi hatthehi vegena akkhiṁ aggahesi. Bhinnaṭṭhānato lohitaṁ paggharati.",
  "atk-abh02a7:20_0": "So tasmiṁ kāle upajjhāyassa vacanaṁ anussari ‘idaṁ sandhāya maṁ upajjhāyo “anāgate",
  "atk-abh02a7:20_1": "kāle kāṇapesakāriyā hatthena madditaṁ kañjiyaṁ pivissasī”ti āha. Idaṁ therena diṭṭhaṁ",
  "atk-abh02a7:20_2": "bhavissati. Aho dīghadassī ayyo’ti mahāsaddena rodituṁ ārabhi. Tamenaṁ aññe “alaṁ,",
  "atk-abh02a7:20_3": "āvuso, mā rodi; akkhi nāma bhinnaṁ na sakkā rodanena paṭipākatikaṁ kātu”nti āhaṁsu.",
  "atk-abh02a7:20_4": "So “nāhaṁ etamatthaṁ rodāmi; apica kho idaṁ sandhāya rodāmī”ti sabbaṁ pavattiṁ paṭipāṭiyā",
  "atk-abh02a7:20_5": "kathesi. Evaṁ uppannā samathavipassanā nirujjhamānā anatthāya saṁvattanti.",
  "atk-abh02a7:21_0": "Aparampi vatthu – tiṁsamattā bhikkhū kalyāṇiyaṁ mahācetiyaṁ vanditvā aṭavimaggena",
  "atk-abh02a7:21_1": "mahāmaggaṁ otaramānā antarāmagge jhāmakkhette kammaṁ katvā āgacchantaṁ ekaṁ manussaṁ",
  "atk-abh02a7:21_2": "addasaṁsu. Tassa sarīraṁ masimakkhitaṁ hoti, masimakkhitameva ca ekaṁ kāsāvaṁ kacchaṁ",
  "atk-abh02a7:21_3": "pīḷetvā nivatthaṁ. Olokiyamāno jhāmakhāṇuko viya khāyati. So divasabhāge kammaṁ katvā",
  "atk-abh02a7:21_4": "upaḍḍhajhāyamānānaṁ dārūnaṁ kalāpaṁ ukkhipitvā piṭṭhiyaṁ vippakiṇṇehi kesehi kummaggena",
  "atk-abh02a7:21_5": "āgantvā bhikkhūnaṁ sammukhe aṭṭhāsi. Sāmaṇerā disvā aññamaññaṁ olokayamānā “āvuso,",
  "atk-abh02a7:21_6": "tuyhaṁ pitā, tuyhaṁ mahāpitā, tuyhaṁ mātulo”ti hasamānā gantvā “ko nāmosi tvaṁ, upāsakā”ti",
  "atk-abh02a7:21_7": "nāmaṁ pucchiṁsu. So nāmaṁ pucchito vippaṭisārī hutvā dārukalāpaṁ chaḍḍetvā vatthaṁ",
  "atk-abh02a7:21_8": "saṁvidhāya nivāsetvā mahāthere vanditvā “tiṭṭhatha tāva, bhante”ti āha. Mahātherā aṭṭhaṁsu.",
  "atk-abh02a7:22_0": "Daharasāmaṇerā āgantvā mahātherānaṁ sammukhāpi parihāsaṁ karonti. Upāsako āha – “bhante,",
  "atk-abh02a7:22_1": "tumhe maṁ passitvā parihasatha; ettakeneva matthakaṁ pattamhāti sallakkhetha. Ahampi",
  "atk-abh02a7:22_2": "pubbe tumhādisova samaṇo ahosiṁ. Tumhākaṁ pana cittekaggatāmattampi natthi. Ahaṁ",
  "atk-abh02a7:22_3": "imasmiṁ sāsane mahiddhiko mahānubhāvo ahosiṁ; ākāsaṁ gahetvā pathaviṁ karomi, pathaviṁ",
  "atk-abh02a7:22_4": "ākāsaṁ; dūraṁ gaṇhitvā santikaṁ karomi, santikaṁ dūraṁ; cakkavāḷasahassaṁ khaṇena",
  "atk-abh02a7:22_5": "vinivijjhāmi. Hatthe me passatha; idāni pana makkaṭahatthasadisā. Ahaṁ imeheva hatthehi",
  "atk-abh02a7:22_6": "idha nisinnova candimasūriye parāmasiṁ. Imesaṁyeva pādānaṁ candimasūriye pādakathalikaṁ",
  "atk-abh02a7:22_7": "katvā nisīdiṁ. Evarūpā me iddhi pamādena antarahitā. Tumhe mā pamajjittha. Pamādena",
  "atk-abh02a7:22_8": "hi evarūpaṁ byasanaṁ pāpuṇanti. Appamattā viharantā jātijarāmaraṇassa antaṁ karonti.",
  "atk-abh02a7:22_9": "Tasmā tumhe maññeva ārammaṇaṁ karitvā appamattā hotha, bhante”ti tajjetvā ovādamadāsi.",
  "atk-abh02a7:22_10": "Te tassa kathentasseva saṁvegaṁ āpajjitvā vipassamānā tiṁsa janā tattheva arahattaṁ",
  "atk-abh02a7:22_11": "pāpuṇiṁsūti. Evampi uppannā samathavipassanā nirujjhamānā anatthāya saṁvattantīti",
  "atk-abh02a7:22_12": "veditabbā. Ayaṁ tāva lokiyasammappadhānakathāya vinicchayo.",
  "atk-abh02a7:23_0": "Lokuttaramaggakkhaṇe panetaṁ ekameva vīriyaṁ catukiccasādhanavasena cattāri nāmāni",
  "atk-abh02a7:23_1": "labhati. Tattha anuppannānanti asamudācāravasena vā ananubhūtārammaṇavasena vā anuppannānaṁ;",
  "atk-abh02a7:23_2": "aññathā hi anamatagge saṁsāre anuppannā pāpakā akusalā dhammā nāma natthi. Anuppannā",
  "atk-abh02a7:23_3": "pana uppajjamānāpi eteyeva uppajjanti, pahīyamānāpi eteyeva pahīyanti.",
  "atk-abh02a7:24_0": "Tattha ekaccassa vattavasena kilesā na samudācaranti. Ekaccassa ganthadhutaṅgasamādhivipassanā",
  "atk-abh02a7:24_1": "navakammikānaṁ aññataravasena. Kathaṁ? Ekacco hi vattasampanno hoti. Tassa dvāsītikhuddakavattāni,",
  "atk-abh02a7:24_2": "cuddasa mahāvattāni, cetiyaṅgaṇabodhiyaṅgaṇapānīyamāḷauposathāgāraāgantukagamikavattāni",
  "atk-abh02a7:24_3": "ca karontasseva kilesā okāsaṁ na labhanti; aparabhāge panassa vattaṁ vissajjetvā",
  "atk-abh02a7:24_4": "bhinnavattassa vicarato ayonisomanasikārañceva sativossaggañca āgamma uppajjanti.",
  "atk-abh02a7:24_5": "Evaṁ asamudācāravasena anuppannā uppajjanti nāma.",
  "atk-abh02a7:25_0": "Ekacco ganthayutto hoti; ekampi nikāyaṁ gaṇhāti, dvepi, tayopi, cattāropi, pañcapi.",
  "atk-abh02a7:25_1": "Tasseva tepiṭakaṁ buddhavacanaṁ atthavasena pāḷivasena anusandhivasena pubbāparavasena",
  "atk-abh02a7:25_2": "gaṇhantassa sajjhāyantassa cintentassa vācentassa desentassa pakāsentassa kilesā",
  "atk-abh02a7:25_3": "okāsaṁ na labhanti; aparabhāge panassa ganthakammaṁ pahāya kusītassa vicarato ayonisomanasikārasativossagge",
  "atk-abh02a7:25_4": "āgamma uppajjanti. Evampi asamudācāravasena anuppannā uppajjanti nāma.",
  "atk-abh02a7:26_0": "Ekacco pana dhutaṅgadharo hoti, terasa dhutaṅgaguṇe samādāya vattati. Tassa dhutaṅgaguṇe",
  "atk-abh02a7:26_1": "pariharantassa kilesā okāsaṁ na labhanti; aparabhāge panassa dhutaṅgāni vissajjetvā",
  "atk-abh02a7:26_2": "bāhullāya āvaṭṭassa vicarato ayonisomanasikārasativossagge āgamma uppajjanti. Evampi",
  "atk-abh02a7:26_3": "asamudācāravasena anuppannā uppajjanti nāma.",
  "atk-abh02a7:27_0": "Ekacco pana aṭṭhasu samāpattīsu ciṇṇavasī hoti. Tassa paṭhamajjhānādīsu āvajjanavasīādīnaṁ",
  "atk-abh02a7:27_1": "vasena viharantassa kilesā okāsaṁ na labhanti; aparabhāge panassa parihīnajjhānassa",
  "atk-abh02a7:27_2": "vā vissaṭṭhajjhānassa vā bhassādīsu anuyuttassa viharato ayonisomanasikārasativossagge",
  "atk-abh02a7:27_3": "āgamma uppajjanti. Evampi asamudācāravasena anuppannā kilesā uppajjanti nāma.",
  "atk-abh02a7:28_0": "Ekacco pana vipassako hoti; sattasu vā vipassanāsu aṭṭhārasasu vā mahāvipassanāsu",
  "atk-abh02a7:28_1": "kammaṁ karonto viharati. Tassevaṁ viharato kilesā okāsaṁ na labhanti; aparabhāge",
  "atk-abh02a7:28_2": "panassa vipassanākammaṁ pahāya kāyadaḷhībahulassa viharato ayonisomanasikārasativossagge",
  "atk-abh02a7:28_3": "āgamma uppajjanti. Evampi asamudācāravasena anuppannā kilesā uppajjanti nāma.",
  "atk-abh02a7:29_0": "Ekacco pana navakammiko hoti, uposathāgārabhojanasālādīni karoti. Tassa tesaṁ upakaraṇāni",
  "atk-abh02a7:29_1": "cintentassa kilesā okāsaṁ na labhanti; aparabhāge panassa navakamme niṭṭhite vā vissaṭṭhe",
  "atk-abh02a7:29_2": "vā ayonisomanasikārasativossagge āgamma uppajjanti. Evampi asamudācāravasena anuppannā",
  "atk-abh02a7:29_3": "kilesā uppajjanti nāma.",
  "atk-abh02a7:30_0": "Ekacco pana brahmalokā āgato suddhasatto hoti. Tassa anāsevanāya kilesā okāsaṁ na",
  "atk-abh02a7:30_1": "labhanti; aparabhāge panassa laddhāsevanassa ayonisomanasikārasativossagge āgamma",
  "atk-abh02a7:30_2": "uppajjanti. Evampi asamudācāravasena anuppannā kilesā uppajjanti nāma. Evaṁ tāva",
  "atk-abh02a7:30_3": "asamucāravasena anuppannatā veditabbā.",
  "atk-abh02a7:31_0": "Kathaṁ ananubhūtārammaṇavasena? Idhekacco ananubhūtapubbaṁ manāpiyādibhedaṁ ārammaṇaṁ",
  "atk-abh02a7:31_1": "labhati. Tassa tattha ayonisomanasikārasativossagge āgamma rāgādayo kilesā uppajjanti.",
  "atk-abh02a7:31_2": "Evaṁ ananubhūtārammaṇavasena anuppannā uppajjanti nāma. Lokuttaramaggakkhaṇe pana ekameva vīriyaṁ.",
  "atk-abh02a7:32_0": "Ye ca evaṁ anuppannā uppajjeyyuṁ, te yathā neva uppajjanti, evaṁ nesaṁ anuppādakiccaṁ",
  "atk-abh02a7:32_1": "uppannānañca pahānakiccaṁ sādheti. Tasmā uppannānaṁ pāpakānanti ettha pana catubbidhaṁ",
  "atk-abh02a7:32_2": "uppannaṁ – vattamānuppannaṁ, bhutvā vigatuppannaṁ, okāsakatuppannaṁ, bhūmiladdhuppannanti.",
  "atk-abh02a7:32_3": "Tattha ye kilesā vijjamānā uppādādisamaṅgino – idaṁ vattamānuppannaṁ nāma. Kamme",
  "atk-abh02a7:32_4": "pana javite ārammaṇarasaṁ anubhavitvā niruddhavipāko bhutvā vigataṁ nāma. Kammaṁ",
  "atk-abh02a7:32_5": "uppajjitvā niruddhaṁ bhutvā vigataṁ nāma. Tadubhayampi bhutvā vigatuppannanti saṅkhaṁ",
  "atk-abh02a7:32_6": "gacchati. Kusalākusalakammaṁ aññassa kammassa vipākaṁ paṭibāhitvā attano vipākassa",
  "atk-abh02a7:32_7": "okāsaṁ karoti. Evaṁ kate okāse vipāko uppajjamāno okāsakaraṇato paṭṭhāya uppannoti",
  "atk-abh02a7:32_8": "vuccati. Idaṁ okāsakatuppannaṁ nāma.",
  "atk-abh02a7:33_0": "Pañcakkhandhā pana vipassanāya bhūmi nāma. Te atītādibhedā honti. Tesu anusayitakilesā",
  "atk-abh02a7:33_1": "pana atītā vā anāgatā vā paccuppannā vāti na vattabbā. Atītakkhandhesu anusayitāpi",
  "atk-abh02a7:33_2": "hi appahīnāva honti. Anāgatakkhandhesu, paccuppannakkhandhesu anusayitāpi appahīnāva",
  "atk-abh02a7:33_3": "honti. Idaṁ bhūmiladdhuppannaṁ nāma. Tenāhu porāṇā – “tāsu tāsu bhūmīsu asamugghātitā",
  "atk-abh02a7:33_4": "kilesā bhūmiladdhuppannāti saṅkhaṁ gacchantī”ti.",
  "atk-abh02a7:34_0": "Aparampi catubbidhaṁ uppannaṁ – samudācāruppannaṁ, ārammaṇādhigahituppannaṁ, avikkhambhituppannaṁ,",
  "atk-abh02a7:34_1": "asamugdhātituppannanti. Tattha sampati vattamānaṁyeva ‘samudācāruppannaṁ’ nāma. Sakiṁ",
  "atk-abh02a7:34_2": "cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti",
  "atk-abh02a7:34_3": "na vattabbā. Kasmā? Ārammaṇassa adhigahitattā. Yathā kiṁ? Yathā khīrarukkhassa kuṭhāriyā",
  "atk-abh02a7:34_4": "āhatāhataṭṭhāne khīraṁ na nikkhamissatīti na vattabbaṁ, evaṁ. Idaṁ ‘ārammaṇādhigahituppannaṁ’",
  "atk-abh02a7:34_5": "nāma. Samāpattiyā avikkhambhitakilesā pana imasmiṁ nāma ṭhāne nuppajjissantīti na",
  "atk-abh02a7:34_6": "vattabbā. Kasmā? Avikkhambhitattā. Yathā kiṁ? Yathā sace khīrarukkhaṁ kuṭhāriyā āhaneyyuṁ,",
  "atk-abh02a7:34_7": "‘imasmiṁ nāma ṭhāne khīraṁ na nikkhameyyā’ti na vattabbaṁ, evaṁ. Idaṁ ‘avikkhambhituppannaṁ’",
  "atk-abh02a7:34_8": "nāma. Maggena asamugghātitakilesā pana bhavagge nibbattassāpi nuppajjissantīti purimanayeneva",
  "atk-abh02a7:34_9": "vitthāretabbaṁ. Idaṁ ‘asamugghātituppannaṁ’ nāma.",
  "atk-abh02a7:35_0": "Imesu uppannesu vattamānuppannaṁ, bhutvāvigatuppannaṁ, okāsakatuppannaṁ, samudācāruppannanti",
  "atk-abh02a7:35_1": "catubbidhaṁ uppannaṁ na maggavajjhaṁ; bhūmiladdhuppannaṁ, ārammaṇādhiggahituppannaṁ,",
  "atk-abh02a7:35_2": "avikkhambhituppannaṁ, asamugghātituppannanti catubbidhaṁ maggavajjhaṁ. Maggo hi uppajjamāno",
  "atk-abh02a7:35_3": "ete kilese pajahati. So ye kilese pajahati, te atītā vā anāgatā vā paccuppannā vāti",
  "atk-abh02a7:35_4": "na vattabbā. Vuttampi cetaṁ –",
  "atk-abh02a7:36_0": "“Hañci atīte kilese pajahati, tena hi khīṇaṁ khepeti, niruddhaṁ nirodheti, vigataṁ",
  "atk-abh02a7:36_1": "vigameti, atthaṅgataṁ atthaṁ gameti, atītaṁ yaṁ natthi taṁ pajahati. Hañci anāgate",
  "atk-abh02a7:36_2": "kilese pajahati, tena hi ajātaṁ pajahati, anibbattaṁ anuppannaṁ apātubhūtaṁ pajahati,",
  "atk-abh02a7:36_3": "anāgataṁ yaṁ natthi taṁ pajahati. Hañci paccuppanne kilese pajahati, tena hi ratto",
  "atk-abh02a7:36_4": "rāgaṁ pajahati, duṭṭho dosaṁ, mūḷho mohaṁ, vinibaddho mānaṁ, parāmaṭṭho diṭṭhiṁ,",
  "atk-abh02a7:36_5": "vikkhepagato uddhaccaṁ, aniṭṭhaṅgato vicikicchaṁ, thāmagato anusayaṁ pajahati; kaṇhasukkadhammā",
  "atk-abh02a7:36_6": "yuganaddhā samameva vattanti; saṁkilesikā maggabhāvanā hoti…pe… tena hi natthi maggabhāvanā,",
  "atk-abh02a7:36_7": "natthi phalasacchikiriyā, natthi kilesappahānaṁ, natthi dhammābhisamayo’ti. ‘Atthi",
  "atk-abh02a7:36_8": "maggabhāvanā…pe… atthi dhammābhisamayo’ti. Yathā kathaṁ viya? Seyyathāpi taruṇo rukkho…pe…",
  "atk-abh02a7:36_9": "apātubhūtāneva na pātubhavanti”ti.",
  "atk-abh02a7:37_0": "Iti pāḷiyaṁ ajātaphalarukkho āgato; jātaphalarukkhena pana dīpetabbaṁ. Yathā hi saphalo",
  "atk-abh02a7:37_1": "taruṇaambarukkho. Tassa phalāni manussā paribhuñjeyyuṁ, sesāni pātetvā pacchiyo pūreyyuṁ.",
  "atk-abh02a7:37_2": "Athañño puriso taṁ pharasunā chindeyya. Tenassa neva atītāni phalāni nāsitāni honti,",
  "atk-abh02a7:37_3": "na anāgatapaccuppannāni ca nāsitāni; atītāni hi manussehi paribhuttāni, anāgatāni",
  "atk-abh02a7:37_4": "anibbattāni na sakkā nāsetuṁ. Yasmiṁ pana samaye so chinno tadā phalāniyeva natthīti",
  "atk-abh02a7:37_5": "paccuppannānipi anāsitāni. Sace pana rukkho acchinno assa, athassa pathavīrasañca",
  "atk-abh02a7:37_6": "āporasañca āgamma yāni phalāni nibbatteyyuṁ, tāni nāsitāni honti. Tāni hi ajātāneva",
  "atk-abh02a7:37_7": "na jāyanti, anibbattāneva na nibbattanti, apātubhūtāneva na pātubhavanti. Evameva",
  "atk-abh02a7:37_8": "maggo nāpi atītādibhede kilese pajahati, nāpi na pajahati. Yesañhi kilesānaṁ maggena",
  "atk-abh02a7:37_9": "khandhesu apariññātesu uppatti siyā, maggena uppajjitvā khandhānaṁ pariññātattā te",
  "atk-abh02a7:37_10": "kilesā ajātāva na jāyanti, anibbattāva na nibbattanti, apātubhūtāva na pātubhavanti.",
  "atk-abh02a7:37_11": "Taruṇaputtāya itthiyā puna avijāyanatthaṁ byādhitānaṁ rogavūpasamatthaṁ pītabhesajjehi",
  "atk-abh02a7:37_12": "cāpi ayamattho vibhāvetabbo. Evaṁ maggo ye kilese pajahati, te atītā vā anāgatā vā",
  "atk-abh02a7:37_13": "paccuppannā vāti na vattabbā. Na ca maggo kilese na pajahati. Ye pana maggo kilese",
  "atk-abh02a7:37_14": "pajahati, te sandhāya ‘uppannānaṁ pāpakāna’ntiādi vuttaṁ.",
  "atk-abh02a7:38_0": "Na kevalañca maggo kileseyeva pajahati, kilesānaṁ pana appahīnattā ye uppajjeyyuṁ",
  "atk-abh02a7:38_1": "upādinnakkhandhā, tepi pajahatiyeva. Vuttampi cetaṁ “sotāpattimaggañāṇena abhisaṅkhāraviññāṇassa",
  "atk-abh02a7:38_2": "nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca",
  "atk-abh02a7:38_3": "etthete nirujjhantī”ti vitthāro. Iti maggo upādinnato anupādinnato ca vuṭṭhāti. Bhavavasena",
  "atk-abh02a7:38_4": "pana sotāpattimaggo apāyabhavato vuṭṭhāti. Sakadāgāmimaggo sugatibhavekadesato; anāgāmimaggo",
  "atk-abh02a7:38_5": "sugatikāmabhavato; vuṭṭhāti arahattamaggo rūpārūpabhavato vuṭṭhāti, sabbabhavehi",
  "atk-abh02a7:38_6": "vuṭṭhātiyevātipi vadanti.",
  "atk-abh02a7:39_0": "Atha maggakkhaṇe kathaṁ anuppannānaṁ uppādāya bhāvanā hoti? Kathaṁ vā uppannānaṁ",
  "atk-abh02a7:39_1": "ṭhitiyāti? Maggappavattiyā eva. Maggo hi pavattamāno pubbe anuppannapubbattā anuppanno",
  "atk-abh02a7:39_2": "nāma vuccati. Anāgatapubbañhi ṭhānaṁ gantvā ananubhūtapubbaṁ vā ārammaṇaṁ anubhavitvā",
  "atk-abh02a7:39_3": "vattāro bhavanti – ‘anāgataṭṭhānaṁ āgatamha, ananubhūtaṁ ārammaṇaṁ anubhavāmā’ti.",
  "atk-abh02a7:39_4": "Yā cassa pavatti, ayameva ṭhiti nāmāti ṭhitiyā bhāvetīti vattuṁ vaṭṭati. Evametassa",
  "atk-abh02a7:39_5": "bhikkhuno idaṁ lokuttaramaggakkhaṇe vīriyaṁ “anuppannānaṁ pāpakānaṁ akusalānaṁ dhammānaṁ",
  "atk-abh02a7:39_6": "anuppādāyā”tiādīni cattāri nāmāni labhati. Ayaṁ lokuttaramaggakkhaṇe sammappadhānakathā.",
  "atk-abh02a7:39_7": "Evamettha lokiyalokuttaramissakā sammappadhānā niddiṭṭhāti.",
  "atk-abh02a7:40": "Suttantabhājanīyavaṇṇanā.",
  "atk-abh02a7:41": "2. Abhidhammabhājanīyavaṇṇanā",
  "atk-abh02a7:42_0": "408. Abhidhammabhājanīye sabbānipi sammappadhānāni dhammasaṅgaṇiyaṁ vibhattassa desanānayassa",
  "atk-abh02a7:42_1": "mukhamattameva dassentena niddiṭṭhāni. Tattha nayabhedo veditabbo. Kathaṁ? Paṭhamasammappadhāne",
  "atk-abh02a7:42_2": "tāva sotāpattimagge jhānābhinivese suddhikapaṭipadā, suddhikasuññatā, suññatapaṭipadā,",
  "atk-abh02a7:42_3": "suddhikaappaṇihitā, appaṇihitapaṭipadāti imesu pañcasu ṭhānesu dvinnaṁ dvinnaṁ catukkapañcakanayānaṁ",
  "atk-abh02a7:42_4": "vasena dasa nayā honti. Evaṁ sesesupīti vīsatiyā abhinivesesu dve nayasatāni. Tāni",
  "atk-abh02a7:42_5": "catūhi adhipatīhi catugguṇitāni aṭṭha. Iti suddhikāni dve sādhipatīni aṭṭhāti sabbampi",
  "atk-abh02a7:42_6": "nayasahassaṁ hoti. Tathādutiyasammappadhānādīsu suddhikasammappadhāne cāti sotāpattimagge",
  "atk-abh02a7:42_7": "pañcanayasahassāni. Yathā ca sotāpattimagge, evaṁ sesamaggesupīti kusalavaseneva",
  "atk-abh02a7:42_8": "vīsati nayasahassāni. Vipāke pana sammappadhānehi kattabbakiccaṁ natthīti vipākavāro",
  "atk-abh02a7:42_9": "na gahitoti. Sammappadhānāni panettha nibbattitalokuttarāneva kathitānīti veditabbāni.",
  "atk-abh02a7:43": "Abhidhammabhājanīyavaṇṇanā.",
  "atk-abh02a7:44": "3. Pañhāpucchakavaṇṇanā",
  "atk-abh02a7:45_0": "427. Pañhāpucchake pāḷianusāreneva sammappadhānānaṁ kusalādibhāvo veditabbo. Ārammaṇattikesu",
  "atk-abh02a7:45_1": "pana sabbānipi etāni appamāṇaṁ nibbānaṁ ārabbha pavattito appamāṇārammaṇāneva, na",
  "atk-abh02a7:45_2": "maggārammaṇāni; sahajātahetuvasena pana maggahetukāni; vīmaṁsaṁ jeṭṭhakaṁ katvā maggabhāvanākāle",
  "atk-abh02a7:45_3": "maggādhipatīni; chandacittajeṭṭhikāya maggabhāvanāya na vattabbāni maggādhipatīnīti;",
  "atk-abh02a7:45_4": "vīriyajeṭṭhikāya pana aññassa vīriyassa abhāvā na vattabbāni maggādhipatīnīti vā",
  "atk-abh02a7:45_5": "na maggādhipatīnīti vā; atītādīsu ekārammaṇabhāvenapi na vattabbāni; nibbānassa pana",
  "atk-abh02a7:45_6": "bahiddhādhammattā bahiddhārammaṇāni nāma hontīti. Evametasmiṁ pañhāpucchake nibbattitalokuttarāneva",
  "atk-abh02a7:45_7": "sammappadhānāni kathitāni. Sammāsambuddhena hi suttantabhājanīyasmiṁyeva lokiyalokuttaramissakā",
  "atk-abh02a7:45_8": "sammappadhānā kathitā; abhidhammabhājanīyapañhāpucchakesu pana lokuttarāyevāti. Evamayaṁ",
  "atk-abh02a7:45_9": "sammappadhānavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a7:46": "Sammohavinodaniyā vibhaṅgaṭṭhakathāya",
  "atk-abh02a7:47": "Sammappadhānavibhaṅgavaṇṇanā niṭṭhitā."
}