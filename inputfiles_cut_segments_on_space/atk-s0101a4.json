{
  "atk-s0101a4:0": "4. Soṇadaṇḍasuttavaṇṇanā",
  "atk-s0101a4:1_0": "300. Evaṁ me sutaṁ…pe… aṅgesūti soṇadaṇḍasuttaṁ. Tatrāyaṁ apubbapadavaṇṇanā. Aṅgesūti",
  "atk-s0101a4:1_1": "aṅgā nāma aṅgapāsādikatāya evaṁ laddhavohārā jānapadino rājakumārā, tesaṁ nivāso",
  "atk-s0101a4:1_2": "ekopi janapado rūḷhisaddena aṅgāti vuccati, tasmiṁ aṅgesu janapade. Cārikanti idhāpi",
  "atk-s0101a4:1_3": "aturitacārikā ceva nibaddhacārikā ca adhippetā. Tadā kira bhagavato dasasahassilokadhātuṁ",
  "atk-s0101a4:1_4": "olokentassa soṇadaṇḍo brāhmaṇo ñāṇajālassa anto paññāyittha. Atha bhagavā ayaṁ brāhmaṇo",
  "atk-s0101a4:1_5": "mayhaṁ ñāṇajāle paññāyati. ‘Atthi nu khvassupanissayo’ti vīmaṁsanto addasa. ‘Mayi",
  "atk-s0101a4:1_6": "tattha gate etassa antevāsino dvādasahākārehi brāhmaṇassa vaṇṇaṁ bhāsitvā mama santike",
  "atk-s0101a4:1_7": "āgantuṁ na dassanti. So pana tesaṁ vādaṁ bhinditvā ekūnatiṁsa ākārehi mama vaṇṇaṁ",
  "atk-s0101a4:1_8": "bhāsitvā maṁ upasaṅkamitvā pañhaṁ pucchissati. So pañhavissajjanapariyosāne saraṇaṁ",
  "atk-s0101a4:1_9": "gamissatī’ti, disvā pañcasatabhikkhuparivāro taṁ janapadaṁ paṭipanno. Tena vuttaṁ",
  "atk-s0101a4:1_10": "– aṅgesu cārikaṁ caramāno…pe… yena campā tadavasarīti.",
  "atk-s0101a4:2_0": "Gaggarāya pokkharaṇiyā tīreti tassa campānagarassa avidūre gaggarāya nāma rājaggamahesiyā",
  "atk-s0101a4:2_1": "khaṇitattā gaggarāti laddhavohārā pokkharaṇī atthi. Tassā tīre samantato nīlādipañcavaṇṇakusumapaṭimaṇḍitaṁ",
  "atk-s0101a4:2_2": "mahantaṁ campakavanaṁ. Tasmiṁ bhagavā kusumagandhasugandhe campakavane viharati.",
  "atk-s0101a4:2_3": "Taṁ sandhāya gaggarāya pokkharaṇiyā tīreti vuttaṁ. Māgadhena seniyena bimbisārenāti",
  "atk-s0101a4:2_4": "ettha so rājā magadhānaṁ issarattā māgadho. Mahatiyā senāya samannāgatattā seniyo.",
  "atk-s0101a4:2_5": "Bimbīti suvaṇṇaṁ. Tasmā sārasuvaṇṇasadisavaṇṇatāya bimbisāroti vuccati.",
  "atk-s0101a4:3_0": "301-302. Bahū bahū hutvā saṁhatāti saṅghā. Ekekissāya disāya saṅgho etesaṁ atthīti",
  "atk-s0101a4:3_1": "saṅghī. Pubbe nagarassa anto agaṇā bahi nikkhamitvā gaṇataṁ pattāti gaṇībhūtā. Khattaṁ",
  "atk-s0101a4:3_2": "āmantesīti. Khattā vuccati pucchitapañhe byākaraṇasamattho mahāmatto, taṁ āmantesi",
  "atk-s0101a4:3_3": "āgamentūti muhuttaṁ paṭimānentu, mā gacchantūti vuttaṁ hoti.",
  "atk-s0101a4:4": "Soṇadaṇḍaguṇakathā",
  "atk-s0101a4:5_0": "303.Nānāverajjakānanti nānāvidhesu rajjesu, aññesu aññesu kāsikosalādīsu rajjesu",
  "atk-s0101a4:5_1": "jātā, tāni vā tesaṁ nivāsā, tato vā āgatāti nānāverajjakā, tesaṁ nānāverajjakānaṁ.",
  "atk-s0101a4:5_2": "Kenacideva karaṇīyenāti tasmiṁ kira nagare dvīhi karaṇīyehi brāhmaṇā sannipatanti",
  "atk-s0101a4:5_3": "– yaññānubhavanatthaṁ vā mantasajjhāyanatthaṁ vā. Tadā ca tasmiṁ nagare yamaññā natthi.",
  "atk-s0101a4:5_4": "Soṇadaṇḍassa pana santike mantasajjhāyanatthaṁ ete sannipatitā. Taṁ sandhāya vuttaṁ",
  "atk-s0101a4:5_5": "– “kenacideva karaṇīyenā”ti. Te tassa gamanaṁ sutvā cintesuṁ – “ayaṁ soṇadaṇḍo uggatabrāhmaṇo",
  "atk-s0101a4:5_6": "yebhuyyena ca aññe brāhmaṇā samaṇaṁ gotamaṁ saraṇaṁ gatā, ayameva na gato. Svāyaṁ",
  "atk-s0101a4:5_7": "sace tattha gamissati, addhā samaṇassa gotamassa āvaṭṭaniyā māyāya āvaṭṭito, taṁ",
  "atk-s0101a4:5_8": "saraṇaṁ gamissati. Tato etassāpi gehadvāre brāhmaṇānaṁ sannipāto na bhavissatī”ti.",
  "atk-s0101a4:5_9": "“Handassa gamanantarāyaṁ karomā”ti sammantayitvā tattha agamaṁsu. Taṁ sandhāya –",
  "atk-s0101a4:5_10": "atha kho te brāhmaṇātiādi vuttaṁ.",
  "atk-s0101a4:6_0": "Tattha imināpaṅgenāti imināpi kāraṇena. Evaṁ etaṁ kāraṇaṁ vatvā puna – “attano vaṇṇe",
  "atk-s0101a4:6_1": "bhaññamāne atussanakasatto nāma natthi. Handassa vaṇṇaṁ bhaṇanena gamanaṁ nivāressāmā”ti",
  "atk-s0101a4:6_2": "cintetvā bhavañhi soṇadaṇḍo ubhato sujātotiādīni kāraṇāni āhaṁsu.",
  "atk-s0101a4:7_0": "Ubhatoti dvīhi pakkhehi. Mātito ca pitito cāti bhoto mātā brāhmaṇī, mātumātā brāhmaṇī,",
  "atk-s0101a4:7_1": "tassāpi mātā brāhmaṇī; pitā brāhmaṇo, pitupitā brāhmaṇo, tassāpi pitā brāhmaṇoti,",
  "atk-s0101a4:7_2": "evaṁ bhavaṁ ubhato sujāto mātito ca pitito ca. Saṁsuddhagahaṇikoti saṁsuddhā te mātugahaṇī",
  "atk-s0101a4:7_3": "kucchīti attho. Samavepākiniyā gahaṇiyāti ettha pana kammajatejodhātu “gahaṇī”ti vuccati.",
  "atk-s0101a4:8_0": "Yāva sattamā pitāmahayugāti ettha pitupitā pitāmaho, pitāmahassa yugaṁ pitāmahayugaṁ.",
  "atk-s0101a4:8_1": "Yuganti āyuppamāṇaṁ vuccati. Abhilāpamattameva cetaṁ. Atthato pana pitāmahoyeva pitāmahayugaṁ.",
  "atk-s0101a4:8_2": "Tato uddhaṁ sabbepi pubbapurisā pitāmahaggahaṇeneva gahitā. Evaṁ yāva sattamo puriso,",
  "atk-s0101a4:8_3": "tāva saṁsuddhagahaṇiko. Atha vā akkhitto anupakuṭṭho jātivādenāti dassenti. Akkhittoti",
  "atk-s0101a4:8_4": "– “apanetha etaṁ, kiṁ iminā”ti evaṁ akkhitto anavakkhitto. Anupakuṭṭhoti na upakuṭṭho,",
  "atk-s0101a4:8_5": "na akkosaṁ vā nindaṁ vā laddhapubbo. Kena kāraṇenāti? Jātivādena. Itipi – “hīnajātiko",
  "atk-s0101a4:8_6": "eso”ti evarūpena vacanenāti attho.",
  "atk-s0101a4:9_0": "Aḍḍhoti issaro. Mahaddhanoti mahatā dhanena samannāgato. Bhavato hi gehe pathaviyaṁ",
  "atk-s0101a4:9_1": "paṁsuvālikā viya bahudhanaṁ, samaṇo pana gotamo adhano bhikkhāya udaraṁ pūretvā yāpetīti",
  "atk-s0101a4:9_2": "dassenti. Mahābhogoti pañcakāmaguṇavasena mahāupabhogo. Evaṁ yaṁ yaṁ guṇaṁ vadanti,",
  "atk-s0101a4:9_3": "tassa tassa paṭipakkhavasena bhagavato aguṇaṁyeva dassemāti maññamānā vadanti.",
  "atk-s0101a4:10_0": "Abhirūpoti aññehi manussehi abhirūpo adhikarūpo. Dassanīyoti divasampi passantānaṁ",
  "atk-s0101a4:10_1": "atittikaraṇato dassanayoggo. Dassaneneva cittapasādajananato pāsādiko. Pokkharatā",
  "atk-s0101a4:10_2": "vuccati sundarabhāvo, vaṇṇassa pokkharatā vaṇṇapokkharatā, tāya vaṇṇasampattiyā yuttoti",
  "atk-s0101a4:10_3": "attho. Porāṇā panāhu – “pokkharanti sarīraṁ vadanti, vaṇṇaṁ vaṇṇamevā”ti. Tesaṁ matena",
  "atk-s0101a4:10_4": "vaṇṇañca pokkharañca vaṇṇapokkharāni. Tesaṁ bhāvo vaṇṇapokkharatā. Iti paramāya vaṇṇapokkharatāyāti",
  "atk-s0101a4:10_5": "uttamena parisuddhena vaṇṇena ceva sarīrasaṇṭhānasampattiyā cāti attho. Brahmavaṇṇīti",
  "atk-s0101a4:10_6": "seṭṭhavaṇṇī. Parisuddhavaṇṇesupi seṭṭhena suvaṇṇavaṇṇena samannāgatoti attho. Brahmavacchasīti",
  "atk-s0101a4:10_7": "mahābrahmuno sarīrasadiseneva sarīrena samannāgato. Akhuddāvakāso dassanāyāti “bhoto",
  "atk-s0101a4:10_8": "sarīre dassanassa okāso na khuddako mahā, sabbāneva te aṅgapaccaṅgāni dassanīyāneva,",
  "atk-s0101a4:10_9": "tāni cāpi mahantānevā”ti dīpenti.",
  "atk-s0101a4:11_0": "Sīlamassa atthīti sīlavā. Vuddhaṁ vaddhitaṁ sīlamassāti vuddhasīlī. Vuddhasīlenāti",
  "atk-s0101a4:11_1": "vuddhena vaddhitena sīlena. Samannāgatoti yutto. Idaṁ vuddhasīlīpadasseva vevacanaṁ.",
  "atk-s0101a4:11_2": "Sabbametaṁ pañcasīlamattameva sandhāya vadanti.",
  "atk-s0101a4:12_0": "Kalyāṇavācotiādīsu kalyāṇā sundarā parimaṇḍalapadabyañjanā vācā assāti kalyāṇavāco.",
  "atk-s0101a4:12_1": "Kalyāṇaṁ madhuraṁ vākkaraṇaṁ assāti kalyāṇavākkaraṇo. Vākkaraṇanti udāharaṇaghoso.",
  "atk-s0101a4:12_2": "Guṇaparipuṇṇabhāvena pure bhavāti porī. Pure vā bhavattā porī. Poriyā nāgarikitthiyā",
  "atk-s0101a4:12_3": "sukhumālattanena sadisāti porī, tāya poriyā. Vissaṭṭhāyāti apalibuddhāya sandiṭṭhavilambitādidosarahitāya.",
  "atk-s0101a4:12_4": "Anelagalāyāti elagaḷenavirahitāya. Yassa kassaci hi kathentassa elā gaḷanti, lālā",
  "atk-s0101a4:12_5": "vā paggharanti, kheḷaphusitāni vā nikkhamanti, tassa vācā elagaḷaṁ nāma hoti, tabbiparitāyāti",
  "atk-s0101a4:12_6": "attho. Atthassa viññāpaniyāti ādimajjhapariyosānaṁ pākaṭaṁ katvā bhāsitatthassa viññāpanasamatthāya.",
  "atk-s0101a4:13_0": "Jiṇṇoti jarājiṇṇatāya jiṇṇo. Vuddhoti aṅgapaccaṅgānaṁ vuddhibhāvamariyādappatto.",
  "atk-s0101a4:13_1": "Mahallakoti jātimahallakatāya samannāgato. Cirakālappasutoti vuttaṁ hoti. Addhagatoti",
  "atk-s0101a4:13_2": "addhānaṁ gato, dve tayo rājaparivaṭṭe atītoti adhippāyo. Vayoanuppattoti pacchimavayaṁ",
  "atk-s0101a4:13_3": "sampatto, pacchimavayo nāma vassasatassa pacchimo tatiyabhāgo.",
  "atk-s0101a4:14_0": "Api ca jiṇṇoti porāṇo, cirakālappavattakulanvayoti vuttaṁ hoti. Vuddhoti sīlācārādiguṇavuddhiyā",
  "atk-s0101a4:14_1": "yutto. Mahallakoti vibhavamahantāya samannāgato. Addhagatoti maggappaṭipanno brāhmaṇānaṁ",
  "atk-s0101a4:14_2": "vatacariyādimariyādaṁ avītikkamma caraṇasīlo. Vayoanuppattoti jātivuddhabhāvampi",
  "atk-s0101a4:14_3": "antimavayaṁ anuppatto.",
  "atk-s0101a4:15": "Buddhaguṇakathā",
  "atk-s0101a4:16_0": "304.Evaṁ vutteti evaṁ tehi brāhmaṇehi vutte. Soṇadaṇḍo – “ime brāhmaṇā jātiādīhi",
  "atk-s0101a4:16_1": "mama vaṇṇaṁ vadanti, na kho pana metaṁ yuttaṁ attano vaṇṇe rajjituṁ. Handāhaṁ etesaṁ",
  "atk-s0101a4:16_2": "vādaṁ bhinditvā samaṇassa gotamassa mahantabhāvaṁ ñāpetvā etesaṁ tattha gamanaṁ karomī”ti",
  "atk-s0101a4:16_3": "cintetvā tena hi – bho mamapi suṇāthātiādimāha. Tattha yepi ubhato sujātoti ādayo",
  "atk-s0101a4:16_4": "attano guṇehi sadisā guṇā tepi ; “ko cāhaṁ ke ca samaṇassa gotamassa jātisampattiādayo",
  "atk-s0101a4:16_5": "guṇā”ti attano guṇehi uttaritareyeva maññamāno, itare pana ekanteneva bhagavato mahantabhāvadīpanatthaṁ pakāseti.",
  "atk-s0101a4:17_0": "Mayameva arahāmāti evaṁ niyāmentovettha idaṁ dīpeti – “yadi guṇamahantatāya upasaṅkamitabbo",
  "atk-s0101a4:17_1": "nāma hoti. Yathā hi sineruṁ upanidhāya sāsapo, mahāsamuddaṁ upanidhāya gopadakaṁ,",
  "atk-s0101a4:17_2": "sattasu mahāsaresu udakaṁ upanidhāya ussāvabindu paritto lāmako. Evameva samaṇassa",
  "atk-s0101a4:17_3": "gotamassa jātisampattiādayopi guṇe upanidhāya amhākaṁ guṇā parittā lāmakā; tasmā",
  "atk-s0101a4:17_4": "mayameva arahāma taṁ bhavantaṁ gotamaṁ dassanāya upasaṅkamitu”nti.",
  "atk-s0101a4:18": "Mahantaṁñātisaṁghaṁ ohāyāti mātipakkhe asītikulasahassāni, pitipakkhe asītikulasahassānīti evaṁ saṭṭhikulasatasahassaṁ ohāya pabbajito.",
  "atk-s0101a4:19_0": "Bhūmigatañca vehāsaṭṭhañcāti ettha rājaṅgaṇe ceva uyyāne ca sudhāmaṭṭhapokkharaṇiyo",
  "atk-s0101a4:19_1": "sattaratanānaṁ pūretvā bhūmiyaṁ ṭhapitaṁ dhanaṁ bhūmigataṁ nāma. Pāsādaniyūhādayo",
  "atk-s0101a4:19_2": "paripūretvā ṭhapitaṁ vehāsaṭṭhaṁ nāma. Etaṁ tāva kulapariyāyena āgataṁ. Tathāgatassa",
  "atk-s0101a4:19_3": "pana jātadivaseyeva saṅkho, elo, uppalo, puṇḍarīkoti cattāro nidhayo uggatā. Tesu",
  "atk-s0101a4:19_4": "saṅkho gāvutiko, elo aḍḍhayojaniko, uppalo tigāvutiko, puṇḍarīko yojaniko. Tesupi",
  "atk-s0101a4:19_5": "gahitaṁ gahitaṁ pūratiyeva, iti bhagavā pahūtaṁ hiraññasuvaṇṇaṁ ohāya pabbajitoti veditabbo.",
  "atk-s0101a4:20_0": "Daharova samānoti taruṇova samāno. Susukāḷakesoti suṭṭhu kāḷakeso, añjanavaṇṇasadisakeso",
  "atk-s0101a4:20_1": "hutvā vāti attho. Bhadrenāti bhaddakena. Paṭhamena vayasāti tiṇṇaṁ vayānaṁ paṭhamavayena.",
  "atk-s0101a4:20_2": "Akāmakānanti anicchamānānaṁ. Anādaratthe sāmivacanaṁ. Assūni mukhe etesanti assumukhā,",
  "atk-s0101a4:20_3": "tesaṁ assumukhānaṁ, assūhi kilinnamukhānanti attho. Rudantānanti kanditvā rodamānānaṁ.",
  "atk-s0101a4:20_4": "Akhuddāvakāsoti ettha bhagavato aparimāṇoyeva dassanāya okāsoti veditabbo.",
  "atk-s0101a4:21_0": "Tatridaṁ vatthu – rājagahe kira aññataro brāhmaṇo samaṇassa gotamassa pamāṇaṁ gahetuṁ",
  "atk-s0101a4:21_1": "na sakkotīti sutvā bhagavato piṇḍāya pavisanakāle saṭṭhihatthaṁ veḷuṁ gahetvā nagaradvārassa",
  "atk-s0101a4:21_2": "bahi ṭhatvā sampatte bhagavati veḷuṁ gahetvā samīpe aṭṭhāsi. Veḷu bhagavato jāṇukamattaṁ",
  "atk-s0101a4:21_3": "pāpuṇi. Puna divase dve veḷū ghaṭetvā samīpe aṭṭhāsi. Bhagavāpi dvinnaṁ veḷūnaṁ upari",
  "atk-s0101a4:21_4": "kaṭimattameva paññāyamāno – “brāhmaṇa, kiṁ karosī”ti āha. Tumhākaṁ pamāṇaṁ gaṇhāmīti.",
  "atk-s0101a4:21_5": "“Brāhmaṇa, sacepi tvaṁ sakalacakkavāḷagabbhaṁ pūretvā ṭhite veḷū ghaṭetvā āgamissasi,",
  "atk-s0101a4:21_6": "neva me pamāṇaṁ gahetuṁ sakkhissasi. Na hi mayā cattāri asaṅkhyeyāni kappasatasahassañca",
  "atk-s0101a4:21_7": "tathā pāramiyo pūritā, yathā me paro pamāṇaṁ gaṇheyya, atulo, brāhmaṇa, tathāgato",
  "atk-s0101a4:21_8": "appameyyo”ti vatvā dhammapade gāthamāha –",
  "atk-s0101a4:22": "“Te tādise pūjayato, nibbute akutobhaye;",
  "atk-s0101a4:23": "Na sakkā puññaṁ saṅkhātuṁ, imettamapi kenacī”ti. ;",
  "atk-s0101a4:24": "Gāthāpariyosāne caturāsītipāṇasahassāni amataṁ piviṁsu.",
  "atk-s0101a4:25_0": "Aparampi vatthu – rāhu kira asurindo cattāri yojanasahassāni aṭṭha ca yojanasatāni",
  "atk-s0101a4:25_1": "ucco. Bāhantaramassa dvādasayojanasatāni. Bahalantarena cha yojanasatāni. Hatthatalapādatalānaṁ",
  "atk-s0101a4:25_2": "puthulato tīṇi yojanasatāni. Aṅgulipabbāni paṇṇāsayojanāni. Bhamukantaraṁ paṇṇāsayojanaṁ.",
  "atk-s0101a4:25_3": "Mukhaṁ dviyojanasataṁ tiyojanasatagambhīraṁ tiyojanasataparimaṇḍalaṁ. Gīvā tiyojanasataṁ.",
  "atk-s0101a4:25_4": "Nalāṭaṁ tiyojanasataṁ. Sīsaṁ navayojanasataṁ. “So ahaṁ uccosmi, satthāraṁ onamitvā",
  "atk-s0101a4:25_5": "oloketuṁ na sakkhissāmī”ti cintetvā nāgacchi. So ekadivasaṁ bhagavato vaṇṇaṁ sutvā",
  "atk-s0101a4:25_6": "– “yathākathañca olokessāmī”ti āgato.",
  "atk-s0101a4:26_0": "Atha bhagavā tassajjhāsayaṁ viditvā – “catūsu iriyāpathesu katarena dassessāmī”ti",
  "atk-s0101a4:26_1": "cintetvā “ṭhitako nāma nīcopi ucco viya paññāyati. Nipannovassa attānaṁ dassessāmī”ti",
  "atk-s0101a4:26_2": "“ānanda, gandhakuṭipariveṇe mañcakaṁ paññāpehī”ti vatvā tattha sīhaseyyaṁ kappesi.",
  "atk-s0101a4:26_3": "Rāhu āgantvā nipannaṁ bhagavantaṁ gīvaṁ unnāmetvā nabhamajjhe puṇṇacandaṁ viya ullokesi.",
  "atk-s0101a4:26_4": "Kimidaṁ asurindāti ca vutte – “bhagavā onamitvā oloketuṁ na sakkhissāmī”ti nāgacchinti.",
  "atk-s0101a4:26_5": "Na mayā, asurinda, adhomukhena pāramiyo pūritā. Uddhaggameva katvā dānaṁ dinnanti.",
  "atk-s0101a4:26_6": "Taṁ divasaṁ rāhu saraṇaṁ agamāsi. Evaṁ bhagavā akhuddāvakāso dassanāya.",
  "atk-s0101a4:27_0": "Catupārisuddhisīlena sīlavā, taṁ pana sīlaṁ ariyaṁ uttamaṁ parisuddhaṁ. Tenāha –",
  "atk-s0101a4:27_1": "“ariyasīlī”ti. Tadetaṁ anavajjaṭṭhena kusalaṁ. Tenāha – “kusalasīlī”ti. Kusalasīlenāti idamassa vevacanaṁ.",
  "atk-s0101a4:28_0": "Bahūnaṁ ācariyapācariyoti bhagavato ekekāya dhammadesanāya caturāsītipāṇasahassāni",
  "atk-s0101a4:28_1": "aparimāṇāpi devamanussā maggaphalāmataṁ pivanti, tasmā bahūnaṁ ācariyo. Sāvakaveneyyānaṁ pana pācariyoti.",
  "atk-s0101a4:29_0": "Khīṇakāmarāgoti ettha kāmaṁ bhagavato sabbepi kilesā khīṇā. Brāhmaṇo pana te na jānāti.",
  "atk-s0101a4:29_1": "Attano jānanaṭṭhāneyeva guṇaṁ katheti. Vigatacāpalloti – “pattamaṇḍanā cīvaramaṇḍanā",
  "atk-s0101a4:29_2": "senāsanamaṇḍanā imassa vā pūtikāyassa…pe… kelanā paṭikelanā”ti evaṁ vuttacāpallā virahito.",
  "atk-s0101a4:30_0": "Apāpapurekkhāroti apāpe nava lokuttaradhamme purato katvā vicarati. Brahmaññāya pajāyāti",
  "atk-s0101a4:30_1": "sāriputtamoggallānamahākassapādibhedāya brāhmaṇapajāya, etissāya ca pajāya purekkhāro.",
  "atk-s0101a4:30_2": "Ayañhi pajā samaṇaṁ gotamaṁ purakkhatvā caratīti attho. Api ca apāpapurekkhāroti",
  "atk-s0101a4:30_3": "na pāpaṁ purekkhāro na pāpaṁ purato katvā carati, na pāpaṁ icchatīti attho. Kassa?",
  "atk-s0101a4:30_4": "Brahmaññāya pajāya. Attanā saddhiṁ paṭiviruddhāyapi brāhmaṇapajāya aviruddho hitasukhatthiko yevāti vuttaṁ hoti.",
  "atk-s0101a4:31_0": "Tiroraṭṭhāti pararaṭṭhato. Tirojanapadāti parajanapadato. Pañhaṁ pucchituṁ āgacchantīti",
  "atk-s0101a4:31_1": "khattiyapaṇḍitādayo ceva devabrahmanāgagandhabbādayo ca – “pañhe abhisaṅkharitvā",
  "atk-s0101a4:31_2": "pucchissāmā”ti āgacchanti. Tattha keci pucchāya vā dosaṁ vissajjanasampaṭicchane",
  "atk-s0101a4:31_3": "vā asamatthataṁ sallakkhetvā apucchitvāva tuṇhī nisīdanti. Keci pucchanti. Kesañci",
  "atk-s0101a4:31_4": "bhagavā pucchāya ussāhaṁ janetvā vissajjeti. Evaṁ sabbesampi tesaṁ vimatiyo tīraṁ",
  "atk-s0101a4:31_5": "patvā mahāsamuddassa ūmiyo viya bhagavantaṁ patvā bhijjanti.",
  "atk-s0101a4:32_0": "Ehisvāgatavādīti devamanussapabbajitagahaṭṭhesu taṁ taṁ attano santikaṁ āgataṁ –",
  "atk-s0101a4:32_1": "“ehi svāgata”nti evaṁ vadatīti attho. Sakhiloti tattha katamaṁ sākhalyaṁ? “Yā sā",
  "atk-s0101a4:32_2": "vācā nelā kaṇṇasukhā”tiādinā nayena vuttasākhalyena samannāgato, muduvacanoti attho.",
  "atk-s0101a4:32_3": "Sammodakoti paṭisanthārakusalo, āgatāgatānaṁ catunnaṁ parisānaṁ – “kacci, bhikkhave,",
  "atk-s0101a4:32_4": "khamanīyaṁ, kacci yāpanīya”ntiādinā nayena sabbaṁ addhānadarathaṁ vūpasamento viya",
  "atk-s0101a4:32_5": "paṭhamataraṁ sammodanīyaṁ kathaṁ kattāti attho. Abbhākuṭikoti yathā ekacce parisaṁ",
  "atk-s0101a4:32_6": "patvā thaddhamukhā saṅkuṭitamukhā honti, na ediso, parisadassanena panassa bālātapasamphassena",
  "atk-s0101a4:32_7": "viya padumaṁ mukhapadumaṁ vikasati puṇṇacandasassirikaṁ hoti. Uttānamukhoti yathā",
  "atk-s0101a4:32_8": "ekacce nikujjitamukhā viya sampattāya parisāya na kiñci kathenti, atidullabhakathā",
  "atk-s0101a4:32_9": "honti, na evarūpo. Samaṇo pana gotamo sulabhakatho. Na tassa santikaṁ āgatāgatānaṁ",
  "atk-s0101a4:32_10": "– “kasmā mayaṁ idhāgatā”ti vippaṭisāro uppajjati dhammaṁ pana sutvā attamanāva hontīti",
  "atk-s0101a4:32_11": "dasseti. Pubbabhāsīti bhāsanto ca paṭhamataraṁ bhāsati, tañca kho kālayuttaṁ pamāṇayuttaṁ",
  "atk-s0101a4:32_12": "atthanissitameva bhāsati, na niratthakakathaṁ.",
  "atk-s0101a4:33_0": "Natasmiṁ gāme vāti yattha kira bhagavā paṭivasati, tattha mahesakkhā devatā ārakkhaṁ",
  "atk-s0101a4:33_1": "gaṇhanti, taṁ nissāya manussānaṁ upaddavo na hoti, paṁsupisācakādayoyeva hi manusse",
  "atk-s0101a4:33_2": "viheṭhenti, te tāsaṁ ānubhāvena dūraṁ apakkamanti. Api ca bhagavato mettābalenapi",
  "atk-s0101a4:33_3": "na amanussā manusse viheṭhenti.",
  "atk-s0101a4:34_0": "Saṅghītiādīsu anusāsitabbo sayaṁ vā uppādito saṅgho assa atthīti saṅghī. Tādiso cassa",
  "atk-s0101a4:34_1": "gaṇo atthīti gaṇī. Purimapadasseva vā vevacanametaṁ. Ācārasikkhāpanavasena gaṇassa",
  "atk-s0101a4:34_2": "ācariyoti gaṇācariyo. Puthutitthakarānanti bahūnaṁ titthakarānaṁ. Yathāvā tathā vāti",
  "atk-s0101a4:34_3": "yena vā tena vā acelakādimattakenāpi kāraṇena. Samudāgacchatīti samantato upagacchati abhivaḍḍhati.",
  "atk-s0101a4:35_0": "Atithi no te hontīti te amhākaṁ āgantukā, navakā pāhunakā hontīti attho. Pariyāpuṇāmīti",
  "atk-s0101a4:35_1": "jānāmi. Aparimāṇavaṇṇoti tathārūpeneva sabbaññunāpi appameyyavaṇṇo – “pageva mādisenā”ti",
  "atk-s0101a4:35_2": "dasseti. Vuttampi cettaṁ –",
  "atk-s0101a4:36": "“Buddhopi buddhassa bhaṇeyya vaṇṇaṁ,",
  "atk-s0101a4:37": "Kappampi ce aññamabhāsamāno;",
  "atk-s0101a4:38": "Khīyetha kappo ciradīghamantare,",
  "atk-s0101a4:39": "Vaṇṇo na khīyetha tathāgatassā”ti.",
  "atk-s0101a4:40_0": "305. Imaṁ pana satthu guṇakathaṁ sutvā te brāhmaṇā cintayiṁsu – yathā soṇadaṇḍo brāhmaṇo",
  "atk-s0101a4:40_1": "samaṇassa gotamassa vaṇṇe bhaṇati, anomaguṇo so bhavaṁ gotamo; evaṁ tassa guṇe jānamānena",
  "atk-s0101a4:40_2": "kho pana ācariyena aticiraṁ adhivāsitaṁ, handa naṁ anuvattāmāti anuvattiṁsu. Tasmā",
  "atk-s0101a4:40_3": "evaṁ vutte “te brāhmaṇā”tiādi vuttaṁ. Tattha alamevāti yuttameva. Api puṭosenāti",
  "atk-s0101a4:40_4": "puṭosaṁ vuccati pātheyyaṁ, taṁ gahetvāpi upasaṅkamituṁ yuttamevāti attho. Puṭaṁsenātipi",
  "atk-s0101a4:40_5": "pāṭho, tassattho, puṭo aṁse assāti puṭaṁso, tena puṭaṁsena. Aṁsena hi pātheyyapuṭaṁ",
  "atk-s0101a4:40_6": "vahantenāpīti vuttaṁ hoti.",
  "atk-s0101a4:41": "Soṇadaṇḍaparivitakkavaṇṇanā",
  "atk-s0101a4:42_0": "306-308.Tirovanasaṇḍagatassāti antovanasaṇḍe gatassa, vihārabbhantaraṁ paviṭṭhassāti",
  "atk-s0101a4:42_1": "attho. Añjaliṁ paṇāmetvāti ete ubhatopakkhikā, te evaṁ cintayiṁsu – “sace no micchādiṭṭhikā",
  "atk-s0101a4:42_2": "codessanti – ‘kasmā tumhe samaṇaṁ gotamaṁ vanditthā’ti? Tesaṁ – ‘kiṁ añjalimattakaraṇenāpi",
  "atk-s0101a4:42_3": "vandanaṁ nāma hotī’ti vakkhāma. Sace no sammādiṭṭhikā codessanti – ‘kasmā tumhe bhagavantaṁ",
  "atk-s0101a4:42_4": "na vanditthā’ti. ‘Kiṁ sīsena bhūmiyaṁ paharanteneva vandanaṁ nāma hoti, nanu añjalikammampi",
  "atk-s0101a4:42_5": "vandanaṁ evā’ti vakkhāmā”ti. Nāmagottanti “bho, gotama, ahaṁ asukassa putto datto",
  "atk-s0101a4:42_6": "nāma, mitto nāma, idhāgato”ti vadantā nāmaṁ sāventi nāma. “Bho, gotama, ahaṁ vāseṭṭho",
  "atk-s0101a4:42_7": "nāma, kaccāno nāma, idhāgato”ti vadantā gottaṁ sāventi nāma. Ete kira daliddā jiṇṇā",
  "atk-s0101a4:42_8": "kulaputtā “parisamajjhe nāmagottavasena pākaṭā bhavissāmā”ti evamakaṁsu. Ye pana",
  "atk-s0101a4:42_9": "tuṇhībhūtā nisīdiṁsu, te kerāṭikā ceva andhabālā ca. Tattha kerāṭikā – “ekaṁ dve",
  "atk-s0101a4:42_10": "kathāsallāpepi karonto vissāsiko hoti, atha vissāse sati ekaṁ dve bhikkhā adātuṁ",
  "atk-s0101a4:42_11": "na yutta”nti tato attānaṁ mocetvā tuṇhī nisīdanti. Andhabālā aññāṇatāyeva avakkhittamattikāpiṇḍo",
  "atk-s0101a4:42_12": "viya yattha katthaci tuṇhībhūtā nisīdanti.",
  "atk-s0101a4:43": "Brāhmaṇapaññattivaṇṇanā",
  "atk-s0101a4:44_0": "309-310.Cetasā cetoparivitakkanti bhagavā – “ayaṁ brāhmaṇo āgatakālato paṭṭhāya adhomukho",
  "atk-s0101a4:44_1": "thaddhagatto kiṁ cintayamāno nisinno, kiṁ nu kho cintetī”ti āvajjanto attano cetasā",
  "atk-s0101a4:44_2": "tassa cittaṁ aññāsi. Tena vuttaṁ – “cetasā cetoparivitakkamaññāyā”ti. Vihaññatīti",
  "atk-s0101a4:44_3": "vighātaṁ āpajjati. Anuviloketvā parisanti bhagavato sakasamaye pañhapucchanena udake",
  "atk-s0101a4:44_4": "miyamāno ukkhipitvā thale ṭhapito viya samapassaddhakāyacitto hutvā parisaṁ saṅgaṇhanatthaṁ",
  "atk-s0101a4:44_5": "diṭṭhisañjāneneva “upadhārentu me bhonto vacana”nti vadanto viya anuviloketvā parisaṁ",
  "atk-s0101a4:44_6": "bhagavantaṁ etadavoca.",
  "atk-s0101a4:45_0": "311-313.Sujaṁ paggaṇhantānanti yaññayajanatthāya sujaṁ gaṇhantesu brāhmaṇesu paṭhamo",
  "atk-s0101a4:45_1": "vā dutiyo vāti attho. Sujāya diyyamānaṁ mahāyāgaṁ paṭiggaṇhantānanti porāṇā. Iti",
  "atk-s0101a4:45_2": "brāhmaṇo sakasamayavasena sammadeva pañhaṁ vissajjesi. Bhagavā pana visesato uttamabrāhmaṇassa",
  "atk-s0101a4:45_3": "dassanatthaṁ – “imesaṁ panā”tiādimāha. Etadavocunti sace jātivaṇṇamantasampanno brāhmaṇo",
  "atk-s0101a4:45_4": "na hoti, atha ko carahi loke brāhmaṇo bhavissati? Nāseti no ayaṁ soṇadaṇḍo, handassa",
  "atk-s0101a4:45_5": "vādaṁ paṭikkhipissāmāti cintetvā etadavocuṁ. Apavadatīti paṭikkhipati. Anupakkhandatīti",
  "atk-s0101a4:45_6": "anupavisati. Idaṁ – “sace tvaṁ pasādavasena samaṇaṁ gotamaṁ saraṇaṁ gantukāmo, gaccha;",
  "atk-s0101a4:45_7": "mā brāhmaṇassa samayaṁ bhindī”ti adhippāyena āhaṁsu.",
  "atk-s0101a4:46_0": "314.Etadavocāti imesu brāhmaṇesu evaṁ ekappahāreneva viravantesu “ayaṁ kathā pariyosānaṁ",
  "atk-s0101a4:46_1": "na gamissati, handa ne nissadde katvā soṇadaṇḍeneva saddhiṁ kathemī”ti cintetvā –",
  "atk-s0101a4:46_2": "“etaṁ sace kho tumhāka”ntiādikaṁ vacanaṁ avoca.",
  "atk-s0101a4:47_0": "315-316.Sahadhammenāti sakāraṇena. Samasamoti ṭhapetvā ekadesasamattaṁ samabhāvena",
  "atk-s0101a4:47_1": "samo, sabbākārena samoti attho. Ahamassa mātāpitaro jānāmīti bhaginiyā puttassa mātāpitaro",
  "atk-s0101a4:47_2": "kiṁ na jānissati, kulakoṭiparidīpanaṁ sandhāyeva vadati. Musāvādampi bhaṇeyyāti atthabhañjanakaṁ",
  "atk-s0101a4:47_3": "musāvādaṁ katheyya. Kiṁ vaṇṇo karissatīti abbhantare guṇe asati kiṁ karissati? Kimassa",
  "atk-s0101a4:47_4": "brāhmaṇabhāvaṁ rakkhituṁ sakkhissatīti attho. Athāpi siyā puna – “pakatisīle ṭhitassa",
  "atk-s0101a4:47_5": "brāhmaṇabhāvaṁ sādhentī”ti evampi sīlameva sādhessati, tasmiṁ hissa asati brāhmaṇabhāvo",
  "atk-s0101a4:47_6": "nāhosīti sammohamattaṁ vaṇṇādayo. Idaṁ pana sutvā te brāhmaṇā – “sabhāvaṁ ācariyo",
  "atk-s0101a4:47_7": "āha, akāraṇāva mayaṁ ujjhāyimhā”ti tuṇhī ahesuṁ.",
  "atk-s0101a4:48": "Sīlapaññākathāvaṇṇanā",
  "atk-s0101a4:49_0": "317. Tato bhagavā ‘kathito brāhmaṇena pañho, kiṁ panettha patiṭṭhātuṁ sakkhissati,",
  "atk-s0101a4:49_1": "na sakkhissatī’ti? Tassa vīmaṁsanatthaṁ – “imesaṁ pana brāhmaṇā”tiādimāha. Sīlaparidhotāti",
  "atk-s0101a4:49_2": "sīlaparisuddhā. Yattha sīlaṁ tattha paññāti yasmiṁ puggale sīlaṁ, tattheva paññā,",
  "atk-s0101a4:49_3": "kuto dussīle paññā? Paññārahite vā jaḷe eḷamūge kuto sīlanti? Sīlapaññāṇanti sīlañca",
  "atk-s0101a4:49_4": "paññāṇañca sīlapaññāṇaṁ. Paññāṇanti paññāyeva. Evametaṁ brāhmaṇāti bhagavā brāhmaṇassa",
  "atk-s0101a4:49_5": "vacanaṁ anujānanto āha. Tattha sīlaparidhotā paññāti catupārisuddhisīlena dhotā.",
  "atk-s0101a4:49_6": "Kathaṁ pana sīlena paññaṁ dhovatīti? Yassa puthujjanassa sīlaṁ saṭṭhiasītivassāni",
  "atk-s0101a4:49_7": "akhaṇḍaṁ hoti, so maraṇakālepi sabbakilese ghātetvā sīlena paññaṁ dhovitvā arahattaṁ",
  "atk-s0101a4:49_8": "gaṇhāti. Kandarasālapariveṇe mahāsaṭṭhivassatthero viya. There kira maraṇamañce nipajjitvā",
  "atk-s0101a4:49_9": "balavavedanāya nitthunante, tissamahārājā “theraṁ passissāmī”ti gantvā pariveṇadvāre",
  "atk-s0101a4:49_10": "ṭhito taṁ saddaṁ sutvā pucchi – “kassa saddo aya”nti? Therassa nitthunanasaddoti.",
  "atk-s0101a4:49_11": "“Pabbajjāya saṭṭhivassena vedanāpariggahamattampi na kataṁ, na dāni naṁ vandissāmī”ti",
  "atk-s0101a4:49_12": "nivattitvā mahābodhiṁ vandituṁ gato. Tato upaṭṭhākadaharo theraṁ āha – “kiṁ no, bhante,",
  "atk-s0101a4:49_13": "lajjāpetha, saddhopi rājā vippaṭisārī hutvā na vandissāmī”ti gatoti. Kasmā āvusoti?",
  "atk-s0101a4:49_14": "Tumhākaṁ nitthunanasaddaṁ sutvāti. “Tena hi me okāsaṁ karothā”ti vatvā vedanaṁ vikkhambhitvā",
  "atk-s0101a4:49_15": "arahattaṁ patvā daharassa saññaṁ adāsi – “gacchāvuso, idāni rājānaṁ amhe vandāpehī”ti.",
  "atk-s0101a4:49_16": "Daharo gantvā – “idāni kira theraṁ, vandathā”ti āha. Rājā saṁsumārapatitena theraṁ",
  "atk-s0101a4:49_17": "vandanto – “nāhaṁ ayyassa arahattaṁ vandāmi, puthujjanabhūmiyaṁ pana ṭhatvā rakkhitasīlameva",
  "atk-s0101a4:49_18": "vandāmī”ti āha, evaṁ sīlena paññaṁ dhovati nāma. Yassa pana abbhantare sīlasaṁvaro",
  "atk-s0101a4:49_19": "natthi, ugghāṭitaññutāya pana catuppadikagāthāpariyosāne paññāya sīlaṁ dhovitvā saha",
  "atk-s0101a4:49_20": "paṭisambhidāhi arahattaṁ pāpuṇāti. Ayaṁ paññāya sīlaṁ dhovati nāma. Seyyathāpi santatimahāmatto.",
  "atk-s0101a4:50_0": "318.Katamaṁ pana taṁ brāhmaṇāti kasmā āha? Bhagavā kira cintesi – “brāhmaṇā brāhmaṇasamaye",
  "atk-s0101a4:50_1": "pañcasīlāni ‘sīla’nti paññāpenti, vedattayauggahaṇapaññā paññāti. Uparivisesaṁ na",
  "atk-s0101a4:50_2": "jānanti. Yaṁnūnāhaṁ brāhmaṇassa uttarivisesabhūtaṁ maggasīlaṁ, phalasīlaṁ, maggapaññaṁ,",
  "atk-s0101a4:50_3": "phalapaññañca dassetvā arahattanikūṭena desanaṁ niṭṭhapeyya”nti. Atha naṁ kathetukamyatāya",
  "atk-s0101a4:50_4": "pucchanto – “katamaṁ pana taṁ, brāhmaṇa, sīlaṁ katamā sā paññā”ti āha. Atha brāhmaṇo",
  "atk-s0101a4:50_5": "– “mayā sakasamayavasena pañho vissajjito. Samaṇo pana maṁ gotamo puna nivattitvā",
  "atk-s0101a4:50_6": "pucchati, idānissāhaṁ cittaṁ paritosetvā vissajjituṁ sakkuṇeyyaṁ vā na vā? Sace na",
  "atk-s0101a4:50_7": "sakkhissaṁ paṭhamaṁ uppannāpi me lajjā bhijjissati. Asakkontassa pana na sakkomīti",
  "atk-s0101a4:50_8": "vacane doso natthī”ti puna nivattitvā bhagavatoyeva bhāraṁ karonto “ettakaparamāva",
  "atk-s0101a4:50_9": "maya”ntiādimāha. Tattha ettakaparamāti ettakaṁ sīlapaññāṇanti vacanameva paramaṁ",
  "atk-s0101a4:50_10": "amhākaṁ, te mayaṁ ettakaparamā, ito paraṁ etassa bhāsitassa atthaṁ na jānāmāti attho.",
  "atk-s0101a4:51_0": "Athassa bhagavā sīlapaññāya mūlabhūtassa tathāgatassa uppādato pabhuti sīlapaññāṇaṁ",
  "atk-s0101a4:51_1": "dassetuṁ – “idha brāhmaṇa, tathāgato”tiādimāha. Tassattho sāmaññaphale vuttanayeneva",
  "atk-s0101a4:51_2": "veditabbo, ayaṁ pana viseso, idha tividhampi sīlaṁ – “idampissa hoti sīlasmi”nti",
  "atk-s0101a4:51_3": "evaṁ sīlamicceva niyyātitaṁ paṭhamajjhānādīni cattāri jhānāni atthato paññāsampadā.",
  "atk-s0101a4:51_4": "Evaṁ paññāvasena pana aniyyātetvā vipassanāpaññāya padaṭṭhānabhāvamattena dassetvā",
  "atk-s0101a4:51_5": "vipassanāpaññāto paṭṭhāya paññā niyyātitāti.",
  "atk-s0101a4:52": "Soṇadaṇḍaupāsakattapaṭivedanākathā",
  "atk-s0101a4:53_0": "319-322.Svātanāyāti padassa attho ajjatanāyāti ettha vuttanayeneva veditabbo. Tena",
  "atk-s0101a4:53_1": "maṁ sā parisā paribhaveyyāti tena tumhe dūratova disvā āsanā vuṭṭhitakāraṇena maṁ",
  "atk-s0101a4:53_2": "sā parisā – “ayaṁ soṇadaṇḍo pacchimavaye ṭhito mahallako, gotamo pana daharo yuvā",
  "atk-s0101a4:53_3": "nattāpissa nappahoti, so nāma attano nattumattabhāvampi appattassa āsanā vuṭṭhātī”ti",
  "atk-s0101a4:53_4": "paribhaveyya. Āsanā me taṁ bhavaṁ gotamo paccuṭṭhānanti mama agāravena avuṭṭhānaṁ",
  "atk-s0101a4:53_5": "nāma natthi, bhoganāsanabhayena pana na vuṭṭhahissāmi, taṁ tumhe hi ceva mayā ca",
  "atk-s0101a4:53_6": "ñātuṁ vaṭṭati. Tasmā āsanā me etaṁ bhavaṁ gotamo paccuṭṭhānaṁ dhāretūti, iminā kira",
  "atk-s0101a4:53_7": "sadiso kuhako dullabho, bhagavati panassa agāravaṁ nāma natthi, tasmā bhoganāsanabhayā",
  "atk-s0101a4:53_8": "kuhanavasena evaṁ vadati. Parapadesupi eseva nayo. Dhammiyā kathāyātiādīsu taṅkhaṇānurūpāya",
  "atk-s0101a4:53_9": "dhammiyā kathāya diṭṭhadhammikasamparāyikaṁ atthaṁ sandassetvā kusale dhamme samādapetvā",
  "atk-s0101a4:53_10": "gaṇhāpetvā. Tattha naṁ samuttejetvā saussāhaṁ katvā tāya ca saussāhatāya aññehi ca",
  "atk-s0101a4:53_11": "vijjamānaguṇehi sampahaṁsetvā dhammaratanavassaṁ vassitvā uṭṭhāyāsanā pakkāmi. Brāhmaṇo",
  "atk-s0101a4:53_12": "pana attano kuhakatāya evampi bhagavati dhammavassaṁ vassite visesaṁ nibbattetuṁ",
  "atk-s0101a4:53_13": "nāsakkhi. Kevalamassa āyatiṁ nibbānatthāya vāsanābhāgiyāya ca sabbā purimapacchimakathā ahosīti.",
  "atk-s0101a4:54": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a4:55": "Soṇadaṇḍasuttavaṇṇanā niṭṭhitā."
}