{
  "atk-s0505a:0": "Namo tassa bhagavato arahato sammāsambuddhassa",
  "atk-s0505a:1": "Khuddakanikāye",
  "atk-s0505a:2": "Suttanipāta-aṭṭhakathā",
  "atk-s0505a:3": "(Paṭhamo bhāgo)",
  "atk-s0505a:4": "Ganthārambhakathā",
  "atk-s0505a:5": "Uttamaṃ vandaneyyānaṃ, vanditvā ratanattayaṃ;",
  "atk-s0505a:6": "Yo khuddakanikāyamhi, khuddācārappahāyinā.",
  "atk-s0505a:7": "Desito lokanāthena, lokanissaraṇesinā;",
  "atk-s0505a:8": "Tassa suttanipātassa, karissāmatthavaṇṇanaṃ.",
  "atk-s0505a:9": "Ayaṃ suttanipāto ca, khuddakesveva ogadho;",
  "atk-s0505a:10": "Yasmā tasmā imassāpi, karissāmatthavaṇṇanaṃ.",
  "atk-s0505a:11": "Gāthāsatasamākiṇṇo, geyyabyākaraṇaṅkito;",
  "atk-s0505a:12": "Kasmā suttanipātoti, saṅkhamesa gatoti ce.",
  "atk-s0505a:13": "Suvuttato savanato, atthānaṃ suṭṭhu tāṇato;",
  "atk-s0505a:14": "Sūcanā sūdanā ceva, yasmā suttaṃ pavuccati.",
  "atk-s0505a:15": "Tathārūpāni suttāni, nipātetvā tato tato;",
  "atk-s0505a:16": "Samūhato ayaṃ tasmā, saṅkhamevamupāgato.",
  "atk-s0505a:17": "Sabbāni cāpi suttāni, pamāṇantena tādino;",
  "atk-s0505a:18": "Vacanāni ayaṃ tesaṃ, nipāto ca yato tato.",
  "atk-s0505a:19": "Aññasaṅkhānimittānaṃ, visesānamabhāvato;",
  "atk-s0505a:20": "Saṅkhaṃ suttanipātoti, evameva samajjhagāti.",
  "atk-s0505a:21": "1. Uragavaggo",
  "atk-s0505a:22": "1. Uragasuttavaṇṇanā",
  "atk-s0505a:23_0": "Evaṃ samadhigatasaṅkho ca yasmā esa vaggato uragavaggo, cūḷavaggo, mahāvaggo, aṭṭhakavaggo,",
  "atk-s0505a:23_1": "pārāyanavaggoti pañca vaggā honti; tesu uragavaggo ādi. Suttato uragavagge dvādasa",
  "atk-s0505a:23_2": "suttāni, cūḷavagge cuddasa, mahāvagge dvādasa, aṭṭhakavagge soḷasa, pārāyanavagge",
  "atk-s0505a:23_3": "soḷasāti sattati suttāni. Tesaṃ uragasuttaṃ ādi. Pariyattipamāṇato aṭṭha bhāṇavārā.",
  "atk-s0505a:23_4": "Evaṃ vaggasuttapariyattipamāṇavato panassa –",
  "atk-s0505a:24": "“Yo uppatitaṃ vineti kodhaṃ, visaṭaṃ sappavisaṃva osadhehi;",
  "atk-s0505a:25": "So bhikkhu jahāti orapāraṃ, urago jiṇṇamiva tacaṃ purāṇa”nti. –",
  "atk-s0505a:26": "Ayaṃ gāthā ādi. Tasmā assā ito pabhuti atthavaṇṇanaṃ kātuṃ idaṃ vuccati –",
  "atk-s0505a:27": "“Yena yattha yadā yasmā, vuttā gāthā ayaṃ imaṃ;",
  "atk-s0505a:28": "Vidhiṃ pakāsayitvāssā, karissāmatthavaṇṇana”nti.",
  "atk-s0505a:29_0": "Kena panāyaṃ gāthā vuttā, kattha, kadā, kasmā ca vuttāti? Vuccate – yo so bhagavā",
  "atk-s0505a:29_1": "catuvīsatibuddhasantike laddhabyākaraṇo yāva vessantarajātakaṃ, tāva pāramiyo pūretvā",
  "atk-s0505a:29_2": "tusitabhavane uppajji, tatopi cavitvā sakyarājakule upapattiṃ gahetvā, anupubbena",
  "atk-s0505a:29_3": "katamahābhinikkhamano bodhirukkhamūle sammāsambodhiṃ abhisambujjhitvā, dhammacakkaṃ",
  "atk-s0505a:29_4": "pavattetvā deva-manussānaṃ hitāya dhammaṃ desesi, tena bhagavatā sayambhunā anācariyakena",
  "atk-s0505a:29_5": "sammāsambuddhena vuttā. Sā ca pana āḷaviyaṃ. Yadā ca bhūtagāmasikkhāpadaṃ paññattaṃ,",
  "atk-s0505a:29_6": "tadā tattha upagatānaṃ dhammadesanatthaṃ vuttāti. Ayamettha saṅkhepavissajjanā. Vitthārato",
  "atk-s0505a:29_7": "pana dūrenidānaavidūrenidānasantikenidānavasena veditabbā. Tattha dūrenidānaṃ nāma",
  "atk-s0505a:29_8": "dīpaṅkarato yāva paccuppannavatthukathā, avidūrenidānaṃ nāma tusitabhavanato yāva",
  "atk-s0505a:29_9": "paccuppannavatthukathā, santikenidānaṃ nāma bodhimaṇḍato yāva paccuppannavatthukathāti.",
  "atk-s0505a:30_0": "Tattha yasmā avidūrenidānaṃ santikenidānañca dūrenidāneyeva samodhānaṃ gacchanti,",
  "atk-s0505a:30_1": "tasmā dūrenidānavasenevettha vitthārato vissajjanā veditabbā. Sā panesā jātakaṭṭhakathāyaṃ",
  "atk-s0505a:30_2": "vuttāti idha na vitthāritā. Tato tattha vitthāritanayeneva veditabbā. Ayaṃ pana viseso",
  "atk-s0505a:30_3": "– tattha paṭhamagāthāya sāvatthiyaṃ vatthu uppannaṃ, idha āḷaviyaṃ. Yathāha –",
  "atk-s0505a:31_0": "“Tena samayena buddho bhagavā āḷaviyaṃ viharati aggāḷave cetiye. Tena kho pana samayena",
  "atk-s0505a:31_1": "āḷavakā bhikkhū navakammaṃ karontā rukkhaṃ chindantipi chedāpentipi. Aññataropi āḷavako",
  "atk-s0505a:31_2": "bhikkhu rukkhaṃ chindati. Tasmiṃ rukkhe adhivatthā devatā taṃ bhikkhuṃ etadavoca",
  "atk-s0505a:31_3": "– ‘mā, bhante, attano bhavanaṃ kattukāmo mayhaṃ bhavanaṃ chindī’ti. So bhikkhu anādiyanto",
  "atk-s0505a:31_4": "chindiyeva. Tassā ca devatāya dārakassa bāhuṃ ākoṭesi. Atha kho tassā devatāya etadahosi",
  "atk-s0505a:31_5": "– ‘yaṃnūnāhaṃ imaṃ bhikkhuṃ idheva jīvitā voropeyya’nti. Atha kho tassā devatāya",
  "atk-s0505a:31_6": "etadahosi – ‘na kho metaṃ patirūpaṃ, yāhaṃ imaṃ bhikkhuṃ idheva jīvitā voropeyyaṃ,",
  "atk-s0505a:31_7": "yaṃnūnāhaṃ bhagavato etamatthaṃ āroceyya’nti. Atha kho sā devatā yena bhagavā tenupasaṅkami;",
  "atk-s0505a:31_8": "upasaṅkamitvā bhagavato etamatthaṃ ārocesi. ‘Sādhu, sādhu devate, sādhu kho tvaṃ,",
  "atk-s0505a:31_9": "devate, taṃ bhikkhuṃ jīvitā na voropesi. Sacajja tvaṃ, devate, taṃ bhikkhuṃ jīvitā",
  "atk-s0505a:31_10": "voropeyyāsi, bahuñca tvaṃ, devate, apuññaṃ pasaveyyāsi. Gaccha tvaṃ, devate, amukasmiṃ",
  "atk-s0505a:31_11": "okāse rukkho vivitto, tasmiṃ upagacchā”’ti.",
  "atk-s0505a:32": "Evañca pana vatvā puna bhagavā tassā devatāya uppannakodhavinayanatthaṃ –",
  "atk-s0505a:33": "“Yo ve uppatitaṃ kodhaṃ, rathaṃ bhantaṃva vāraye”ti. –",
  "atk-s0505a:34_0": "Imaṃ gāthaṃ abhāsi. Tato “kathañhi nāma samaṇā sakyaputtiyā rukkhaṃ chindissantipi,",
  "atk-s0505a:34_1": "chedāpessantipi, ekindriyaṃ samaṇā sakyaputtiyā jīvaṃ viheṭhentī”ti evaṃ manussānaṃ",
  "atk-s0505a:34_2": "ujjhāyitaṃ sutvā bhikkhūhi ārocito bhagavā – “bhūtagāmapātabyatāya pācittiya”nti",
  "atk-s0505a:34_3": "imaṃ sikkhāpadaṃ paññāpetvā tattha upagatānaṃ dhammadesanatthaṃ –",
  "atk-s0505a:35": "“Yo uppatitaṃ vineti kodhaṃ,",
  "atk-s0505a:36": "Visaṭaṃ sappavisaṃva osadhehī”ti. –",
  "atk-s0505a:37": "Imaṃ gāthaṃ abhāsi. Evamidaṃ ekaṃyeva vatthu tīsu ṭhānesu saṅgahaṃ gataṃ – vinaye, dhammapade, suttanipāteti. Ettāvatā ca yā sā mātikā ṭhapitā –",
  "atk-s0505a:38": "“Yena yattha yadā yasmā, vuttā gāthā ayaṃ imaṃ;",
  "atk-s0505a:39": "Vidhi pakāsayitvāssā, karissāmatthavaṇṇana”nti. –",
  "atk-s0505a:40": "Sā saṅkhepato vitthārato ca pakāsitā hoti ṭhapetvā atthavaṇṇanaṃ.",
  "atk-s0505a:41_0": "1. Ayaṃ panettha atthavaṇṇanā. Yoti yo yādiso khattiyakulā vā pabbajito, brāhmaṇakulā",
  "atk-s0505a:41_1": "vā pabbajito, navo vā majjhimo vā thero vā. Uppatitanti uddhamuddhaṃ patitaṃ gataṃ,",
  "atk-s0505a:41_2": "pavattanti attho, uppannanti vuttaṃ hoti. Uppannañca nāmetaṃ vattamānabhutvāpagatokāsakatabhūmiladdhavasena",
  "atk-s0505a:41_3": "anekappabhedaṃ. Tattha sabbampi saṅkhataṃ uppādādisamaṅgi vattamānuppannaṃ nāma,",
  "atk-s0505a:41_4": "yaṃ sandhāya “uppannā dhammā, anuppannā dhammā, uppādino dhammā”ti vuttaṃ. Ārammaṇarasamanubhavitvā",
  "atk-s0505a:41_5": "niruddhaṃ anubhutvāpagatasaṅkhātaṃ kusalākusalaṃ, uppādādittayamanuppatvā niruddhaṃ",
  "atk-s0505a:41_6": "bhutvāpagatasaṅkhātaṃ sesasaṅkhatañca bhutvāpagatuppannaṃ nāma. Tadetaṃ “evarūpaṃ",
  "atk-s0505a:41_7": "pāpakaṃ diṭṭhigataṃ uppannaṃ hotī”ti ca, “yathā ca uppannassa satisambojjhaṅgassa",
  "atk-s0505a:41_8": "bhāvanāpāripūrī hotī”ti ca evamādīsu suttantesu daṭṭhabbaṃ. “Yānissa tāni pubbe katāni",
  "atk-s0505a:41_9": "kammānī”ti evamādinā nayena vuttaṃ kammaṃ atītampi samānaṃ aññassa vipākaṃ paṭibāhitvā",
  "atk-s0505a:41_10": "attano vipākassokāsaṃ katvā ṭhitattā, tathā katokāsañca vipākaṃ anuppannampi evaṃ",
  "atk-s0505a:41_11": "kate okāse avassamuppattito okāsakatuppannaṃ nāma. Tāsu tāsu bhūmīsu asamūhatamakusalaṃ",
  "atk-s0505a:41_12": "bhūmiladdhuppannaṃ nāma.",
  "atk-s0505a:42_0": "Ettha ca bhūmiyā bhūmiladdhassa ca nānattaṃ veditabbaṃ. Seyyathidaṃ – bhūmi nāma",
  "atk-s0505a:42_1": "vipassanāya ārammaṇabhūtā tebhūmakā pañcakkhandhā. Bhūmiladdhaṃ nāma tesu uppattārahaṃ",
  "atk-s0505a:42_2": "kilesajātaṃ. Tena hi sā bhūmiladdhā nāma hotīti. Tasmā “bhūmiladdha”nti vuccati.",
  "atk-s0505a:42_3": "Tañca pana na ārammaṇavasena. Ārammaṇavasena hi sabbepi atītādibhede pariññātepi",
  "atk-s0505a:42_4": "ca khīṇāsavānaṃ khandhe ārabbha kilesā uppajjanti mahākaccāyanauppalavaṇṇādīnaṃ khandhe",
  "atk-s0505a:42_5": "ārabbha soreyyaseṭṭhiputtanandamāṇavakādīnaṃ viya. Yadi cetaṃ bhūmiladdhaṃ nāma siyā,",
  "atk-s0505a:42_6": "tassa appaheyyato na koci bhavamūlaṃ jaheyya. Vatthuvasena pana bhūmiladdhaṃ nāma",
  "atk-s0505a:42_7": "veditabbaṃ. Yattha yattha hi vipassanāya apariññātā khandhā uppajjanti, tattha tattha",
  "atk-s0505a:42_8": "uppādato pabhuti tesu vaṭṭamūlaṃ kilesajātaṃ anuseti. Taṃ appahīnaṭṭhena bhūmiladdhuppannaṃ",
  "atk-s0505a:42_9": "nāmāti veditabbaṃ. Tattha ca yassa khandhesu appahīnānusayitā kilesā, tassa te eva",
  "atk-s0505a:42_10": "khandhā tesaṃ kilesānaṃ vatthu, na itare khandhā. Atītakkhandhesu cassa appahīnānusayitānaṃ",
  "atk-s0505a:42_11": "kilesānaṃ atītakkhandhā eva vatthu, na itare. Eseva nayo anāgatādīsu. Tathā kāmāvacarakkhandhesu",
  "atk-s0505a:42_12": "appahīnānusayitānaṃ kilesānaṃ kāmāvacarakkhandhā eva vatthu, na itare. Esa nayo rūpārūpāvacaresu.",
  "atk-s0505a:43_0": "Sotāpannādīnaṃ pana yassa yassa ariyapuggalassa khandhesu taṃ taṃ vaṭṭamūlaṃ kilesajātaṃ",
  "atk-s0505a:43_1": "tena tena maggena pahīnaṃ, tassa tassa te te khandhā pahīnānaṃ tesaṃ tesaṃ vaṭṭamūlakilesānaṃ",
  "atk-s0505a:43_2": "avatthuto bhūmīti saṅkhaṃ na labhanti. Puthujjanassa pana sabbaso vaṭṭamūlānaṃ kilesānaṃ",
  "atk-s0505a:43_3": "appahīnattā yaṃ kiñci kariyamānaṃ kammaṃ kusalaṃ vā akusalaṃ vā hoti, iccassa kilesappaccayā",
  "atk-s0505a:43_4": "vaṭṭaṃ vaḍḍhati. Tassetaṃ vaṭṭamūlaṃ rūpakkhandhe eva, na vedanākkhandhādīsu…pe…",
  "atk-s0505a:43_5": "viññāṇakkhandhe eva vā, na rūpakkhandhādīsūti na vattabbaṃ. Kasmā? Avisesena pañcasu",
  "atk-s0505a:43_6": "khandhesu anusayitattā. Kathaṃ? Pathavīrasādimiva rukkhe. Yathā hi mahārukkhe pathavītalaṃ",
  "atk-s0505a:43_7": "adhiṭṭhāya pathavīrasañca āporasañca nissāya tappaccayā mūlakhandhasākhapasākhapattapallavapalāsapupphaphalehi",
  "atk-s0505a:43_8": "vaḍḍhitvā nabhaṃ pūretvā yāvakappāvasānaṃ bījaparamparāya rukkhapaveṇīsantāne ṭhite",
  "atk-s0505a:43_9": "“taṃ pathavīrasādi mūle eva, na khandhādīsu, phale eva vā, na mūlādīsū”ti na vattabbaṃ.",
  "atk-s0505a:43_10": "Kasmā? Avisesena sabbesveva mūlādīsu anugatattā, evaṃ. Yathā pana tasseva rukkhassa",
  "atk-s0505a:43_11": "pupphaphalādīsu nibbinno koci puriso catūsu disāsu maṇḍūkakaṇṭakaṃ nāma rukkhe visaṃ",
  "atk-s0505a:43_12": "payojeyya, atha so rukkho tena visasamphassena phuṭṭho pathavīrasaāporasapariyādinnena",
  "atk-s0505a:43_13": "appasavanadhammataṃ āgamma puna santānaṃ nibbattetuṃ samattho na bhaveyya, evamevaṃ",
  "atk-s0505a:43_14": "khandhappavattiyaṃ nibbinno kulaputto tassa purisassa catūsu disāsu rukkhe visappayojanaṃ",
  "atk-s0505a:43_15": "viya attano santāne catumaggabhāvanaṃ ārabhati. Athassa so khandhasantāno tena catumaggavisasamphassena",
  "atk-s0505a:43_16": "sabbaso vaṭṭamūlakilesānaṃ pariyādinnattā kiriyabhāvamattamupagatakāyakammādi sabbakammappabhedo",
  "atk-s0505a:43_17": "āyatiṃ punabbhavābhinibbattadhammatamāgamma bhavantarasantānaṃ nibbattetuṃ samattho",
  "atk-s0505a:43_18": "na hoti. Kevalaṃ pana carimaviññāṇanirodhena nirindhano viya jātavedo anupādāno parinibbāti.",
  "atk-s0505a:43_19": "Evaṃ bhūmiyā bhūmiladdhassa ca nānattaṃ veditabbaṃ.",
  "atk-s0505a:44_0": "Apica aparampi samudācārārammaṇādhiggahitāvikkhambhitāsamūhatavasena catubbidhamuppannaṃ.",
  "atk-s0505a:44_1": "Tattha vattamānuppannameva samudācāruppannaṃ. Cakkhādīnaṃ pana āpāthagate ārammaṇe",
  "atk-s0505a:44_2": "pubbabhāge anuppajjamānampi kilesajātaṃ ārammaṇassa adhiggahitattā eva aparabhāge",
  "atk-s0505a:44_3": "avassamuppattito ārammaṇādhiggahituppannanti vuccati. Kalyāṇigāme piṇḍāya carato",
  "atk-s0505a:44_4": "mahātissattherassa visabhāgarūpadassanena uppannakilesajātañcettha nidassanaṃ. Tassa",
  "atk-s0505a:44_5": "“uppannaṃ kāmavitakka”ntiādīsu payogo daṭṭhabbo. Samathavipassanānaṃ aññataravasena",
  "atk-s0505a:44_6": "avikkhambhitakilesajātaṃ cittasantatimanārūḷhaṃ uppattinivārakassa hetuno abhāvā",
  "atk-s0505a:44_7": "avikkhambhituppannaṃ nāma. Taṃ “ayampi kho, bhikkhave, ānāpānassatisamādhi bhāvito",
  "atk-s0505a:44_8": "bahulīkato santo ceva paṇīto ca asecanako ca sukho ca vihāro uppannuppanne pāpake",
  "atk-s0505a:44_9": "akusale dhamme ṭhānaso antaradhāpetī”tiādīsu daṭṭhabbaṃ. Samathavipassanāvasena vikkhambhitampi",
  "atk-s0505a:44_10": "kilesajātaṃ ariyamaggena asamūhatattā uppattidhammataṃ anatītanti katvā asamūhatuppannanti",
  "atk-s0505a:44_11": "vuccati. Ākāsena gacchantassa aṭṭhasamāpattilābhino therassa kusumitarukkhe upavane",
  "atk-s0505a:44_12": "pupphāni ocinantassa madhurassarena gāyato mātugāmassa gītassaraṃ sutavato uppannakilesajātañcettha",
  "atk-s0505a:44_13": "nidassanaṃ. Tassa “ariyaṃ aṭṭhaṅgikaṃ maggaṃ bahulīkaronto uppannuppanne pāpake akusale",
  "atk-s0505a:44_14": "dhamme antarāyeva antaradhāpetī”tiādīsu payogo daṭṭhabbo. Tividhampi cetaṃ ārammaṇādhiggahitāvikkhambhitāsamūhatuppannaṃ",
  "atk-s0505a:44_15": "bhūmiladdheneva saṅgahaṃ gacchatīti veditabbaṃ.",
  "atk-s0505a:45_0": "Evametasmiṃ yathāvuttappabhede uppanne bhūmiladdhārammaṇādhiggahitāvikkhambhitāsamūhatuppannavasenāyaṃ",
  "atk-s0505a:45_1": "kodho uppannoti veditabbo. Kasmā? Evaṃvidhassa vinetabbato. Evaṃvidhameva hi uppannaṃ",
  "atk-s0505a:45_2": "yena kenaci vinayena vinetuṃ sakkā hoti. Yaṃ panetaṃ vattamānabhutvāpagatokāsakatasamudācārasaṅkhātaṃ",
  "atk-s0505a:45_3": "uppannaṃ, ettha aphalo ca asakyo ca vāyāmo. Aphalo hi bhutvāpagate vāyāmo vāyāmantarenāpi",
  "atk-s0505a:45_4": "tassa niruddhattā. Tathā okāsakate. Asakyo ca vattamānasamudācāruppanne kilesavodānānaṃ",
  "atk-s0505a:45_5": "ekajjhamanuppattitoti.",
  "atk-s0505a:46": "Vinetīti ettha pana –",
  "atk-s0505a:47": "“Duvidho vinayo nāma, ekamekettha pañcadhā;",
  "atk-s0505a:48": "Tesu aṭṭhavidhenesa, vinetīti pavuccati”.",
  "atk-s0505a:49_0": "Ayañhi saṃvaravinayo, pahānavinayoti duvidho vinayo. Ettha ca duvidhe vinaye ekameko",
  "atk-s0505a:49_1": "vinayo pañcadhā bhijjati. Saṃvaravinayopi hi sīlasaṃvaro, satisaṃvaro, ñāṇasaṃvaro,",
  "atk-s0505a:49_2": "khantisaṃvaro, vīriyasaṃvaroti pañcavidho. Pahānavinayopi tadaṅgappahānaṃ, vikkhambhanappahānaṃ,",
  "atk-s0505a:49_3": "samucchedappahānaṃ, paṭippassaddhippahānaṃ, nissaraṇappahānanti pañcavidho.",
  "atk-s0505a:50": "Tattha “iminā pātimokkhasaṃvarena upeto hoti samupeto”tiādīsu sīlasaṃvaro, “rakkhati cakkhundriyaṃ, cakkhundriye saṃvaraṃ āpajjatī”tiādīsu satisaṃvaro.",
  "atk-s0505a:51": "“Yāni sotāni lokasmiṃ, (ajitāti bhagavā)",
  "atk-s0505a:52": "Sati tesaṃ nivāraṇaṃ;",
  "atk-s0505a:53": "Sotānaṃ saṃvaraṃ brūmi,",
  "atk-s0505a:54": "Paññāyete pidhīyare”ti. –",
  "atk-s0505a:55_0": "Ādīsu ñāṇasaṃvaro, “khamo hoti sītassa uṇhassā”tiādīsu khantisaṃvaro, “uppannaṃ kāmavitakkaṃ",
  "atk-s0505a:55_1": "nādhivāseti, pajahati, vinodetī”tiādīsu vīriyasaṃvaro veditabbo. Sabbopi cāyaṃ saṃvaro",
  "atk-s0505a:55_2": "yathāsakaṃ saṃvaritabbānaṃ vinetabbānañca kāyavacīduccaritādīnaṃ saṃvaraṇato saṃvaro,",
  "atk-s0505a:55_3": "vinayanato vinayoti vuccati. Evaṃ tāva saṃvaravinayo pañcadhā bhijjatīti veditabbo.",
  "atk-s0505a:56_0": "Tathā yaṃ nāmarūpaparicchedādīsu vipassanaṅgesu yāva attano aparihānavasena pavatti,",
  "atk-s0505a:56_1": "tāva tena tena ñāṇena tassa tassa anatthasantānassa pahānaṃ. Seyyathidaṃ – nāmarūpavavatthānena",
  "atk-s0505a:56_2": "sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāgena",
  "atk-s0505a:56_3": "kaṅkhāvitaraṇena kathaṃkathībhāvassa, kalāpasammasanena “ahaṃ mamā”ti gāhassa, maggāmaggavavatthānena",
  "atk-s0505a:56_4": "amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā,",
  "atk-s0505a:56_5": "bhayadassanena sabhayesu abhayasaññāya, ādīnavadassanena assādasaññāya, nibbidānupassanena",
  "atk-s0505a:56_6": "abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya,",
  "atk-s0505a:56_7": "anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittaggāhassa",
  "atk-s0505a:56_8": "pahānaṃ, etaṃ tadaṅgappahānaṃ nāma. Yaṃ pana upacārappanābhedassa samādhino yāva",
  "atk-s0505a:56_9": "attano aparihānipavatti, tāva tenābhihatānaṃ nīvaraṇānaṃ yathāsakaṃ vitakkādipaccanīkadhammānañca",
  "atk-s0505a:56_10": "anuppattisaṅkhātaṃ pahānaṃ, etaṃ vikkhambhanappahānaṃ nāma. Yaṃ pana catunnaṃ ariyamaggānaṃ",
  "atk-s0505a:56_11": "bhāvitattā taṃtaṃmaggavato attano santāne yathāsakaṃ “diṭṭhigatānaṃ pahānāyā”tiādinā",
  "atk-s0505a:56_12": "nayena vuttassa samudayapakkhikassa kilesagahanassa puna accantaappavattibhāvena",
  "atk-s0505a:56_13": "samucchedasaṅkhātaṃ pahānaṃ, idaṃ samucchedappahānaṃ nāma. Yaṃ pana phalakkhaṇe paṭippassaddhattaṃ",
  "atk-s0505a:56_14": "kilesānaṃ pahānaṃ, idaṃ paṭippassaddhippahānaṃ nāma. Yaṃ pana sabbasaṅkhatanissaraṇattā",
  "atk-s0505a:56_15": "pahīnasabbasaṅkhataṃ nibbānaṃ, etaṃ nissaraṇappahānaṃ nāma. Sabbampi cetaṃ pahānaṃ",
  "atk-s0505a:56_16": "yasmā cāgaṭṭhena pahānaṃ, vinayanaṭṭhena vinayo, tasmā “pahānavinayo”ti vuccati,",
  "atk-s0505a:56_17": "taṃtaṃpahānavato vā tassa tassa vinayassa sambhavatopetaṃ “pahānavinayo”ti vuccati.",
  "atk-s0505a:56_18": "Evaṃ pahānavinayopi pañcadhā bhijjatīti veditabbo. Evamekekassa pañcadhā bhinnattā",
  "atk-s0505a:56_19": "dasete vinayā honti.",
  "atk-s0505a:57_0": "Tesu paṭippassaddhivinayaṃ nissaraṇavinayañca ṭhapetvā avasesena aṭṭhavidhena vinayenesa",
  "atk-s0505a:57_1": "tena tena pariyāyena vinetīti pavuccati. Kathaṃ? Sīlasaṃvarena kāyavacīduccaritāni",
  "atk-s0505a:57_2": "vinentopi hi taṃsampayuttaṃ kodhaṃ vineti, satipaññāsaṃvarehi abhijjhādomanassādīni",
  "atk-s0505a:57_3": "vinentopi domanassasampayuttaṃ kodhaṃ vineti, khantisaṃvarena sītādīni khamantopi",
  "atk-s0505a:57_4": "taṃtaṃāghātavatthusambhavaṃ kodhaṃ vineti, vīriyasaṃvarena byāpādavitakkaṃ vinentopi",
  "atk-s0505a:57_5": "taṃsampayuttaṃ kodhaṃ vineti. Yehi dhammehi tadaṅgavikkhambhanasamucchedappahānāni",
  "atk-s0505a:57_6": "honti, tesaṃ dhammānaṃ attani nibbattanena te te dhamme pajahantopi tadaṅgappahātabbaṃ",
  "atk-s0505a:57_7": "vikkhambhetabbaṃ samucchinditabbañca kodhaṃ vineti. Kāmañcettha pahānavinayena vinayo",
  "atk-s0505a:57_8": "na sambhavati. Yehi pana dhammehi pahānaṃ hoti, tehi vinentopi pariyāyato “pahānavinayena",
  "atk-s0505a:57_9": "vinetī”ti vuccati. Paṭippassaddhippahānakāle pana vinetabbābhāvato nissaraṇappahānassa",
  "atk-s0505a:57_10": "ca anuppādetabbato na tehi kiñci vinetīti vuccati. Evaṃ tesu paṭippassaddhivinayaṃ",
  "atk-s0505a:57_11": "nissaraṇavinayañca ṭhapetvā avasesena aṭṭhavidhena vinayenesa tena tena pariyāyena",
  "atk-s0505a:57_12": "vinetīti pavuccatīti. Ye vā –",
  "atk-s0505a:58_0": "“Pañcime, bhikkhave, āghātapaṭivinayā, yattha bhikkhuno uppanno āghāto sabbaso paṭivinetabbo.",
  "atk-s0505a:58_1": "Katame pañca? Yasmiṃ, bhikkhave, puggale āghāto jāyetha, mettā tasmiṃ puggale bhāvetabbā…pe…",
  "atk-s0505a:58_2": "karuṇā… upekkhā… asati-amanasikāro tasmiṃ puggale āpajjitabbo, evaṃ tasmiṃ puggale",
  "atk-s0505a:58_3": "āghāto paṭivinetabbo. Kammassakatā eva vā tasmiṃ puggale adhiṭṭhātabbā kammassako",
  "atk-s0505a:58_4": "ayamāyasmā…pe… dāyādo bhavissatī”ti –",
  "atk-s0505a:59": "Evaṃ pañca āghātapaṭivinayā vuttā. Ye ca –",
  "atk-s0505a:60_0": "“Pañcime, āvuso, āghātapaṭivinayā, yattha bhikkhuno uppanno āghāto sabbaso paṭivinetabbo.",
  "atk-s0505a:60_1": "Katame pañca? Idhāvuso, ekacco puggalo aparisuddhakāyasamācāro hoti, parisuddhavacīsamācāro,",
  "atk-s0505a:60_2": "evarūpepi, āvuso, puggale āghāto paṭivinetabbo”ti –",
  "atk-s0505a:61": "Evamādināpi nayena pañca āghātapaṭivinayā vuttā. Tesu yena kenaci āghātapaṭivinayena vinentopesa vinetīti pavuccati. Apica yasmā –",
  "atk-s0505a:62": "“Ubhatodaṇḍakena cepi, bhikkhave, kakacena corā ocarakā aṅgamaṅgāni okkanteyyuṃ, tatrāpi yo mano padoseyya, na me so tena sāsanakaro”ti –-",
  "atk-s0505a:63": "Evaṃ satthu ovādaṃ,",
  "atk-s0505a:64": "“Tasseva tena pāpiyo, yo kuddhaṃ paṭikujjhati;",
  "atk-s0505a:65": "Kuddhaṃ appaṭikujjhanto, saṅgāmaṃ jeti dujjayaṃ.",
  "atk-s0505a:66": "“Ubhinnamatthaṃ carati, attano ca parassa ca;",
  "atk-s0505a:67": "Paraṃ saṅkupitaṃ ñatvā, yo sato upasammati”. ;",
  "atk-s0505a:68_0": "“Sattime, bhikkhave, dhammā sapattakantā sapattakaraṇā kodhanaṃ āgacchanti itthiṃ",
  "atk-s0505a:68_1": "vā purisaṃ vā. Katame satta? Idha, bhikkhave, sapatto sapattassa evaṃ icchati – ‘aho,",
  "atk-s0505a:68_2": "vatāyaṃ dubbaṇṇo assā’ti. Taṃ kissa hetu? Na, bhikkhave, sapatto sapattassa vaṇṇavatāya",
  "atk-s0505a:68_3": "nandati. Kodhanāyaṃ, bhikkhave, purisapuggalo kodhābhibhūto kodhapareto kiñcāpi so",
  "atk-s0505a:68_4": "hoti sunhāto suvilitto kappitakesamassu odātavatthavasano, atha kho so dubbaṇṇova",
  "atk-s0505a:68_5": "hoti kodhābhibhūto. Ayaṃ, bhikkhave, paṭhamo dhammo sapattakanto sapattakaraṇo kodhanaṃ",
  "atk-s0505a:68_6": "āgacchati itthiṃ vā purisaṃ vā.",
  "atk-s0505a:69_0": "“Puna caparaṃ, bhikkhave, sapatto sapattassa evaṃ icchati – ‘aho, vatāyaṃ dukkhaṃ",
  "atk-s0505a:69_1": "sayeyyā’ti…pe… ‘na pacurattho assā’ti…pe… ‘na bhogavā assā’ti…pe… ‘na yasavā assā’ti…pe…",
  "atk-s0505a:69_2": "‘na mittavā assā’ti…pe… ‘kāyassa bhedā paraṃ maraṇā apāyaṃ duggatiṃ vinipātaṃ nirayaṃ",
  "atk-s0505a:69_3": "upapajjeyyā’ti. Taṃ kissa hetu? Na, bhikkhave, sapatto sapattassa sugatigamanena",
  "atk-s0505a:69_4": "nandati. Kodhanāyaṃ, bhikkhave, purisapuggalo kodhābhibhūto kodhapareto kāyena duccaritaṃ",
  "atk-s0505a:69_5": "carati, vācāya… manasā duccaritaṃ carati. So kāyena duccaritaṃ caritvā…pe… vācāya…pe…",
  "atk-s0505a:69_6": "manasā duccaritaṃ caritvā kāyassa bhedā paraṃ maraṇā…pe… nirayaṃ upapajjati kodhābhibhūto”ti.",
  "atk-s0505a:70": "“Kuddho atthaṃ na jānāti, kuddho dhammaṃ na passati…pe…. ;",
  "atk-s0505a:71": "“Yena kodhena kuddhāse, sattā gacchanti duggatiṃ;",
  "atk-s0505a:72": "Taṃ kodhaṃ sammadaññāya, pajahanti vipassino. ;",
  "atk-s0505a:73": "“Kodhaṃ jahe vippajaheyya mānaṃ, saṃyojanaṃ sabbamatikkameyya. ;",
  "atk-s0505a:74": "“Anatthajanano kodho, kodho cittappakopano. ;",
  "atk-s0505a:75": "“Ekāparādhaṃ khama bhūripañña, na paṇḍitā kodhabalā bhavantī”ti. –",
  "atk-s0505a:76": "Evamādinā nayena kodhe ādīnavañca paccavekkhatopi kodho vinayaṃ upeti. Tasmā evaṃ paccavekkhitvā kodhaṃ vinentopi esa vinetīti vuccati.",
  "atk-s0505a:77_0": "Kodhanti “anatthaṃ me acarīti āghāto jāyatī”tiādinā nayena sutte vuttānaṃ navannaṃ,",
  "atk-s0505a:77_1": "“atthaṃ me na carī”ti ādīnañca tappaṭipakkhato siddhānaṃ navannamevāti aṭṭhārasannaṃ,",
  "atk-s0505a:77_2": "khāṇukaṇṭakādinā aṭṭhānena saddhiṃ ekūnavīsatiyā āghātavatthūnaṃ aññatarāghātavatthusambhavaṃ",
  "atk-s0505a:77_3": "āghātaṃ. Visaṭanti vitthataṃ. Sappavisanti sappassa visaṃ. Ivāti opammavacanaṃ, i-kāra",
  "atk-s0505a:77_4": "lopaṃ katvā va-icceva vuttaṃ. Osadhehīti agadehi. Idaṃ vuttaṃ hoti – yathā visatikicchako",
  "atk-s0505a:77_5": "vejjo sappena daṭṭhaṃ sabbaṃ kāyaṃ pharitvā ṭhitaṃ visaṭaṃ sappavisaṃ mūlakhandhatacapattapupphādīnaṃ",
  "atk-s0505a:77_6": "aññatarehi nānābhesajjehi payojetvā katehi vā osadhehi khippameva vineyya, evamevaṃ",
  "atk-s0505a:77_7": "yo yathāvuttenatthena uppatitaṃ cittasantānaṃ byāpetvā ṭhitaṃ kodhaṃ yathāvuttesu",
  "atk-s0505a:77_8": "vinayanūpāyesu yena kenaci upāyena vineti nādhivāseti pajahati vinodeti byantīkarotīti.",
  "atk-s0505a:78_0": "So bhikkhu jahāti orapāranti so evaṃ kodhaṃ vinento bhikkhu yasmā kodho tatiyamaggena",
  "atk-s0505a:78_1": "sabbaso pahīyati, tasmā orapārasaññitāni pañcorambhāgiyasaṃyojanāni jahātīti veditabbo.",
  "atk-s0505a:78_2": "Avisesena hi pāranti tīrassa nāmaṃ, tasmā orāni ca tāni saṃsārasāgarassa pārabhūtāni",
  "atk-s0505a:78_3": "cāti katvā “orapāra”nti vuccati. Atha vā “yo uppatitaṃ vineti kodhaṃ visaṭaṃ sappavisaṃva",
  "atk-s0505a:78_4": "osadhehi”, so tatiyamaggena sabbaso kodhaṃ vinetvā anāgāmiphale ṭhito bhikkhu jahāti",
  "atk-s0505a:78_5": "orapāraṃ. Tattha oranti sakattabhāvo, pāranti parattabhāvo. Oraṃ vā cha ajjhattikāni",
  "atk-s0505a:78_6": "āyatanāni, pāraṃ cha bāhirāyatanāni. Tathā oraṃ manussaloko, pāraṃ devaloko. Oraṃ",
  "atk-s0505a:78_7": "kāmadhātu, pāraṃ rūpārūpadhātu. Oraṃ kāmarūpabhavo, pāraṃ arūpabhavo. Oraṃ attabhāvo,",
  "atk-s0505a:78_8": "pāraṃ attabhāvasukhūpakaraṇāni. Evametasmiṃ orapāre catutthamaggena chandarāgaṃ pajahanto",
  "atk-s0505a:78_9": "“jahāti orapāra”nti vuccati. Ettha ca kiñcāpi anāgāmino kāmarāgassa pahīnattā idhattabhāvādīsu",
  "atk-s0505a:78_10": "chandarāgo eva natthi; apica kho panassa tatiyamaggādīnaṃ viya vaṇṇappakāsanatthaṃ",
  "atk-s0505a:78_11": "sabbametaṃ orapārabhedaṃ saṅgahetvā tattha chandarāgappahānena “jahāti orapāra”nti vuttaṃ.",
  "atk-s0505a:79_0": "Idāni tassatthassa vibhāvanatthāya upamaṃ āha “urago jiṇṇamiva tacaṃ purāṇa”nti.",
  "atk-s0505a:79_1": "Tattha urena gacchatīti urago, sappassetaṃ adhivacanaṃ. So duvidho – kāmarūpī ca",
  "atk-s0505a:79_2": "akāmarūpī ca. Kāmarūpīpi duvidho – jalajo thalajo ca. Jalajo jale eva kāmarūpaṃ labhati,",
  "atk-s0505a:79_3": "na thale, saṅkhapālajātake saṅkhapālanāgarājā viya. Thalajo thale eva, na jale. So",
  "atk-s0505a:79_4": "jajjarabhāvena jiṇṇaṃ, cirakālatāya purāṇañcāti saṅkhaṃ gataṃ. Tacaṃ jahanto catubbidhena",
  "atk-s0505a:79_5": "jahāti – sajātiyaṃ ṭhito, jigucchanto, nissāya, thāmenāti. Sajāti nāma sappajāti",
  "atk-s0505a:79_6": "dīghattabhāvo. Uragā hi pañcasu ṭhānesu sajātiṃ nātivattanti – upapattiyaṃ, cutiyaṃ,",
  "atk-s0505a:79_7": "vissaṭṭhaniddokkamane, samānajātiyā methunapaṭisevane, jiṇṇatacāpanayane cāti. Sappo",
  "atk-s0505a:79_8": "hi yadā tacaṃ jahāti, tadā sajātiyaṃyeva ṭhatvā jahāti. Sajātiyaṃ ṭhitopi ca jigucchanto",
  "atk-s0505a:79_9": "jahāti. Jigucchanto nāma yadā upaḍḍhaṭṭhāne mutto hoti, upaḍḍhaṭṭhāne amutto olambati,",
  "atk-s0505a:79_10": "tadā naṃ aṭṭīyanto jahāti. Evaṃ jigucchantopi ca daṇḍantaraṃ vā mūlantaraṃ vā pāsāṇantaraṃ",
  "atk-s0505a:79_11": "vā nissāya jahāti. Nissāya jahantopi ca thāmaṃ janetvā, ussāhaṃ katvā, vīriyena vaṅkaṃ",
  "atk-s0505a:79_12": "naṅguṭṭhaṃ katvā, passasantova phaṇaṃ karitvā jahāti. Evaṃ jahitvā yenakāmaṃ pakkamati.",
  "atk-s0505a:79_13": "Evamevaṃ ayampi bhikkhu orapāraṃ jahitukāmo catubbidhena jahāti – sajātiyaṃ ṭhito,",
  "atk-s0505a:79_14": "jigucchanto, nissāya, thāmenāti. Sajāti nāma bhikkhuno “ariyāya jātiyā jāto”ti vacanato",
  "atk-s0505a:79_15": "sīlaṃ. Tenevāha “sīle patiṭṭhāya naro sappañño”ti. Evametissaṃ sajātiyaṃ ṭhito bhikkhu",
  "atk-s0505a:79_16": "taṃ sakattabhāvādibhedaṃ orapāraṃ jiṇṇapurāṇatacamiva dukkhaṃ janentaṃ tattha tattha",
  "atk-s0505a:79_17": "ādīnavadassanena jigucchanto kalyāṇamitte nissāya adhimattavāyāmasaṅkhātaṃ thāmaṃ",
  "atk-s0505a:79_18": "janetvā “divasaṃ caṅkamena nisajjāya āvaraṇīyehi dhammehi cittaṃ parisodhetī”ti vuttanayena",
  "atk-s0505a:79_19": "rattindivaṃ chadhā vibhajitvā ghaṭento vāyamanto urago viya, vaṅkaṃ naṅguṭṭhaṃ pallaṅkaṃ",
  "atk-s0505a:79_20": "ābhujitvā urago viya passasanto, ayampi asithilaparakkamatāya vāyamanto urago viya",
  "atk-s0505a:79_21": "phaṇaṃ karitvā, ayampi ñāṇavipphāraṃ janetvā uragova tacaṃ orapāraṃ jahāti. Jahitvā",
  "atk-s0505a:79_22": "ca urago viya ohitataco yenakāmaṃ ayampi ohitabhāro anupādisesanibbānadhātudisaṃ",
  "atk-s0505a:79_23": "pakkamatīti. Tenāha bhagavā –",
  "atk-s0505a:80": "“Yo uppatitaṃ vineti kodhaṃ, visaṭaṃ sappavisaṃva osadhehi;",
  "atk-s0505a:81": "So bhikkhu jahāti orapāraṃ, urago jiṇṇamiva tacaṃ purāṇa”nti.",
  "atk-s0505a:82": "Evamesā bhagavatā arahattanikūṭena paṭhamagāthā desitāti.",
  "atk-s0505a:83": "2. Idāni dutiyagāthāya atthavaṇṇanākkamo anuppatto. Tatrāpi –",
  "atk-s0505a:84": "“Yena yattha yadā yasmā, vuttā gāthā ayaṃ imaṃ;",
  "atk-s0505a:85": "Vidhiṃ pakāsayitvāssā, karissāmatthavaṇṇana”nti. –",
  "atk-s0505a:86_0": "Ayameva mātikā. Tato parañca sabbagāthāsu. Ativitthārabhayena pana ito pabhuti mātikaṃ",
  "atk-s0505a:86_1": "anikkhipitvā uppattidassananayeneva tassā tassā atthaṃ dassento atthavaṇṇanaṃ karissāmi.",
  "atk-s0505a:86_2": "Seyyathidaṃ yo rāgamudacchidā asesanti ayaṃ dutiyagāthā.",
  "atk-s0505a:87_0": "Tassuppatti – ekaṃ samayaṃ bhagavā sāvatthiyaṃ viharati jetavane anāthapiṇḍikassa",
  "atk-s0505a:87_1": "ārāme. Tena kho pana samayena āyasmato sāriputtattherassa upaṭṭhāko aññataro suvaṇṇakāraputto",
  "atk-s0505a:87_2": "therassa santike pabbajito. Thero tassa “daharānaṃ asubhaṃ sappāya”nti mantvā rāgavighātatthaṃ",
  "atk-s0505a:87_3": "asubhakammaṭṭhānaṃ adāsi. Tassa tasmiṃ āsevanamattampi cittaṃ na labhati. So “anupakāraṃ",
  "atk-s0505a:87_4": "mameta”nti therassa ārocesi. Thero “daharānametaṃ sappāya”nti mantvā punapi tadevācikkhi.",
  "atk-s0505a:87_5": "Evaṃ cattāro māsā atītā, so kiñcimattampi visesaṃ na labhati. Tato naṃ thero bhagavato",
  "atk-s0505a:87_6": "santikaṃ nesi. Bhagavā “avisayo, sāriputta, tuyhetassa sappāyaṃ jānituṃ, buddhaveneyyo",
  "atk-s0505a:87_7": "eso”ti vatvā pabhassaravaṇṇaṃ padumaṃ iddhiyā nimminitvā tassa hatthe pādāsi – “handa,",
  "atk-s0505a:87_8": "bhikkhu, imaṃ vihārapacchāyāyaṃ vālikātale nāḷena vijjhitvā ṭhapehi, abhimukhañcassa",
  "atk-s0505a:87_9": "pallaṅkena nisīda ‘lohitaṃ lohita’nti āvajjento”ti. Ayaṃ kira pañca jātisatāni suvaṇṇakārova",
  "atk-s0505a:87_10": "ahosi. Tenassa “lohitakanimittaṃ sappāya”nti ñatvā bhagavā lohitakakammaṭṭhānaṃ adāsi.",
  "atk-s0505a:87_11": "So tathā katvā muhutteneva yathākkamaṃ tattha cattāripi jhānāni adhigantvā anulomapaṭilomādinā",
  "atk-s0505a:87_12": "nayena jhānakīḷaṃ ārabhi. Atha bhagavā ‘taṃ padumaṃ milāyatū’ti adhiṭṭhāsi. So jhānā",
  "atk-s0505a:87_13": "vuṭṭhito taṃ milātaṃ kāḷavaṇṇaṃ disvā “pabhassararūpaṃ jarāya parimaddita”nti aniccasaññaṃ",
  "atk-s0505a:87_14": "paṭilabhi. Tato naṃ ajjhattampi upasaṃhari. Tato “yadaniccaṃ taṃ dukkhaṃ, yaṃ dukkhaṃ",
  "atk-s0505a:87_15": "tadanattā”ti tayopi bhave āditte viya passi. Evaṃ passato cassāvidūre padumassaro",
  "atk-s0505a:87_16": "atthi. Tattha dārakā orohitvā padumāni bhañjitvā bhañjitvā rāsiṃ karonti. Tassa tāni",
  "atk-s0505a:87_17": "udake padumāni naḷavane aggijālā viya khāyiṃsu, pattāni patantāni papātaṃ pavisantāni",
  "atk-s0505a:87_18": "viya khāyiṃsu, thale nikkhittapadumānaṃ aggāni milātāni aggiḍaḍḍhāni viya khāyiṃsu.",
  "atk-s0505a:87_19": "Athassa tadanusārena sabbadhamme upanijjhāyato bhiyyosomattāya tayo bhavā ādittamiva",
  "atk-s0505a:87_20": "agāraṃ appaṭisaraṇā hutvā upaṭṭhahiṃsu. Tato bhagavā gandhakuṭiyaṃ nisinnova tassa",
  "atk-s0505a:87_21": "bhikkhuno upari sarīrābhaṃ muñci. Sā cassa mukhaṃyeva ajjhotthari. Tato so “kimeta”nti",
  "atk-s0505a:87_22": "āvajjento bhagavantaṃ āgantvā samīpe ṭhitamiva disvā uṭṭhāyāsanā añjaliṃ paṇāmesi.",
  "atk-s0505a:87_23": "Athassa bhagavā sappāyaṃ viditvā dhammaṃ desento imaṃ obhāsagāthaṃ abhāsi “yo rāgamudacchidā asesa”nti.",
  "atk-s0505a:88_0": "Tattha rañjanavasena rāgo, pañcakāmaguṇarāgassetaṃ adhivacanaṃ. Udacchidāti ucchindati,",
  "atk-s0505a:88_1": "bhañjati, vināseti. Atītakālikānampi hi chandasi vattamānavacanaṃ akkharacintakā",
  "atk-s0505a:88_2": "icchanti. Asesanti sānusayaṃ. Bhisapupphaṃva saroruhanti sare virūḷhaṃ padumapupphaṃ",
  "atk-s0505a:88_3": "viya. Vigayhāti ogayha, pavisitvāti attho. Sesaṃ pubbasadisameva. Kiṃ vuttaṃ hoti?",
  "atk-s0505a:88_4": "Yathā nāma ete dārakā saraṃ oruyha bhisapupphaṃ saroruhaṃ chindanti, evamevaṃ yo",
  "atk-s0505a:88_5": "bhikkhu imaṃ tedhātukalokasannivāsaṃ ogayha –",
  "atk-s0505a:89": "“Natthi rāgasamo aggi”; ;",
  "atk-s0505a:90": "“Kāmarāgena dayhāmi, cittaṃ me paridayhati”; ;",
  "atk-s0505a:91": "“Ye rāgarattānupatanti sotaṃ, sayaṃ kataṃ makkaṭakova jālaṃ”. ;",
  "atk-s0505a:92": "“Ratto kho, āvuso, rāgena abhibhūto pariyādinnacitto pāṇampi hanatī”ti –",
  "atk-s0505a:93_0": "Evamādinayamanugantvā rāgādīnavapaccavekkhaṇena yathāvuttappakārehi sīlasaṃvarādīhi",
  "atk-s0505a:93_1": "saṃvarehi saviññāṇakāviññāṇakesu vatthūsu asubhasaññāya ca thokaṃ thokaṃ rāgaṃ samucchindanto",
  "atk-s0505a:93_2": "anāgāmimaggena avasesaṃ arahattamaggena ca tato anavasesampi ucchindati pubbe vuttappakāreneva",
  "atk-s0505a:93_3": "so bhikkhu jahāti orapāraṃ urago jiṇṇamiva tacaṃ purāṇanti. Evamesā bhagavatā arahattanikūṭena",
  "atk-s0505a:93_4": "gāthā desitā. Desanāpariyosāne ca so bhikkhu arahatte patiṭṭhitoti.",
  "atk-s0505a:94_0": "3. Yo taṇhamudacchidāti kā uppatti? Bhagavā sāvatthiyaṃ viharati. Aññataro bhikkhu",
  "atk-s0505a:94_1": "gaggarāya pokkharaṇiyā tīre viharanto taṇhāvasena akusalavitakkaṃ vitakketi. Bhagavā",
  "atk-s0505a:94_2": "tassajjhāsayaṃ viditvā imaṃ obhāsagāthamabhāsi.",
  "atk-s0505a:95_0": "Tattha tassatīti taṇhā. Visayehi tittiṃ na upetīti attho. Kāmabhavavibhavataṇhānametaṃ",
  "atk-s0505a:95_1": "adhivacanaṃ. Saritanti gataṃ pavattaṃ, yāva bhavaggā ajjhottharitvā ṭhitanti vuttaṃ",
  "atk-s0505a:95_2": "hoti. Sīghasaranti sīghagāminiṃ, sandiṭṭhikasamparāyikaṃ ādīnavaṃ agaṇetvā muhutteneva",
  "atk-s0505a:95_3": "paracakkavāḷampi bhavaggampi sampāpuṇituṃ samatthanti vuttaṃ hoti. Evametaṃ saritaṃ",
  "atk-s0505a:95_4": "sīghasaraṃ sabbappakārampi taṇhaṃ –",
  "atk-s0505a:96": "“Uparivisālā duppūrā, icchā visaṭagāminī;",
  "atk-s0505a:97": "Ye ca taṃ anugijjhanti, te honti cakkadhārino”ti.",
  "atk-s0505a:98": "“Taṇhādutiyo puriso, dīghamaddhānasaṃsaraṃ;",
  "atk-s0505a:99": "Itthabhāvaññathābhāvaṃ, saṃsāraṃ nātivattatī”ti. ;",
  "atk-s0505a:100": "“Ūno loko atitto taṇhādāsoti kho, mahārājā”ti ca –",
  "atk-s0505a:101_0": "Evamādīnavapaccavekkhaṇena vuttappakārehi sīlasaṃvarādīhi ca yo thokaṃ thokaṃ visosayitvā",
  "atk-s0505a:101_1": "arahattamaggena asesaṃ ucchijjati, so bhikkhu tasmiṃyeva khaṇe sabbappakārampi jahāti",
  "atk-s0505a:101_2": "orapāranti. Desanāpariyosāne so bhikkhu arahatte patiṭṭhitoti.",
  "atk-s0505a:102_0": "4. Yo mānamudabbadhīti kā uppatti? Bhagavā sāvatthiyaṃ viharati. Aññataro bhikkhu",
  "atk-s0505a:102_1": "gaṅgāya tīre viharanto gimhakāle appodake sote kataṃ naḷasetuṃ pacchā āgatena mahoghena",
  "atk-s0505a:102_2": "vuyhamānaṃ disvā “aniccā saṅkhārā”ti saṃviggo aṭṭhāsi. Tassajjhāsayaṃ viditvā bhagavā",
  "atk-s0505a:102_3": "imaṃ obhāsagāthaṃ abhāsi.",
  "atk-s0505a:103_0": "Tattha mānoti jātiādivatthuko cetaso uṇṇāmo. So “seyyohamasmī”ti māno, “sadisohamasmī”ti",
  "atk-s0505a:103_1": "māno, “hīnohamasmī”ti mānoti evaṃ tividho hoti. Puna “seyyassa seyyohamasmīti, seyyassa",
  "atk-s0505a:103_2": "sadiso, seyyassa hīno, sadisassa seyyo, sadisassa sadiso, sadisassa hīno, hīnassa",
  "atk-s0505a:103_3": "seyyo, hīnassa sadiso, hīnassa hīnohamasmī”ti mānoti evaṃ navavidho hoti. Taṃ sabbappakārampi mānaṃ –",
  "atk-s0505a:104": "“Yena mānena mattāse, sattā gacchanti duggati”nti. –",
  "atk-s0505a:105_0": "Ādinā nayena tattha ādīnavapaccavekkhaṇena vuttappakārehi sīlasaṃvarādīhi ca yo thokaṃ",
  "atk-s0505a:105_1": "thokaṃ vadhento kilesānaṃ abaladubbalattā naḷasetusadisaṃ lokuttaradhammānaṃ atibalattā",
  "atk-s0505a:105_2": "mahoghasadisena arahattamaggena asesaṃ udabbadhi, anavasesappahānavasena ucchindanto",
  "atk-s0505a:105_3": "vadhetīti vuttaṃ hoti. So bhikkhu tasmiṃyeva khaṇe sabbappakārampi jahāti orapāranti.",
  "atk-s0505a:105_4": "Desanāpariyosāne so bhikkhu arahatte patiṭṭhitoti.",
  "atk-s0505a:106_0": "5. Ti kā uppatti? Imissā gāthāya ito parānañca dvādasannaṃ ekāyeva uppatti. Ekaṃ",
  "atk-s0505a:106_1": "samayaṃ bhagavā sāvatthiyaṃ viharati. Tena kho pana samayena aññataro brāhmaṇo attano",
  "atk-s0505a:106_2": "dhītuyā vāreyye paccupaṭṭhite cintesi – “kenaci vasalena aparibhuttapubbehi pupphehi",
  "atk-s0505a:106_3": "dārikaṃ alaṅkaritvā patikulaṃ pesessāmī”ti. So santarabāhiraṃ sāvatthiṃ vicinanto",
  "atk-s0505a:106_4": "kiñci tiṇapupphampi aparibhuttapubbaṃ nāddasa. Atha sambahule dhuttakajātike brāhmaṇadārake",
  "atk-s0505a:106_5": "sannipatite disvā “ete pucchissāmi, avassaṃ sambahulesu koci jānissatī”ti upasaṅkamitvā",
  "atk-s0505a:106_6": "pucchi. Te taṃ brāhmaṇaṃ uppaṇḍentā āhaṃsu – “udumbarapupphaṃ nāma, brāhmaṇa, loke",
  "atk-s0505a:106_7": "na kenaci paribhuttapubbaṃ. Tena dhītaraṃ alaṅkaritvā dehī”ti. So dutiyadivase kālasseva",
  "atk-s0505a:106_8": "vuṭṭhāya bhattavissaggaṃ katvā aciravatiyā nadiyā tīre udumbaravanaṃ gantvā ekamekaṃ",
  "atk-s0505a:106_9": "rukkhaṃ vicinanto pupphassa vaṇṭamattampi nāddasa. Atha vītivatte majjhanhike dutiyatīraṃ",
  "atk-s0505a:106_10": "agamāsi. Tattha ca aññataro bhikkhu aññatarasmiṃ manuññe rukkhamūle divāvihāraṃ nisinno",
  "atk-s0505a:106_11": "kammaṭṭhānaṃ manasi karoti. So tattha upasaṅkamitvā amanasikaritvā, sakiṃ nisīditvā,",
  "atk-s0505a:106_12": "sakiṃ ukkuṭiko hutvā, sakiṃ ṭhatvā, taṃ rukkhaṃ sabbasākhāviṭapapattantaresu vicinanto",
  "atk-s0505a:106_13": "kilamati. Tato naṃ so bhikkhu āha – “brāhmaṇa, kiṃ maggasī”ti? “Udumbarapupphaṃ,",
  "atk-s0505a:106_14": "bho”ti. “Udumbarapupphaṃ nāma, brāhmaṇa, loke natthi, musā etaṃ vacanaṃ, mā kilamā”ti.",
  "atk-s0505a:106_15": "Atha bhagavā tassa bhikkhuno ajjhāsayaṃ viditvā obhāsaṃ muñcitvā samuppannasamannāhārabahumānassa",
  "atk-s0505a:106_16": "imā obhāsagāthāyo abhāsi “yo nājjhagamā bhavesu sāra”nti sabbā vattabbā.",
  "atk-s0505a:107_0": "Tattha paṭhamagāthāya tāva nājjhagamāti nādhigacchi, nādhigacchati vā. Bhavesūti",
  "atk-s0505a:107_1": "kāmarūpārūpasaññīasaññīnevasaññīnāsaññīekavokāracatuvokārapañcavokārabhavesu. Sāranti",
  "atk-s0505a:107_2": "niccabhāvaṃ attabhāvaṃ vā. Vicinanti paññāya gavesanto. Pupphamiva udumbaresūti yathā",
  "atk-s0505a:107_3": "udumbararukkhesu pupphaṃ vicinanto esa brāhmaṇo nājjhagamā, evaṃ yo yogāvacaropi",
  "atk-s0505a:107_4": "paññāya vicinanto sabbabhavesu kiñci sāraṃ nājjhagamā. So asārakaṭṭhena te dhamme",
  "atk-s0505a:107_5": "aniccato anattato ca vipassanto anupubbena lokuttaradhamme adhigacchanto jahāti orapāraṃ",
  "atk-s0505a:107_6": "urago jiṇṇamiva tacaṃ purāṇanti ayamattho yojanā ca. Avasesagāthāsu panassa yojanaṃ",
  "atk-s0505a:107_7": "avatvā visesatthamattameva vakkhāma.",
  "atk-s0505a:108": "6.",
  "atk-s0505a:109": "“Yassantarato na santi kopā,",
  "atk-s0505a:110": "Itibhavābhavatañca vītivatto”ti. –",
  "atk-s0505a:111": "Ettha tāva ayaṃ ‘antarasaddo’ –",
  "atk-s0505a:112": "“Nadītīresu saṇṭhāne, sabhāsu rathiyāsu ca;",
  "atk-s0505a:113": "Janā saṅgamma mantenti, mañca tañca kimantara”nti. ;",
  "atk-s0505a:114": "“Appamattakena visesādhigamena antarā vosānamāpādi” ;",
  "atk-s0505a:115": "“Anatthajanano kodho, kodho cittappakopano;",
  "atk-s0505a:116": "Bhayamantarato jātaṃ, taṃ jano nāvabujjhatī”ti. –",
  "atk-s0505a:117_0": "Evaṃ kāraṇavemajjhacittādīsu sambahulesu atthesu dissati. Idha pana citte. Tato yassantarato",
  "atk-s0505a:117_1": "na santi kopāti tatiyamaggena samūhatattā yassa citte na santi kopāti attho. Yasmā",
  "atk-s0505a:117_2": "pana bhavoti sampatti, vibhavoti vipatti. Tathā bhavoti vuddhi, vibhavoti hāni. Bhavoti",
  "atk-s0505a:117_3": "sassato, vibhavoti ucchedo. Bhavoti puññaṃ, vibhavoti pāpaṃ. Vibhavo abhavoti ca",
  "atk-s0505a:117_4": "atthato ekameva. Tasmā itibhavābhavatañca vītivattoti ettha yā esā sampattivipattivuḍḍhihānisassatucchedapuññapāpavasena",
  "atk-s0505a:117_5": "iti anekappakārā bhavābhavatā vuccati. Catūhipi maggehi yathāsambhavaṃ tena tena",
  "atk-s0505a:117_6": "nayena taṃ itibhavābhavatañca vītivattoti evamattho ñātabbo.",
  "atk-s0505a:118_0": "7. Yassa vitakkāti ettha pana yassa bhikkhuno tayo kāmabyāpādavihiṃsāvitakkā, tayo",
  "atk-s0505a:118_1": "ñātijanapadāmaravitakkā, tayo parānuddayatāpaṭisaṃyuttalābhasakkārasilokaanavaññattipaṭisaṃyuttavitakkāti",
  "atk-s0505a:118_2": "ete nava vitakkā samantabhaddake vuttanayena tattha tattha ādīnavaṃ paccavekkhitvā",
  "atk-s0505a:118_3": "paṭipakkhavavatthānena tassa tassa pahānasamatthehi tīhi heṭṭhimamaggehi ca vidhūpitā",
  "atk-s0505a:118_4": "bhusaṃ dhūpitā santāpitā daḍḍhāti attho. Evaṃ vidhūpetvā ca ajjhattaṃ suvikappitā",
  "atk-s0505a:118_5": "asesā, niyakajjhattabhūte attano khandhasantāne ajjhattajjhattabhūte citte ca yathā",
  "atk-s0505a:118_6": "na puna sambhavanti, evaṃ arahattamaggena asesā chinnā. Chinnañhi kappitanti vuccati.",
  "atk-s0505a:118_7": "Yathāha “kappitakesamassū”ti. Evamettha attho daṭṭhabbo.",
  "atk-s0505a:119_0": "8. Idāni yo nāccasārīti ettha yo nāccasārīti yo nātidhāvi. Na paccasārīti na ohīyi.",
  "atk-s0505a:119_1": "Kiṃ vuttaṃ hoti? Accāraddhavīriyena hi uddhacce patanto accāsarati, atisithilena",
  "atk-s0505a:119_2": "kosajje patanto paccāsarati. Tathā bhavataṇhāya attānaṃ kilamento accāsarati, kāmataṇhāya",
  "atk-s0505a:119_3": "kāmasukhamanuyuñjanto paccāsarati. Sassatadiṭṭhiyā accāsarati, ucchedadiṭṭhiyā paccāsarati.",
  "atk-s0505a:119_4": "Atītaṃ anusocanto accāsarati, anāgata paṭikaṅkhanto paccāsarati. Pubbantānudiṭṭhiyā",
  "atk-s0505a:119_5": "accāsarati, aparantānudiṭṭhiyā paccāsarati. Tasmā yo ete ubho ante vajjetvā majjhimaṃ",
  "atk-s0505a:119_6": "paṭipadaṃ paṭipajjanto nāccasārī na paccasārīti evaṃ vuttaṃ hoti. Sabbaṃ accagamā",
  "atk-s0505a:119_7": "imaṃ papañcanti tāya ca pana arahattamaggavosānāya majjhimāya paṭipadāya sabbaṃ imaṃ",
  "atk-s0505a:119_8": "vedanāsaññāvitakkappabhavaṃ taṇhāmānadiṭṭhisaṅkhātaṃ tividhaṃ papañcaṃ accagamā atikkanto,",
  "atk-s0505a:119_9": "samatikkantoti attho.",
  "atk-s0505a:120_0": "9. Tadanantaragāthāya pana sabbaṃ vitathamidanti ñatvā loketi ayameva viseso. Tassattho",
  "atk-s0505a:120_1": "– sabbanti anavasesaṃ, sakalamanūnanti vuttaṃ hoti. Evaṃ santepi pana vipassanupagaṃ",
  "atk-s0505a:120_2": "lokiyakhandhāyatanadhātuppabhedaṃ saṅkhatameva idhādhippetaṃ. Vitathanti vigatatathabhāvaṃ.",
  "atk-s0505a:120_3": "Niccanti vā sukhanti vā subhanti vā attāti vā yathā yathā kilesavasena bālajanehi",
  "atk-s0505a:120_4": "gayhati, tathātathābhāvato vitathanti vuttaṃ hoti. Idanti tameva sabbaṃ paccakkhabhāvena",
  "atk-s0505a:120_5": "dassento āha. Ñatvāti maggapaññāya jānitvā, tañca pana asammohato, na visayato. Loketi",
  "atk-s0505a:120_6": "okāsaloke sabbaṃ khandhādibhedaṃ dhammajātaṃ “vitathamida”nti ñatvāti sambandho.",
  "atk-s0505a:121_0": "10-13. Idāni ito parāsu catūsu gāthāsu vītalobho vītarāgo vītadoso vītamohoti ete",
  "atk-s0505a:121_1": "visesā. Ettha lubbhanavasena lobho. Sabbasaṅgāhikametaṃ paṭhamassa akusalamūlassa",
  "atk-s0505a:121_2": "adhivacanaṃ, visamalobhassa vā. Yo so “appekadā mātumattīsupi lobhadhammā uppajjanti,",
  "atk-s0505a:121_3": "bhaginimattīsupi lobhadhammā uppajjanti, dhītumattīsupi lobhadhammā uppajjantī”ti",
  "atk-s0505a:121_4": "evaṃ vutto. Rajjanavasena rāgo, pañcakāmaguṇarāgassetaṃ adhivacanaṃ. Dussanavasena",
  "atk-s0505a:121_5": "doso, pubbe vuttakodhassetaṃ adhivacanaṃ. Muyhanavasena moho, catūsu ariyasaccesu",
  "atk-s0505a:121_6": "aññāṇassetaṃ adhivacanaṃ. Tattha yasmā ayaṃ bhikkhu lobhaṃ jigucchanto vipassanaṃ",
  "atk-s0505a:121_7": "ārabhi “kudāssu nāmāhaṃ lobhaṃ vinetvā vigatalobho vihareyya”nti, tasmā tassa lobhappahānūpāyaṃ",
  "atk-s0505a:121_8": "sabbasaṅkhārānaṃ vitathabhāvadassanaṃ lobhappahānānisaṃsañca orapārappahānaṃ dassento",
  "atk-s0505a:121_9": "imaṃ gāthamāha. Esa nayo ito parāsupi. Keci panāhu – “yathāvutteneva nayena ete dhamme",
  "atk-s0505a:121_10": "jigucchitvā vipassanamāraddhassa tassa tassa bhikkhuno ekamekāva ettha gāthā vuttā”ti.",
  "atk-s0505a:121_11": "Yaṃ ruccati, taṃ gahetabbaṃ. Esa nayo ito parāsu catūsu gāthāsu.",
  "atk-s0505a:122_0": "14. Ayaṃ panettha atthavaṇṇanā – appahīnaṭṭhena santāne sayantīti anusayā kāmarāgapaṭighamānadiṭṭhivicikicchābhavarāgāvijjānaṃ",
  "atk-s0505a:122_1": "etaṃ adhivacanaṃ. Sampayuttadhammānaṃ attano ākārānuvidhānaṭṭhena mūlā; akhemaṭṭhena",
  "atk-s0505a:122_2": "akusalā; dhammānaṃ patiṭṭhābhūtātipi mūlā; sāvajjadukkhavipākaṭṭhena akusalā; ubhayampetaṃ",
  "atk-s0505a:122_3": "lobhadosamohānaṃ adhivacanaṃ. Te hi “lobho, bhikkhave, akusalañca akusalamūlañcā”tiādinā",
  "atk-s0505a:122_4": "nayena evaṃ niddiṭṭhā. Evamete anusayā tena tena maggena pahīnattā yassa keci na",
  "atk-s0505a:122_5": "santi, ete ca akusalamūlā tatheva samūhatāse, samūhatā icceva attho. Paccattabahuvacanassa",
  "atk-s0505a:122_6": "hi se-kārāgamaṃ icchanti saddalakkhaṇakovidā. Aṭṭhakathācariyā pana “seti nipāto”ti",
  "atk-s0505a:122_7": "vaṇṇayanti. Yaṃ ruccati, taṃ gahetabbaṃ. Ettha pana “kiñcāpi so evaṃvidho bhikkhu",
  "atk-s0505a:122_8": "khīṇāsavo hoti, khīṇāsavo ca neva ādiyati, na pajahati, pajahitvā ṭhito”ti vutto.",
  "atk-s0505a:122_9": "Tathāpi vattamānasamīpe vattamānavacanalakkhaṇena “jahāti orapāra”nti vuccati. Atha",
  "atk-s0505a:122_10": "vā anupādisesāya ca nibbānadhātuyā parinibbāyanto attano ajjhattikabāhirāyatanasaṅkhātaṃ",
  "atk-s0505a:122_11": "jahāti orapāranti veditabbo.",
  "atk-s0505a:123_0": "Tattha kilesapaṭipāṭiyā maggapaṭipāṭiyā cāti dvidhā anusayānaṃ abhāvo veditabbo.",
  "atk-s0505a:123_1": "Kilesapaṭipāṭiyā hi kāmarāgānusayapaṭighānusayānaṃ tatiyamaggena abhāvo hoti, mānānusayassa",
  "atk-s0505a:123_2": "catutthamaggena, diṭṭhānusayavicikicchānusayānaṃ paṭhamamaggena, bhavarāgānusayāvijjānusayānaṃ",
  "atk-s0505a:123_3": "catutthamaggeneva. Maggapaṭipāṭiyā pana paṭhamamaggena diṭṭhānusayavicikicchānusayānaṃ",
  "atk-s0505a:123_4": "abhāvo hoti. Dutiyamaggena kāmarāgānusayapaṭighānusayānaṃ tanubhāvo, tatiyamaggena",
  "atk-s0505a:123_5": "sabbaso abhāvo, catutthamaggena mānānusayabhavarāgānusayāvijjānusayānaṃ abhāvo hoti.",
  "atk-s0505a:123_6": "Tattha yasmā na sabbe anusayā akusalamūlā; kāmarāgabhavarāgānusayā eva hi lobhākusalamūlena",
  "atk-s0505a:123_7": "saṅgahaṃ gacchanti. Paṭighānusayāvijjānusayā ca “doso akusalamūlaṃ, moho akusalamūlaṃ”",
  "atk-s0505a:123_8": "icceva saṅkhaṃ gacchanti, diṭṭhimānavicikicchānusayā pana na kiñci akusalamūlaṃ honti,",
  "atk-s0505a:123_9": "yasmā vā anusayābhāvavasena ca akusalamūlasamugghātavasena ca kilesappahānaṃ paṭṭhapesi, tasmā –",
  "atk-s0505a:124": "“Yassānusayā na santi keci, mūlā ca akusalā samūhatāse”. –",
  "atk-s0505a:125": "Iti bhagavā āha.",
  "atk-s0505a:126_0": "15. Yassa darathajāti ettha pana paṭhamuppannā kilesā pariḷāhaṭṭhena darathā nāma,",
  "atk-s0505a:126_1": "aparāparuppannā pana tehi darathehi jātattā darathajā nāma. Oranti sakkāyo vuccati.",
  "atk-s0505a:126_2": "Yathāha – “orimaṃ tīranti kho, bhikkhu, sakkāyassetaṃ adhivacana”nti. Āgamanāyāti",
  "atk-s0505a:126_3": "uppattiyā. Paccayāseti paccayā eva. Kiṃ vuttaṃ hoti? Yassa pana upādānakkhandhaggahaṇāya",
  "atk-s0505a:126_4": "paccayabhūtā ariyamaggena pahīnattā, keci darathajavevacanā kilesā na santi, pubbe",
  "atk-s0505a:126_5": "vuttanayeneva so bhikkhu jahāti orapāranti.",
  "atk-s0505a:127_0": "16. Yassa vanathajāti etthapi darathajā viya vanathajā veditabbā. Vacanatthe pana",
  "atk-s0505a:127_1": "ayaṃ viseso – vanute, vanotīti vā vanaṃ yācati sevati bhajatīti attho. Taṇhāyetaṃ",
  "atk-s0505a:127_2": "adhivacanaṃ. Sā hi visayānaṃ patthanato sevanato ca “vana”nti vuccati. Taṃ pariyuṭṭhānavasena",
  "atk-s0505a:127_3": "vanaṃ tharati tanotīti vanatho, taṇhānusayassetaṃ adhivacanaṃ. Vanathā jātāti vanathajāti.",
  "atk-s0505a:127_4": "Keci panāhu “sabbepi kilesā gahanaṭṭhena vanathoti vuccanti, aparāparuppannā pana",
  "atk-s0505a:127_5": "vanathajā”ti. Ayameva cettha uragasutte attho adhippeto, itaro pana dhammapadagāthāyaṃ.",
  "atk-s0505a:127_6": "Vinibandhāya bhavāyāti bhavavinibandhāya. Atha vā cittassa visayesu vinibandhāya",
  "atk-s0505a:127_7": "āyatiṃ uppattiyā cāti attho. Hetuyeva hetukappā.",
  "atk-s0505a:128_0": "17. Yo nīvaraṇeti ettha nīvaraṇāti cittaṃ, hitapaṭipattiṃ vā nīvarantīti nīvaraṇā,",
  "atk-s0505a:128_1": "paṭicchādentīti attho. Pahāyāti chaḍḍetvā. Pañcāti tesaṃ saṅkhyāparicchedo. Īghābhāvato",
  "atk-s0505a:128_2": "anīgho. Kathaṃkathāya tiṇṇattā tiṇṇakathaṃkatho. Vigatasallattā visallo. Kiṃ vuttaṃ",
  "atk-s0505a:128_3": "hoti? Yo bhikkhu kāmacchandādīni pañca nīvaraṇāni samantabhaddake vuttanayena sāmaññato",
  "atk-s0505a:128_4": "visesato ca nīvaraṇesu ādīnavaṃ disvā tena tena maggena pahāya tesañca pahīnattā",
  "atk-s0505a:128_5": "eva kilesadukkhasaṅkhātassa īghassābhāvena anīgho, “ahosiṃ nu kho ahaṃ atītamaddhāna”ntiādinā",
  "atk-s0505a:128_6": "nayena pavattāya kathaṃkathāya tiṇṇattā tiṇṇakathaṃkatho, “tattha katame pañca sallā?",
  "atk-s0505a:128_7": "Rāgasallo, dosasallo, mohasallo, mānasallo, diṭṭhisallo”ti vuttānaṃ pañcannaṃ sallānaṃ",
  "atk-s0505a:128_8": "vigatattā visallo. So bhikkhu pubbe vuttanayeneva jahāti orapāranti.",
  "atk-s0505a:129_0": "Atrāpi ca kilesapaṭipāṭiyā maggapaṭipāṭiyā cāti dvidhā eva nīvaraṇappahānaṃ veditabbaṃ.",
  "atk-s0505a:129_1": "Kilesapaṭipāṭiyā hi kāmacchandanīvaraṇassa byāpādanīvaraṇassa ca tatiyamaggena pahānaṃ",
  "atk-s0505a:129_2": "hoti, thinamiddhanīvaraṇassa uddhaccanīvaraṇassa ca catutthamaggena. “Akataṃ vata",
  "atk-s0505a:129_3": "me kusala”ntiādinā nayena pavattassa vippaṭisārasaṅkhātassa kukkuccanīvaraṇassa vicikicchānīvaraṇassa",
  "atk-s0505a:129_4": "ca paṭhamamaggena. Maggapaṭipāṭiyā pana kukkuccanīvaraṇassa vicikicchānīvaraṇassa",
  "atk-s0505a:129_5": "ca paṭhamamaggena pahānaṃ hoti, kāmacchandanīvaraṇassa byāpādanīvaraṇassa ca dutiyamaggena",
  "atk-s0505a:129_6": "tanubhāvo hoti, tatiyena anavasesappahānaṃ. Thinamiddhanīvaraṇassa uddhaccanīvaraṇassa",
  "atk-s0505a:129_7": "ca catutthamaggena pahānaṃ hotīti. Evaṃ –",
  "atk-s0505a:130": "“Yo nīvaraṇe pahāya pañca, anīgho tiṇṇakathaṃkatho visallo;",
  "atk-s0505a:131": "So bhikkhu jahāti orapāraṃ, urago jiṇṇamivattacaṃ purāṇa”nti. –",
  "atk-s0505a:132_0": "Arahattanikūṭeneva bhagavā desanaṃ niṭṭhāpesi. Desanāpariyosāne so bhikkhu arahatte",
  "atk-s0505a:132_1": "patiṭṭhito. “Ekacce yena yena tesaṃ bhikkhūnaṃ yā yā gāthā desitā, tena tena tassā",
  "atk-s0505a:132_2": "tassā gāthāya pariyosāne so so bhikkhu arahatte patiṭṭhito”ti vadanti.",
  "atk-s0505a:133": "Paramatthajotikāya khuddaka-aṭṭhakathāya",
  "atk-s0505a:134": "Suttanipāta-aṭṭhakathāya uragasuttavaṇṇanā niṭṭhitā.",
  "atk-s0505a:135": "2. Dhaniyasuttavaṇṇanā",
  "atk-s0505a:136_0": "18. Pakkodanoti dhaniyasuttaṃ. Kā uppatti? Bhagavā sāvatthiyaṃ viharati. Tena samayena",
  "atk-s0505a:136_1": "dhaniyo gopo mahītīre paṭivasati. Tassāyaṃ pubbayogo – kassapassa bhagavato pāvacane",
  "atk-s0505a:136_2": "dibbamāne vīsati vassasahassāni divase divase saṅghassa vīsati salākabhattāni adāsi.",
  "atk-s0505a:136_3": "So tato cuto devesu uppanno. Evaṃ devaloke ekaṃ buddhantaraṃ khepetvā amhākaṃ bhagavato",
  "atk-s0505a:136_4": "kāle videharaṭṭhamajjhe pabbataraṭṭhaṃ nāma atthi tattha dhammakoraṇḍaṃ nāma nagaraṃ,",
  "atk-s0505a:136_5": "tasmiṃ nagare seṭṭhiputto hutvā abhinibbatto, goyūthaṃ nissāya jīvati. Tassa hi tiṃsamattāni",
  "atk-s0505a:136_6": "gosahassāni honti, sattavīsasahassā gāvo khīraṃ duyhanti. Gopā nāma nibaddhavāsino",
  "atk-s0505a:136_7": "na honti. Vassike cattāromāse thale vasanti, avasese aṭṭhamāse yattha tiṇodakaṃ sukhaṃ",
  "atk-s0505a:136_8": "labbhati, tattha vasanti. Tañca nadītīraṃ vā jātassaratīraṃ vā hoti. Athāyampi vassakāle",
  "atk-s0505a:136_9": "attano vasitagāmato nikkhamitvā gunnaṃ phāsuvihāratthāya okāsaṃ gavesanto mahāmahī",
  "atk-s0505a:136_10": "bhijjitvā ekato kālamahī ekato mahāmahicceva saṅkhaṃ gantvā sandamānā puna samuddasamīpe",
  "atk-s0505a:136_11": "samāgantvā pavattā. Yaṃ okāsaṃ antaradīpaṃ akāsi, taṃ pavisitvā vacchānaṃ sālaṃ attano",
  "atk-s0505a:136_12": "ca nivesanaṃ māpetvā vāsaṃ kappesi. Tassa satta puttā, satta dhītaro, satta suṇisā,",
  "atk-s0505a:136_13": "aneke ca kammakārā honti. Gopā nāma vassanimittaṃ jānanti. Yadā sakuṇikā kulāvakāni",
  "atk-s0505a:136_14": "rukkhagge karonti, kakkaṭakā udakasamīpe dvāraṃ pidahitvā thalasamīpadvārena vaḷañjenti,",
  "atk-s0505a:136_15": "tadā suvuṭṭhikā bhavissatīti gaṇhanti. Yadā pana sakuṇikā kulāvakāni nīcaṭṭhāne udakapiṭṭhe",
  "atk-s0505a:136_16": "karonti, kakkaṭakā thalasamīpe dvāraṃ pidahitvā udakasamīpadvārena vaḷañjenti, tadā",
  "atk-s0505a:136_17": "dubbuṭṭhikā bhavissatīti gaṇhanti.",
  "atk-s0505a:137_0": "Atha so dhaniyo suvuṭṭhikanimittāni upasallakkhetvā upakaṭṭhe vassakāle antaradīpā",
  "atk-s0505a:137_1": "nikkhamitvā mahāmahiyā paratīre sattasattāhampi deve vassante udakena anajjhottharaṇokāse",
  "atk-s0505a:137_2": "attano vasanokāsaṃ katvā samantā parikkhipitvā, vacchasālāyo māpetvā, tattha nivāsaṃ",
  "atk-s0505a:137_3": "kappesi. Athassa dārutiṇādisaṅgahe kate sabbesu puttadārakammakaraporisesu samāniyesu",
  "atk-s0505a:137_4": "jātesu nānappakāre khajjabhojje paṭiyatte samantā catuddisā meghamaṇḍalāni uṭṭhahiṃsu.",
  "atk-s0505a:137_5": "So dhenuyo duhāpetvā, vacchasālāsu vacche saṇṭhāpetvā, gunnaṃ catuddisā dhūmaṃ kārāpetvā,",
  "atk-s0505a:137_6": "sabbaparijanaṃ bhojāpetvā, sabbakiccāni kārāpetvā tattha tattha dīpe ujjālāpetvā,",
  "atk-s0505a:137_7": "sayaṃ khīrena bhattaṃ bhuñjitvā, mahāsayane sayanto attano sirisampattiṃ disvā, tuṭṭhacitto",
  "atk-s0505a:137_8": "hutvā, aparadisāya meghatthanitasaddaṃ sutvā nipanno imaṃ udānaṃ udānesi “pakkodano",
  "atk-s0505a:137_9": "duddhakhīrohamasmī”ti.",
  "atk-s0505a:138_0": "Tatrāyaṃ atthavaṇṇanā – pakkodanoti siddhabhatto. Duddhakhīroti gāvo duhitvā gahitakhīro.",
  "atk-s0505a:138_1": "Ahanti attānaṃ nidasseti, asmīti attano tathābhāvaṃ. Pakkodano duddhakhīro ca ahamasmi",
  "atk-s0505a:138_2": "bhavāmīti attho. Itīti evamāhāti attho. Niddese pana “itīti padasandhi, padasaṃsaggo,",
  "atk-s0505a:138_3": "padapāripūri, akkharasamavāyo byañjanasiliṭṭhatā padānupubbatāmeta”nti evamassa attho",
  "atk-s0505a:138_4": "vaṇṇito. Sopi idameva sandhāyāti veditabbo. Yaṃ yaṃ hi padaṃ pubbapadena vuttaṃ,",
  "atk-s0505a:138_5": "tassa tassa evamāhāti etamatthaṃ pakāsentoyeva itisaddo pacchimena padena metteyyo",
  "atk-s0505a:138_6": "iti vā bhagavā iti vā evamādinā padasandhi hoti, nāññathā.",
  "atk-s0505a:139_0": "Dhaniyo gopoti tassa seṭṭhiputtassa nāmasamodhānaṃ. So hi yānimāni thāvarādīni pañca",
  "atk-s0505a:139_1": "dhanāni, tesu ṭhapetvā dānasīlādianugāmikadhanaṃ, khettavatthu-ārāmādito thāvaradhanatopi,",
  "atk-s0505a:139_2": "gavassādito jaṅgamadhanatopi hiraññasuvaṇṇādito saṃhārimadhanatopi, sippāyatanādito",
  "atk-s0505a:139_3": "aṅgasamadhanatopi yaṃ taṃ lokassa pañcagorasānuppadānena bahūpakāraṃ taṃ sandhāya",
  "atk-s0505a:139_4": "“natthi gosamitaṃ dhana”nti evaṃ visesitaṃ godhanaṃ, tena samannāgatattā dhaniyo,",
  "atk-s0505a:139_5": "gunnaṃ pālanato gopo. Yo hi attano gāvo pāleti, so “gopo”ti vuccati. Yo paresaṃ vetanena",
  "atk-s0505a:139_6": "bhaṭo hutvā, so gopālako. Ayaṃ pana attanoyeva, tena gopoti vutto.",
  "atk-s0505a:140_0": "Anutīreti tīrassa samīpe. Mahiyāti mahāmahīnāmikāya nadiyā. Samānena anukūlavattinā",
  "atk-s0505a:140_1": "parijanena saddhiṃ vāso yassa so samānavāso, ayañca tathāvidho. Tenāha “samānavāso”ti.",
  "atk-s0505a:140_2": "Channāti tiṇapaṇṇacchadanehi anovassakā katā. Kuṭīti vasanagharassetaṃ adhivacanaṃ.",
  "atk-s0505a:140_3": "Āhitoti ābhato, jālito vā. Ginīti aggi. Tesu tesu ṭhānesu aggi “ginī”ti voharīyati.",
  "atk-s0505a:140_4": "Atha ce patthayasīti idāni yadi icchasīti vuttaṃ hoti. Pavassāti siñca, pagghara,",
  "atk-s0505a:140_5": "udakaṃ muñcāti attho. Devāti meghaṃ ālapati. Ayaṃ tāvettha padavaṇṇanā.",
  "atk-s0505a:141_0": "Ayaṃ pana atthavaṇṇanā – evamayaṃ dhaniyo gopo attano sayanaghare mahāsayane nipanno",
  "atk-s0505a:141_1": "meghatthanitaṃ sutvā “pakkodanohamasmī”ti bhaṇanto kāyadukkhavūpasamūpāyaṃ kāyasukhahetuñca",
  "atk-s0505a:141_2": "attano sannihitaṃ dīpeti. “Duddhakhīrohamasmī”ti bhaṇanto cittadukkhavūpasamūpāyaṃ",
  "atk-s0505a:141_3": "cittasukhahetuñca. “Anutīre mahiyā”ti nivāsaṭṭhānasampattiṃ, “samānavāso”ti tādise",
  "atk-s0505a:141_4": "kāle piyavippayogapadaṭṭhānassa sokassābhāvaṃ. “Channā kuṭī”ti kāyadukkhāpagamapaṭighātaṃ.",
  "atk-s0505a:141_5": "“Āhito ginī”ti yasmā gopālakā parikkhepadhūmadāruaggivasena tayo aggī karonti. Te",
  "atk-s0505a:141_6": "ca tassa gehe sabbe katā, tasmā sabbadisāsu parikkhepaggiṃ sandhāya “āhito ginī”ti",
  "atk-s0505a:141_7": "bhaṇanto vāḷamigāgamananivāraṇaṃ dīpeti, gunnaṃ majjhe gomayādīhi dhūmaggiṃ sandhāya",
  "atk-s0505a:141_8": "ḍaṃsamakasādīhi gunnaṃ anābādhaṃ, gopālakānaṃ sayanaṭṭhāne dāruaggiṃ sandhāya gopālakānaṃ",
  "atk-s0505a:141_9": "sītābādhapaṭighātaṃ. So evaṃ dīpento attano vā gunnaṃ vā parijanassa vā vuṭṭhipaccayassa",
  "atk-s0505a:141_10": "kassaci ābādhassa abhāvato pītisomanassajāto āha – “atha ce patthayasī pavassa devā”ti.",
  "atk-s0505a:142_0": "19. Evaṃ dhaniyassa imaṃ gāthaṃ bhāsamānassa assosi bhagavā dibbāya sotadhātuyā visuddhāya",
  "atk-s0505a:142_1": "atikkantamānusikāya jetavanamahāvihāre gandhakuṭiyaṃ viharanto. Sutvā ca pana buddhacakkhunā",
  "atk-s0505a:142_2": "lokaṃ volokento addasa dhaniyañca pajāpatiñcassa “ime ubhopi hetusampannā. Sace ahaṃ",
  "atk-s0505a:142_3": "gantvā dhammaṃ desessāmi, ubhopi pabbajitvā arahattaṃ pāpuṇissanti. No ce gamissāmi,",
  "atk-s0505a:142_4": "sve udakoghena vinassissantī”ti taṃ khaṇeyeva sāvatthito satta yojanasatāni dhaniyassa",
  "atk-s0505a:142_5": "nivāsaṭṭhānaṃ ākāsena gantvā tassa kuṭiyā upari aṭṭhāsi. Dhaniyo taṃ gāthaṃ punappunaṃ",
  "atk-s0505a:142_6": "bhāsatiyeva, na niṭṭhāpeti, bhagavati gatepi bhāsati. Bhagavā ca taṃ sutvā “na ettakena",
  "atk-s0505a:142_7": "santuṭṭhā vā vissatthā vā honti, evaṃ pana hontī”ti dassetuṃ –",
  "atk-s0505a:143": "“Akkodhano vigatakhilohamasmi, anutīre mahiyekarattivāso;",
  "atk-s0505a:144": "Vivaṭā kuṭi nibbuto gini, atha ce patthayasī pavassa devā”ti. –",
  "atk-s0505a:145_0": "Imaṃ paṭigāthaṃ abhāsi byañjanasabhāgaṃ no atthasabhāgaṃ. Na hi “pakkodano”ti, “akkodhano”ti",
  "atk-s0505a:145_1": "ca ādīni padāni atthato samenti mahāsamuddassa orimapārimatīrāni viya, byañjanaṃ",
  "atk-s0505a:145_2": "panettha kiñci kiñci sametīti byañjanasabhāgāni honti. Tattha purimagāthāya sadisapadānaṃ",
  "atk-s0505a:145_3": "vuttanayeneva attho veditabbo.",
  "atk-s0505a:146_0": "Visesapadānaṃ panāyaṃ padato atthato ca vaṇṇanā – akkodhanoti akujjhanasabhāvo. Yo",
  "atk-s0505a:146_1": "hi so pubbe vuttappakāraāghātavatthusambhavo kodho ekaccassa suparittopi uppajjamāno",
  "atk-s0505a:146_2": "hadayaṃ santāpetvā vūpasammati, yena ca tato balavataruppannena ekacco mukhavikuṇanamattaṃ",
  "atk-s0505a:146_3": "karoti, tato balavatarena ekacco pharusaṃ vattukāmo hanusañcalanamattaṃ karoti, aparo",
  "atk-s0505a:146_4": "tato balavatarena pharusaṃ bhaṇati, aparo tato balavatarena daṇḍaṃ vā satthaṃ vā",
  "atk-s0505a:146_5": "gavesanto disā viloketi, aparo tato balavatarena daṇḍaṃ vā satthaṃ vā āmasati, aparo",
  "atk-s0505a:146_6": "tato balavatarena daṇḍādīni gahetvā upadhāvati, aparo tato balavatarena ekaṃ vā dve",
  "atk-s0505a:146_7": "vā pahāre deti, aparo tato balavatarena api ñātisālohitaṃ jīvitā voropeti, ekacco",
  "atk-s0505a:146_8": "tato balavatarena pacchā vippaṭisārī attānampi jīvitā voropeti sīhaḷadīpe kālagāmavāsī",
  "atk-s0505a:146_9": "amacco viya. Ettāvatā ca kodho paramavepullappatto hoti. So bhagavatā bodhimaṇḍeyeva",
  "atk-s0505a:146_10": "sabbaso pahīno ucchinnamūlo tālāvatthukato, tasmā bhagavā “akkodhanohamasmī”ti āha.",
  "atk-s0505a:147_0": "Vigatakhiloti apagatakhilo. Ye hi te cittabandhabhāvena pañca cetokhilā vuttā, ye",
  "atk-s0505a:147_1": "hi ca khilabhūte citte seyyathāpi nāma khile bhūmibhāge cattāro māse vassantepi deve",
  "atk-s0505a:147_2": "sassāni na ruhanti, evamevaṃ saddhammassavanādikusalahetuvasse vassantepi kusalaṃ",
  "atk-s0505a:147_3": "na ruhati te ca bhagavatā bodhimaṇḍeyeva sabbaso pahīnā, tasmā bhagavā “vigatakhilohamasmī”ti āha.",
  "atk-s0505a:148_0": "Ekarattiṃ vāso assāti ekarattivāso. Yathā hi dhaniyo tattha cattāro vassike māse",
  "atk-s0505a:148_1": "nibaddhavāsaṃ upagato, na tathā bhagavā. Bhagavā hi taṃyeva rattiṃ tassa atthakāmatāya",
  "atk-s0505a:148_2": "tattha vāsaṃ upagato. Tasmā “ekarattivāso”ti āha. Vivaṭāti apanītacchadanā. Kuṭīti",
  "atk-s0505a:148_3": "attabhāvo. Attabhāvo hi taṃ taṃ atthavasaṃ paṭicca kāyotipi guhātipi dehotipi sandehotipi",
  "atk-s0505a:148_4": "nāvātipi rathotipi vaṇotipi dhajotipi vammikotipi kuṭītipi kuṭikātipi vuccati. Idha",
  "atk-s0505a:148_5": "pana kaṭṭhādīni paṭicca gehanāmikā kuṭi viya aṭṭhiādīni paṭicca saṅkhyaṃ gatattā",
  "atk-s0505a:148_6": "“kuṭī”ti vutto. Yathāha –",
  "atk-s0505a:149_0": "“Seyyathāpi, āvuso, kaṭṭhañca paṭicca, valliñca paṭicca, mattikañca paṭicca, tiṇañca",
  "atk-s0505a:149_1": "paṭicca, ākāso parivārito agāraṃtveva saṅkhaṃ gacchati; evameva kho, āvuso, aṭṭhiñca",
  "atk-s0505a:149_2": "paṭicca, nhāruñca paṭicca, maṃsañca paṭicca, cammañca paṭicca, ākāso parivārito rūpantveva",
  "atk-s0505a:149_3": "saṅkhaṃ gacchatī”ti.",
  "atk-s0505a:150": "Cittamakkaṭassa nivāsato vā kuṭi. Yathāha –",
  "atk-s0505a:151": "“Aṭṭhikaṅkalakuṭi ce sā, makkaṭāvasatho iti;",
  "atk-s0505a:152": "Makkaṭo pañcadvārāya, kuṭikāya pasakkiya;",
  "atk-s0505a:153": "Dvārena anupariyāti, ghaṭṭayanto punappuna”nti. ;",
  "atk-s0505a:154": "Sā kuṭi yena taṇhāmānadiṭṭhichadanena sattānaṃ channattā punappunaṃ rāgādikilesavassaṃ ativassati. Yathāha –",
  "atk-s0505a:155": "“Channamativassati, vivaṭaṃ nātivassati;",
  "atk-s0505a:156": "Tasmā channaṃ vivaretha, evaṃ taṃ nātivassatī”ti. ;",
  "atk-s0505a:157_0": "Ayaṃ gāthā dvīsu ṭhānesu vuttā khandhake theragāthāyañca. Khandhake hi “yo āpattiṃ",
  "atk-s0505a:157_1": "paṭicchādeti, tassa kilesā ca punappunaṃ āpattiyo ca ativassanti, yo pana na paṭicchādeti,",
  "atk-s0505a:157_2": "tassa nātivassantī”ti imaṃ atthaṃ paṭicca vuttā. Theragāthāyaṃ “yassa rāgādicchadanaṃ",
  "atk-s0505a:157_3": "atthi, tassa puna iṭṭhārammaṇādīsu rāgādisambhavato channamativassati. Yo vā uppanne",
  "atk-s0505a:157_4": "kilese adhivāseti, tasseva adhivāsitakilesacchadanacchannā attabhāvakuṭi punappunaṃ",
  "atk-s0505a:157_5": "kilesavassaṃ ativassati. Yassa pana arahattamaggañāṇavātena kilesacchadanassa viddhaṃsitattā",
  "atk-s0505a:157_6": "vivaṭā, tassa nātivassatī”ti. Ayamattho idha adhippeto. Bhagavatā hi yathāvuttaṃ",
  "atk-s0505a:157_7": "chadanaṃ yathāvutteneva nayena viddhaṃsitaṃ, tasmā “vivaṭā kuṭī”ti āha. Nibbutoti",
  "atk-s0505a:157_8": "upasanto. Ginīti aggi. Yena hi ekādasavidhena agginā sabbamidaṃ ādittaṃ. Yathāha",
  "atk-s0505a:157_9": "– “ādittaṃ rāgagginā”ti vitthāro. So aggi bhagavato bodhimūleyeva ariyamaggasalilasekena",
  "atk-s0505a:157_10": "nibbuto, tasmā “nibbuto ginī”ti āha.",
  "atk-s0505a:158_0": "Evaṃ vadanto ca dhaniyaṃ atuṭṭhabbena tussamānaṃ aññāpadeseneva paribhāsati, ovadati,",
  "atk-s0505a:158_1": "anusāsati. Kathaṃ? “Akkodhano”ti hi vadamāno, dhaniya, tvaṃ “pakkodanohamasmī”ti",
  "atk-s0505a:158_2": "tuṭṭho, odanapāko ca yāvajīvaṃ dhanaparikkhayena kattabbo, dhanaparikkhayo ca ārakkhādidukkhapadaṭṭhāno,",
  "atk-s0505a:158_3": "evaṃ sante dukkheneva tuṭṭho hosi. Ahaṃ pana “akkodhanohamasmī”ti tussanto sandiṭṭhikasamparāyikadukkhābhāvena",
  "atk-s0505a:158_4": "tuṭṭho homīti dīpeti. “Vigatakhilo”ti vadamāno tvaṃ “duddhakhīrohamasmī”ti tussanto",
  "atk-s0505a:158_5": "akatakiccova “katakiccohamasmī”ti mantvā tuṭṭho, ahaṃ pana “vigatakhilohamasmī”ti",
  "atk-s0505a:158_6": "tussanto katakiccova tuṭṭho homīti dīpeti. “Anutīre mahiyekarattivāso”ti vadamāno",
  "atk-s0505a:158_7": "tvaṃ anutīre mahiyā samānavāsoti tussanto catumāsanibaddhavāsena tuṭṭho. Nibaddhavāso",
  "atk-s0505a:158_8": "ca āvāsasaṅgena hoti, so ca dukkho, evaṃ sante dukkheneva tuṭṭho hosi. Ahaṃ pana",
  "atk-s0505a:158_9": "ekarattivāsoti tussanto anibaddhavāsena tuṭṭho, anibaddhavāso ca āvāsasaṅgābhāvena",
  "atk-s0505a:158_10": "hoti, āvāsasaṅgābhāvo ca sukhoti sukheneva tuṭṭho homīti dīpeti.",
  "atk-s0505a:159_0": "“Vivaṭā kuṭī”ti vadamāno tvaṃ channā kuṭīti tussanto channagehatāya tuṭṭho, gehe",
  "atk-s0505a:159_1": "ca te channepi attabhāvakuṭikaṃ kilesavassaṃ ativassati, yena sañjanitehi catūhi",
  "atk-s0505a:159_2": "mahoghehi vuyhamāno anayabyasanaṃ pāpuṇeyyāsi, evaṃ sante atuṭṭhabbeneva tuṭṭho hosi.",
  "atk-s0505a:159_3": "Ahaṃ pana “vivaṭā kuṭī”ti tussanto attabhāvakuṭiyā kilesacchadanābhāvena tuṭṭho.",
  "atk-s0505a:159_4": "Evañca me vivaṭāya kuṭiyā na taṃ kilesavassaṃ ativassati, yena sañjanitehi catūhi",
  "atk-s0505a:159_5": "mahoghehi vuyhamāno anayabyasanaṃ pāpuṇeyyaṃ, evaṃ sante tuṭṭhabbeneva tuṭṭho homīti",
  "atk-s0505a:159_6": "dīpeti. “Nibbuto ginī”ti vadamāno tvaṃ āhito ginīti tussanto akatūpaddavanivāraṇova",
  "atk-s0505a:159_7": "katūpaddavanivāraṇosmīti mantvā tuṭṭho. Ahaṃ pana nibbuto ginīti tussanto ekādasaggipariḷāhābhāvato",
  "atk-s0505a:159_8": "katūpaddavanivāraṇatāyeva tuṭṭhoti dīpeti. “Atha ce patthayasī pavassa devā”ti vadamāno",
  "atk-s0505a:159_9": "evaṃ vigatadukkhānaṃ anuppattasukhānaṃ katasabbakiccānaṃ amhādisānaṃ etaṃ vacanaṃ",
  "atk-s0505a:159_10": "sobhati, atha ce patthayasi, pavassa deva, na no tayi vassante vā avassante vā vuḍḍhi",
  "atk-s0505a:159_11": "vā hāni vā atthi, tvaṃ pana kasmā evaṃ vadasīti dīpeti. Tasmā yaṃ vuttaṃ “evaṃ vadanto",
  "atk-s0505a:159_12": "ca dhaniya atuṭṭhabbeneva tussamānaṃ aññāpadeseneva paribhāsati ovadati, anusāsatī”ti,",
  "atk-s0505a:159_13": "taṃ sammadeva vuttanti.",
  "atk-s0505a:160_0": "20. Evamimaṃ bhagavatā vuttaṃ gāthaṃ sutvāpi dhaniyo gopo “ko ayaṃ gāthaṃ bhāsatī”ti",
  "atk-s0505a:160_1": "avatvā tena subhāsitena parituṭṭho punapi tathārūpaṃ sotukāmo aparampi gāthamāha",
  "atk-s0505a:160_2": "“andhakamakasā”ti. Tattha andhakāti kāḷamakkhikānaṃ adhivacanaṃ, piṅgalamakkhikānantipi",
  "atk-s0505a:160_3": "eke. Makasāti makasāyeva. Na vijjareti natthi. Kaccheti dve kacchā – nadīkaccho ca",
  "atk-s0505a:160_4": "pabbatakaccho ca. Idha nadīkaccho. Ruḷhatiṇeti sañjātatiṇe. Carantīti bhattakiccaṃ",
  "atk-s0505a:160_5": "karonti. Vuṭṭhimpīti vātavuṭṭhiādikā anekā vuṭṭhiyo, tā āḷavakasutte pakāsayissāma.",
  "atk-s0505a:160_6": "Idha pana vassavuṭṭhiṃ sandhāya vuttaṃ. Saheyyunti khameyyuṃ. Sesaṃ pākaṭameva. Ettha",
  "atk-s0505a:160_7": "dhaniyo ye andhakamakasā sannipatitvā rudhire pivantā muhutteneva gāvo anayabyasanaṃ",
  "atk-s0505a:160_8": "pāpenti, tasmā vuṭṭhitamatteyeva te gopālakā paṃsunā ca sākhāhi ca mārenti, tesaṃ",
  "atk-s0505a:160_9": "abhāvena gunnaṃ khemataṃ, kacche ruḷhatiṇacaraṇena addhānagamanaparissamābhāvaṃ vatvā",
  "atk-s0505a:160_10": "khudākilamathābhāvañca dīpento “yathā aññesaṃ gāvo andhakamakasasamphassehi dissamānā",
  "atk-s0505a:160_11": "addhānagamanena kilantā khudāya milāyamānā ekavuṭṭhinipātampi na saheyyuṃ, na me",
  "atk-s0505a:160_12": "tathā gāvo, mayhaṃ pana gāvo vuttappakārābhāvā dvikkhattuṃ vā tikkhatuṃ vā vuṭṭhimpi saheyyu”nti dīpeti.",
  "atk-s0505a:161_0": "21. Tato bhagavā yasmā dhaniyo antaradīpe vasanto bhayaṃ disvā, kullaṃ bandhitvā,",
  "atk-s0505a:161_1": "mahāmahiṃ taritvā, taṃ kacchaṃ āgamma “ahaṃ suṭṭhu āgato, nibbhayeva ṭhāne ṭhito”ti",
  "atk-s0505a:161_2": "maññamāno evamāha, sabhaye eva ca so ṭhāne ṭhito, tasmā tassa āgamanaṭṭhānā attano",
  "atk-s0505a:161_3": "āgamanaṭṭhānaṃ uttaritarañca paṇītatarañca vaṇṇento “baddhāsi bhisī”ti imaṃ gāthamabhāsi,",
  "atk-s0505a:161_4": "atthasabhāgaṃ no byañjanasabhāgaṃ.",
  "atk-s0505a:162": "Tattha bhisīti pattharitvā puthulaṃ katvā baddhakullo vuccati loke. Ariyassa pana dhammavinaye ariyamaggassetaṃ adhivacanaṃ. Ariyamaggo hi –",
  "atk-s0505a:163": "“Maggo pajjo patho pantho, añjasaṃ vaṭumāyanaṃ;",
  "atk-s0505a:164": "Nāvā uttarasetu ca, kullo ca bhisi saṅkamo”. ;",
  "atk-s0505a:165": "“Addhānaṃ pabhavo ceva, tattha tattha pakāsito”.",
  "atk-s0505a:166_0": "Imāyapi gāthāya bhagavā purimanayeneva taṃ ovadanto imaṃ atthaṃ āhāti veditabbo –",
  "atk-s0505a:166_1": "dhaniya, tvaṃ kullaṃ bandhitvā, mahiṃ taritvā, imaṃ ṭhānamāgato, punapi ca te kullo",
  "atk-s0505a:166_2": "bandhitabbo eva bhavissati, nadī ca taritabbā, na cetaṃ ṭhānaṃ khemaṃ. Mayā pana",
  "atk-s0505a:166_3": "ekacitte maggaṅgāni samodhānetvā ñāṇabandhanena baddhā ahosi bhisi. Sā ca sattatiṃsabodhipakkhiyadhammaparipuṇṇatāya",
  "atk-s0505a:166_4": "ekarasabhāvūpagatattā aññamaññaṃ anativattanena puna bandhitabbappayojanābhāvena",
  "atk-s0505a:166_5": "devamanussesu kenaci mocetuṃ asakkuṇeyyatāya ca susaṅkhatā. Tāya camhi tiṇṇo, pubbe",
  "atk-s0505a:166_6": "patthitaṃ tīrappadesaṃ gato. Gacchantopi ca na sotāpannādayo viya kañcideva padesaṃ",
  "atk-s0505a:166_7": "gato. Atha kho pāragato sabbāsavakkhayaṃ sabbadhammapāraṃ paramaṃ khemaṃ nibbānaṃ",
  "atk-s0505a:166_8": "gato, tiṇṇoti vā sabbaññutaṃ patto, pāragatoti arahattaṃ patto. Kiṃ vineyya pāragatoti",
  "atk-s0505a:166_9": "ce? Vineyya oghaṃ, kāmoghādicatubbidhaṃ oghaṃ taritvā atikkamma taṃ pāraṃ gatoti.",
  "atk-s0505a:166_10": "Idāni ca pana me puna taritabbābhāvato attho bhisiyā na vijjati, tasmā mameva yuttaṃ",
  "atk-s0505a:166_11": "vattuṃ “atha ce patthayasī pavassa devā”ti.",
  "atk-s0505a:167_0": "22. Tampi sutvā dhaniyo purimanayeneva “gopī mama assavā”ti imaṃ gāthaṃ abhāsi. Tattha",
  "atk-s0505a:167_1": "gopīti bhariyaṃ niddisati. Assavāti vacanakarā kiṃkārapaṭisāvinī. Alolāti mātugāmo",
  "atk-s0505a:167_2": "hi pañcahi lolatāhi lolo hoti – āhāralolatāya, alaṅkāralolatāya, parapurisalolatāya,",
  "atk-s0505a:167_3": "dhanalolatāya, pādalolatāya. Tathā hi mātugāmo bhattapūvasurādibhede āhāre lolatāya",
  "atk-s0505a:167_4": "antamaso pārivāsikabhattampi bhuñjati, hatthotāpakampi khādati, diguṇaṃ dhanamanuppadatvāpi",
  "atk-s0505a:167_5": "suraṃ pivati. Alaṅkāralolatāya aññaṃ alaṅkāraṃ alabhamāno antamaso udakatelakenapi",
  "atk-s0505a:167_6": "kese osaṇḍetvā mukhaṃ parimajjati. Parapurisalolatāya antamaso puttenapi tādise padese",
  "atk-s0505a:167_7": "pakkosiyamāno paṭhamaṃ asaddhammavasena cinteti. Dhanalolatāya “haṃsarājaṃ gahetvāna",
  "atk-s0505a:167_8": "suvaṇṇā parihāyatha”. Pādalolatāya ārāmādigamanasīlo hutvā sabbaṃ dhanaṃ vināseti.",
  "atk-s0505a:167_9": "Tattha dhaniyo “ekāpi lolatā mayhaṃ gopiyā natthī”ti dassento alolāti āha.",
  "atk-s0505a:168_0": "Dīgharattaṃ saṃvāsiyāti dīghakālaṃ saddhiṃ vasamānā komārabhāvato pabhuti ekato vaḍḍhitā.",
  "atk-s0505a:168_1": "Tena parapurise na jānātīti dasseti. Manāpāti evaṃ parapurise ajānantī mameva manaṃ",
  "atk-s0505a:168_2": "allīyatīti dasseti. Tassā na suṇāmi kiñci pāpanti “itthannāmena nāma saddhiṃ imāya",
  "atk-s0505a:168_3": "hasitaṃ vā lapitaṃ vā”ti evaṃ tassā na suṇāmi, kañci aticāradosanti dasseti.",
  "atk-s0505a:169_0": "23. Atha bhagavā etehi guṇehi gopiyā tuṭṭhaṃ dhaniyaṃ ovadanto purimanayeneva “cittaṃ",
  "atk-s0505a:169_1": "mama assava”nti imaṃ gāthamabhāsi, atthasabhāgaṃ, byañjanasabhāgañca. Tattha uttānatthāneva",
  "atk-s0505a:169_2": "padāni. Ayaṃ pana adhippāyo – dhaniya, tvaṃ “gopī mama assavā”ti tuṭṭho, sā pana",
  "atk-s0505a:169_3": "te assavā bhaveyya vā na vā; dujjānaṃ paracittaṃ, visesato mātugāmassa. Mātugāmañhi",
  "atk-s0505a:169_4": "kucchiyā pariharantāpi rakkhituṃ na sakkonti, evaṃ durakkhacittattā eva na sakkā",
  "atk-s0505a:169_5": "tumhādisehi itthī alolāti vā saṃvāsiyāti vā manāpāti vā nippāpāti vā jānituṃ. Mayhaṃ",
  "atk-s0505a:169_6": "pana cittaṃ assavaṃ ovādapaṭikaraṃ mama vase vattati, nāhaṃ tassa vase vattāmi. So",
  "atk-s0505a:169_7": "cassa assavabhāvo yamakapāṭihāriye channaṃ vaṇṇānaṃ aggidhārāsu ca udakadhārāsu ca",
  "atk-s0505a:169_8": "pavattamānāsu sabbajanassa pākaṭo ahosi. Agginimmāne hi tejokasiṇaṃ samāpajjitabbaṃ",
  "atk-s0505a:169_9": "udakanimmāne āpokasiṇaṃ, nīlādinimmāne nīlādikasiṇāni. Buddhānampi hi dve cittāni",
  "atk-s0505a:169_10": "ekato nappavattanti, ekameva pana assavabhāvena evaṃ vasavatti ahosi. Tañca kho pana",
  "atk-s0505a:169_11": "sabbakilesabandhanāpagamā vimuttaṃ, vimuttattā tadeva alolaṃ, na tava gopī. Dīpaṅkarabuddhakālato",
  "atk-s0505a:169_12": "ca pabhuti dānasīlādīhi dīgharattaṃ paribhāvitattā saṃvāsiyaṃ, na tava gopī. Tadetaṃ",
  "atk-s0505a:169_13": "anuttarena damathena damitattā sudantaṃ, sudantattā attano vasena chadvāravisevanaṃ",
  "atk-s0505a:169_14": "pahāya mameva adhippāyamanassa vasenānuvattanato manāpaṃ, na tava gopī.",
  "atk-s0505a:170_0": "Pāpaṃ pana me na vijjatīti iminā pana bhagavā tassa attano cittassa pāpābhāvaṃ dasseti,",
  "atk-s0505a:170_1": "dhaniyo viya gopiyā. So cassa pāpābhāvo na kevalaṃ sammāsambuddhakāleyeva, ekūnatiṃsa",
  "atk-s0505a:170_2": "vassāni sarāgādikāle agāramajjhe vasantassāpi veditabbo. Tadāpi hissa agāriyabhāvānurūpaṃ",
  "atk-s0505a:170_3": "viññupaṭikuṭṭhaṃ kāyaduccaritaṃ vā vacīduccaritaṃ vā manoduccaritaṃ vā na uppannapubbaṃ.",
  "atk-s0505a:170_4": "Tato paraṃ māropi chabbassāni anabhisambuddhaṃ, ekaṃ vassaṃ abhisambuddhanti satta",
  "atk-s0505a:170_5": "vassāni tathāgataṃ anubandhi “appeva nāma vālagganitudanamattampissa pāpasamācāraṃ",
  "atk-s0505a:170_6": "passeyya”nti. So adisvāva nibbinno imaṃ gāthaṃ abhāsi –",
  "atk-s0505a:171": "“Satta vassāni bhagavantaṃ, anubandhiṃ padāpadaṃ;",
  "atk-s0505a:172": "Otāraṃ nādhigacchissaṃ, sambuddhassa satīmato”ti. ;",
  "atk-s0505a:173_0": "Buddhakālepi naṃ uttaramāṇavo satta māsāni anubandhi ābhisamācārikaṃ daṭṭhukāmo.",
  "atk-s0505a:173_1": "So kiñci vajjaṃ adisvāva parisuddhasamācāro bhagavāti gato. Cattāri hi tathāgatassa",
  "atk-s0505a:173_2": "arakkheyyāni. Yathāha –",
  "atk-s0505a:174_0": "“Cattārimāni, bhikkhave, tathāgatassa arakkheyyāni. Katamāni cattāri? Parisuddhakāyasamācāro,",
  "atk-s0505a:174_1": "bhikkhave, tathāgato, natthi tathāgatassa kāyaduccaritaṃ, yaṃ tathāgato rakkheyya",
  "atk-s0505a:174_2": "‘mā me idaṃ paro aññāsī’ti, parisuddhavacīsamācāro…pe… parisuddhamanosamācāro…pe…",
  "atk-s0505a:174_3": "parisuddhājīvo, bhikkhave, tathāgato, natthi tathāgatassa micchājīvo, yaṃ tathāgato",
  "atk-s0505a:174_4": "rakkheyya ‘mā me idaṃ paro aññāsī”’ti.",
  "atk-s0505a:175_0": "Evaṃ yasmā tathāgatassa cittassa na kevalaṃ sammāsambuddhakāle, pubbepi pāpaṃ natthi",
  "atk-s0505a:175_1": "eva, tasmā āha – “pāpaṃ pana me na vijjatī”ti. Tassādhippāyo – mameva cittassa pāpaṃ",
  "atk-s0505a:175_2": "na sakkā suṇituṃ, na tava gopiyā. Tasmā yadi etehi guṇehi tuṭṭhena “atha ce patthayasī",
  "atk-s0505a:175_3": "pavassa devā”ti vattabbaṃ, mayāvetaṃ vattabbanti.",
  "atk-s0505a:176_0": "24. Tampi sutvā dhaniyo tatuttaripi subhāsitarasāyanaṃ pivitukāmo attano bhujissabhāvaṃ",
  "atk-s0505a:176_1": "dassento āha “attavetanabhatohamasmī”ti. Tattha attavetanabhatoti attaniyeneva ghāsacchādanena",
  "atk-s0505a:176_2": "bhato, attanoyeva kammaṃ katvā jīvāmi, na parassa vetanaṃ gahetvā parassa kammaṃ",
  "atk-s0505a:176_3": "karomīti dasseti. Puttāti dhītaro ca puttā ca, te sabbe puttātveva ekajjhaṃ vuccanti.",
  "atk-s0505a:176_4": "Samāniyāti sannihitā avippavuṭṭhā. Arogāti nirābādhā, sabbeva ūrubāhubalāti dasseti.",
  "atk-s0505a:176_5": "Tesaṃ na suṇāmi kiñci pāpanti tesaṃ corāti vā paradārikāti vā dussīlāti vā kiñci pāpaṃ na suṇāmīti.",
  "atk-s0505a:177_0": "25. Evaṃ vutte bhagavā purimanayeneva dhaniyaṃ ovadanto imaṃ gāthaṃ abhāsi – “nāhaṃ",
  "atk-s0505a:177_1": "bhatako”ti. Atrāpi uttānatthāneva padāni. Ayaṃ pana adhippāyo – tvaṃ “bhujissohamasmī”ti",
  "atk-s0505a:177_2": "mantvā tuṭṭho, paramatthato ca attano kammaṃ karitvā jīvantopi dāso evāsi taṇhādāsattā,",
  "atk-s0505a:177_3": "bhatakavādā ca na parimuccasi. Vuttañhetaṃ “ūno loko atitto taṇhādāso”ti. Paramatthato",
  "atk-s0505a:177_4": "pana nāhaṃ bhatakosmi kassaci. Ahañhi kassaci parassa vā attano vā bhatako na homi.",
  "atk-s0505a:177_5": "Kiṃ kāraṇā? Yasmā nibbiṭṭhena carāmi sabbaloke. Ahañhi dīpaṅkarapādamūlato yāva bodhi,",
  "atk-s0505a:177_6": "tāva sabbaññutaññāṇassa bhatako ahosiṃ. Sabbaññutaṃ patto pana nibbiṭṭho nibbiso",
  "atk-s0505a:177_7": "rājabhato viya. Teneva nibbiṭṭhena sabbaññubhāvena lokuttarasamādhisukhena ca jīvāmi.",
  "atk-s0505a:177_8": "Tassa me idāni uttarikaraṇīyassa kataparicayassa vā abhāvato appahīnapaṭisandhikānaṃ",
  "atk-s0505a:177_9": "tādisānaṃ viya pattabbo koci attho bhatiyā na vijjati. “Bhaṭiyā”tipi pāṭho. Tasmā",
  "atk-s0505a:177_10": "yadi bhujissatāya tuṭṭhena “atha ce patthayasī pavassa devā”ti vattabbaṃ, mayāvetaṃ vattabbanti.",
  "atk-s0505a:178_0": "26. Tampi sutvā dhaniyo atittova subhāsitāmatena attano pañcappakāragomaṇḍalaparipuṇṇabhāvaṃ",
  "atk-s0505a:178_1": "dassento āha “atthi vasā”ti. Tattha vasāti adamitavuḍḍhavacchakā. Dhenupāti dhenuṃ",
  "atk-s0505a:178_2": "pivantā taruṇavacchakā, khīradāyikā vā gāvo. Godharaṇiyoti gabbhiniyo. Paveṇiyoti",
  "atk-s0505a:178_3": "vayappattā balībaddehi saddhiṃ methunapatthanakagāvo. Usabhopi gavampatīti yo gopālakehi",
  "atk-s0505a:178_4": "pāto eva nhāpetvā, bhojetvā, pañcaṅgulaṃ datvā, mālaṃ bandhitvā – “ehi, tāta, gāvo",
  "atk-s0505a:178_5": "gocaraṃ pāpetvā rakkhitvā ānehī”ti pesīyati, evaṃ pesito ca tā gāvo agocaraṃ pariharitvā,",
  "atk-s0505a:178_6": "gocare cāretvā, sīhabyagghādibhayā parittāyitvā āneti, tathārūpo usabhopi gavampati",
  "atk-s0505a:178_7": "idha mayhaṃ gomaṇḍale atthīti dassesi.",
  "atk-s0505a:179_0": "27. Evaṃ vutte bhagavā tatheva dhaniyaṃ ovadanto imaṃ paccanīkagāthaṃ āha “natthi",
  "atk-s0505a:179_1": "vasā”ti. Ettha cesa adhippāyo – idha amhākaṃ sāsane adamitaṭṭhena vuḍḍhaṭṭhena ca",
  "atk-s0505a:179_2": "vasāsaṅkhātā pariyuṭṭhānā vā, taruṇavacchake sandhāya vasānaṃ mūlaṭṭhena khīradāyiniyo",
  "atk-s0505a:179_3": "sandhāya paggharaṇaṭṭhena dhenupāsaṅkhātā anusayā vā, paṭisandhigabbhadhāraṇaṭṭhena",
  "atk-s0505a:179_4": "godharaṇisaṅkhātā puññāpuññāneñjābhisaṅkhāracetanā vā, saṃyogapatthanaṭṭhena paveṇisaṅkhātā",
  "atk-s0505a:179_5": "patthanā taṇhā vā, ādhipaccaṭṭhena pubbaṅgamaṭṭhena seṭṭhaṭṭhena ca gavampatiusabhasaṅkhātaṃ",
  "atk-s0505a:179_6": "abhisaṅkhāraviññāṇaṃ vā natthi, svāhaṃ imāya sabbayogakkhemabhūtāya natthitāya tuṭṭho.",
  "atk-s0505a:179_7": "Tvaṃ pana sokādivatthubhūtāya atthitāya tuṭṭho. Tasmā sabbayogakkhematāya tuṭṭhassa",
  "atk-s0505a:179_8": "mamevetaṃ yuttaṃ vattuṃ “atha ce patthayasī pavassa devā”ti.",
  "atk-s0505a:180_0": "28. Tampi sutvā dhaniyo tatuttaripi subhāsitaṃ amatarasaṃ adhigantukāmo attano gogaṇassa",
  "atk-s0505a:180_1": "khilabandhanasampattiṃ dassento āha “khilā nikhātā”ti. Tattha khilāti gunnaṃ bandhanatthambhā.",
  "atk-s0505a:180_2": "Nikhātāti ākoṭetvā bhūmiyaṃ pavesitā khuddakā mahantā khaṇitvā ṭhapitā. Asampavedhīti",
  "atk-s0505a:180_3": "akampakā. Dāmāti vacchakānaṃ bandhanatthāya katā ganthitapāsayuttā rajjubandhanavisesā.",
  "atk-s0505a:180_4": "Muñjamayāti muñjatiṇamayā. Navāti acirakatā. Susaṇṭhānāti suṭṭhu saṇṭhānā, suvaṭṭitasaṇṭhānā",
  "atk-s0505a:180_5": "vā. Na hi sakkhintīti neva sakkhissanti. Dhenupāpi chettunti taruṇavacchakāpi chindituṃ.",
  "atk-s0505a:181_0": "29. Evaṃ vutte bhagavā dhaniyassa indriya-paripākakālaṃ ñatvā purimanayeneva taṃ",
  "atk-s0505a:181_1": "ovadanto imaṃ catusaccadīpikaṃ gāthaṃ abhāsi “usabhoriva chetvā”ti. Tattha usabhoti",
  "atk-s0505a:181_2": "gopitā gopariṇāyako goyūthapati balībaddo. Keci pana bhaṇanti “gavasatajeṭṭho usabho,",
  "atk-s0505a:181_3": "sahassajeṭṭho vasabho, satasahassajeṭṭho nisabho”ti. Apare “ekagāmakhette jeṭṭho",
  "atk-s0505a:181_4": "usabho, dvīsu jeṭṭho vasabho, sabbattha appaṭihato nisabho”ti. Sabbepete papañcā,",
  "atk-s0505a:181_5": "apica kho pana usabhoti vā vasabhoti vā nisabhoti vā sabbepete appaṭisamaṭṭhena veditabbā.",
  "atk-s0505a:181_6": "Yathāha – “nisabho vata bho samaṇo gotamo”ti. Ra-kāro padasandhikaro. Bandhanānīti",
  "atk-s0505a:181_7": "rajjubandhanāni kilesabandhanāni ca. Nāgoti hatthī. Pūtilatanti gaḷocīlataṃ. Yathā",
  "atk-s0505a:181_8": "hi suvaṇṇavaṇṇopi kāyo pūtikāyo, vassasatikopi sunakho kukkuro, tadahujātopi siṅgālo",
  "atk-s0505a:181_9": "“jarasiṅgālo”ti vuccati, evaṃ abhinavāpi gaḷocīlatā asārakattena “pūtilatā”ti vuccati.",
  "atk-s0505a:181_10": "Dālayitvāti chinditvā. Gabbhañca seyyañca gabbhaseyyaṃ. Tattha gabbhaggahaṇena jalābujayoni,",
  "atk-s0505a:181_11": "seyyaggahaṇena avasesā. Gabbhaseyyamukhena vā sabbāpi tā vuttāti veditabbā. Sesamettha",
  "atk-s0505a:181_12": "padatthato uttānameva.",
  "atk-s0505a:182_0": "Ayaṃ panettha adhippāyo – dhaniya, tvaṃ bandhanena tuṭṭho, ahaṃ pana bandhanena aṭṭīyanto",
  "atk-s0505a:182_1": "thāmavīriyūpeto mahāusabhoriva bandhanāni pañcuddhambhāgiyasaṃyojanāni catutthaariyamaggathāmavīriyena",
  "atk-s0505a:182_2": "chetvā, nāgo pūtilataṃva pañcorambhāgiyasaṃyojanabandhanāni heṭṭhāmaggattayathāmavīriyena",
  "atk-s0505a:182_3": "dālayitvā, atha vā usabhoriva bandhanāni anusaye nāgo pūtilataṃva pariyuṭṭhānāni",
  "atk-s0505a:182_4": "chetvā dālayitvāva ṭhito. Tasmā na puna gabbhaseyyaṃ upessaṃ. Sohaṃ jātidukkhavatthukehi",
  "atk-s0505a:182_5": "sabbadukkhehi parimutto sobhāmi – “atha ce patthayasī pavassa devā”ti vadamāno. Tasmā",
  "atk-s0505a:182_6": "sace tvampi ahaṃ viya vattumicchasi, chinda tāni bandhanānīti. Ettha ca bandhanāni",
  "atk-s0505a:182_7": "samudayasaccaṃ, gabbhaseyyā dukkhasaccaṃ, “na upessa”nti ettha anupagamo anupādisesavasena,",
  "atk-s0505a:182_8": "“chetvā dālayitvā”ti ettha chedo padālanañca saupādisesavasena nirodhasaccaṃ, yena",
  "atk-s0505a:182_9": "chindati padāleti ca, taṃ maggasaccanti.",
  "atk-s0505a:183_0": "Evametaṃ catusaccadīpikaṃ gāthaṃ sutvā gāthāpariyosāne dhaniyo ca pajāpati cassa",
  "atk-s0505a:183_1": "dve ca dhītaroti cattāro janā sotāpattiphale patiṭṭhahiṃsu. Atha dhaniyo aveccappasādayogena",
  "atk-s0505a:183_2": "tathāgate mūlajātāya patiṭṭhitāya saddhāya paññācakkhunā bhagavato dhammakāyaṃ disvā",
  "atk-s0505a:183_3": "dhammatāya coditahadayo cintesi – “bandhanāni chindiṃ, gabbhaseyyo ca me natthī”ti",
  "atk-s0505a:183_4": "avīciṃ pariyantaṃ katvā yāva bhavaggā ko añño evaṃ sīhanādaṃ nadissati aññatra bhagavatā,",
  "atk-s0505a:183_5": "āgato nu kho me satthāti. Tato bhagavā chabbaṇṇarasmijālavicitraṃ suvaṇṇarasasekapiñjaraṃ",
  "atk-s0505a:183_6": "viya sarīrābhaṃ dhaniyassa nivesane muñci “passa dāni yathāsukha”nti.",
  "atk-s0505a:184_0": "30. Atha dhaniyo anto paviṭṭhacandimasūriyaṃ viya samantā pajjalitapadīpasahassasamujjalitamiva",
  "atk-s0505a:184_1": "ca nivesanaṃ disvā “āgato bhagavā”ti cittaṃ uppādesi. Tasmiṃyeva ca samaye meghopi",
  "atk-s0505a:184_2": "pāvassi. Tenāhu saṅgītikārā “ninnañca thalañca pūrayanto”ti. Tattha ninnanti pallalaṃ.",
  "atk-s0505a:184_3": "Thalanti ukkūlaṃ. Evametaṃ ukkūlavikūlaṃ sabbampi samaṃ katvā pūrayanto mahāmegho",
  "atk-s0505a:184_4": "pāvassi, vassituṃ ārabhīti vuttaṃ hoti. Tāvadevāti yaṃ khaṇaṃ bhagavā sarīrābhaṃ",
  "atk-s0505a:184_5": "muñci, dhaniyo ca “satthā me āgato”ti saddhāmayaṃ cittābhaṃ muñci, taṃ khaṇaṃ pāvassīti.",
  "atk-s0505a:184_6": "Keci pana “sūriyuggamanampi tasmiṃyeva khaṇe”ti vaṇṇayanti.",
  "atk-s0505a:185_0": "31-32. Evaṃ tasmiṃ dhaniyassa saddhuppādatathāgatobhāsapharaṇasūriyuggamanakkhaṇe",
  "atk-s0505a:185_1": "vassato devassa saddaṃ sutvā dhaniyo pītisomanassajāto imamatthaṃ abhāsatha “lābhā",
  "atk-s0505a:185_2": "vata no anappakā”ti dve gāthā vattabbā.",
  "atk-s0505a:186_0": "Tattha yasmā dhaniyo saputtadāro bhagavato ariyamaggapaṭivedhena dhammakāyaṃ disvā,",
  "atk-s0505a:186_1": "lokuttaracakkhunā rūpakāyaṃ disvā, lokiyacakkhunā saddhāpaṭilābhaṃ labhi. Tasmā āha",
  "atk-s0505a:186_2": "– “lābhā vata no anappakā, ye mayaṃ bhagavantaṃ addasāmā”ti. Tattha vata iti vimhayatthe",
  "atk-s0505a:186_3": "nipāto. No iti amhākaṃ. Anappakāti vipulā. Sesaṃ uttānameva. Saraṇaṃ taṃ upemāti",
  "atk-s0505a:186_4": "ettha pana kiñcāpi maggapaṭivedhenevassa siddhaṃ saraṇagamanaṃ, tattha pana nicchayagamanameva",
  "atk-s0505a:186_5": "gato, idāni vācāya attasanniyyātanaṃ karoti. Maggavasena vā sanniyyātanasaraṇataṃ",
  "atk-s0505a:186_6": "acalasaraṇataṃ patto, taṃ paresaṃ vācāya pākaṭaṃ karonto paṇipātasaraṇagamanaṃ gacchati.",
  "atk-s0505a:186_7": "Cakkhumāti bhagavā pakatidibbapaññāsamantabuddhacakkhūhi pañcahi cakkhūhi cakkhumā.",
  "atk-s0505a:186_8": "Taṃ ālapanto āha – “saraṇaṃ taṃ upema cakkhumā”ti. “Satthā no hohi tuvaṃ mahāmunī”ti",
  "atk-s0505a:186_9": "idaṃ pana vacanaṃ sissabhāvūpagamanenāpi saraṇagamanaṃ pūretuṃ bhaṇati, gopī ca ahañca",
  "atk-s0505a:186_10": "assavā, brahmacariyaṃ sugate carāmaseti idaṃ samādānavasena.",
  "atk-s0505a:187_0": "Tattha brahmacariyanti methunaviratimaggasamaṇadhammasāsanasadārasantosānametaṃ adhivacanaṃ.",
  "atk-s0505a:187_1": "“Brahmacārī”ti evamādīsu hi methunavirati brahmacariyanti vuccati. “Idaṃ kho pana",
  "atk-s0505a:187_2": "me pañcasikha, brahmacariyaṃ ekantanibbidāyā”ti evamādīsu maggo. “Abhijānāmi kho",
  "atk-s0505a:187_3": "panāhaṃ, sāriputta, caturaṅgasamannāgataṃ brahmacariyaṃ caritā”ti evamādīsu samaṇadhammo.",
  "atk-s0505a:187_4": "“Tayidaṃ brahmacariyaṃ iddhañceva phītañcā”ti evamādīsu sāsanaṃ.",
  "atk-s0505a:188": "“Mayañca bhariyā nātikkamāma, amhe ca bhariyā nātikkamanti;",
  "atk-s0505a:189": "Aññatra tāhi brahmacariyaṃ carāma, tasmā hi amhaṃ daharā na mīyare”ti. –",
  "atk-s0505a:190_0": "Evamādīsu sadārasantoso. Idha pana samaṇadhammabrahmacariyapubbaṅgamaṃ uparimaggabrahmacariyamadhippetaṃ.",
  "atk-s0505a:190_1": "Sugateti sugatassa santike. Bhagavā hi antadvayamanupaggamma suṭṭhu gatattā, sobhaṇena",
  "atk-s0505a:190_2": "ca ariyamaggagamanena samannāgatattā, sundarañca nibbānasaṅkhātaṃ ṭhānaṃ gatattā",
  "atk-s0505a:190_3": "sugatoti vuccati. Samīpatthe cettha bhummavacanaṃ, tasmā sugatassa santiketi attho.",
  "atk-s0505a:190_4": "Carāmaseti carāma. Yañhi taṃ sakkate carāmasīti vuccati, taṃ idha carāmaseti. Aṭṭhakathācariyā",
  "atk-s0505a:190_5": "pana “seti nipāto”ti bhaṇanti. Teneva cettha āyācanatthaṃ sandhāya “carema se”tipi",
  "atk-s0505a:190_6": "pāṭhaṃ vikappenti. Yaṃ ruccati, taṃ gahetabbaṃ.",
  "atk-s0505a:191_0": "Evaṃ dhaniyo brahmacariyacaraṇāpadesena bhagavantaṃ pabbajjaṃ yācitvā pabbajjapayojanaṃ",
  "atk-s0505a:191_1": "dīpento āha “jātīmaraṇassa pāragū, dukkhassantakarā bhavāmase”ti. Jātimaraṇassa pāraṃ",
  "atk-s0505a:191_2": "nāma nibbānaṃ, taṃ arahattamaggena gacchāma. Dukkhassāti vaṭṭadukkhassa. Antakarāti",
  "atk-s0505a:191_3": "abhāvakarā. Bhavāmaseti bhavāma, atha vā aho vata mayaṃ bhaveyyāmāti. “Carāmase”ti",
  "atk-s0505a:191_4": "ettha vuttanayeneva taṃ veditabbaṃ. Evaṃ vatvāpi ca puna ubhopi kira bhagavantaṃ",
  "atk-s0505a:191_5": "vanditvā “pabbājetha no bhagavā”ti evaṃ pabbajjaṃ yāciṃsūti.",
  "atk-s0505a:192_0": "33. Atha māro pāpimā evaṃ te ubhopi vanditvā pabbajjaṃ yācante disvā – “ime mama",
  "atk-s0505a:192_1": "visayaṃ atikkamitukāmā, handa nesaṃ antarāyaṃ karomī”ti āgantvā gharāvāse guṇaṃ dassento",
  "atk-s0505a:192_2": "imaṃ gāthamāha “nandati puttehi puttimā”ti. Tattha nandatīti tussati modati. Puttehīti",
  "atk-s0505a:192_3": "puttehipi dhītarehipi, sahayogatthe, karaṇatthe vā karaṇavacanaṃ, puttehi saha nandati,",
  "atk-s0505a:192_4": "puttehi karaṇabhūtehi nandatīti vuttaṃ hoti. Puttimāti puttavā puggalo. Itīti evamāha.",
  "atk-s0505a:192_5": "Māroti vasavattibhūmiyaṃ aññataro dāmarikadevaputto. So hi saṭṭhānātikkamitukāmaṃ",
  "atk-s0505a:192_6": "janaṃ yaṃ sakkoti, taṃ māreti. Yaṃ na sakkoti, tassapi maraṇaṃ icchati. Tena “māro”ti",
  "atk-s0505a:192_7": "vuccati. Pāpimāti lāmakapuggalo, pāpasamācāro vā. Saṅgītikārānametaṃ vacanaṃ, sabbagāthāsu",
  "atk-s0505a:192_8": "ca īdisāni. Yathā ca puttehi puttimā, gopiyo gohi tatheva nandati. Yassa gāvo atthi,",
  "atk-s0505a:192_9": "sopi gopiyo, gohi saha, gohi vā karaṇabhūtehi tatheva nandatīti attho.",
  "atk-s0505a:193_0": "Evaṃ vatvā idāni tassatthassa sādhakakāraṇaṃ niddisati, “upadhī hi narassa nandanā”ti.",
  "atk-s0505a:193_1": "Tattha upadhīti cattāro upadhayo – kāmūpadhi, khandhūpadhi, kilesūpadhi, abhisaṅkhārūpadhīti.",
  "atk-s0505a:193_2": "Kāmā hi “yaṃ pañcakāmaguṇe paṭicca uppajjati sukhaṃ somanassaṃ, ayaṃ kāmānaṃ assādo”ti",
  "atk-s0505a:193_3": "evaṃ vuttassa sukhassa adhiṭṭhānabhāvato upadhīyati ettha sukhanti iminā vacanatthena",
  "atk-s0505a:193_4": "upadhīti vuccanti. Khandhāpi khandhamūlakadukkhassa adhiṭṭhānabhāvato, kilesāpi apāyadukkhassa",
  "atk-s0505a:193_5": "adhiṭṭhānabhāvato, abhisaṅkhārāpi bhavadukkhassa adhiṭṭhānabhāvatoti. Idha pana kāmūpadhi",
  "atk-s0505a:193_6": "adhippeto. So sattasaṅkhāravasena duvidho. Tattha sattapaṭibaddho padhāno, taṃ dassento",
  "atk-s0505a:193_7": "“puttehi gohī”ti vatvā kāraṇamāha – “upadhī hi narassa nandanā”ti. Tassattho – yasmā",
  "atk-s0505a:193_8": "ime kāmūpadhī narassa nandanā, nandayanti naraṃ pītisomanassaṃ upasaṃharantā, tasmā",
  "atk-s0505a:193_9": "veditabbametaṃ “nandati puttehi puttimā, gopiyo gohi tatheva nandati, tvañca puttimā",
  "atk-s0505a:193_10": "gopiyo ca, tasmā etehi, nanda, mā pabbajjaṃ pāṭikaṅkhi. Pabbajitassa hi ete upadhayo",
  "atk-s0505a:193_11": "na santi, evaṃ sante tvaṃ dukkhassantaṃ patthentopi dukkhitova bhavissasī”ti.",
  "atk-s0505a:194_0": "Idāni tassapi atthassa sādhakakāraṇaṃ niddisati “na hi so nandati, yo nirūpadhī”ti.",
  "atk-s0505a:194_1": "Tassattho – yasmā yassete upadhayo natthi, so piyehi ñātīhi vippayutto nibbhogūpakaraṇo",
  "atk-s0505a:194_2": "na nandati, tasmā tvaṃ ime upadhayo vajjetvā pabbajito dukkhitova bhavissasīti.",
  "atk-s0505a:195_0": "34. Atha bhagavā “māro ayaṃ pāpimā imesaṃ antarāyāya āgato”ti viditvā phalena phalaṃ",
  "atk-s0505a:195_1": "pātento viya tāyeva mārenābhatāya upamāya māravādaṃ bhindanto tameva gāthaṃ parivattetvā",
  "atk-s0505a:195_2": "“upadhi sokavatthū”ti dassento āha “socati puttehi puttimā”ti. Tattha sabbaṃ padatthato",
  "atk-s0505a:195_3": "uttānameva. Ayaṃ pana adhippāyo – mā, pāpima, evaṃ avaca “nandati puttehi puttimā”ti.",
  "atk-s0505a:195_4": "Sabbeheva hi piyehi, manāpehi nānābhāvo vinābhāvo, anatikkamanīyo ayaṃ vidhi, tesañca",
  "atk-s0505a:195_5": "piyamanāpānaṃ puttadārānaṃ gavāssavaḷavahiraññasuvaṇṇādīnaṃ vinābhāvena adhimattasokasallasamappitahadayā",
  "atk-s0505a:195_6": "sattā ummattakāpi honti khittacittā, maraṇampi nigacchanti maraṇamattampi dukkhaṃ.",
  "atk-s0505a:195_7": "Tasmā evaṃ gaṇha – socati puttehi puttimā. Yathā ca puttehi puttimā, gopiyo gohi",
  "atk-s0505a:195_8": "tatheva socatīti. Kiṃ kāraṇā? Upadhī hi narassa socanā. Yasmā ca upadhī hi narassa",
  "atk-s0505a:195_9": "socanā, tasmā eva “na hi so socati, yo nirūpadhi”. Yo upadhīsu saṅgappahānena nirupadhi",
  "atk-s0505a:195_10": "hoti, so santuṭṭho hoti kāyaparihārikena cīvarena, kucchiparihārikena piṇḍapātena,",
  "atk-s0505a:195_11": "yena yeneva pakkamati, samādāyeva pakkamati. Seyyathāpi nāma pakkhī sakuṇo …pe… nāparaṃ",
  "atk-s0505a:195_12": "itthattāyāti pajānāti. Evaṃ sabbasokasamugghātā “na hi so socati, yo nirupadhī”ti.",
  "atk-s0505a:195_13": "Iti bhagavā arahattanikūṭena desanaṃ vosāpesi. Atha vā yo nirupadhi, yo nikkileso,",
  "atk-s0505a:195_14": "so na socati. Yāvadeva hi kilesā santi, tāvadeva sabbe upadhayo sokapphalāva honti.",
  "atk-s0505a:195_15": "Kilesappahānā pana natthi sokoti. Evampi arahattanikūṭeneva desanaṃ vosāpesi. Desanāpariyosāne",
  "atk-s0505a:195_16": "dhaniyo ca gopī ca ubhopi pabbajiṃsu. Bhagavā ākāseneva jetavanaṃ agamāsi. Te pabbajitvā",
  "atk-s0505a:195_17": "arahattaṃ sacchikariṃsu. Vasanaṭṭhāne ca nesaṃ gopālakā vihāraṃ kāresuṃ. So ajjāpi",
  "atk-s0505a:195_18": "gopālakavihārotveva paññāyatīti.",
  "atk-s0505a:196": "Paramatthajotikāya khuddaka-aṭṭhakathāya",
  "atk-s0505a:197": "Suttanipāta-aṭṭhakathāya dhaniyasuttavaṇṇanā niṭṭhitā.",
  "atk-s0505a:198": "3. Khaggavisāṇasuttavaṇṇanā",
  "atk-s0505a:199_0": "Sabbesu bhūtesūti khaggavisāṇasuttaṃ. Kā uppatti? Sabbasuttānaṃ catubbidhā uppatti",
  "atk-s0505a:199_1": "– attajjhāsayato, parajjhāsayato, aṭṭhuppattito, pucchāvasito cāti. Dvayatānupassanādīnañhi",
  "atk-s0505a:199_2": "attajjhāsayato uppatti, mettasuttādīnaṃ parajjhāsayato, uragasuttādīnaṃ aṭṭhuppattito,",
  "atk-s0505a:199_3": "dhammikasuttādīnaṃ pucchāvasito. Tattha khaggavisāṇasuttassa avisesena pucchāvasito",
  "atk-s0505a:199_4": "uppatti. Visesena pana yasmā ettha kāci gāthā tena tena paccekasambuddhena puṭṭhena",
  "atk-s0505a:199_5": "vuttā, kāci apuṭṭhena attanā adhigatamagganayānurūpaṃ udānaṃyeva udānentena, tasmā",
  "atk-s0505a:199_6": "kāyaci gāthāya pucchāvasito, kāyaci attajjhāsayato uppatti.",
  "atk-s0505a:200_0": "Tattha yā ayaṃ avisesena pucchāvasito uppatti, sā ādito pabhuti evaṃ veditabbā –",
  "atk-s0505a:200_1": "ekaṃ samayaṃ bhagavā sāvatthiyaṃ viharati. Atha kho āyasmato ānandassa rahogatassa",
  "atk-s0505a:200_2": "paṭisallīnassa evaṃ cetaso parivitakko udapādi – “buddhānaṃ patthanā ca abhinīhāro",
  "atk-s0505a:200_3": "ca dissati; tathā sāvakānaṃ, paccekabuddhānaṃ na dissati; yaṃnūnāhaṃ bhagavantaṃ",
  "atk-s0505a:200_4": "upasaṅkamitvā puccheyya”nti. So paṭisallānā vuṭṭhito bhagavantaṃ upasaṅkamitvā yathākkamena",
  "atk-s0505a:200_5": "etamatthaṃ pucchi. Athassa bhagavā pubbayogāvacarasuttaṃ abhāsi –",
  "atk-s0505a:201_0": "“Pañcime, ānanda, ānisaṃsā pubbayogāvacare diṭṭheva dhamme paṭikacceva aññaṃ ārādheti.",
  "atk-s0505a:201_1": "No ce diṭṭheva dhamme paṭikacceva aññaṃ ārādheti, atha maraṇakāle aññaṃ ārādheti.",
  "atk-s0505a:201_2": "No ce maraṇakāle aññaṃ ārādheti, atha devaputto samāno aññaṃ ārādheti, atha buddhānaṃ",
  "atk-s0505a:201_3": "sammukhībhāve khippābhiñño hoti, atha pacchime kāle paccekasambuddho hotī”ti –",
  "atk-s0505a:202": "Evaṃ vatvā puna āha –",
  "atk-s0505a:203": "“Paccekabuddhā nāma, ānanda, abhinīhārasampannā pubbayogāvacarā honti. Tasmā buddhapaccekabuddhasāvakānaṃ sabbesaṃ patthanā ca abhinīhāro ca icchitabbo”ti.",
  "atk-s0505a:204_0": "So āha – “buddhānaṃ, bhante, patthanā kīva ciraṃ vaṭṭatī”ti? Buddhānaṃ, ānanda, heṭṭhimaparicchedena",
  "atk-s0505a:204_1": "cattāri asaṅkhyeyyāni kappasatasahassañca, majjhimaparicchedena aṭṭha asaṅkhyeyyāni",
  "atk-s0505a:204_2": "kappasatasahassañca, uparimaparicchedena soḷasa asaṅkhyeyyāni kappasatasahassañca.",
  "atk-s0505a:204_3": "Ete ca bhedā paññādhikasaddhādhikavīriyādhikavasena ñātabbā. Paññādhikānañhi saddhā",
  "atk-s0505a:204_4": "mandā hoti, paññā tikkhā. Saddhādhikānaṃ paññā majjhimā hoti, saddhā balavā. Vīriyādhikānaṃ",
  "atk-s0505a:204_5": "saddhāpaññā mandā, vīriyaṃ balavanti. Appatvā pana cattāri asaṅkhyeyyāni kappasatasahassañca",
  "atk-s0505a:204_6": "divase divase vessantaradānasadisaṃ dānaṃ dentopi tadanurūpasīlādisabbapāramidhamme",
  "atk-s0505a:204_7": "ācinantopi antarā buddho bhavissatīti netaṃ ṭhānaṃ vijjati. Kasmā? Ñāṇaṃ gabbhaṃ",
  "atk-s0505a:204_8": "na gaṇhāti, vepullaṃ nāpajjati, paripākaṃ na gacchatīti. Yathā nāma timāsacatumāsapañcamāsaccayena",
  "atk-s0505a:204_9": "nipphajjanakaṃ sassaṃ taṃ taṃ kālaṃ appatvā divase divase sahassakkhattuṃ keḷāyantopi",
  "atk-s0505a:204_10": "udakena siñcantopi antarā pakkhena vā māsena vā nipphādessatīti netaṃ ṭhānaṃ vijjati.",
  "atk-s0505a:204_11": "Kasmā? Sassaṃ gabbhaṃ na gaṇhāti, vepullaṃ nāpajjati, paripākaṃ na gacchatīti. Evamevaṃ",
  "atk-s0505a:204_12": "appatvā cattāri asaṅkhyeyyāni…pe… netaṃ ṭhānaṃ vijjatīti. Tasmā yathāvuttameva kālaṃ",
  "atk-s0505a:204_13": "pāramipūraṇaṃ kātabbaṃ ñāṇaparipākatthāya. Ettakenapi ca kālena buddhattaṃ patthayato",
  "atk-s0505a:204_14": "abhinīhārakaraṇe aṭṭha sampattiyo icchitabbā. Ayañhi –",
  "atk-s0505a:205": "“Manussattaṃ liṅgasampatti, hetu satthāradassanaṃ;",
  "atk-s0505a:206": "Pabbajjā guṇasampatti, adhikāro ca chandatā;",
  "atk-s0505a:207": "Aṭṭhadhammasamodhānā, abhinīhāro samijjhatī”ti. ;",
  "atk-s0505a:208_0": "Abhinīhāroti ca mūlapaṇidhānassetaṃ adhivacanaṃ. Tattha manussattanti manussajāti.",
  "atk-s0505a:208_1": "Aññatra hi manussajātiyā avasesajātīsu devajātiyampi ṭhitassa paṇidhi na ijjhati.",
  "atk-s0505a:208_2": "Ettha ṭhitena pana buddhattaṃ patthentena dānādīni puññakammāni katvā manussattaṃyeva",
  "atk-s0505a:208_3": "patthetabbaṃ. Tattha ṭhatvā paṇidhi kātabbo. Evañhi samijjhati. Liṅgasampattīti purisabhāvo.",
  "atk-s0505a:208_4": "Mātugāmanapuṃsakaubhatobyañjanakānañhi manussajātiyaṃ ṭhitānampi paṇidhi na samijjhati.",
  "atk-s0505a:208_5": "Tattha ṭhitena pana buddhattaṃ patthentena dānādīni puññakammāni katvā purisabhāvoyeva",
  "atk-s0505a:208_6": "patthetabbo. Tattha ṭhatvā paṇidhi kātabbo. Evañhi samijjhati. Hetūti arahattassa",
  "atk-s0505a:208_7": "upanissayasampatti. Yo hi tasmiṃ attabhāve vāyamanto arahattaṃ pāpuṇituṃ samattho,",
  "atk-s0505a:208_8": "tassa samijjhati, no itarassa, yathā sumedhapaṇḍitassa. So hi dīpaṅkarapādamūle pabbajitvā",
  "atk-s0505a:208_9": "tenattabhāvena arahattaṃ pāpuṇituṃ samattho ahosi. Satthāradassananti buddhānaṃ sammukhādassanaṃ.",
  "atk-s0505a:208_10": "Evañhi ijjhati, no aññathā; yathā sumedhapaṇḍitassa. So hi dīpaṅkaraṃ sammukhā disvā",
  "atk-s0505a:208_11": "paṇidhesi. Pabbajjāti anagāriyabhāvo. So ca kho sāsane vā kammavādikiriyavāditāpasaparibbājakanikāye",
  "atk-s0505a:208_12": "vā vaṭṭati yathā sumedhapaṇḍitassa. So hi sumedho nāma tāpaso hutvā paṇidhesi. Guṇasampattīti",
  "atk-s0505a:208_13": "jhānādiguṇapaṭilābho. Pabbajitassāpi hi guṇasampannasseva ijjhati, no itarassa; yathā",
  "atk-s0505a:208_14": "sumedhapaṇḍitassa. So hi pañcābhiñño aṭṭhasamāpattilābhī ca hutvā paṇidhesi. Adhikāroti",
  "atk-s0505a:208_15": "adhikakāro, pariccāgoti attho. Jīvitādipariccāgañhi katvā paṇidahatoyeva ijjhati,",
  "atk-s0505a:208_16": "no itarassa; yathā sumedhapaṇḍitassa. So hi –",
  "atk-s0505a:209": "“Akkamitvāna maṃ buddho, saha sissehi gacchatu;",
  "atk-s0505a:210": "Mā naṃ kalale akkamittha, hitāya me bhavissatī”ti. –",
  "atk-s0505a:211_0": "Evaṃ jīvitapariccāgaṃ katvā paṇidhesi. Chandatāti kattukamyatā. Sā yassa balavatī",
  "atk-s0505a:211_1": "hoti, tassa ijjhati. Sā ca, sace koci vadeyya “ko cattāri asaṅkhyeyyāni satasahassañca",
  "atk-s0505a:211_2": "kappe niraye paccitvā buddhattaṃ icchatī”ti, taṃ sutvā yo “aha”nti vattuṃ ussahati,",
  "atk-s0505a:211_3": "tassa balavatīti veditabbā. Tathā yadi koci vadeyya “ko sakalacakkavāḷaṃ vītaccikānaṃ",
  "atk-s0505a:211_4": "aṅgārānaṃ pūraṃ akkamanto atikkamitvā buddhattaṃ icchati, ko sakalacakkavāḷaṃ sattisūlehi",
  "atk-s0505a:211_5": "ākiṇṇaṃ akkamanto atikkamitvā buddhattaṃ icchati, ko sakalacakkavāḷaṃ samatittikaṃ",
  "atk-s0505a:211_6": "udakapuṇṇaṃ uttaritvā buddhattaṃ icchati, ko sakalacakkavāḷaṃ nirantaraṃ veḷugumbasañchannaṃ",
  "atk-s0505a:211_7": "maddanto atikkamitvā buddhattaṃ icchatī”ti taṃ sutvā yo “aha”nti vattuṃ ussahati,",
  "atk-s0505a:211_8": "tassa balavatīti veditabbā. Evarūpena ca kattukamyatāchandena samannāgato sumedhapaṇḍito paṇidhesīti.",
  "atk-s0505a:212_0": "Evaṃ samiddhābhinīhāro ca bodhisatto imāni aṭṭhārasa abhabbaṭṭhānāni na upeti. So",
  "atk-s0505a:212_1": "hi tato pabhuti na jaccandho hoti, na jaccabadhiro, na ummattako, na eḷamūgo, na",
  "atk-s0505a:212_2": "pīṭhasappī, na milakkhūsu uppajjati, na dāsikucchiyā nibbattati, na niyatamicchādiṭṭhiko",
  "atk-s0505a:212_3": "hoti, nāssa liṅgaṃ parivattati, na pañcānantariyakammāni karoti, na kuṭṭhī hoti,",
  "atk-s0505a:212_4": "na tiracchānayoniyaṃ vaṭṭakato pacchimattabhāvo hoti, na khuppipāsikanijjhāmataṇhikapetesu",
  "atk-s0505a:212_5": "uppajjati, na kālakañcikāsuresu, na avīciniraye, na lokantarikesu, kāmāvacaresu na",
  "atk-s0505a:212_6": "māro hoti, rūpāvacaresu na asaññībhave, na suddhāvāsabhavesu uppajjati, na arūpabhavesu,",
  "atk-s0505a:212_7": "na aññaṃ cakkavāḷaṃ saṅkamati.",
  "atk-s0505a:213": "Yā cimā ussāho ummaṅgo avatthānaṃ hitacariyā cāti catasso buddhabhūmiyo, tāhi samannāgato hoti. Tattha –",
  "atk-s0505a:214": "“Ussāho vīriyaṃ vuttaṃ, ummaṅgo paññā pavuccati;",
  "atk-s0505a:215": "Avatthānaṃ adhiṭṭhānaṃ, hitacariyā mettābhāvanā”ti. –",
  "atk-s0505a:216_0": "Veditabbā. Ye cāpi ime nekkhammajjhāsayo, pavivekajjhāsayo, alobhajjhāsayo, adosajjhāsayo,",
  "atk-s0505a:216_1": "amohajjhāsayo, nissaraṇajjhāsayoti cha ajjhāsayā bodhiparipākāya saṃvattanti, yehi",
  "atk-s0505a:216_2": "samannāgatattā nekkhammajjhāsayā ca bodhisattā kāme dosadassāvino, pavivekajjhāsayā",
  "atk-s0505a:216_3": "ca bodhisattā saṅgaṇikāya dosadassāvino, alobhajjhāsayā ca bodhisattā lobhe dosadassāvino,",
  "atk-s0505a:216_4": "adosajjhāsayā ca bodhisattā dose dosadassāvino, amohajjhāsayā ca bodhisattā mohe",
  "atk-s0505a:216_5": "dosadassāvino, nissaraṇajjhāsayā ca bodhisattā sabbabhavesu dosadassāvinoti vuccanti,",
  "atk-s0505a:216_6": "tehi ca samannāgato hoti.",
  "atk-s0505a:217_0": "Paccekabuddhānaṃ pana kīva ciraṃ patthanā vaṭṭatīti? Paccekabuddhānaṃ dve asaṅkhyeyyāni",
  "atk-s0505a:217_1": "kappasatasahassañca. Tato oraṃ na sakkā. Pubbe vuttanayenevettha kāraṇaṃ veditabbaṃ.",
  "atk-s0505a:217_2": "Ettakenāpi ca kālena paccekabuddhattaṃ patthayato abhinīhārakaraṇe pañca sampattiyo",
  "atk-s0505a:217_3": "icchitabbā. Tesañhi –",
  "atk-s0505a:218": "Manussattaṃ liṅgasampatti, vigatāsavadassanaṃ;",
  "atk-s0505a:219": "Adhikāro chandatā ete, abhinīhārakāraṇā.",
  "atk-s0505a:220": "Tattha vigatāsavadassananti buddhapaccekabuddhasāvakānaṃ yassa kassaci dassananti attho. Sesaṃ vuttanayameva.",
  "atk-s0505a:221_0": "Atha sāvakānaṃ patthanā kittakaṃ vaṭṭatīti? Dvinnaṃ aggasāvakānaṃ ekaṃ asaṅkhyeyyaṃ",
  "atk-s0505a:221_1": "kappasatasahassañca, asītimahāsāvakānaṃ kappasatasahassaṃ, tathā buddhassa mātāpitūnaṃ",
  "atk-s0505a:221_2": "upaṭṭhākassa puttassa cāti. Tato oraṃ na sakkā. Vuttanayamevettha kāraṇaṃ. Imesaṃ",
  "atk-s0505a:221_3": "pana sabbesampi adhikāro chandatāti dvaṅgasampannoyeva abhinīhāro hoti.",
  "atk-s0505a:222_0": "Evaṃ imāya patthanāya iminā ca abhinīhārena yathāvuttappabhedaṃ kālaṃ pāramiyo pūretvā",
  "atk-s0505a:222_1": "buddhā loke uppajjantā khattiyakule vā brāhmaṇakule vā uppajjanti, paccekabuddhā",
  "atk-s0505a:222_2": "khattiyabrāhmaṇagahapatikulānaṃ aññatarasmiṃ, aggasāvakā pana khattiyabrāhmaṇakulesveva",
  "atk-s0505a:222_3": "buddhā iva sabbabuddhā saṃvaṭṭamāne kappe na uppajjanti, vivaṭṭamāne kappe uppajjanti.",
  "atk-s0505a:222_4": "Paccekabuddhā buddhe appatvā buddhānaṃ uppajjanakāleyeva uppajjanti. Buddhā sayañca",
  "atk-s0505a:222_5": "bujjhanti, pare ca bodhenti. Paccekabuddhā sayameva bujjhanti, na pare bodhenti.",
  "atk-s0505a:222_6": "Attharasameva paṭivijjhanti, na dhammarasaṃ. Na hi te lokuttaradhammaṃ paññattiṃ",
  "atk-s0505a:222_7": "āropetvā desetuṃ sakkonti, mūgena diṭṭhasupino viya vanacarakena nagare sāyitabyañjanaraso",
  "atk-s0505a:222_8": "viya ca nesaṃ dhammābhisamayo hoti. Sabbaṃ iddhisamāpattipaṭisambhidāpabhedaṃ pāpuṇanti,",
  "atk-s0505a:222_9": "guṇavisiṭṭhatāya buddhānaṃ heṭṭhā sāvakānaṃ upari honti, aññe pabbājetvā ābhisamācārikaṃ",
  "atk-s0505a:222_10": "sikkhāpenti, “cittasallekho kātabbo, vosānaṃ nāpajjitabba”nti iminā uddesena uposathaṃ",
  "atk-s0505a:222_11": "karonti, ‘ajjuposatho’ti vacanamattena vā. Uposathaṃ karontā ca gandhamādane mañjūsakarukkhamūle",
  "atk-s0505a:222_12": "ratanamāḷe sannipatitvā karontīti. Evaṃ bhagavā āyasmato ānandassa paccekabuddhānaṃ",
  "atk-s0505a:222_13": "sabbākāraparipūraṃ patthanañca abhinīhārañca kathetvā, idāni imāya patthanāya iminā",
  "atk-s0505a:222_14": "ca abhinīhārena samudāgate te te paccekabuddhe kathetuṃ “sabbesu bhūtesu nidhāya",
  "atk-s0505a:222_15": "daṇḍa”ntiādinā nayena imaṃ khaggavisāṇasuttaṃ abhāsi. Ayaṃ tāva avisesena pucchāvasito",
  "atk-s0505a:222_16": "khaggavisāṇasuttassa uppatti.",
  "atk-s0505a:223_0": "35. Idāni visesena vattabbā. Tattha imissā tāva gāthāya evaṃ uppatti veditabbā –",
  "atk-s0505a:223_1": "ayaṃ kira paccekabuddho paccekabodhisattabhūmiṃ ogāhanto dve asaṅkhyeyyāni kappasatasahassañca",
  "atk-s0505a:223_2": "pāramiyo pūretvā kassapassa bhagavato sāsane pabbajitvā āraññiko hutvā gatapaccāgatavattaṃ",
  "atk-s0505a:223_3": "pūrento samaṇadhammaṃ akāsi. Etaṃ kira vattaṃ aparipūretvā paccekabodhiṃ pāpuṇantā",
  "atk-s0505a:223_4": "nāma natthi. Kiṃ panetaṃ gatapaccāgatavattaṃ nāma? Haraṇapaccāharaṇanti. Taṃ yathā",
  "atk-s0505a:223_5": "vibhūtaṃ hoti, tathā kathessāma.",
  "atk-s0505a:224_0": "Idhekacco bhikkhu harati, na paccāharati; ekacco paccāharati, na harati; ekacco pana",
  "atk-s0505a:224_1": "neva harati, na paccāharati; ekacco harati ca paccāharati ca. Tattha yo bhikkhu pageva",
  "atk-s0505a:224_2": "vuṭṭhāya cetiyaṅgaṇabodhiyaṅgaṇavattaṃ katvā, bodhirukkhe udakaṃ āsiñcitvā, pānīyaghaṭaṃ",
  "atk-s0505a:224_3": "pūretvā pānīyamāḷe ṭhapetvā, ācariyavattaṃ upajjhāyavattaṃ katvā, dveasīti khuddakavattāni",
  "atk-s0505a:224_4": "cuddasa mahāvattāni ca samādāya vattati, so sarīraparikammaṃ katvā, senāsanaṃ pavisitvā,",
  "atk-s0505a:224_5": "yāva bhikkhācāravelā tāva vivittāsane vītināmetvā, velaṃ ñatvā, nivāsetvā, kāyabandhanaṃ",
  "atk-s0505a:224_6": "bandhitvā, uttarāsaṅgaṃ karitvā, saṅghāṭiṃ khandhe karitvā, pattaṃ aṃse ālaggetvā,",
  "atk-s0505a:224_7": "kammaṭṭhānaṃ manasi karonto cetiyaṅgaṇaṃ patvā, cetiyañca bodhiñca vanditvā, gāmasamīpe",
  "atk-s0505a:224_8": "cīvaraṃ pārupitvā, pattamādāya gāmaṃ piṇḍāya pavisati, evaṃ paviṭṭho ca lābhī bhikkhu",
  "atk-s0505a:224_9": "puññavā upāsakehi sakkatagarukato upaṭṭhākakule vā paṭikkamanasālāyaṃ vā paṭikkamitvā",
  "atk-s0505a:224_10": "upāsakehi taṃ taṃ pañhaṃ pucchiyamāno tesaṃ pañhavissajjanena dhammadesanāvikkhepena",
  "atk-s0505a:224_11": "ca taṃ manasikāraṃ chaḍḍetvā nikkhamati, vihāraṃ āgatopi bhikkhūnaṃ pañhaṃ puṭṭho",
  "atk-s0505a:224_12": "katheti, dhammaṃ bhaṇati, taṃ taṃ byāpāramāpajjati, pacchābhattampi purimayāmampi",
  "atk-s0505a:224_13": "majjhimayāmampi evaṃ bhikkhūhi saddhiṃ papañcitvā kāyaduṭṭhullābhibhūto pacchimayāmepi",
  "atk-s0505a:224_14": "sayati, neva kammaṭṭhānaṃ manasi karoti, ayaṃ vuccati harati, na paccāharatīti.",
  "atk-s0505a:225_0": "Yo pana byādhibahulo hoti, bhuttāhāro paccūsasamaye na sammā pariṇamati, pageva vuṭṭhāya",
  "atk-s0505a:225_1": "yathāvuttaṃ vattaṃ kātuṃ na sakkoti kammaṭṭhānaṃ vā manasi kātuṃ, aññadatthu yāguṃ",
  "atk-s0505a:225_2": "vā bhesajjaṃ vā patthayamāno kālasseva pattacīvaramādāya gāmaṃ pavisati. Tattha yāguṃ",
  "atk-s0505a:225_3": "vā bhesajjaṃ vā bhattaṃ vā laddhā bhattakiccaṃ niṭṭhāpetvā, paññattāsane nisinno",
  "atk-s0505a:225_4": "kammaṭṭhānaṃ manasi katvā, visesaṃ patvā vā appatvā vā, vihāraṃ āgantvā, teneva manasikārena",
  "atk-s0505a:225_5": "viharati. Ayaṃ vuccati paccāharati na haratīti. Edisā ca bhikkhū yāguṃ pivitvā, vipassanaṃ",
  "atk-s0505a:225_6": "ārabhitvā, buddhasāsane arahattaṃ pattā gaṇanapathaṃ vītivattā. Sīhaḷadīpeyeva tesu",
  "atk-s0505a:225_7": "tesu gāmesu āsanasālāya na taṃ āsanaṃ atthi, yattha yāguṃ pivitvā arahattaṃ patto bhikkhu natthīti.",
  "atk-s0505a:226_0": "Yo pana pamādavihārī hoti nikkhittadhuro, sabbavattāni bhinditvā pañcavidhacetokhilavinibandhanabaddhacitto",
  "atk-s0505a:226_1": "viharanto kammaṭṭhānamanasikāramananuyutto gāmaṃ piṇḍāya pavisitvā gihipapañcena",
  "atk-s0505a:226_2": "papañcito tucchako nikkhamati, ayaṃ vuccati neva harati na paccāharatīti.",
  "atk-s0505a:227_0": "Yo pana pageva vuṭṭhāya purimanayeneva sabbavattāni paripūretvā yāva bhikkhācāravelā,",
  "atk-s0505a:227_1": "tāva pallaṅkaṃ ābhujitvā kammaṭṭhānaṃ manasi karoti. Kammaṭṭhānaṃ nāma duvidhaṃ –",
  "atk-s0505a:227_2": "sabbatthakaṃ, pārihāriyañca. Sabbatthakaṃ nāma mettā ca maraṇassati ca. Taṃ sabbattha",
  "atk-s0505a:227_3": "icchitabbato “sabbatthaka”nti vuccati. Mettā nāma āvāsādīsu sabbattha icchitabbā.",
  "atk-s0505a:227_4": "Āvāsesu hi mettāvihārī bhikkhu sabrahmacārīnaṃ piyo hoti, tena phāsu asaṅghaṭṭho",
  "atk-s0505a:227_5": "viharati. Devatāsu mettāvihārī devatāhi rakkhitagopito sukhaṃ viharati. Rājarājamahāmattādīsu",
  "atk-s0505a:227_6": "mettāvihārī, tehi mamāyito sukhaṃ viharati. Gāmanigamādīsu mettāvihārī sabbattha",
  "atk-s0505a:227_7": "bhikkhācariyādīsu manussehi sakkatagarukato sukhaṃ viharati. Maraṇassatibhāvanāya",
  "atk-s0505a:227_8": "jīvitanikantiṃ pahāya appamatto viharati.",
  "atk-s0505a:228_0": "Yaṃ pana sadā pariharitabbaṃ caritānukūlena gahitattā dasāsubhakasiṇānussatīsu aññataraṃ,",
  "atk-s0505a:228_1": "catudhātuvavatthānameva vā, taṃ sadā pariharitabbato, rakkhitabbato, bhāvetabbato",
  "atk-s0505a:228_2": "ca pārihāriyanti vuccati, mūlakammaṭṭhānantipi tadeva. Tattha yaṃ paṭhamaṃ sabbatthakakammaṭṭhānaṃ",
  "atk-s0505a:228_3": "manasi karitvā pacchā pārihāriyakammaṭṭhānaṃ manasi karoti, taṃ catudhātuvavatthānamukhena dassessāma.",
  "atk-s0505a:229_0": "Ayañhi yathāṭhitaṃ yathāpaṇihitaṃ kāyaṃ dhātuso paccavekkhati – yaṃ imasmiṃ sarīre",
  "atk-s0505a:229_1": "vīsatikoṭṭhāsesu kakkhaḷaṃ kharagataṃ, sā pathavīdhātu. Yaṃ dvādasasu ābandhanakiccakaraṃ",
  "atk-s0505a:229_2": "snehagataṃ, sā āpodhātu. Yaṃ catūsu paripācanakaraṃ usumagataṃ, sā tejodhātu. Yaṃ",
  "atk-s0505a:229_3": "pana chasu vitthambhanakaraṃ vāyogataṃ, sā vāyodhātu. Yaṃ panettha catūhi mahābhūtehi",
  "atk-s0505a:229_4": "asamphuṭṭhaṃ chiddaṃ vivaraṃ, sā ākāsadhātu. Taṃvijānanakaṃ cittaṃ viññāṇadhātu.",
  "atk-s0505a:229_5": "Tato uttari añño satto vā puggalo vā natthi. Kevalaṃ suddhasaṅkhārapuñjova ayanti.",
  "atk-s0505a:230_0": "Evaṃ ādimajjhapariyosānato kammaṭṭhānaṃ manasi karitvā, kālaṃ ñatvā, uṭṭhāyāsanā",
  "atk-s0505a:230_1": "nivāsetvā, pubbe vuttanayeneva gāmaṃ piṇḍāya gacchati. Gacchanto ca yathā andhaputhujjanā",
  "atk-s0505a:230_2": "abhikkamādīsu “attā abhikkamati, attanā abhikkamo nibbattito”ti vā, “ahaṃ abhikkamāmi,",
  "atk-s0505a:230_3": "mayā abhikkamo nibbattito”ti vā sammuyhanti, tathā asammuyhanto “abhikkamāmīti citte",
  "atk-s0505a:230_4": "uppajjamāne teneva cittena saddhiṃ cittasamuṭṭhānā sandhāraṇavāyodhātu uppajjati.",
  "atk-s0505a:230_5": "Sā imaṃ pathavīdhātvādisannivesabhūtaṃ kāyasammataṃ aṭṭhikasaṅghāṭaṃ vippharati,",
  "atk-s0505a:230_6": "tato cittakiriyāvāyodhātuvipphāravasena ayaṃ kāyasammato aṭṭhikasaṅghāṭo abhikkamati.",
  "atk-s0505a:230_7": "Tassevaṃ abhikkamato ekekapāduddhāraṇe catūsu dhātūsu vāyodhātuanugatā tejodhātu",
  "atk-s0505a:230_8": "adhikā uppajjati, mandā itarā. Atiharaṇavītiharaṇāpaharaṇesu pana tejodhātuanugatā",
  "atk-s0505a:230_9": "vāyodhātu adhikā uppajjati, mandā itarā. Orohaṇe pana pathavīdhātuanugatā āpodhātu",
  "atk-s0505a:230_10": "adhikā uppajjati, mandā itarā. Sannikkhepanasamuppīḷanesu āpodhātuanugatā pathavīdhātu",
  "atk-s0505a:230_11": "adhikā uppajjati, mandā itarā. Iccetā dhātuyo tena tena attano uppādakacittena saddhiṃ",
  "atk-s0505a:230_12": "tattha tattheva bhijjanti. Tattha ko eko abhikkamati, kassa vā ekassa abhikkamana”nti",
  "atk-s0505a:230_13": "evaṃ ekekapāduddhāraṇādippakāresu ekekasmiṃ pakāre uppannadhātuyo, tadavinibbhuttā",
  "atk-s0505a:230_14": "ca sesā rūpadhammā, taṃsamuṭṭhāpakaṃ cittaṃ, taṃsampayuttā ca sesā arūpadhammāti",
  "atk-s0505a:230_15": "ete rūpārūpadhammā. Tato paraṃ atiharaṇavītiharaṇādīsu aññaṃ pakāraṃ na sampāpuṇanti,",
  "atk-s0505a:230_16": "tattha tattheva bhijjanti. Tasmā aniccā. Yañca aniccaṃ, taṃ dukkhaṃ. Yaṃ dukkhaṃ,",
  "atk-s0505a:230_17": "tadanattāti evaṃ sabbākāraparipūraṃ kammaṭṭhānaṃ manasikarontova gacchati. Atthakāmā",
  "atk-s0505a:230_18": "hi kulaputtā sāsane pabbajitvā dasapi vīsampi tiṃsampi cattālīsampi paññāsampi saṭṭhipi",
  "atk-s0505a:230_19": "sattatipi satampi ekato vasantā katikavattaṃ katvā viharanti – “āvuso, tumhe na iṇaṭṭhā,",
  "atk-s0505a:230_20": "na bhayaṭṭhā, na jīvikāpakatā pabbajitā; dukkhā muccitukāmā panettha pabbajitā. Tasmā",
  "atk-s0505a:230_21": "gamane uppannakilesaṃ gamaneyeva niggaṇhatha, ṭhāne nisajjāya, sayane uppannakilesaṃ",
  "atk-s0505a:230_22": "gamaneyeva niggaṇhathā”ti. Te evaṃ katikavattaṃ katvā bhikkhācāraṃ gacchantā aḍḍhausabhausabhaaḍḍhagāvutagāvutantaresu",
  "atk-s0505a:230_23": "pāsāṇā honti, tāya saññāya kammaṭṭhānaṃ manasikarontāva gacchanti. Sace kassaci gamane",
  "atk-s0505a:230_24": "kileso uppajjati, tattheva naṃ niggaṇhāti. Tathā asakkonto tiṭṭhati. Athassa pacchato",
  "atk-s0505a:230_25": "āgacchantopi tiṭṭhati. So – “ayaṃ bhikkhu tuyhaṃ uppannavitakkaṃ jānāti, ananucchavikaṃ",
  "atk-s0505a:230_26": "te eta”nti attānaṃ paṭicodetvā vipassanaṃ vaḍḍhetvā tattheva ariyabhūmiṃ okkamati.",
  "atk-s0505a:230_27": "Tathā asakkonto nisīdati. Athassa pacchato āgacchantopi nisīdatīti soyeva nayo. Ariyabhūmi",
  "atk-s0505a:230_28": "okkamituṃ asakkontopi taṃ kilesaṃ vikkhambhetvā kammaṭṭhānaṃ manasikarontova gacchati.",
  "atk-s0505a:230_29": "Na kammaṭṭhānavippayuttena cittena pādaṃ uddharati. Uddharati ce, paṭinivattitvā",
  "atk-s0505a:230_30": "purimappadesaṃyeva eti sīhaḷadīpe ālindakavāsī mahāphussadevatthero viya.",
  "atk-s0505a:231_0": "So kira ekūnavīsati vassāni gatapaccāgatavattaṃ pūrento eva vihāsi. Manussāpi sudaṃ",
  "atk-s0505a:231_1": "antarāmagge kasantā ca vapantā ca maddantā ca kammāni karontā theraṃ tathā gacchantaṃ",
  "atk-s0505a:231_2": "disvā – “ayaṃ thero punappunaṃ nivattitvā gacchati, kiṃ nu kho maggamūḷho, udāhu",
  "atk-s0505a:231_3": "kiñci pamuṭṭho”ti samullapanti. So taṃ anādiyitvā kammaṭṭhānayutteneva cittena samaṇadhammaṃ",
  "atk-s0505a:231_4": "karonto vīsativassabbhantare arahattaṃ pāpuṇi. Arahattappattadivase cassa caṅkamanakoṭiyaṃ",
  "atk-s0505a:231_5": "adhivatthā devatā aṅgulīhi dīpaṃ ujjāletvā aṭṭhāsi. Cattāropi mahārājāno sakko ca",
  "atk-s0505a:231_6": "devānamindo, brahmā ca sahampati upaṭṭhānaṃ āgamaṃsu. Tañca obhāsaṃ disvā vanavāsī",
  "atk-s0505a:231_7": "mahātissatthero taṃ dutiyadivase pucchi “rattibhāge āyasmato santike obhāso ahosi,",
  "atk-s0505a:231_8": "kiṃ so obhāso”ti? Thero vikkhepaṃ karonto “obhāso nāma dīpobhāsopi hoti, maṇiobhāsopī”ti",
  "atk-s0505a:231_9": "evamādiṃ āha. So “paṭicchādetha tumhe”ti nibaddho “āmā”ti paṭijānitvā ārocesi.",
  "atk-s0505a:232_0": "Kāḷavallimaṇḍapavāsī mahānāgatthero viya ca. Sopi kira gatapaccāgatavattaṃ pūrento",
  "atk-s0505a:232_1": "“paṭhamaṃ tāva bhagavato mahāpadhānaṃ pūjemī”ti satta vassāni ṭhānacaṅkamameva adhiṭṭhāsi.",
  "atk-s0505a:232_2": "Puna soḷasa vassāni gatapaccāgatavattaṃ pūretvā arahattaṃ pāpuṇi. Evaṃ kammaṭṭhānayutteneva",
  "atk-s0505a:232_3": "cittena pādaṃ uddharanto vippayuttena cittena uddhaṭe pana paṭinivattanto gāmasamīpaṃ",
  "atk-s0505a:232_4": "gantvā, “gāvī nu pabbajito nū”ti āsaṅkanīyappadese ṭhatvā, saṅghāṭiṃ pārupitvā pattaṃ",
  "atk-s0505a:232_5": "gahetvā, gāmadvāraṃ patvā, kacchakantarato udakaṃ gahetvā, gaṇḍūsaṃ katvā gāmaṃ pavisati",
  "atk-s0505a:232_6": "“bhikkhaṃ dātuṃ vā vandituṃ vā upagate manusse ‘dīghāyukā hothā’ti vacanamattenapi",
  "atk-s0505a:232_7": "mā me kammaṭṭhānavikkhepo ahosī”ti sace pana “ajja, bhante, kiṃ sattamī, udāhu aṭṭhamī”ti",
  "atk-s0505a:232_8": "divasaṃ pucchanti, udakaṃ gilitvā āroceti. Sace divasapucchakā na honti, nikkhamanavelāyaṃ",
  "atk-s0505a:232_9": "gāmadvāre niṭṭhubhitvāva yāti.",
  "atk-s0505a:233_0": "Sīhaḷadīpeyeva kalambatitthavihāre vassūpagatā paññāsabhikkhū viya ca. Te kira vassūpanāyikauposathadivase",
  "atk-s0505a:233_1": "katikavattaṃ akaṃsu – “arahattaṃ appatvā aññamaññaṃ nālapissāmā”ti. Gāmañca piṇḍāya",
  "atk-s0505a:233_2": "pavisantā gāmadvāre udakagaṇḍūsaṃ katvā pavisiṃsu, divase pucchite udakaṃ gilitvā",
  "atk-s0505a:233_3": "ārocesuṃ, apucchite gāmadvāre niṭṭhubhitvā vihāraṃ āgamaṃsu. Tattha manussā niṭṭhubhanaṭṭhānaṃ",
  "atk-s0505a:233_4": "disvā jāniṃsu “ajja eko āgato, ajja dve”ti. Evañca cintesuṃ “kiṃ nu kho ete amheheva",
  "atk-s0505a:233_5": "saddhiṃ na sallapanti, udāhu aññamaññampi? Yadi aññamaññampi na sallapanti, addhā",
  "atk-s0505a:233_6": "vivādajātā bhavissanti, handa nesaṃ aññamaññaṃ khamāpessāmā”ti sabbe vihāraṃ agamaṃsu.",
  "atk-s0505a:233_7": "Tattha paññāsabhikkhūsu vassaṃ upagatesu dve bhikkhū ekokāse nāddasaṃsu. Tato yo",
  "atk-s0505a:233_8": "tesu cakkhumā puriso, so evamāha – “na, bho, kalahakārakānaṃ vasanokāso īdiso hoti,",
  "atk-s0505a:233_9": "susammaṭṭhaṃ cetiyaṅgaṇaṃ bodhiyaṅgaṇaṃ, sunikkhittā sammajjaniyo, sūpaṭṭhapitaṃ",
  "atk-s0505a:233_10": "pānīyaparibhojanīya”nti. Te tatova nivattā. Te bhikkhū antotemāseyeva vipassanaṃ",
  "atk-s0505a:233_11": "ārabhitvā arahattaṃ patvā mahāpavāraṇāya visuddhipavāraṇaṃ pavāresuṃ.",
  "atk-s0505a:234_0": "Evaṃ kāḷavallimaṇḍapavāsī mahānāgatthero viya kalambatitthavihāre vassūpagatabhikkhū",
  "atk-s0505a:234_1": "viya ca kammaṭṭhānayutteneva cittena pādaṃ uddharanto gāmasamīpaṃ patvā, udakagaṇḍūsaṃ",
  "atk-s0505a:234_2": "katvā, vīthiyo sallakkhetvā, yattha surāsoṇḍadhuttādayo kalahakārakā caṇḍahatthiassādayo",
  "atk-s0505a:234_3": "vā natthi, taṃ vīthiṃ paṭipajjati. Tattha ca piṇḍāya caramāno na turitaturito viya",
  "atk-s0505a:234_4": "javena gacchati, javanapiṇḍapātikadhutaṅgaṃ nāma natthi. Visamabhūmibhāgappattaṃ",
  "atk-s0505a:234_5": "pana udakabharitasakaṭamiva niccalova hutvā gacchati. Anugharaṃ paviṭṭho ca dātukāmaṃ",
  "atk-s0505a:234_6": "adātukāmaṃ vā sallakkhetuṃ tadanurūpaṃ kālaṃ āgamento bhikkhaṃ gahetvā, patirūpe",
  "atk-s0505a:234_7": "okāse nisīditvā, kammaṭṭhānaṃ manasi karonto āhāre paṭikūlasaññaṃ upaṭṭhapetvā, akkhabbhañjanavaṇālepanaputtamaṃsūpamāvasena",
  "atk-s0505a:234_8": "paccavekkhanto aṭṭhaṅgasamannāgataṃ āhāraṃ āhāreti, neva davāya na madāya…pe… bhuttāvī",
  "atk-s0505a:234_9": "ca udakakiccaṃ katvā, muhuttaṃ bhattakilamathaṃ paṭippassambhetvā, yathā pure bhattaṃ,",
  "atk-s0505a:234_10": "evaṃ pacchā bhattaṃ purimayāmaṃ pacchimayāmañca kammaṭṭhānaṃ manasi karoti. Ayaṃ",
  "atk-s0505a:234_11": "vuccati harati ceva paccāharati cāti. Evametaṃ haraṇapaccāharaṇaṃ gatapaccāgatavattanti vuccati.",
  "atk-s0505a:235_0": "Etaṃ pūrento yadi upanissayasampanno hoti, paṭhamavaye eva arahattaṃ pāpuṇāti. No",
  "atk-s0505a:235_1": "ce paṭhamavaye pāpuṇāti, atha majjhimavaye pāpuṇāti. No ce majjhimavaye pāpuṇāti,",
  "atk-s0505a:235_2": "atha maraṇasamaye pāpuṇāti. No ce maraṇasamaye pāpuṇāti, atha devaputto hutvā pāpuṇāti.",
  "atk-s0505a:235_3": "No ce devaputto hutvā pāpuṇāti, atha paccekasambuddho hutvā parinibbāti. No ce paccekasambuddho",
  "atk-s0505a:235_4": "hutvā parinibbāti, atha buddhānaṃ santike khippābhiñño hoti; seyyathāpi – thero bāhiyo,",
  "atk-s0505a:235_5": "mahāpañño vā hoti; seyyathāpi thero sāriputto.",
  "atk-s0505a:236_0": "Ayaṃ pana paccekabodhisatto kassapassa bhagavato sāsane pabbajitvā, āraññiko hutvā,",
  "atk-s0505a:236_1": "vīsati vassasahassāni etaṃ gatapaccāgatavattaṃ pūretvā, kālaṃ katvā, kāmāvacaradevaloke",
  "atk-s0505a:236_2": "uppajji. Tato cavitvā bārāṇasirañño aggamahesiyā kucchimhi paṭisandhiṃ aggahesi.",
  "atk-s0505a:236_3": "Kusalā itthiyo tadaheva gabbhasaṇṭhānaṃ jānanti, sā ca tāsamaññatarā, tasmā taṃ gabbhapatiṭṭhānaṃ",
  "atk-s0505a:236_4": "rañño nivedesi. Dhammatā esā, yaṃ puññavante satte gabbhe uppanne mātugāmo gabbhaparihāraṃ",
  "atk-s0505a:236_5": "labhati. Tasmā rājā tassā gabbhaparihāraṃ adāsi. Sā tato pabhuti nāccuṇhaṃ kiñci",
  "atk-s0505a:236_6": "ajjhoharituṃ labhati, nātisītaṃ, nātiambilaṃ, nātiloṇaṃ, nātikaṭukaṃ, nātitittakaṃ.",
  "atk-s0505a:236_7": "Accuṇhe hi mātarā ajjhohaṭe gabbhassa lohakumbhivāso viya hoti, atisīte lokantarikavāso",
  "atk-s0505a:236_8": "viya, accambilaloṇakaṭukatittakesu bhuttesu satthena phāletvā ambilādīhi sittāni",
  "atk-s0505a:236_9": "viya gabbhaseyyakassa aṅgāni tibbavedanāni honti. Aticaṅkamanaṭṭhānanisajjāsayanatopi",
  "atk-s0505a:236_10": "naṃ nivārenti – “kucchigatassa sañcalanadukkhaṃ mā ahosī”ti. Mudukattharaṇatthatāya",
  "atk-s0505a:236_11": "bhūmiyaṃ caṅkamanādīni mattāya kātuṃ labhati, vaṇṇagandhādisampannaṃ sādusappāyaṃ",
  "atk-s0505a:236_12": "annapānaṃ labhati. Pariggahetvāva naṃ caṅkamāpenti, nisīdāpenti, vuṭṭhāpenti.",
  "atk-s0505a:237_0": "Sā evaṃ parihariyamānā gabbhaparipākakāle sūtigharaṃ pavisitvā paccūsasamaye puttaṃ",
  "atk-s0505a:237_1": "vijāyi pakkatelamadditamanosilāpiṇḍisadisaṃ dhaññapuññalakkhaṇūpetaṃ. Tato naṃ pañcamadivase",
  "atk-s0505a:237_2": "alaṅkatappaṭiyattaṃ rañño dassesuṃ, rājā tuṭṭho chasaṭṭhiyā dhātīhi upaṭṭhāpesi.",
  "atk-s0505a:237_3": "So sabbasampattīhi vaḍḍhamāno na cirasseva viññutaṃ pāpuṇi. Taṃ soḷasavassuddesikameva",
  "atk-s0505a:237_4": "samānaṃ rājā rajje abhisiñci, vividhanāṭakāni cassa upaṭṭhāpesi. Abhisitto rājaputto",
  "atk-s0505a:237_5": "rajjaṃ kāresi nāmena brahmadatto sakalajambudīpe vīsatiyā nagarasahassesu. Jambudīpe",
  "atk-s0505a:237_6": "hi pubbe caturāsīti nagarasahassāni ahesuṃ. Tāni parihāyantāni saṭṭhi ahesuṃ, tato",
  "atk-s0505a:237_7": "parihāyantāni cattālīsaṃ, sabbaparihāyanakāle pana vīsati honti. Ayañca brahmadatto",
  "atk-s0505a:237_8": "sabbaparihāyanakāle uppajji. Tenassa vīsati nagarasahassāni ahesuṃ, vīsati pāsādasahassāni,",
  "atk-s0505a:237_9": "vīsati hatthisahassāni, vīsati assasahassāni, vīsati rathasahassāni, vīsati pattisahassāni,",
  "atk-s0505a:237_10": "vīsati itthisahassāni – orodhā ca nāṭakitthiyo ca, vīsati amaccasahassāni. So mahārajjaṃ",
  "atk-s0505a:237_11": "kārayamāno eva kasiṇaparikammaṃ katvā pañca abhiññāyo, aṭṭha samāpattiyo ca nibbattesi.",
  "atk-s0505a:237_12": "Yasmā pana abhisittaraññā nāma avassaṃ aṭṭakaraṇe nisīditabbaṃ, tasmā ekadivasaṃ",
  "atk-s0505a:237_13": "pageva pātarāsaṃ bhuñjitvā vinicchayaṭṭhāne nisīdi. Tattha uccāsaddamahāsaddaṃ akaṃsu.",
  "atk-s0505a:237_14": "So “ayaṃ saddo samāpattiyā upakkileso”ti pāsādatalaṃ abhiruhitvā “samāpattiṃ appemī”ti",
  "atk-s0505a:237_15": "nisinno nāsakkhi appetuṃ, rajjavikkhepena samāpatti parihīnā. Tato cintesi “kiṃ rajjaṃ",
  "atk-s0505a:237_16": "varaṃ, udāhu samaṇadhammo”ti. Tato “rajjasukhaṃ parittaṃ anekādīnavaṃ, samaṇadhammasukhaṃ",
  "atk-s0505a:237_17": "pana vipulamanekānisaṃsaṃ uttamapurisasevitañcā”ti ñatvā aññataraṃ amaccaṃ āṇāpesi",
  "atk-s0505a:237_18": "– “imaṃ rajjaṃ dhammena samena anusāsa, mā kho adhammakāraṃ akāsī”ti sabbaṃ niyyātetvā",
  "atk-s0505a:237_19": "pāsādaṃ abhiruhitvā samāpattisukhena viharati, na koci upasaṅkamituṃ labhati aññatra",
  "atk-s0505a:237_20": "mukhadhovanadantakaṭṭhadāyakabhattanīhārakādīhi.",
  "atk-s0505a:238_0": "Tato addhamāsamatte vītikkante mahesī pucchi “rājā uyyānagamanabaladassananāṭakādīsu",
  "atk-s0505a:238_1": "katthaci na dissati, kuhiṃ gato”ti? Tassā tamatthaṃ ārocesuṃ. Sā amaccassa pāhesi",
  "atk-s0505a:238_2": "“rajje paṭicchite ahampi paṭicchitā homi, etu mayā saddhiṃ saṃvāsaṃ kappetū”ti. So",
  "atk-s0505a:238_3": "ubho kaṇṇe thaketvā “asavanīyameta”nti paṭikkhipi. Sā punapi dvattikkhattuṃ pesetvā",
  "atk-s0505a:238_4": "anicchamānaṃ tajjāpesi – “yadi na karosi, ṭhānāpi te cāvemi, jīvitāpi voropemī”ti.",
  "atk-s0505a:238_5": "So bhīto “mātugāmo nāma daḷhanicchayo, kadāci evampi kārāpeyyā”ti ekadivasaṃ raho",
  "atk-s0505a:238_6": "gantvā tāya saddhiṃ sirisayane saṃvāsaṃ kappesi. Sā puññavatī sukhasamphassā. So",
  "atk-s0505a:238_7": "tassā samphassarāgena ratto tattha abhikkhaṇaṃ saṅkitasaṅkitova agamāsi. Anukkamena",
  "atk-s0505a:238_8": "attano gharasāmiko viya nibbisaṅko pavisitumāraddho.",
  "atk-s0505a:239_0": "Tato rājamanussā taṃ pavattiṃ rañño ārocesuṃ. Rājā na saddahati. Dutiyampi tatiyampi",
  "atk-s0505a:239_1": "ārocesuṃ. Tato nilīno sayameva disvā sabbāmacce sannipātāpetvā ārocesi. Te – “ayaṃ",
  "atk-s0505a:239_2": "rājāparādhiko hatthacchedaṃ arahati, pādacchedaṃ arahatī”ti yāva sūle uttāsanaṃ,",
  "atk-s0505a:239_3": "tāva sabbakammakāraṇāni niddisiṃsu. Rājā – “etassa vadhabandhanatāḷane mayhaṃ vihiṃsā",
  "atk-s0505a:239_4": "uppajjeyya, jīvitā voropane pāṇātipāto bhaveyya, dhanaharaṇe adinnādānaṃ, alaṃ evarūpehi",
  "atk-s0505a:239_5": "katehi, imaṃ mama rajjā nikkaḍḍhathā”ti āha. Amaccā taṃ nibbisayaṃ akaṃsu. So attano",
  "atk-s0505a:239_6": "dhanasārañca puttadārañca gahetvā paravisayaṃ agamāsi. Tattha rājā sutvā “kiṃ āgatosī”ti",
  "atk-s0505a:239_7": "pucchi. “Deva, icchāmi taṃ upaṭṭhātu”nti. So taṃ sampaṭicchi. Amacco katipāhaccayena",
  "atk-s0505a:239_8": "laddhavissāso taṃ rājānaṃ etadavoca – “mahārāja, amakkhikamadhuṃ passāmi, taṃ khādanto",
  "atk-s0505a:239_9": "natthī”ti. Rājā “kiṃ etaṃ uppaṇḍetukāmo bhaṇatī”ti na suṇāti. So antaraṃ labhitvā",
  "atk-s0505a:239_10": "punapi suṭṭhutaraṃ vaṇṇetvā ārocesi. Rājā “kiṃ eta”nti pucchi. “Bārāṇasirajjaṃ, devā”ti.",
  "atk-s0505a:239_11": "Rājā “maṃ netvā māretukāmosī”ti āha. So “mā, deva, evaṃ avaca, yadi na saddahasi,",
  "atk-s0505a:239_12": "manusse pesehī”ti. So manusse pesesi. Te gantvā gopuraṃ khaṇitvā rañño sayanaghare uṭṭhahiṃsu.",
  "atk-s0505a:240_0": "Rājā disvā “kissa āgatātthā”ti pucchi. “Corā mayaṃ, mahārājā”ti. Rājā tesaṃ dhanaṃ",
  "atk-s0505a:240_1": "dāpetvā “mā puna evamakatthā”ti ovaditvā vissajjesi. Te āgantvā tassa rañño ārocesuṃ.",
  "atk-s0505a:240_2": "So punapi dvattikkhattuṃ tatheva vīmaṃsitvā “sīlavā rājā”ti caturaṅginiṃ senaṃ sannayhitvā",
  "atk-s0505a:240_3": "sīmantare ekaṃ nagaraṃ upagamma tattha amaccassa pāhesi “nagaraṃ vā me dehi yuddhaṃ",
  "atk-s0505a:240_4": "vā”ti. So brahmadattassa tamatthaṃ ārocāpesi “āṇāpetu devo kiṃ yujjhāmi, udāhu nagaraṃ",
  "atk-s0505a:240_5": "demī”ti. Rājā “na yujjhitabbaṃ, nagaraṃ datvā idhāgacchā”ti pesesi. So tathā akāsi.",
  "atk-s0505a:240_6": "Paṭirājāpi taṃ nagaraṃ gahetvā avasesanagaresupi tatheva dūtaṃ pāhesi. Tepi amaccā",
  "atk-s0505a:240_7": "tatheva brahmadattassa ārocetvā tena “na yujjhitabbaṃ, idhāgantabba”nti vuttā bārāṇasiṃ āgamaṃsu.",
  "atk-s0505a:241_0": "Tato amaccā brahmadattaṃ āhaṃsu – “mahārāja, tena saha yujjhāmā”ti. Rājā – “mama",
  "atk-s0505a:241_1": "pāṇātipāto bhavissatī”ti vāresi. Amaccā – “mayaṃ, mahārāja, taṃ jīvaggāhaṃ gahetvā",
  "atk-s0505a:241_2": "idheva ānessāmā”ti nānāupāyehi rājānaṃ saññāpetvā “ehi mahārājā”ti gantuṃ āraddhā.",
  "atk-s0505a:241_3": "Rājā “sace sattamāraṇappaharaṇavilumpanakammaṃ na karotha, gacchāmī”ti bhaṇati. Amaccā",
  "atk-s0505a:241_4": "“na, deva, karoma, bhayaṃ dassetvā palāpemā”ti caturaṅginiṃ senaṃ sannayhitvā ghaṭesu",
  "atk-s0505a:241_5": "dīpe pakkhipitvā rattiṃ gacchiṃsu. Paṭirājā taṃ divasaṃ bārāṇasisamīpe nagaraṃ gahetvā",
  "atk-s0505a:241_6": "idāni kinti rattiṃ sannāhaṃ mocāpetvā pamatto niddaṃ okkami saddhiṃ balakāyena. Tato",
  "atk-s0505a:241_7": "amaccā bārāṇasirājānaṃ gahetvā paṭirañño khandhāvāraṃ gantvā sabbaghaṭehi dīpe niharāpetvā",
  "atk-s0505a:241_8": "ekapajjotāya senāya saddaṃ akaṃsu. Paṭirañño amacco mahābalaṃ disvā bhīto attano",
  "atk-s0505a:241_9": "rājānaṃ upasaṅkamitvā “uṭṭhehi amakkhikamadhuṃ khādāhī”ti mahāsaddaṃ akāsi. Tathā",
  "atk-s0505a:241_10": "dutiyopi, tatiyopi. Paṭirājā tena saddena paṭibujjhitvā bhayaṃ santāsaṃ āpajji. Ukkuṭṭhisatāni",
  "atk-s0505a:241_11": "pavattiṃsu. So “paravacanaṃ saddahitvā amittahatthaṃ pattomhī”ti sabbarattiṃ taṃ",
  "atk-s0505a:241_12": "taṃ vippalapitvā dutiyadivase “dhammiko rājā, uparodhaṃ na kareyya, gantvā khamāpemī”ti",
  "atk-s0505a:241_13": "cintetvā rājānaṃ upasaṅkamitvā jaṇṇukehi patiṭṭhahitvā “khama, mahārāja, mayhaṃ aparādha”nti",
  "atk-s0505a:241_14": "āha. Rājā taṃ ovaditvā “uṭṭhehi, khamāmi te”ti āha. So raññā evaṃ vuttamatteyeva",
  "atk-s0505a:241_15": "paramassāsappatto ahosi, bārāṇasirañño samīpeyeva janapade rajjaṃ labhi. Te aññamaññaṃ sahāyakā ahesuṃ.",
  "atk-s0505a:242_0": "Atha brahmadatto dvepi senā sammodamānā ekato ṭhitā disvā “mamekassa cittānurakkhaṇāya",
  "atk-s0505a:242_1": "asmiṃ janakāye khuddakamakkhikāya pivanamattampi lohitabindu na uppannaṃ. Aho sādhu,",
  "atk-s0505a:242_2": "aho suṭṭhu, sabbe sattā sukhitā hontu, averā hontu, abyāpajjhā hontū”ti mettājhānaṃ",
  "atk-s0505a:242_3": "uppādetvā, tadeva pādakaṃ katvā, saṅkhāre sammasitvā, paccekabodhiñāṇaṃ sacchikatvā,",
  "atk-s0505a:242_4": "sayambhutaṃ pāpuṇi. Taṃ maggasukhena phalasukhena sukhitaṃ hatthikkhandhe nisinnaṃ",
  "atk-s0505a:242_5": "amaccā paṇipātaṃ katvā āhaṃsu – “yānakālo, mahārāja, vijitabalakāyassa sakkāro kātabbo,",
  "atk-s0505a:242_6": "parājitabalakāyassa bhattaparibbayo dātabbo”ti. So āha – “nāhaṃ, bhaṇe, rājā, paccekabuddho",
  "atk-s0505a:242_7": "nāmāha”nti. Kiṃ devo bhaṇati, na edisā paccekabuddhā hontīti? Kīdisā, bhaṇe, paccekabuddhāti?",
  "atk-s0505a:242_8": "Paccekabuddhā nāma dvaṅgulakesamassu aṭṭhaparikkhārayuttā bhavantīti. So dakkhiṇahatthena",
  "atk-s0505a:242_9": "sīsaṃ parāmasi, tāvadeva gihiliṅgaṃ antaradhāyi, pabbajitaveso pāturahosi, dvaṅgulakesamassu",
  "atk-s0505a:242_10": "aṭṭhaparikkhārasamannāgato vassasatikattherasadiso ahosi. So catutthajjhānaṃ samāpajjitvā",
  "atk-s0505a:242_11": "hatthikkhandhato vehāsaṃ abbhuggantvā padumapupphe nisīdi. Amaccā vanditvā “kiṃ,",
  "atk-s0505a:242_12": "bhante, kammaṭṭhānaṃ, kathaṃ adhigatosī”ti pucchiṃsu. So yato assa mettājhānakammaṭṭhānaṃ",
  "atk-s0505a:242_13": "ahosi, tañca vipassanaṃ vipassitvā adhigato, tasmā tamatthaṃ dassento udānagāthañca",
  "atk-s0505a:242_14": "byākaraṇagāthañca imaññeva gāthaṃ abhāsi “sabbesu bhūtesu nidhāya daṇḍa”nti.",
  "atk-s0505a:243_0": "Tattha sabbesūti anavasesesu. Bhūtesūti sattesu. Ayamettha saṅkhepo, vitthāraṃ pana",
  "atk-s0505a:243_1": "ratanasuttavaṇṇanāyaṃ vakkhāma. Nidhāyāti nikkhipitvā. Daṇḍanti kāyavacīmanodaṇḍaṃ,",
  "atk-s0505a:243_2": "kāyaduccaritādīnametaṃ adhivacanaṃ. Kāyaduccaritañhi daṇḍayatīti daṇḍo, bādheti anayabyasanaṃ",
  "atk-s0505a:243_3": "pāpetīti vuttaṃ hoti. Evaṃ vacīduccaritaṃ manoduccaritaṃ ca. Paharaṇadaṇḍo eva vā",
  "atk-s0505a:243_4": "daṇḍo, taṃ nidhāyātipi vuttaṃ hoti. Aviheṭhayanti aviheṭhayanto. Aññatarampīti yaṃkiñci",
  "atk-s0505a:243_5": "ekampi. Tesanti tesaṃ sabbabhūtānaṃ. Na puttamiccheyyāti atrajo, khetrajo, dinnako,",
  "atk-s0505a:243_6": "antevāsikoti imesu catūsu puttesu yaṃ kiñci puttaṃ na iccheyya. Kuto sahāyanti sahāyaṃ",
  "atk-s0505a:243_7": "pana iccheyyāti kuto eva etaṃ.",
  "atk-s0505a:244_0": "Ekoti pabbajjāsaṅkhātena eko, adutiyaṭṭhena eko, taṇhāpahānena eko, ekantavigatakilesoti",
  "atk-s0505a:244_1": "eko, eko paccekasambodhiṃ abhisambuddhoti eko. Samaṇasahassassāpi hi majjhe vattamāno",
  "atk-s0505a:244_2": "gihisaññojanassa chinnattā eko – evaṃ pabbajjāsaṅkhātena eko. Eko tiṭṭhati, eko gacchati,",
  "atk-s0505a:244_3": "eko nisīdati, eko seyyaṃ kappeti, eko iriyati vattatīti – evaṃ adutiyaṭṭhena eko.",
  "atk-s0505a:245": "“Taṇhādutiyo puriso, dīghamaddhānasaṃsaraṃ;",
  "atk-s0505a:246": "Itthabhāvaññathābhāvaṃ, saṃsāraṃ nātivattati.",
  "atk-s0505a:247": "“Evamādīnavaṃ ñatvā, taṇhaṃ dukkhassa sambhavaṃ;",
  "atk-s0505a:248": "Vītataṇho anādāno, sato bhikkhu paribbaje”ti. –",
  "atk-s0505a:249_0": "Evaṃ taṇhāpahānaṭṭhena eko. Sabbakilesāssa pahīnā ucchinnamūlā tālāvatthukatā anabhāvaṃkatā",
  "atk-s0505a:249_1": "āyatiṃ anuppādadhammāti – evaṃ ekantavigatakilesoti eko. Anācariyako hutvā sayambhū",
  "atk-s0505a:249_2": "sāmaññeva paccekasambodhiṃ abhisambuddhoti – evaṃ eko paccekasambodhiṃ abhisambuddhoti eko.",
  "atk-s0505a:250_0": "Careti yā imā aṭṭha cariyāyo; seyyathidaṃ – paṇidhisampannānaṃ catūsu iriyāpathesu",
  "atk-s0505a:250_1": "iriyāpathacariyā, indriyesu guttadvārānaṃ ajjhattikāyatanesu āyatanacariyā, appamādavihārīnaṃ",
  "atk-s0505a:250_2": "catūsu satipaṭṭhānesu saticariyā, adhicittamanuyuttānaṃ catūsu jhānesu samādhicariyā,",
  "atk-s0505a:250_3": "buddhisampannānaṃ catūsu ariyasaccesu ñāṇacariyā, sammā paṭipannānaṃ catūsu ariyamaggesu",
  "atk-s0505a:250_4": "maggacariyā, adhigatapphalānaṃ catūsu sāmaññaphalesu patticariyā, tiṇṇaṃ buddhānaṃ",
  "atk-s0505a:250_5": "sabbasattesu lokatthacariyā, tattha padesato paccekabuddhasāvakānanti. Yathāha –",
  "atk-s0505a:250_6": "“cariyāti aṭṭha cariyāyo iriyāpathacariyā”ti vitthāro. Tāhi cariyāhi samannāgato",
  "atk-s0505a:250_7": "bhaveyyāti attho. Atha vā yā imā “adhimuccanto saddhāya carati, paggaṇhanto vīriyena",
  "atk-s0505a:250_8": "carati, upaṭṭhahanto satiyā carati, avikkhitto samādhinā carati, pajānanto paññāya",
  "atk-s0505a:250_9": "carati, vijānanto viññāṇena carati, evaṃ paṭipannassa kusalā dhammā āyatantīti āyatanacariyāya",
  "atk-s0505a:250_10": "carati, evaṃ paṭipanno visesamadhigacchatīti visesacariyāya caratī”ti evaṃ aparāpi",
  "atk-s0505a:250_11": "aṭṭha cariyā vuttā. Tāhipi samannāgato bhaveyyāti attho. Khaggavisāṇakappoti ettha",
  "atk-s0505a:250_12": "khaggavisāṇaṃ nāma khaggamigasiṅgaṃ. Kappasaddassa atthaṃ vitthārato maṅgalasuttavaṇṇanāyaṃ",
  "atk-s0505a:250_13": "pakāsayissāma. Idha panāyaṃ “satthukappena vata, bho, kira sāvakena saddhiṃ mantayamānā”ti",
  "atk-s0505a:250_14": "evamādīsu viya paṭibhāgo veditabbo. Khaggavisāṇakappoti khaggavisāṇasadisoti vuttaṃ",
  "atk-s0505a:250_15": "hoti. Ayaṃ tāvettha padato atthavaṇṇanā.",
  "atk-s0505a:251_0": "Adhippāyānusandhito pana evaṃ veditabbā – yvāyaṃ vuttappakāro daṇḍo bhūtesu pavattiyamāno",
  "atk-s0505a:251_1": "ahito hoti, taṃ tesu appavattanena tappaṭipakkhabhūtāya mettāya parahitūpasaṃhārena",
  "atk-s0505a:251_2": "ca sabbesu bhūtesu nidhāya daṇḍaṃ, nihitadaṇḍattā eva ca. Yathā anihitadaṇḍā sattā",
  "atk-s0505a:251_3": "bhūtāni daṇḍena vā satthena vā pāṇinā vā leḍḍunā vā viheṭhayanti, tathā aviheṭhayaṃ",
  "atk-s0505a:251_4": "aññatarampi tesaṃ. Imaṃ mettākammaṭṭhānamāgamma yadeva tattha vedanāgataṃ saññāsaṅkhāraviññāṇagataṃ",
  "atk-s0505a:251_5": "tañca tadanusāreneva tadaññañca saṅkhāragataṃ vipassitvā imaṃ paccekabodhiṃ adhigatomhīti",
  "atk-s0505a:251_6": "ayaṃ tāva adhippāyo.",
  "atk-s0505a:252_0": "Ayaṃ pana anusandhi – evaṃ vutte te amaccā āhaṃsu – “idāni, bhante, kuhiṃ gacchathā”ti?",
  "atk-s0505a:252_1": "Tato tena “pubbapaccekasambuddhā kattha vasantī”ti āvajjetvā ñatvā “gandhamādanapabbate”ti",
  "atk-s0505a:252_2": "vutte punāhaṃsu – “amhe dāni, bhante, pajahatha, na icchathā”ti. Atha paccekabuddho",
  "atk-s0505a:252_3": "āha – “na puttamiccheyyā”ti sabbaṃ. Tatrādhippāyo – ahaṃ idāni atrajādīsu yaṃ kiñci",
  "atk-s0505a:252_4": "puttampi na iccheyyaṃ, kuto pana tumhādisaṃ sahāyaṃ? Tasmā tumhesupi yo mayā saddhiṃ",
  "atk-s0505a:252_5": "gantuṃ mādiso vā hotuṃ icchati, so eko care khaggavisāṇakappo. Atha vā tehi “amhe",
  "atk-s0505a:252_6": "dāni, bhante, pajahatha na icchathā”ti vutte so paccekabuddho “na puttamiccheyya",
  "atk-s0505a:252_7": "kuto sahāya”nti vatvā attano yathāvuttenatthena ekacariyāya guṇaṃ disvā pamudito",
  "atk-s0505a:252_8": "pītisomanassajāto imaṃ udānaṃ udānesi – “eko care khaggavisāṇakappo”ti. Evaṃ vatvā",
  "atk-s0505a:252_9": "pekkhamānasseva mahājanassa ākāse uppatitvā gandhamādanaṃ agamāsi.",
  "atk-s0505a:253_0": "Gandhamādano nāma himavati cūḷakāḷapabbataṃ, mahākāḷapabbataṃ, nāgapaliveṭhanaṃ,",
  "atk-s0505a:253_1": "candagabbhaṃ, sūriyagabbhaṃ, suvaṇṇapassaṃ, himavantapabbatanti satta pabbate atikkamma",
  "atk-s0505a:253_2": "hoti. Tattha nandamūlakaṃ nāma pabbhāraṃ paccekabuddhānaṃ vasanokāso. Tisso ca guhāyo",
  "atk-s0505a:253_3": "– suvaṇṇaguhā, maṇiguhā, rajataguhāti. Tattha maṇiguhādvāre mañjūsako nāma rukkho",
  "atk-s0505a:253_4": "yojanaṃ ubbedhena, yojanaṃ vitthārena. So yattakāni udake vā thale vā pupphāni, sabbāni",
  "atk-s0505a:253_5": "tāni pupphayati visesena paccekabuddhāgamanadivase. Tassūparito sabbaratanamāḷo hoti.",
  "atk-s0505a:253_6": "Tattha sammajjanakavāto kacavaraṃ chaḍḍeti, samakaraṇavāto sabbaratanamayaṃ vālikaṃ",
  "atk-s0505a:253_7": "samaṃ karoti, siñcanakavāto anotattadahato ānetvā udakaṃ siñcati, sugandhakaraṇavāto",
  "atk-s0505a:253_8": "himavantato sabbesaṃ gandharukkhānaṃ gandhe āneti, ocinakavāto pupphāni ocinitvā",
  "atk-s0505a:253_9": "pāteti, santharakavāto sabbattha santharati. Sadā paññattāneva cettha āsanāni honti,",
  "atk-s0505a:253_10": "yesu paccekabuddhuppādadivase uposathadivase ca sabbapaccekabuddhā sannipatitvā nisīdanti.",
  "atk-s0505a:253_11": "Ayaṃ tattha pakati. Abhisambuddha-paccekabuddho tattha gantvā paññattāsane nisīdati.",
  "atk-s0505a:253_12": "Tato sace tasmiṃ kāle aññepi paccekabuddhā saṃvijjanti, tepi taṅkhaṇaṃ sannipatitvā",
  "atk-s0505a:253_13": "paññattāsanesu nisīdanti. Nisīditvā ca kiñcideva samāpattiṃ samāpajjitvā vuṭṭhahanti,",
  "atk-s0505a:253_14": "tato saṅghatthero adhunāgatapaccekabuddhaṃ sabbesaṃ anumodanatthāya “kathamadhigata”nti",
  "atk-s0505a:253_15": "kammaṭṭhānaṃ pucchati. Tadāpi so tameva attano udānabyākaraṇagāthaṃ bhāsati. Puna",
  "atk-s0505a:253_16": "bhagavāpi āyasmatā ānandena puṭṭho tameva gāthaṃ bhāsati, ānando ca saṅgītiyanti",
  "atk-s0505a:253_17": "evamekekā gāthā paccekasambodhiabhisambuddhaṭṭhāne, mañjūsakamāḷe, ānandena pucchitakāle,",
  "atk-s0505a:253_18": "saṅgītiyanti catukkhattuṃ bhāsitā hotīti.",
  "atk-s0505a:254": "Paṭhamagāthāvaṇṇanā samattā.",
  "atk-s0505a:255_0": "36. Saṃsaggajātassāti kā uppatti? Ayampi paccekabodhisatto kassapassa bhagavato sāsane",
  "atk-s0505a:255_1": "vīsati vassasahassāni purimanayeneva samaṇadhammaṃ karonto kasiṇaparikammaṃ katvā,",
  "atk-s0505a:255_2": "paṭhamajjhānaṃ nibbattetvā, nāmarūpaṃ vavatthapetvā, lakkhaṇasammasanaṃ katvā, ariyamaggaṃ",
  "atk-s0505a:255_3": "anadhigamma brahmaloke nibbatti. So tato cuto bārāṇasirañño aggamahesiyā kucchimhi",
  "atk-s0505a:255_4": "uppajjitvā purimanayeneva vaḍḍhamāno yato pabhuti “ayaṃ itthī ayaṃ puriso”ti visesaṃ",
  "atk-s0505a:255_5": "aññāsi, tatupādāya itthīnaṃ hatthe na ramati, ucchādananhāpanamaṇḍanādimattampi na",
  "atk-s0505a:255_6": "sahati. Taṃ purisā eva posenti, thaññapāyanakāle dhātiyo kañcukaṃ paṭimuñcitvā purisavesena",
  "atk-s0505a:255_7": "thaññaṃ pāyenti. So itthīnaṃ gandhaṃ ghāyitvā saddaṃ vā sutvā rodati, viññutaṃ pattopi",
  "atk-s0505a:255_8": "itthiyo passituṃ na icchati, tena taṃ anitthigandhotveva sañjāniṃsu.",
  "atk-s0505a:256_0": "Tasmiṃ soḷasavassuddesike jāte rājā “kulavaṃsaṃ saṇṭhapessāmī”ti nānākulehi tassa",
  "atk-s0505a:256_1": "anurūpā kaññāyo ānetvā aññataraṃ amaccaṃ āṇāpesi “kumāraṃ ramāpehī”ti. Amacco upāyena",
  "atk-s0505a:256_2": "taṃ ramāpetukāmo tassa avidūre sāṇipākāraṃ parikkhipāpetvā nāṭakāni payojāpesi. Kumāro",
  "atk-s0505a:256_3": "gītavāditasaddaṃ sutvā – “kasseso saddo”ti āha. Amacco “taveso, deva, nāṭakitthīnaṃ",
  "atk-s0505a:256_4": "saddo, puññavantānaṃ īdisāni nāṭakāni honti, abhirama, deva, mahāpuññosi tva”nti",
  "atk-s0505a:256_5": "āha. Kumāro amaccaṃ daṇḍena tāḷāpetvā nikkaḍḍhāpesi. So rañño ārocesi. Rājā kumārassa",
  "atk-s0505a:256_6": "mātarā saha gantvā, kumāraṃ khamāpetvā, puna amaccaṃ appesi. Kumāro tehi atinippīḷiyamāno",
  "atk-s0505a:256_7": "seṭṭhasuvaṇṇaṃ datvā suvaṇṇakāre āṇāpesi – “sundaraṃ itthirūpaṃ karothā”ti. Te vissakammunā",
  "atk-s0505a:256_8": "nimmitasadisaṃ sabbālaṅkāravibhūsitaṃ itthirūpaṃ katvā dassesuṃ. Kumāro disvā vimhayena",
  "atk-s0505a:256_9": "sīsaṃ cāletvā mātāpitūnaṃ pesesi “yadi īdisiṃ itthiṃ labhissāmi, gaṇhissāmī”ti. Mātāpitaro",
  "atk-s0505a:256_10": "“amhākaṃ putto mahāpuñño, avassaṃ tena saha katapuññā kāci dārikā loke uppannā bhavissatī”ti",
  "atk-s0505a:256_11": "taṃ suvaṇṇarūpaṃ rathaṃ āropetvā amaccānaṃ appesuṃ “gacchatha, īdisiṃ dārikaṃ gavesathā”ti.",
  "atk-s0505a:256_12": "Te gahetvā soḷasa mahājanapade vicarantā taṃ taṃ gāmaṃ gantvā udakatitthādīsu yattha",
  "atk-s0505a:256_13": "yattha janasamūhaṃ passanti, tattha tattha devataṃ viya suvaṇṇarūpaṃ ṭhapetvā nānāpupphavatthālaṅkārehi",
  "atk-s0505a:256_14": "pūjaṃ katvā, vitānaṃ bandhitvā, ekamantaṃ tiṭṭhanti – “yadi kenaci evarūpā diṭṭhapubbā",
  "atk-s0505a:256_15": "bhavissati, so kathaṃ samuṭṭhāpessatī”ti? Etenupāyena aññatra maddaraṭṭhā sabbe janapade",
  "atk-s0505a:256_16": "āhiṇḍitvā taṃ “khuddakaraṭṭha”nti avamaññamānā tattha paṭhamaṃ agantvā nivattiṃsu.",
  "atk-s0505a:257_0": "Tato nesaṃ ahosi “maddaraṭṭhampi tāva gacchāma, mā no bārāṇasiṃ paviṭṭhepi rājā puna",
  "atk-s0505a:257_1": "pāhesī”ti maddaraṭṭhe sāgalanagaraṃ agamaṃsu. Sāgalanagare ca maddavo nāma rājā.",
  "atk-s0505a:257_2": "Tassa dhītā soḷasavassuddesikā abhirūpā hoti. Tassā vaṇṇadāsiyo nhānodakatthāya titthaṃ",
  "atk-s0505a:257_3": "gatā. Tattha amaccehi ṭhapitaṃ taṃ suvaṇṇarūpaṃ dūratova disvā “amhe udakatthāya",
  "atk-s0505a:257_4": "pesetvā rājaputtī sayameva āgatā”ti bhaṇantiyo samīpaṃ gantvā “nāyaṃ sāminī, amhākaṃ",
  "atk-s0505a:257_5": "sāminī ito abhirūpatarā”ti āhaṃsu. Amaccā taṃ sutvā rājānaṃ upasaṅkamitvā anurūpena",
  "atk-s0505a:257_6": "nayena dārikaṃ yāciṃsu, sopi adāsi. Tato bārāṇasirañño pāhesuṃ “laddhā dārikā, sāmaṃ",
  "atk-s0505a:257_7": "āgacchissati, udāhu amheva ānemā”ti? So ca “mayi āgacchante janapadapīḷā bhavissati,",
  "atk-s0505a:257_8": "tumheva ānethā”ti pesesi.",
  "atk-s0505a:258_0": "Amaccā dārikaṃ gahetvā nagarā nikkhamitvā kumārassa pāhesuṃ – “laddhā suvaṇṇarūpasadisī",
  "atk-s0505a:258_1": "dārikā”ti. Kumāro sutvāva rāgena abhibhūto paṭhamajjhānā parihāyi. So dūtaparamparaṃ",
  "atk-s0505a:258_2": "pesesi “sīghaṃ ānetha, sīghaṃ ānethā”ti. Te sabbattha ekarattivāseneva bārāṇasiṃ",
  "atk-s0505a:258_3": "patvā bahinagare ṭhitā rañño pāhesuṃ – “ajja pavisitabbaṃ, no”ti? Rājā “seṭṭhakulā",
  "atk-s0505a:258_4": "ānītā dārikā, maṅgalakiriyaṃ katvā mahāsakkārena pavesessāma, uyyānaṃ tāva naṃ nethā”ti",
  "atk-s0505a:258_5": "āṇāpesi. Te tathā akaṃsu. Sā accantasukhumālā yānugghātena ubbāḷhā addhānaparissamena",
  "atk-s0505a:258_6": "uppannavātarogā milātamālā viya hutvā rattiṃyeva kālamakāsi. Amaccā “sakkārā paribhaṭṭhamhā”ti",
  "atk-s0505a:258_7": "parideviṃsu. Rājā ca nāgarā ca “kulavaṃso vinaṭṭho”ti parideviṃsu. Nagare mahākolāhalaṃ",
  "atk-s0505a:258_8": "ahosi. Kumārassa sutamatteyeva mahāsoko udapādi. Tato kumāro sokassa mūlaṃ khaṇitumāraddho.",
  "atk-s0505a:258_9": "So cintesi – “ayaṃ soko nāma na ajātassa hoti, jātassa pana hoti, tasmā jātiṃ paṭicca",
  "atk-s0505a:258_10": "soko”ti. “Jāti pana kiṃ paṭiccā”ti? Tato “bhavaṃ paṭicca jātī”ti evaṃ pubbabhāvanānubhāvena",
  "atk-s0505a:258_11": "yoniso manasikaronto anulomapaṭilomapaṭiccasamuppādaṃ disvā saṅkhāre sammasanto tattheva",
  "atk-s0505a:258_12": "nisinno paccekabodhiṃ sacchākāsi. Taṃ maggaphalasukhena sukhitaṃ santindriyaṃ santamānasaṃ",
  "atk-s0505a:258_13": "nisinnaṃ disvā, paṇipātaṃ katvā, amaccā āhaṃsu – “mā soci, deva, mahanto jambudīpo,",
  "atk-s0505a:258_14": "aññaṃ tato sundarataraṃ ānessāmā”ti. So āha – “nāhaṃ socako, nissoko paccekabuddho",
  "atk-s0505a:258_15": "aha”nti. Ito paraṃ sabbaṃ purimagāthāsadisameva ṭhapetvā gāthāvaṇṇanaṃ.",
  "atk-s0505a:259_0": "Gāthāvaṇṇanāyaṃ pana saṃsaggajātassāti jātasaṃsaggassa. Tattha dassana, savana, kāya,",
  "atk-s0505a:259_1": "samullapana, sambhogasaṃsaggavasena pañcavidho saṃsaggo. Tattha aññamaññaṃ disvā",
  "atk-s0505a:259_2": "cakkhuviññāṇavīthivasena uppannarāgo dassanasaṃsaggo nāma. Tattha sīhaḷadīpe kāḷadīghavāpīgāme",
  "atk-s0505a:259_3": "piṇḍāya carantaṃ kalyāṇavihāravāsīdīghabhāṇakadaharabhikkhuṃ disvā paṭibaddhacittā",
  "atk-s0505a:259_4": "kenaci upāyena taṃ alabhitvā, kālakatā kuṭumbiyadhītā, tassā nivāsanacoḷakhaṇḍaṃ",
  "atk-s0505a:259_5": "disvā “evarūpavatthadhāriniyā nāma saddhiṃ saṃvāsaṃ nālattha”nti hadayaṃ phāletvā",
  "atk-s0505a:259_6": "kālakato. So eva ca daharo nidassanaṃ.",
  "atk-s0505a:260_0": "Parehi pana kathiyamānaṃ rūpādisampattiṃ attanā vā hasitalapitagītasaddaṃ sutvā sotaviññāṇavīthivasena",
  "atk-s0505a:260_1": "uppanno rāgo savanasaṃsaggo nāma. Tatrāpi girigāmavāsīkammāradhītāya pañcahi kumārīhi",
  "atk-s0505a:260_2": "saddhiṃ padumassaraṃ gantvā, nhatvā mālaṃ āropetvā, uccāsaddena gāyantiyā ākāsena",
  "atk-s0505a:260_3": "gacchanto saddaṃ sutvā kāmarāgena visesā parihāyitvā anayabyasanaṃ patto pañcaggaḷaleṇavāsī",
  "atk-s0505a:260_4": "tissadaharo nidassanaṃ.",
  "atk-s0505a:261_0": "Aññamaññaṃ aṅgaparāmasanena uppannarāgo kāyasaṃsaggo nāma. Dhammagāyanadaharabhikkhu",
  "atk-s0505a:261_1": "cettha nidassanaṃ. Mahāvihāre kira daharabhikkhu dhammaṃ bhāsati. Tattha mahājane",
  "atk-s0505a:261_2": "āgate rājāpi agamāsi saddhiṃ antepurena. Tato rājadhītāya tassa rūpañca saddañca",
  "atk-s0505a:261_3": "āgamma balavarāgo uppanno, tassa ca daharassāpi. Taṃ disvā rājā sallakkhetvā sāṇipākārena",
  "atk-s0505a:261_4": "parikkhipāpesi. Te aññamaññaṃ parāmasitvā āliṅgiṃsu. Puna sāṇipākāraṃ apanetvā passantā",
  "atk-s0505a:261_5": "dvepi kālakateyeva addasaṃsūti.",
  "atk-s0505a:262_0": "Aññamaññaṃ ālapanasamullapane uppanno rāgo pana samullapanasaṃsaggo nāma. Bhikkhubhikkhunīhi",
  "atk-s0505a:262_1": "saddhiṃ paribhogakaraṇe uppannarāgo sambhogasaṃsaggo nāma. Dvīsupi cetesu pārājikappatto",
  "atk-s0505a:262_2": "bhikkhu ca bhikkhunī ca nidassanaṃ. Maricivaṭṭināmamahāvihāramahe kira duṭṭhagāmaṇi",
  "atk-s0505a:262_3": "abhayamahārājā mahādānaṃ paṭiyādetvā ubhatosaṅghaṃ parivisati. Tattha uṇhayāguyā",
  "atk-s0505a:262_4": "dinnāya saṅghanavakasāmaṇerī anādhārakassa saṅghanavakasāmaṇerassa dantavalayaṃ datvā",
  "atk-s0505a:262_5": "samullāpaṃ akāsi. Te ubhopi upasampajjitvā saṭṭhivassā hutvā paratīraṃ gatā aññamaññaṃ",
  "atk-s0505a:262_6": "samullāpena pubbasaññaṃ paṭilabhitvā tāvadeva jātasinehā sikkhāpadaṃ vītikkamitvā pārājikā ahesunti.",
  "atk-s0505a:263_0": "Evaṃ pañcavidhe saṃsagge yena kenaci saṃsaggena jātasaṃsaggassa bhavati sneho, purimarāgapaccayā",
  "atk-s0505a:263_1": "balavarāgo uppajjati. Tato snehanvayaṃ dukkhamidaṃ pahoti tameva snehaṃ anugacchantaṃ",
  "atk-s0505a:263_2": "sandiṭṭhikasamparāyikasokaparidevādinānappakārakaṃ dukkhamidaṃ pahoti, nibbattati,",
  "atk-s0505a:263_3": "bhavati, jāyati. Apare pana “ārammaṇe cittassa vossaggo saṃsaggo”ti bhaṇanti. Tato",
  "atk-s0505a:263_4": "sneho, snehā dukkhamidanti.",
  "atk-s0505a:264_0": "Evamatthappabhedaṃ imaṃ aḍḍhagāthaṃ vatvā so paccekabuddho āha – “svāhaṃ yamidaṃ",
  "atk-s0505a:264_1": "snehanvayaṃ sokādidukkhaṃ pahoti, tassa dukkhassa mūlaṃ khananto paccekasambodhimadhigato”ti.",
  "atk-s0505a:264_2": "Evaṃ vutte te amaccā āhaṃsu – “amhehi dāni, bhante, kiṃ kātabba”nti? Tato so āha",
  "atk-s0505a:264_3": "– “tumhe vā aññe vā yo imamhā dukkhā muccitukāmo, so sabbopi ādīnavaṃ snehajaṃ pekkhamāno,",
  "atk-s0505a:264_4": "eko care khaggavisāṇakappo”ti. Ettha ca yaṃ “snehanvayaṃ dukkhamidaṃ pahotī”ti vuttaṃ",
  "atk-s0505a:264_5": "“tadeva sandhāya ādīnavaṃ snehajaṃ pekkhamāno”ti idaṃ vuttanti veditabbaṃ. Atha vā",
  "atk-s0505a:264_6": "yathāvuttena saṃsaggena saṃsaggajātassa bhavati sneho, snehanvayaṃ dukkhamidaṃ pahoti,",
  "atk-s0505a:264_7": "etaṃ yathābhūtaṃ ādīnavaṃ snehajaṃ pekkhamāno ahaṃ adhigatoti. Evaṃ abhisambandhitvā",
  "atk-s0505a:264_8": "catutthapādo pubbe vuttanayeneva udānavasena vuttopi veditabbo. Tato paraṃ sabbaṃ",
  "atk-s0505a:264_9": "purimagāthāya vuttasadisamevāti.",
  "atk-s0505a:265": "Saṃsaggagāthāvaṇṇanā samattā.",
  "atk-s0505a:266_0": "37. Mitte suhajjeti kā uppatti? Ayaṃ paccekabodhisatto purimagāthāya vuttanayeneva",
  "atk-s0505a:266_1": "uppajjitvā bārāṇasiyaṃ rajjaṃ kārento paṭhamaṃ jhānaṃ nibbattetvā “kiṃ samaṇadhammo",
  "atk-s0505a:266_2": "varo, rajjaṃ vara”nti vīmaṃsitvā catunnaṃ amaccānaṃ hatthe rajjaṃ niyyātetvā samaṇadhammaṃ",
  "atk-s0505a:266_3": "karoti. Amaccā “dhammena samena karothā”ti vuttāpi lañjaṃ gahetvā adhammena karonti.",
  "atk-s0505a:266_4": "Te lañjaṃ gahetvā sāmike parājentā ekadā aññataraṃ rājavallabhaṃ parājesuṃ. So rañño",
  "atk-s0505a:266_5": "bhattahārakena saddhiṃ pavisitvā sabbaṃ ārocesi. Rājā dutiyadivase sayaṃ vinicchayaṭṭhānaṃ",
  "atk-s0505a:266_6": "agamāsi. Tato mahājanakāyā – “amaccā sāmike asāmike karontī”ti mahāsaddaṃ karontā",
  "atk-s0505a:266_7": "mahāyuddhaṃ viya akaṃsu. Atha rājā vinicchayaṭṭhānā vuṭṭhāya pāsādaṃ abhiruhitvā",
  "atk-s0505a:266_8": "samāpattiṃ appetuṃ nisinno tena saddena vikkhittacitto na sakkoti appetuṃ. So “kiṃ",
  "atk-s0505a:266_9": "me rajjena, samaṇadhammo varo”ti rajjasukhaṃ pahāya puna samāpattiṃ nibbattetvā pubbe",
  "atk-s0505a:266_10": "vuttanayeneva vipassanto paccekasambodhiṃ sacchākāsi. Kammaṭṭhānañca pucchito imaṃ gāthaṃ abhāsi –",
  "atk-s0505a:267": "“Mitte suhajje anukampamāno, hāpeti atthaṃ paṭibaddhacitto;",
  "atk-s0505a:268": "Etaṃ bhayaṃ santhave pekkhamāno, eko care khaggavisāṇakappo”ti.",
  "atk-s0505a:269_0": "Tattha mettāyanavasena mittā. Suhadayabhāvena suhajjā. Keci hi ekantahitakāmatāya",
  "atk-s0505a:269_1": "mittāva honti, na suhajjā. Keci gamanāgamanaṭṭhānanisajjāsamullāpādīsu hadayasukhajananena",
  "atk-s0505a:269_2": "suhajjāva honti, na mittā. Keci tadubhayavasena suhajjā ceva mittā ca. Te duvidhā",
  "atk-s0505a:269_3": "honti – agāriyā anagāriyā ca. Tattha agāriyā tividhā honti – upakāro, samānasukhadukkho,",
  "atk-s0505a:269_4": "anukampakoti. Anagāriyā visesena atthakkhāyino eva. Te catūhi aṅgehi samannāgatā honti. Yathāha –",
  "atk-s0505a:270_0": "“Catūhi kho, gahapatiputta, ṭhānehi upakāro mitto suhado veditabbo – pamattaṃ rakkhati,",
  "atk-s0505a:270_1": "pamattassa sāpateyyaṃ rakkhati, bhītassa saraṇaṃ hoti, uppannesu kiccakaraṇīyesu",
  "atk-s0505a:270_2": "taddiguṇaṃ bhogaṃ anuppadeti”.",
  "atk-s0505a:271": "Tathā –",
  "atk-s0505a:272_0": "“Catūhi kho, gahapatiputta, ṭhānehi samānasukhadukkho mitto suhado veditabbo – guyhamassa",
  "atk-s0505a:272_1": "ācikkhati, guyhamassa parigūhati, āpadāsu na vijahati, jīvitampissa atthāya pariccattaṃ hoti”.",
  "atk-s0505a:273": "Tathā –",
  "atk-s0505a:274": "“Catūhi kho, gahapatiputta, ṭhānehi anukampako mitto suhado veditabbo – abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ bhaṇamānaṃ pasaṃsati”.",
  "atk-s0505a:275": "Tathā –",
  "atk-s0505a:276": "“Catūhi kho, gahapatiputta, ṭhānehi atthakkhāyī mitto suhado veditabbo – pāpā nivāreti, kalyāṇe niveseti, assutaṃ sāveti, saggassa maggaṃ ācikkhatī”ti.",
  "atk-s0505a:277": "Tesvidha agāriyā adhippetā. Atthato pana sabbepi yujjanti. Te mitte suhajje. Anukampamānoti anudayamāno. Tesaṃ sukhaṃ upasaṃharitukāmo dukkhaṃ apaharitukāmo ca.",
  "atk-s0505a:278_0": "Hāpeti atthanti diṭṭhadhammikasamparāyikaparamatthavasena tividhaṃ, tathā attatthaparatthaubhayatthavasenāpi",
  "atk-s0505a:278_1": "tividhaṃ. Atthaṃ laddhavināsanena aladdhānuppādanenāti dvidhāpi hāpeti vināseti.",
  "atk-s0505a:278_2": "Paṭibaddhacittoti “ahaṃ imaṃ vinā na jīvāmi, esa me gati, esa me parāyaṇa”nti evaṃ",
  "atk-s0505a:278_3": "attānaṃ nīce ṭhāne ṭhapentopi paṭibaddhacitto hoti. “Ime maṃ vinā na jīvanti, ahaṃ",
  "atk-s0505a:278_4": "tesaṃ gati, tesaṃ parāyaṇa”nti evaṃ attānaṃ ucce ṭhāne ṭhapentopi paṭibaddhacitto",
  "atk-s0505a:278_5": "hoti. Idha pana evaṃ paṭibaddhacitto adhippeto. Etaṃ bhayanti etaṃ atthahāpanabhayaṃ,",
  "atk-s0505a:278_6": "attano samāpattihāniṃ sandhāya vuttaṃ. Santhaveti tividho santhavo – taṇhādiṭṭhimittasanthavavasena.",
  "atk-s0505a:278_7": "Tattha aṭṭhasatappabhedāpi taṇhā taṇhāsanthavo, dvāsaṭṭhibhedāpi diṭṭhi diṭṭhisanthavo,",
  "atk-s0505a:278_8": "paṭibaddhacittatāya mittānukampanā mittasanthavo. So idhādhippeto. Tena hissa samāpatti",
  "atk-s0505a:278_9": "parihīnā. Tenāha – “etaṃ bhayaṃ santhave pekkhamāno ahamadhigato”ti. Sesaṃ vuttasadisamevāti veditabbanti.",
  "atk-s0505a:279": "Mittasuhajjagāthāvaṇṇanā samattā.",
  "atk-s0505a:280_0": "38. Vaṃso visāloti kā uppatti? Pubbe kira kassapassa bhagavato sāsane tayo paccekabodhisattā",
  "atk-s0505a:280_1": "pabbajitvā vīsati vassasahassāni gatapaccāgatavattaṃ pūretvā devaloke uppannā. Tato",
  "atk-s0505a:280_2": "cavitvā tesaṃ jeṭṭhako bārāṇasirājakule nibbatto, itare paccantarājakulesu. Te ubhopi",
  "atk-s0505a:280_3": "kammaṭṭhānaṃ uggaṇhitvā, rajjaṃ pahāya pabbajitvā, anukkamena paccekabuddhā hutvā,",
  "atk-s0505a:280_4": "nandamūlakapabbhāre vasantā ekadivasaṃ samāpattito vuṭṭhāya “mayaṃ kiṃ kammaṃ katvā",
  "atk-s0505a:280_5": "imaṃ lokuttarasukhaṃ anuppattā”ti āvajjetvā paccavekkhamānā kassapabuddhakāle attano",
  "atk-s0505a:280_6": "cariyaṃ addasaṃsu. Tato “tatiyo kuhi”nti āvajjentā bārāṇasiyaṃ rajjaṃ kārentaṃ disvā",
  "atk-s0505a:280_7": "tassa guṇe saritvā “so pakatiyāva appicchatādiguṇasamannāgato ahosi, amhākaññeva",
  "atk-s0505a:280_8": "ovādako vattā vacanakkhamo pāpagarahī, handa, naṃ ārammaṇaṃ dassetvā mocessāmā”ti",
  "atk-s0505a:280_9": "okāsaṃ gavesantā taṃ ekadivasaṃ sabbālaṅkāravibhūsitaṃ uyyānaṃ gacchantaṃ disvā ākāsenāgantvā",
  "atk-s0505a:280_10": "uyyānadvāre veḷugumbamūle aṭṭhaṃsu. Mahājano atitto rājadassanena rājānaṃ oloketi.",
  "atk-s0505a:280_11": "Tato rājā “atthi nu kho koci mama dassane abyāvaṭo”ti olokento paccekabuddhe addakkhi.",
  "atk-s0505a:280_12": "Saha dassaneneva cassa tesu sineho uppajji.",
  "atk-s0505a:281_0": "So hatthikkhandhā oruyha santena upacārena te upasaṅkamitvā “bhante, kiṃ nāmā tumhe”ti",
  "atk-s0505a:281_1": "pucchi. Te āhaṃsu “mayaṃ, mahārāja, asajjamānā nāmā”ti. “Bhante, ‘asajjamānā’ti etassa",
  "atk-s0505a:281_2": "ko attho”ti? “Alagganattho, mahārājā”ti. Tato taṃ veḷugumbaṃ dassentā āhaṃsu – “seyyathāpi,",
  "atk-s0505a:281_3": "mahārāja, imaṃ veḷugumbaṃ sabbaso mūlakhandhasākhānusākhāhi saṃsibbitvā ṭhitaṃ asihattho",
  "atk-s0505a:281_4": "puriso mūle chetvā āviñchanto na sakkuṇeyya uddharituṃ, evameva tvaṃ anto ca bahi",
  "atk-s0505a:281_5": "ca jaṭāya jaṭito āsattavisatto tattha laggo. Seyyathāpi vā panassa vemajjhagatopi",
  "atk-s0505a:281_6": "ayaṃ vaṃsakaḷīro asañjātasākhattā kenaci alaggo ṭhito, sakkā ca pana agge vā mūle",
  "atk-s0505a:281_7": "vā chetvā uddharituṃ, evameva mayaṃ katthaci asajjamānā sabbadisā gacchāmā”ti tāvadeva",
  "atk-s0505a:281_8": "catutthajjhānaṃ samāpajjitvā passato eva rañño ākāsena nandamūlakapabbhāraṃ agamaṃsu.",
  "atk-s0505a:281_9": "Tato rājā cintesi – “kadā nu kho ahampi evaṃ asajjamāno bhaveyya”nti tattheva nisīditvā",
  "atk-s0505a:281_10": "vipassanto paccekabodhiṃ sacchākāsi. Purimanayeneva kammaṭṭhānaṃ pucchito imaṃ gāthaṃ abhāsi –",
  "atk-s0505a:282": "“Vaṃso visālova yathā visatto, puttesu dāresu ca yā apekkhā;",
  "atk-s0505a:283": "Vaṃsakkaḷīrova asajjamāno, eko care khaggavisāṇakappo”ti.",
  "atk-s0505a:284_0": "Tattha vaṃsoti veḷu. Visāloti vitthiṇṇo. Cakāro avadhāraṇattho, evakāro vā ayaṃ,",
  "atk-s0505a:284_1": "sandhivasenettha ekāro naṭṭho. Tassa parapadena sambandho, taṃ pacchā yojessāma.",
  "atk-s0505a:284_2": "Yathāti paṭibhāge. Visattoti laggo, jaṭito saṃsibbito. Puttesu dāresu cāti puttadhītubhariyāsu.",
  "atk-s0505a:284_3": "Yā apekkhāti yā taṇhā yo sneho. Vaṃsakkaḷīrova asajjamānoti vaṃsakaḷīro viya alaggamāno.",
  "atk-s0505a:284_4": "Kiṃ vuttaṃ hoti? Yathā vaṃso visālo visatto eva hoti, puttesu dāresu ca yā apekkhā,",
  "atk-s0505a:284_5": "sāpi evaṃ tāni vatthūni saṃsibbitvā ṭhitattā visattā eva. Svāhaṃ tāya apekkhāya apekkhavā",
  "atk-s0505a:284_6": "visālo vaṃso viya visattoti evaṃ apekkhāya ādīnavaṃ disvā taṃ apekkhaṃ maggañāṇena",
  "atk-s0505a:284_7": "chindanto ayaṃ vaṃsakaḷīrova rūpādīsu vā lobhādīsu vā kāmabhavādīsu vā diṭṭhādīsu",
  "atk-s0505a:284_8": "vā taṇhāmānadiṭṭhivasena asajjamāno paccekabodhiṃ adhigatoti. Sesaṃ purimanayeneva veditabbanti.",
  "atk-s0505a:285": "Vaṃsakaḷīragāthāvaṇṇanā samattā.",
  "atk-s0505a:286_0": "39. Migo araññamhīti kā uppatti? Eko kira bhikkhu kassapassa bhagavato sāsane yogāvacaro",
  "atk-s0505a:286_1": "kālaṃ katvā, bārāṇasiyaṃ seṭṭhikule uppanno aḍḍhe mahaddhane mahābhoge, so subhago",
  "atk-s0505a:286_2": "ahosi. Tato paradāriko hutvā tattha kālakato niraye nibbatto tattha paccitvā vipākāvasesena",
  "atk-s0505a:286_3": "seṭṭhibhariyāya kucchimhi itthipaṭisandhiṃ aggahesi. Nirayato āgatānaṃ gattāni uṇhāni",
  "atk-s0505a:286_4": "honti. Tena seṭṭhibhariyā ḍayhamānena udarena kicchena kasirena taṃ gabbhaṃ dhāretvā",
  "atk-s0505a:286_5": "kālena dārikaṃ vijāyi. Sā jātadivasato pabhuti mātāpitūnaṃ sesabandhuparijanānañca",
  "atk-s0505a:286_6": "dessā ahosi. Vayappattā ca yamhi kule dinnā, tatthāpi sāmikasassusasurānaṃ dessāva",
  "atk-s0505a:286_7": "ahosi appiyā amanāpā. Atha nakkhatte ghosite seṭṭhiputto tāya saddhiṃ kīḷituṃ anicchanto",
  "atk-s0505a:286_8": "vesiṃ ānetvā kīḷati. Sā taṃ dāsīnaṃ santikā sutvā seṭṭhiputtaṃ upasaṅkamitvā nānappakārehi",
  "atk-s0505a:286_9": "anunayitvā āha – “ayyaputta, itthī nāma sacepi dasannaṃ rājūnaṃ kaniṭṭhā hoti, cakkavattino",
  "atk-s0505a:286_10": "vā dhītā, tathāpi sāmikassa pesanakarā hoti. Sāmike anālapante sūle āropitā viya",
  "atk-s0505a:286_11": "dukkhaṃ paṭisaṃvedeti. Sace ahaṃ anuggahārahā, anuggahetabbā. No ce, vissajjetabbā,",
  "atk-s0505a:286_12": "attano ñātikulaṃ gamissāmī”ti. Seṭṭhiputto – “hotu, bhadde, mā soci, kīḷanasajjā",
  "atk-s0505a:286_13": "hohi, nakkhattaṃ kīḷissāmā”ti āha. Seṭṭhidhītā tāvatakenapi sallāpamattena ussāhajātā",
  "atk-s0505a:286_14": "“sve nakkhattaṃ kīḷissāmī”ti bahuṃ khajjabhojjaṃ paṭiyādeti. Seṭṭhiputto dutiyadivase",
  "atk-s0505a:286_15": "anārocetvāva kīḷanaṭṭhānaṃ gato. Sā “idāni pesessati, idāni pesessatī”ti maggaṃ olokentī",
  "atk-s0505a:286_16": "nisinnā ussūraṃ disvā manusse pesesi. Te paccāgantvā “seṭṭhiputto gato”ti ārocesuṃ.",
  "atk-s0505a:286_17": "Sā sabbaṃ taṃ paṭiyāditaṃ ādāya yānaṃ abhiruhitvā uyyānaṃ gantuṃ āraddhā.",
  "atk-s0505a:287_0": "Atha nandamūlakapabbhāre paccekasambuddho sattame divase nirodhā vuṭṭhāya anotatte",
  "atk-s0505a:287_1": "mukhaṃ dhovitvā nāgalatādantapoṇaṃ khāditvā “kattha ajja bhikkhaṃ carissāmī”ti āvajjento",
  "atk-s0505a:287_2": "taṃ seṭṭhidhītaraṃ disvā “imissā mayi sakkāraṃ karitvā taṃ kammaṃ parikkhayaṃ gamissatī”ti",
  "atk-s0505a:287_3": "ñatvā pabbhārasamīpe saṭṭhiyojanaṃ manosilātalaṃ, tattha ṭhatvā nivāsetvā pattacīvaramādāya",
  "atk-s0505a:287_4": "abhiññāpādakajjhānaṃ samāpajjitvā ākāsenāgantvā tassā paṭipathe oruyha bārāṇasībhimukho",
  "atk-s0505a:287_5": "agamāsi. Taṃ disvā dāsiyo seṭṭhidhītāya ārocesuṃ. Sā yānā oruyha sakkaccaṃ vanditvā,",
  "atk-s0505a:287_6": "pattaṃ gahetvā, sabbarasasampannena khādanīyabhojanīyena pūretvā, padumapupphena",
  "atk-s0505a:287_7": "paṭicchādetvā heṭṭhāpi padumapupphaṃ katvā, pupphakalāpaṃ hatthena gahetvā, paccekabuddhaṃ",
  "atk-s0505a:287_8": "upasaṅkamitvā, tassa hatthe pattaṃ datvā, vanditvā, pupphakalāpahatthā patthesi “bhante,",
  "atk-s0505a:287_9": "yathā idaṃ pupphaṃ, evāhaṃ yattha yattha uppajjāmi, tattha tattha mahājanassa piyā",
  "atk-s0505a:287_10": "bhaveyyaṃ manāpā”ti. Evaṃ patthetvā dutiyaṃ patthesi “bhante, dukkho gabbhavāso,",
  "atk-s0505a:287_11": "taṃ anupagamma padumapupphe evaṃ paṭisandhi bhaveyyā”ti. Tatiyampi patthesi “bhante,",
  "atk-s0505a:287_12": "jigucchanīyo mātugāmo, cakkavattidhītāpi paravasaṃ gacchati, tasmā ahaṃ itthibhāvaṃ",
  "atk-s0505a:287_13": "anupagamma puriso bhaveyya”nti. Catutthampi patthesi “bhante, imaṃ saṃsāradukkhaṃ",
  "atk-s0505a:287_14": "atikkamma pariyosāne tumhehi pattaṃ amataṃ pāpuṇeyya”nti.",
  "atk-s0505a:288_0": "Evaṃ caturo paṇidhayo katvā, taṃ padumapupphakalāpaṃ pūjetvā, paccekabuddhassa pañcapatiṭṭhitena",
  "atk-s0505a:288_1": "vanditvā “pupphasadiso eva me gandho ceva vaṇṇo ca hotū”ti imaṃ pañcamaṃ paṇidhiṃ",
  "atk-s0505a:288_2": "akāsi. Tato paccekabuddho pattaṃ pupphakalāpañca gahetvā ākāse ṭhatvā –",
  "atk-s0505a:289": "“Icchitaṃ patthitaṃ tuyhaṃ, khippameva samijjhatu;",
  "atk-s0505a:290": "Sabbe pūrentu saṅkappā, cando pannaraso yathā”ti. –",
  "atk-s0505a:291_0": "Imāya gāthāya seṭṭhidhītāya anumodanaṃ katvā “seṭṭhidhītā maṃ gacchantaṃ passatū”ti",
  "atk-s0505a:291_1": "adhiṭṭhahitvā nandamūlakapabbhāraṃ agamāsi. Seṭṭhidhītāya taṃ disvā mahatī pīti uppannā.",
  "atk-s0505a:291_2": "Bhavantare kataṃ akusalakammaṃ anokāsatāya parikkhīṇaṃ, ciñcambiladhotatambabhājanamiva",
  "atk-s0505a:291_3": "suddhā jātā. Tāvadeva cassā patikule ñātikule ca sabbo jano tuṭṭho “kiṃ karomā”ti",
  "atk-s0505a:291_4": "piyavacanāni paṇṇākārāni ca pesesi. Seṭṭhiputto manusse pesesi “sīghaṃ sīghaṃ ānetha",
  "atk-s0505a:291_5": "seṭṭhidhītaraṃ, ahaṃ vissaritvā uyyānaṃ āgato”ti. Tato pabhuti ca naṃ ure vilittacandanaṃ",
  "atk-s0505a:291_6": "viya āmuttamuttāhāraṃ viya pupphamālaṃ viya ca piyāyanto parihari.",
  "atk-s0505a:292_0": "Sā tattha yāvatāyukaṃ issariyabhogasukhaṃ anubhavitvā kālaṃ katvā purisabhāvena devaloke",
  "atk-s0505a:292_1": "padumapupphe uppajji. So devaputto gacchantopi padumapupphagabbheyeva gacchati, tiṭṭhantopi,",
  "atk-s0505a:292_2": "nisīdantopi, sayantopi padumagabbheyeva sayati. Mahāpadumadevaputtoti cassa nāmaṃ",
  "atk-s0505a:292_3": "akaṃsu. Evaṃ so tena iddhānubhāvena anulomapaṭilomaṃ chadevaloke eva saṃsarati.",
  "atk-s0505a:293_0": "Tena ca samayena bārāṇasirañño vīsati itthisahassāni honti. Rājā ekissāpi kucchiyaṃ",
  "atk-s0505a:293_1": "puttaṃ na labhati. Amaccā rājānaṃ viññāpesuṃ “deva, kulavaṃsānupālako putto icchitabbo,",
  "atk-s0505a:293_2": "atraje avijjamāne khetrajopi kulavaṃsadharo hotī”ti. Rājā “ṭhapetvā mahesiṃ avasesā",
  "atk-s0505a:293_3": "nāṭakitthiyo sattāhaṃ dhammanāṭakaṃ karothā”ti yathākāmaṃ bahi carāpesi, tathāpi",
  "atk-s0505a:293_4": "puttaṃ nālattha. Puna amaccā āhaṃsu – “mahārāja, mahesī nāma puññena ca paññāya ca",
  "atk-s0505a:293_5": "sabbitthīnaṃ aggā, appeva nāma devo mahesiyāpi kucchismiṃ puttaṃ labheyyā”ti. Rājā",
  "atk-s0505a:293_6": "mahesiyā etamatthaṃ ārocesi. Sā āha – “mahārāja, yā itthī saccavādinī sīlavatī, sā",
  "atk-s0505a:293_7": "puttaṃ labheyya, hirottapparahitāya kuto putto”ti pāsādaṃ abhiruhitvā pañca sīlāni",
  "atk-s0505a:293_8": "samādiyitvā punappunaṃ anumajjati. Sīlavatiyā rājadhītāya pañca sīlāni anumajjantiyā",
  "atk-s0505a:293_9": "puttapatthanācitte uppannamatte sakkassa āsanaṃ santappi.",
  "atk-s0505a:294_0": "Atha sakko āsanatāpakāraṇaṃ āvajjento etamatthaṃ viditvā “sīlavatiyā rājadhītāya",
  "atk-s0505a:294_1": "puttavaraṃ demī”ti ākāsenāgantvā deviyā sammukhe ṭhatvā “kiṃ patthesi devī”ti pucchi.",
  "atk-s0505a:294_2": "“Puttaṃ, mahārājā”ti. “Dammi te, devi, puttaṃ, mā cintayī”ti vatvā devalokaṃ gantvā",
  "atk-s0505a:294_3": "“atthi nu kho ettha khīṇāyuko”ti āvajjento “ayaṃ mahāpadumo uparidevaloke uppajjituṃ",
  "atk-s0505a:294_4": "ito cavatī”ti ñatvā tassa vimānaṃ gantvā “tāta mahāpaduma, manussalokaṃ gacchāhī”ti",
  "atk-s0505a:294_5": "yāci. So āha – “mahārāja, mā evaṃ bhaṇi, jeguccho manussaloko”ti. “Tāta, tvaṃ manussaloke",
  "atk-s0505a:294_6": "puññaṃ katvā idhūpapanno, tattheva ṭhatvā pāramiyo pūretabbā, gaccha, tātā”ti. “Dukkho,",
  "atk-s0505a:294_7": "mahārāja, gabbhavāso, na sakkomi tattha vasitu”nti. “Kiṃ te, tāta, gabbhavāsena,",
  "atk-s0505a:294_8": "tathā hi tvaṃ kammamakāsi, yathā padumagabbheyeva nibbattissasi, gaccha, tātā”ti",
  "atk-s0505a:294_9": "punappunaṃ vuccamāno adhivāsesi.",
  "atk-s0505a:295_0": "Tato mahāpadumo devalokā cavitvā bārāṇasirañño uyyāne silāpaṭṭapokkharaṇiyaṃ padumagabbhe",
  "atk-s0505a:295_1": "nibbatto. Tañca rattiṃ mahesī paccūsasamaye supinantena vīsatiitthisahassaparivutā",
  "atk-s0505a:295_2": "uyyānaṃ gantvā silāpaṭṭapokkharaṇiyaṃ padumassare puttaṃ laddhā viya ahosi. Sā pabhātāya",
  "atk-s0505a:295_3": "rattiyā sīlāni rakkhamānā tatheva tattha gantvā ekaṃ padumapupphaṃ addasa. Taṃ neva",
  "atk-s0505a:295_4": "tīre hoti na gambhīre. Saha dassaneneva cassā tattha puttasineho uppajji. Sā sāmaṃyeva",
  "atk-s0505a:295_5": "pavisitvā taṃ pupphaṃ aggahesi. Pupphe gahitamatteyeva pattāni vikasiṃsu. Tattha",
  "atk-s0505a:295_6": "taṭṭake āsittasuvaṇṇapaṭimaṃ viya dārakaṃ addasa. Disvāva “putto me laddho”ti saddaṃ",
  "atk-s0505a:295_7": "nicchāresi. Mahājano sādhukārasahassāni muñci, rañño ca pesesi. Rājā sutvā “kattha",
  "atk-s0505a:295_8": "laddho”ti pucchitvā laddhokāsañca sutvā “uyyānañca pokkharaṇiyaṃ padumañca amhākaññeva",
  "atk-s0505a:295_9": "khettaṃ, tasmā amhākaṃ khette jātattā khetrajo nāmāyaṃ putto”ti vatvā nagaraṃ pavesetvā",
  "atk-s0505a:295_10": "vīsatisahassaitthiyo dhātikiccaṃ kārāpesi. Yā yā kumārassa ruciṃ ñatvā patthitapatthitaṃ",
  "atk-s0505a:295_11": "khādanīyaṃ khādāpeti, sā sā sahassaṃ labhati. Sakalabārāṇasī calitā, sabbo jano kumārassa",
  "atk-s0505a:295_12": "paṇṇākārasahassāni pesesi. Kumāro taṃ taṃ atinetvā “imaṃ khāda, imaṃ bhuñjā”ti vuccamāno",
  "atk-s0505a:295_13": "bhojanena ubbāḷho ukkaṇṭhito hutvā, gopuradvāraṃ gantvā, lākhāguḷakena kīḷati.",
  "atk-s0505a:296_0": "Tadā aññataro paccekabuddho bārāṇasiṃ nissāya isipatane vasati. So kālasseva vuṭṭhāya",
  "atk-s0505a:296_1": "senāsanavattasarīraparikammamanasikārādīni sabbakiccāni katvā, paṭisallānā vuṭṭhito",
  "atk-s0505a:296_2": "“ajja kattha bhikkhaṃ gahessāmī”ti āvajjento kumārassa sampattiṃ disvā “esa pubbe",
  "atk-s0505a:296_3": "kiṃ kammaṃ karī”ti vīmaṃsanto “mādisassa piṇḍapātaṃ datvā, catasso patthanā patthesi",
  "atk-s0505a:296_4": "tattha tisso siddhā, ekā tāva na sijjhati, tassa upāyena ārammaṇaṃ dassemī”ti bhikkhācariyavasena",
  "atk-s0505a:296_5": "kumārassa santikaṃ agamāsi. Kumāro taṃ disvā “samaṇa, mā idha āgacchi, ime hi tampi",
  "atk-s0505a:296_6": "‘idaṃ khāda, idaṃ bhuñjā’ti vadeyyu”nti āha. So ekavacaneneva tato nivattitvā attano",
  "atk-s0505a:296_7": "senāsanaṃ pāvisi. Kumāro parijanaṃ āha – “ayaṃ samaṇo mayā vuttamattova nivatto,",
  "atk-s0505a:296_8": "kuddho, nu, kho mamā”ti. Tato tehi “pabbajitā nāma, deva, na kodhaparāyaṇā honti,",
  "atk-s0505a:296_9": "parena pasannamanena yaṃ dinnaṃ hoti, tena yāpentī”ti vuccamānopi “kuddho eva mamāyaṃ",
  "atk-s0505a:296_10": "samaṇo, khamāpessāmi na”nti mātāpitūnaṃ ārocetvā hatthiṃ abhiruhitvā, mahatā rājānubhāvena",
  "atk-s0505a:296_11": "isipatanaṃ gantvā, migayūthaṃ disvā, pucchi “kiṃ nāma ete”ti? “Ete, sāmi, migā nāmā”ti.",
  "atk-s0505a:296_12": "Etesaṃ “imaṃ khādatha, imaṃ bhuñjatha, imaṃ sāyathā”ti vatvā paṭijaggantā atthīti.",
  "atk-s0505a:296_13": "Natthi sāmi, yattha tiṇodakaṃ sulabhaṃ, tattha vasantīti.",
  "atk-s0505a:297_0": "Kumāro “yathā ime arakkhiyamānāva yattha icchanti, tattha vasanti, kadā nu, kho,",
  "atk-s0505a:297_1": "ahampi evaṃ vaseyya”nti etamārammaṇaṃ aggahesi. Paccekabuddhopi tassa āgamanaṃ ñatvā",
  "atk-s0505a:297_2": "senāsanamaggañca caṅkamañca sammajjitvā, maṭṭhaṃ katvā, ekadvikkhattuṃ caṅkamitvā,",
  "atk-s0505a:297_3": "padanikkhepaṃ dassetvā, divāvihārokāsañca paṇṇasālañca sammajjitvā, maṭṭhaṃ katvā,",
  "atk-s0505a:297_4": "pavisanapadanikkhepaṃ dassetvā, nikkhamanapadanikkhepaṃ adassetvā, aññatra agamāsi.",
  "atk-s0505a:297_5": "Kumāro tattha gantvā taṃ padesaṃ sammajjitvā maṭṭhaṃ kataṃ disvā “vasati maññe ettha",
  "atk-s0505a:297_6": "so paccekabuddho”ti parijanena bhāsitaṃ sutvā āha – “pātopi so samaṇo kuddho, idāni",
  "atk-s0505a:297_7": "hatthiassādīhi attano okāsaṃ akkantaṃ disvā, suṭṭhutaraṃ kujjheyya, idheva tumhe",
  "atk-s0505a:297_8": "tiṭṭhathā”ti hatthikkhandhā oruyha ekakova senāsanaṃ paviṭṭho vattasīsena susammaṭṭhokāse",
  "atk-s0505a:297_9": "padanikkhepaṃ disvā, “ayaṃ samaṇo ettha caṅkamanto na vaṇijjādikammaṃ cintesi, addhā",
  "atk-s0505a:297_10": "attano hitameva cintesi maññe”ti pasannamānaso caṅkamaṃ āruhitvā, dūrīkataputhuvitakko",
  "atk-s0505a:297_11": "gantvā, pāsāṇaphalake nisīditvā, sañjātaekaggo hutvā, paṇṇasālaṃ pavisitvā, vipassanto",
  "atk-s0505a:297_12": "paccekabodhiñāṇaṃ adhigantvā, purimanayeneva purohitena kammaṭṭhāne pucchite gaganatale",
  "atk-s0505a:297_13": "nisinno imaṃ gāthamāha –",
  "atk-s0505a:298": "“Migo araññamhi yathā abaddho, yenicchakaṃ gacchati gocarāya;",
  "atk-s0505a:299": "Viññū naro seritaṃ pekkhamāno, eko care khaggavisāṇakappo”ti.",
  "atk-s0505a:300_0": "Tattha migoti dve migā eṇīmigo, pasadamigo cāti. Apica sabbesaṃ āraññikānaṃ catuppadānametaṃ",
  "atk-s0505a:300_1": "adhivacanaṃ. Idha pana pasadamigo adhippeto. Araññamhīti gāmañca gāmūpacārañca ṭhapetvā",
  "atk-s0505a:300_2": "avasesaṃ araññaṃ, idhaṃ pana uyyānamadhippetaṃ, tasmā uyyānamhīti vuttaṃ hoti. Yathāti",
  "atk-s0505a:300_3": "paṭibhāge. Abaddhoti rajjubandhanādīhi abaddho, etena vissatthacariyaṃ dīpeti. Yenicchakaṃ",
  "atk-s0505a:300_4": "gacchati gocarāyati yena yena disābhāgena gantumicchati, tena tena disābhāgena gocarāya",
  "atk-s0505a:300_5": "gacchati. Vuttampi cetaṃ bhagavatā –",
  "atk-s0505a:301_0": "“Seyyathāpi, bhikkhave, āraññako migo araññe pavane caramāno vissattho gacchati,",
  "atk-s0505a:301_1": "vissattho tiṭṭhati, vissattho nisīdati, vissattho seyyaṃ kappeti. Taṃ kissa hetu?",
  "atk-s0505a:301_2": "Anāpāthagato, bhikkhave, luddassa; evameva kho, bhikkhave, bhikkhu vivicceva kāmehi…pe…",
  "atk-s0505a:301_3": "paṭhamaṃ jhānaṃ upasampajja viharati. Ayaṃ vuccati, bhikkhave, bhikkhu andhamakāsi",
  "atk-s0505a:301_4": "māraṃ apadaṃ, vadhitvā māracakkhuṃ adassanaṃ gato pāpimato”ti vitthāro.",
  "atk-s0505a:302_0": "Viññū naroti paṇḍitapuriso. Seritanti sacchandavuttitaṃ aparāyattataṃ. Pekkhamānoti",
  "atk-s0505a:302_1": "paññācakkhunā olokayamāno. Atha vā dhammaseritaṃ puggalaseritañca. Lokuttaradhammā",
  "atk-s0505a:302_2": "hi kilesavasaṃ agamanato serino tehi samannāgatā puggalā ca, tesaṃ bhāvaniddeso seritā.",
  "atk-s0505a:302_3": "Taṃ pekkhamānoti. Kiṃ vuttaṃ hoti? “Yathā migo araññamhi abaddho yenicchakaṃ gacchati",
  "atk-s0505a:302_4": "gocarāya, kadā nu kho ahampi evaṃ gaccheyya”nti iti me tumhehi ito cito ca parivāretvā",
  "atk-s0505a:302_5": "ṭhitehi baddhassa yenicchakaṃ gantuṃ alabhantassa tasmiṃ yenicchakagamanābhāvena",
  "atk-s0505a:302_6": "yenicchakagamane cānisaṃsaṃ disvā anukkamena samathavipassanā pāripūriṃ agamaṃsu.",
  "atk-s0505a:302_7": "Tato paccekabodhiṃ adhigatomhi. Tasmā aññopi viññū paṇḍito naro seritaṃ pekkhamāno",
  "atk-s0505a:302_8": "eko care khaggavisāṇakappoti. Sesaṃ vuttanayeneva veditabbanti.",
  "atk-s0505a:303": "Migaaraññagāthāvaṇṇanā samattā.",
  "atk-s0505a:304_0": "40. Āmantanā hotīti kā uppatti? Atīte kira ekavajjikabrahmadatto nāma rājā ahosi",
  "atk-s0505a:304_1": "mudukajātiko. Yadā amaccā tena saha yuttaṃ vā ayuttaṃ vā mantetukāmā honti, tadā",
  "atk-s0505a:304_2": "naṃ pāṭiyekkaṃ pāṭiyekkaṃ ekamantaṃ nenti. Taṃ ekadivasaṃ divāseyyaṃ upagataṃ aññataro",
  "atk-s0505a:304_3": "amacco “deva, mama sotabbaṃ atthī”ti ekamantaṃ gamanaṃ yāci. So uṭṭhāya agamāsi.",
  "atk-s0505a:304_4": "Puna eko mahāupaṭṭhāne nisinnaṃ varaṃ yāci, eko hatthikkhandhe, eko assapiṭṭhiyaṃ,",
  "atk-s0505a:304_5": "eko suvaṇṇarathe, eko sivikāya nisīditvā uyyānaṃ gacchantaṃ yāci. Rājā tato orohitvā",
  "atk-s0505a:304_6": "ekamantaṃ agamāsi. Aparo janapadacārikaṃ gacchantaṃ yāci, tassāpi vacanaṃ sutvā hatthito",
  "atk-s0505a:304_7": "oruyha ekamantaṃ agamāsi. Evaṃ so tehi nibbinno hutvā pabbaji. Amaccā issariyena",
  "atk-s0505a:304_8": "vaḍḍhanti. Tesu eko gantvā rājānaṃ āha – “amukaṃ, mahārāja, janapadaṃ mayhaṃ dehī”ti.",
  "atk-s0505a:304_9": "Rājā “taṃ itthannāmo bhuñjatī”ti bhaṇati. So rañño vacanaṃ anādiyitvā “gacchāmahaṃ",
  "atk-s0505a:304_10": "taṃ janapadaṃ gahetvā bhuñjāmī”ti tattha gantvā, kalahaṃ katvā, puna ubhopi rañño",
  "atk-s0505a:304_11": "santikaṃ āgantvā, aññamaññassa dosaṃ ārocenti. Rājā “na sakkā ime tosetu”nti tesaṃ",
  "atk-s0505a:304_12": "lobhe ādīnavaṃ disvā vipassanto paccekasambodhiṃ sacchākāsi. So purimanayeneva imaṃ",
  "atk-s0505a:304_13": "udānagāthaṃ abhāsi –",
  "atk-s0505a:305": "“Āmantanā hoti sahāyamajjhe, vāse ṭhāne gamane cārikāya;",
  "atk-s0505a:306": "Anabhijjhitaṃ seritaṃ pekkhamāno, eko care khaggavisāṇakappo”ti.",
  "atk-s0505a:307_0": "Tassattho – sahāyamajjhe ṭhitassa divāseyyasaṅkhāte vāse ca, mahāupaṭṭhānasaṅkhāte",
  "atk-s0505a:307_1": "ṭhāne ca, uyyānagamanasaṅkhāte gamane ca, janapadacārikasaṅkhātāya cārikāya ca “idaṃ",
  "atk-s0505a:307_2": "me suṇa, idaṃ me dehī”tiādinā nayena tathā tathā āmantanā hoti, tasmā ahaṃ tattha",
  "atk-s0505a:307_3": "nibbijjitvā yāyaṃ ariyajanasevitā anekānisaṃsā ekantasukhā, evaṃ santepi lobhābhibhūtehi",
  "atk-s0505a:307_4": "sabbakāpurisehi anabhijjhitā anabhipatthitā pabbajjā, taṃ anabhijjhitaṃ paresaṃ avasavattanena",
  "atk-s0505a:307_5": "dhammapuggalavasena ca seritaṃ pekkhamāno vipassanaṃ ārabhitvā anukkamena paccekasambodhiṃ",
  "atk-s0505a:307_6": "adhigatomhīti. Sesaṃ vuttanayamevāti.",
  "atk-s0505a:308": "Āmantanāgāthāvaṇṇanā samattā.",
  "atk-s0505a:309_0": "41. Khiḍḍā ratīti kā uppatti? Bārāṇasiyaṃ ekaputtakabrahmadatto nāma rājā ahosi.",
  "atk-s0505a:309_1": "So cassa ekaputtako piyo ahosi manāpo pāṇasamo. So sabbiriyāpathesu puttaṃ gahetvāva",
  "atk-s0505a:309_2": "vattati. So ekadivasaṃ uyyānaṃ gacchanto taṃ ṭhapetvā gato. Kumāropi taṃ divasaṃyeva",
  "atk-s0505a:309_3": "uppannena byādhinā mato. Amaccā “puttasinehena rañño hadayampi phaleyyā”ti anārocetvāva",
  "atk-s0505a:309_4": "naṃ jhāpesuṃ. Rājā uyyāne surāmadena matto puttaṃ neva sari, tathā dutiyadivasepi",
  "atk-s0505a:309_5": "nhānabhojanavelāsu. Atha bhuttāvī nisinno saritvā “puttaṃ me ānethā”ti āha. Tassa",
  "atk-s0505a:309_6": "anurūpena vidhānena taṃ pavattiṃ ārocesuṃ. Tato sokābhibhūto nisinno evaṃ yoniso",
  "atk-s0505a:309_7": "manasākāsi “imasmiṃ sati idaṃ hoti, imassuppādā idaṃ uppajjatī”ti. So evaṃ anukkamena",
  "atk-s0505a:309_8": "anulomapaṭilomaṃ paṭiccasamuppādaṃ sammasanto paccekabodhiṃ sacchākāsi. Sesaṃ saṃsaggagāthāya",
  "atk-s0505a:309_9": "vuttasadisameva ṭhapetvā gāthāyatthavaṇṇanaṃ.",
  "atk-s0505a:310_0": "Atthavaṇṇanāyaṃ pana khiḍḍāti kīḷanā. Sā duvidhā hoti – kāyikā, vācasikā ca. Tattha",
  "atk-s0505a:310_1": "kāyikā nāma hatthīhipi kīḷanti, assehipi, rathehipi, dhanūhipi, tharūhipīti evamādi.",
  "atk-s0505a:310_2": "Vācasikā nāma gītaṃ, silokabhaṇanaṃ, mukhabherīti evamādi. Ratīti pañcakāmaguṇarati.",
  "atk-s0505a:310_3": "Vipulanti yāva aṭṭhimiñjaṃ āhacca ṭhānena sakalattabhāvabyāpakaṃ. Sesaṃ pākaṭameva.",
  "atk-s0505a:310_4": "Anusandhiyojanāpi cettha saṃsaggagāthāya vuttanayeneva veditabbā, tato parañca sabbanti.",
  "atk-s0505a:311": "Khiḍḍāratigāthāvaṇṇanā samattā.",
  "atk-s0505a:312_0": "42. Cātuddisoti kā uppatti? Pubbe kira kassapassa bhagavato sāsane pañca paccekabodhisattā",
  "atk-s0505a:312_1": "pabbajitvā vīsati vassasahassāni gatapaccāgatavattaṃ pūretvā devaloke uppannā. Tato",
  "atk-s0505a:312_2": "cavitvā tesaṃ jeṭṭhako bārāṇasiyaṃ rājā ahosi, sesā pākatikarājāno. Te cattāropi",
  "atk-s0505a:312_3": "kammaṭṭhānaṃ uggaṇhitvā, rajjaṃ pahāya pabbajitvā, anukkamena paccekabuddhā hutvā",
  "atk-s0505a:312_4": "nandamūlakapabbhāre vasantā ekadivasaṃ samāpattito vuṭṭhāya vaṃsakaḷīragāthāyaṃ vuttanayeneva",
  "atk-s0505a:312_5": "attano kammañca sahāyañca āvajjetvā ñatvā bārāṇasirañño upāyena ārammaṇaṃ dassetuṃ",
  "atk-s0505a:312_6": "okāsaṃ gavesanti. So ca rājā tikkhattuṃ rattiyā ubbijjati, bhīto vissaraṃ karoti,",
  "atk-s0505a:312_7": "mahātale dhāvati. Purohitena kālasseva vuṭṭhāya sukhaseyyaṃ pucchitopi “kuto me,",
  "atk-s0505a:312_8": "ācariya, sukha”nti sabbaṃ taṃ pavattiṃ ārocesi. Purohitopi “ayaṃ rogo na sakkā yena",
  "atk-s0505a:312_9": "kenaci uddhaṃvirecanādinā bhesajjakammena vinetuṃ, mayhaṃ pana khādanūpāyo uppanno”ti",
  "atk-s0505a:312_10": "cintetvā “rajjahānijīvitantarāyādīnaṃ pubbanimittaṃ etaṃ mahārājā”ti rājānaṃ suṭṭhutaraṃ",
  "atk-s0505a:312_11": "ubbejetvā tassa vūpasamanatthaṃ “ettake ca ettake ca hatthiassarathādayo hiraññasuvaṇṇañca",
  "atk-s0505a:312_12": "dakkhiṇaṃ datvā yañño yajitabbo”ti taṃ yaññayajane samādapesi.",
  "atk-s0505a:313_0": "Tato paccekabuddhā anekāni pāṇasahassāni yaññatthāya sampiṇḍiyamānāni disvā “etasmiṃ",
  "atk-s0505a:313_1": "kamme kate dubbodhaneyyo bhavissati, handa naṃ paṭikacceva gantvā pekkhāmā”ti vaṃsakaḷīragāthāyaṃ",
  "atk-s0505a:313_2": "vuttanayeneva āgantvā piṇḍāya caramānā rājaṅgaṇe paṭipāṭiyā agamaṃsu. Rājā sīhapañjare",
  "atk-s0505a:313_3": "ṭhito rājaṅgaṇaṃ olokayamāno te addakkhi, saha dassaneneva cassa sineho uppajji.",
  "atk-s0505a:313_4": "Tato te pakkosāpetvā ākāsatale paññattāsane nisīdāpetvā sakkaccaṃ bhojetvā katabhattakicce",
  "atk-s0505a:313_5": "“ke tumhe”ti pucchi. “Mayaṃ, mahārāja, cātuddisā nāmā”ti. “Bhante, cātuddisāti imassa",
  "atk-s0505a:313_6": "ko attho”ti? “Catūsu disāsu katthaci kutoci bhayaṃ vā cittutrāso vā amhākaṃ natthi,",
  "atk-s0505a:313_7": "mahārājā”ti. “Bhante, tumhākaṃ taṃ bhayaṃ kiṃ kāraṇā na hotī”ti? “Mayañhi, mahārāja,",
  "atk-s0505a:313_8": "mettaṃ bhāvema, karuṇaṃ bhāvema, muditaṃ bhāvema, upekkhaṃ bhāvema, tena no taṃ bhayaṃ",
  "atk-s0505a:313_9": "na hotī”ti vatvā uṭṭhāyāsanā attano vasatiṃ agamaṃsu.",
  "atk-s0505a:314_0": "Tato rājā cintesi “ime samaṇā mettādibhāvanāya bhayaṃ na hotīti bhaṇanti, brāhmaṇā",
  "atk-s0505a:314_1": "pana anekasahassapāṇavadhaṃ vaṇṇayanti, kesaṃ nu kho vacanaṃ sacca”nti. Athassa etadahosi",
  "atk-s0505a:314_2": "– “samaṇā suddhena asuddhaṃ dhovanti, brāhmaṇā pana asuddhena asuddhaṃ. Na ca sakkā",
  "atk-s0505a:314_3": "asuddhena asuddhaṃ dhovituṃ, pabbajitānaṃ eva vacanaṃ sacca”nti. So “sabbe sattā",
  "atk-s0505a:314_4": "sukhitā hontū”tiādinā nayena mettādayo cattāropi brahmavihāre bhāvetvā hitapharaṇacittena",
  "atk-s0505a:314_5": "amacce āṇāpesi “sabbe pāṇe muñcatha, sītāni pānīyāni pivantu, haritāni tiṇāni khādantu,",
  "atk-s0505a:314_6": "sīto ca nesaṃ vāto upavāyatū”ti. Te tathā akaṃsu.",
  "atk-s0505a:315_0": "Tato rājā “kalyāṇamittānaṃ vacaneneva pāpakammato muttomhī”ti tattheva nisinno vipassitvā",
  "atk-s0505a:315_1": "paccekasambodhiṃ sacchākāsi. Amaccehi ca bhojanavelāyaṃ “bhuñja, mahārāja, kālo”ti",
  "atk-s0505a:315_2": "vutte “nāhaṃ rājā”ti purimanayeneva sabbaṃ vatvā imaṃ udānabyākaraṇagāthaṃ abhāsi –",
  "atk-s0505a:316": "“Cātuddiso appaṭigho ca hoti, santussamāno itarītarena;",
  "atk-s0505a:317": "Parissayānaṃ sahitā achambhī, eko care khaggavisāṇakappo”ti.",
  "atk-s0505a:318_0": "Tattha cātuddisoti catūsu disāsu yathāsukhavihārī, “ekaṃ disaṃ pharitvā viharatī”tiādinā",
  "atk-s0505a:318_1": "vā nayena brahmavihārabhāvanāpharitā catasso disā assa santītipi cātuddiso. Tāsu",
  "atk-s0505a:318_2": "disāsu katthaci satte vā saṅkhāre vā bhayena na paṭihaññatīti appaṭigho. Santussamānoti",
  "atk-s0505a:318_3": "dvādasavidhassa santosassavasena santussako, itarītarenāti uccāvacena paccayena.",
  "atk-s0505a:318_4": "Parissayānaṃ sahitā achambhīti ettha parissayanti kāyacittāni, parihāpenti vā tesaṃ",
  "atk-s0505a:318_5": "sampattiṃ, tāni vā paṭicca sayantīti parissayā, bāhirānaṃ sīhabyagghādīnaṃ abbhantarānañca",
  "atk-s0505a:318_6": "kāmacchandādīnaṃ kāyacittupaddavānaṃ etaṃ adhivacanaṃ. Te parissaye adhivāsanakhantiyā",
  "atk-s0505a:318_7": "ca vīriyādīhi dhammehi ca sahatīti parissayānaṃ sahitā. Thaddhabhāvakarabhayābhāvena",
  "atk-s0505a:318_8": "achambhī. Kiṃ vuttaṃ hoti? Yathā te cattāro samaṇā, evaṃ itarītarena paccayena santussamāno",
  "atk-s0505a:318_9": "ettha paṭipattipadaṭṭhāne santose ṭhito catūsu disāsu mettādibhāvanāya cātuddiso,",
  "atk-s0505a:318_10": "sattasaṅkhāresu paṭihananabhayābhāvena appaṭigho ca hoti. So cātuddisattā vuttappakārānaṃ",
  "atk-s0505a:318_11": "parissayānaṃ sahitā, appaṭighattā achambhī ca hotīti evaṃ paṭipattiguṇaṃ disvā yoniso",
  "atk-s0505a:318_12": "paṭipajjitvā paccekabodhiṃ adhigatomhīti. Atha vā te samaṇā viya santussamāno itarītarena",
  "atk-s0505a:318_13": "vuttanayeneva cātuddiso hotīti ñatvā evaṃ cātuddisabhāvaṃ patthayanto yoniso paṭipajjitvā",
  "atk-s0505a:318_14": "adhigatomhi. Tasmā aññopi īdisaṃ ṭhānaṃ patthayamāno cātuddisatāya parissayānaṃ sahitā",
  "atk-s0505a:318_15": "appaṭighatāya ca achambhī hutvā eko care khaggavisāṇakappoti. Sesaṃ vuttanayamevāti.",
  "atk-s0505a:319": "Cātuddisagāthāvaṇṇanā samattā.",
  "atk-s0505a:320_0": "43. Dussaṅgahāti kā uppatti? Bārāṇasirañño kira aggamahesī kālamakāsi. Tato vītivattesu",
  "atk-s0505a:320_1": "sokadivasesu ekaṃ divasaṃ amaccā “rājūnaṃ nāma tesu tesu kiccesu aggamahesī avassaṃ",
  "atk-s0505a:320_2": "icchitabbā, sādhu, devo, aññaṃ deviṃ ānetū”ti yāciṃsu. Rājā“tena hi, bhaṇe, jānāthā”ti",
  "atk-s0505a:320_3": "āha. Te pariyesantā sāmantarajje rājā mato. Tassa devī rajjaṃ anusāsati. Sā ca gabbhinī",
  "atk-s0505a:320_4": "hoti. Amaccā “ayaṃ rañño anurūpā”ti ñatvā taṃ yāciṃsu. Sā “gabbhinī nāma manussānaṃ",
  "atk-s0505a:320_5": "amanāpā hoti, sace āgametha, yāva vijāyāmi, evaṃ hotu, no ce, aññaṃ pariyesathā”ti",
  "atk-s0505a:320_6": "āha. Te raññopi etamatthaṃ ārocesuṃ. Rājā “gabbhinīpi hotu ānethā”ti. Te ānesuṃ.",
  "atk-s0505a:320_7": "Rājā taṃ abhisiñcitvā sabbaṃ mahesībhogaṃ adāsi. Tassā parijanañca nānāvidhehi paṇṇākārehi",
  "atk-s0505a:320_8": "saṅgaṇhāti. Sā kālena puttaṃ vijāyi. Tampi rājā attano jātaputtamiva sabbiriyāpathesu",
  "atk-s0505a:320_9": "aṅke ca ure ca katvā viharati. Tato deviyā parijano cintesi “rājā ativiya saṅgaṇhāti",
  "atk-s0505a:320_10": "kumāraṃ, ativissāsaniyāni rājahadayāni, handa naṃ paribhedemā”ti.",
  "atk-s0505a:321_0": "Tato kumāraṃ – “tvaṃ, tāta, amhākaṃ rañño putto, na imassa rañño, mā ettha vissāsaṃ",
  "atk-s0505a:321_1": "āpajjī”ti āhaṃsu. Atha kumāro “ehi puttā”ti raññā vuccamānopi hatthe gahetvā ākaḍḍhiyamānopi",
  "atk-s0505a:321_2": "pubbe viya rājānaṃ na allīyati. Rājā “kiṃ eta”nti vīmaṃsanto taṃ pavattiṃ ñatvā “are,",
  "atk-s0505a:321_3": "ete mayā evaṃ saṅgahitāpi paṭikūlavuttino evā”ti nibbijjitvā rajjaṃ pahāya pabbajito.",
  "atk-s0505a:321_4": "“Rājā pabbajito”ti amaccaparijanāpi bahū pabbajitā, “saparijano rājā pabbajito”ti",
  "atk-s0505a:321_5": "manussā paṇīte paccaye upanenti. Rājā paṇīte paccaye yathāvuḍḍhaṃ dāpeti. Tattha",
  "atk-s0505a:321_6": "ye sundaraṃ labhanti, te tussanti. Itare ujjhāyanti “mayaṃ pariveṇasammajjanādīni",
  "atk-s0505a:321_7": "sabbakiccāni karontā lūkhabhattaṃ jiṇṇavatthañca labhāmā”ti. So tampi ñatvā “are,",
  "atk-s0505a:321_8": "yathāvuḍḍhaṃ diyyamānepi nāma ujjhāyanti, aho, ayaṃ parisā dussaṅgahā”ti pattacīvaraṃ",
  "atk-s0505a:321_9": "ādāya eko araññaṃ pavisitvā vipassanaṃ ārabhitvā paccekabodhiṃ sacchākāsi. Tattha",
  "atk-s0505a:321_10": "āgatehi ca kammaṭṭhānaṃ pucchito imaṃ gāthaṃ abhāsi –",
  "atk-s0505a:322": "“Dussaṅgahā pabbajitāpi eke, atho gahaṭṭhā gharamāvasantā;",
  "atk-s0505a:323": "Appossukko paraputtesu hutvā, eko care khaggavisāṇakappo”ti.",
  "atk-s0505a:324_0": "Sā atthato pākaṭā eva. Ayaṃ pana yojanā – dussaṅgahā pabbajitāpi eke, ye asantosābhibhūtā,",
  "atk-s0505a:324_1": "tathāvidhā eva ca atho gahaṭṭhā gharamāvasantā. Etamahaṃ dussaṅgahabhāvaṃ jigucchanto",
  "atk-s0505a:324_2": "vipassanaṃ ārabhitvā paccekabodhiṃ adhigatomhīti. Sesaṃ purimanayeneva veditabbanti.",
  "atk-s0505a:325": "Dussaṅgahagāthāvaṇṇanā samattā.",
  "atk-s0505a:326_0": "44. Oropayitvāti kā uppatti? Bārāṇasiyaṃ kira cātumāsikabrahmadatto nāma rājā gimhānaṃ",
  "atk-s0505a:326_1": "paṭhame māse uyyānaṃ gato. Tattha ramaṇīye bhūmibhāge nīlaghanapattasañchannaṃ koviḷārarukkhaṃ",
  "atk-s0505a:326_2": "disvā “koviḷāramūle mama sayanaṃ paññāpethā”ti vatvā uyyāne kīḷitvā sāyanhasamayaṃ",
  "atk-s0505a:326_3": "tattha seyyaṃ kappesi. Puna gimhānaṃ majjhime māse uyyānaṃ gato. Tadā koviḷāro pupphito",
  "atk-s0505a:326_4": "hoti, tadāpi tatheva akāsi. Puna gimhānaṃ pacchime māse gato. Tadā koviḷāro sañchinnapatto",
  "atk-s0505a:326_5": "sukkharukkho viya hoti. Tadāpi so adisvāva taṃ rukkhaṃ pubbaparicayena tattheva seyyaṃ",
  "atk-s0505a:326_6": "āṇāpesi. Amaccā jānantāpi “raññā āṇatta”nti bhayena tattha sayanaṃ paññāpesuṃ. So",
  "atk-s0505a:326_7": "uyyāne kīḷitvā sāyanhasamayaṃ tattha seyyaṃ kappento taṃ rukkhaṃ disvā “are, ayaṃ",
  "atk-s0505a:326_8": "pubbe sañchannapatto maṇimayo viya abhirūpadassano ahosi. Tato maṇivaṇṇasākhantare",
  "atk-s0505a:326_9": "ṭhapitapavāḷaṅkurasadisehi pupphehi sassirikacārudassano ahosi. Muttādalasadisavālikākiṇṇo",
  "atk-s0505a:326_10": "cassa heṭṭhā bhūmibhāgo bandhanā pamuttapupphasañchanno rattakambalasanthato viya",
  "atk-s0505a:326_11": "ahosi. So nāmajja sukkharukkho viya sākhāmattāvaseso ṭhito. ‘Aho, jarāya upahato",
  "atk-s0505a:326_12": "koviḷāro”’ti cintetvā “anupādinnampi tāva jarā haññati, kimaṅga pana upādinna”nti",
  "atk-s0505a:326_13": "aniccasaññaṃ paṭilabhi. Tadanusāreneva sabbasaṅkhāre dukkhato anattato ca vipassanto",
  "atk-s0505a:326_14": "“aho vatāhampi sañchinnapatto koviḷāro viya apetagihibyañjano bhaveyya”nti patthayamāno",
  "atk-s0505a:326_15": "anupubbena tasmiṃ sayanatale dakkhiṇena passena nipannoyeva paccekabodhiṃ sacchākāsi.",
  "atk-s0505a:326_16": "Tato gamanakāle amaccehi “kālo gantuṃ, mahārājā”ti vutte “nāhaṃ rājā”tiādīni vatvā",
  "atk-s0505a:326_17": "purimanayeneva imaṃ gāthaṃ abhāsi –",
  "atk-s0505a:327": "“Oropayitvā gihibyañjanāni, sañchinnapatto yathā koviḷāro;",
  "atk-s0505a:328": "Chetvāna vīro gihibandhanāni, eko care khaggavisāṇakappo”ti.",
  "atk-s0505a:329_0": "Tattha oropayitvāti apanetvā. Gihibyañjanānīti kesamassuodātavatthālaṅkāramālāgandhavilepanaitthiputtadāsidāsādīni.",
  "atk-s0505a:329_1": "Etāni hi gihibhāvaṃ byañjayanti, tasmā “gihibyañjanānī”ti vuccanti. Sañchinnapattoti",
  "atk-s0505a:329_2": "patitapatto. Chetvānāti maggañāṇena chinditvā. Vīroti maggavīriyasamannāgato. Gihibandhanānīti",
  "atk-s0505a:329_3": "kāmabandhanāni. Kāmā hi gihīnaṃ bandhanāni. Ayaṃ tāva padattho.",
  "atk-s0505a:330_0": "Ayaṃ pana adhippāyo – “aho vatāhampi oropayitvā gihibyañjanāni sañchinnapatto yathā",
  "atk-s0505a:330_1": "koviḷāro bhaveyya”nti evañhi cintayamāno vipassanaṃ ārabhitvā paccekabodhiṃ adhigatomhīti.",
  "atk-s0505a:330_2": "Sesaṃ purimanayeneva veditabbanti.",
  "atk-s0505a:331": "Koviḷāragāthāvaṇṇanā samattā. Paṭhamo vaggo niṭṭhito.",
  "atk-s0505a:332_0": "45-46. Sace labhethāti kā uppatti? Pubbe kira kassapassa bhagavato sāsane dve paccekabodhisattā",
  "atk-s0505a:332_1": "pabbajitvā vīsati vassasahassāni gatapaccāgatavattaṃ pūretvā devaloke uppannā. Tato",
  "atk-s0505a:332_2": "cavitvā tesaṃ jeṭṭhako bārāṇasirañño putto ahosi, kaniṭṭho purohitassa putto ahosi.",
  "atk-s0505a:332_3": "Te ekadivasaṃyeva paṭisandhiṃ gahetvā ekadivasameva mātukucchito nikkhamitvā sahapaṃsukīḷitasahāyakā",
  "atk-s0505a:332_4": "ahesuṃ. Purohitaputto paññavā ahosi. So rājaputtaṃ āha – “samma, tvaṃ pituno accayena",
  "atk-s0505a:332_5": "rajjaṃ labhissasi, ahaṃ purohitaṭṭhānaṃ, susikkhitena ca sukhaṃ rajjaṃ anusāsituṃ",
  "atk-s0505a:332_6": "sakkā, ehi sippaṃ uggahessāmā”ti. Tato ubhopi pubbopacitakammā hutvā gāmanigamādīsu",
  "atk-s0505a:332_7": "bhikkhaṃ caramānā paccantajanapadagāmaṃ gatā. Tañca gāmaṃ paccekabuddhā bhikkhācāravelāya",
  "atk-s0505a:332_8": "pavisanti. Atha manussā paccekabuddhe disvā ussāhajātā āsanāni paññāpenti, paṇītaṃ",
  "atk-s0505a:332_9": "khādanīyaṃ bhojanīyaṃ upanāmenti, mānenti, pūjenti. Tesaṃ etadahosi – “amhehi sadisā",
  "atk-s0505a:332_10": "uccākulikā nāma natthi, atha ca panime manussā yadi icchanti, amhākaṃ bhikkhaṃ denti,",
  "atk-s0505a:332_11": "yadi ca nicchanti, na denti, imesaṃ pana pabbajitānaṃ evarūpaṃ sakkāraṃ karonti,",
  "atk-s0505a:332_12": "addhā ete kiñci sippaṃ jānanti, handa nesaṃ santike sippaṃ uggaṇhāmā”ti.",
  "atk-s0505a:333_0": "Te manussesu paṭikkantesu okāsaṃ labhitvā “yaṃ, bhante, tumhe sippaṃ jānātha, taṃ",
  "atk-s0505a:333_1": "amhepi sikkhāpethā”ti yāciṃsu. Paccekabuddhā “na sakkā apabbajitena sikkhitu”nti",
  "atk-s0505a:333_2": "āhaṃsu. Te pabbajjaṃ yācitvā pabbajiṃsu. Tato nesaṃ paccekabuddhā “evaṃ vo nivāsetabbaṃ,",
  "atk-s0505a:333_3": "evaṃ pārupitabba”ntiādinā nayena ābhisamācārikaṃ ācikkhitvā “imassa sippassa ekībhāvābhirati",
  "atk-s0505a:333_4": "nipphatti, tasmā ekeneva nisīditabbaṃ, ekena caṅkamitabbaṃ, ṭhātabbaṃ, sayitabba”nti",
  "atk-s0505a:333_5": "pāṭiyekkaṃ paṇṇasālamadaṃsu. Tato te attano attano paṇṇasālaṃ pavisitvā nisīdiṃsu.",
  "atk-s0505a:333_6": "Purohitaputto nisinnakālato pabhuti cittasamādhānaṃ laddhā jhānaṃ labhi. Rājaputto",
  "atk-s0505a:333_7": "muhutteneva ukkaṇṭhito tassa santikaṃ āgato. So taṃ disvā “kiṃ, sammā”ti pucchi.",
  "atk-s0505a:333_8": "“Ukkaṇṭhitomhī”ti āha. “Tena hi idha nisīdā”ti. So tattha muhuttaṃ nisīditvā āha",
  "atk-s0505a:333_9": "– “imassa kira, samma, sippassa ekībhāvābhirati nipphattī”ti purohitaputto “evaṃ,",
  "atk-s0505a:333_10": "samma, tena hi tvaṃ attano nisinnokāsaṃ eva gaccha, uggahessāmi imassa sippassa nipphatti”nti",
  "atk-s0505a:333_11": "āha. So gantvā punapi muhutteneva ukkaṇṭhito purimanayeneva tikkhattuṃ āgato.",
  "atk-s0505a:334_0": "Tato naṃ purohitaputto tatheva uyyojetvā tasmiṃ gate cintesi “ayaṃ attano ca kammaṃ",
  "atk-s0505a:334_1": "hāpeti, mama ca idhābhikkhaṇaṃ āgacchanto”ti. So paṇṇasālato nikkhamma araññaṃ paviṭṭho.",
  "atk-s0505a:334_2": "Itaro attano paṇṇasālāyeva nisinno punapi muhutteneva ukkaṇṭhito hutvā tassa paṇṇasālaṃ",
  "atk-s0505a:334_3": "āgantvā ito cito ca maggantopi taṃ adisvā cintesi – “yo gahaṭṭhakāle paṇṇākārampi",
  "atk-s0505a:334_4": "ādāya āgato maṃ daṭṭhuṃ na labhati, so nāma mayi āgate dassanampi adātukāmo pakkāmi,",
  "atk-s0505a:334_5": "aho, re citta, na lajjasi, yaṃ maṃ catukkhattuṃ idhānesi, sodāni te vase na vattissāmi,",
  "atk-s0505a:334_6": "aññadatthu taṃyeva mama vase vattāpessāmī”ti attano senāsanaṃ pavisitvā vipassanaṃ",
  "atk-s0505a:334_7": "ārabhitvā paccekabodhiṃ sacchikatvā ākāsena nandamūlakapabbhāraṃ agamāsi. Itaropi",
  "atk-s0505a:334_8": "araññaṃ pavisitvā vipassanaṃ ārabhitvā paccekabodhiṃ sacchikatvā tattheva agamāsi.",
  "atk-s0505a:334_9": "Te ubhopi manosilātale nisīditvā pāṭiyekkaṃ pāṭiyekkaṃ imā udānagāthāyo abhāsiṃsu –",
  "atk-s0505a:335": "“Sace labhetha nipakaṃ sahāyaṃ, saddhiṃ caraṃ sādhuvihāri dhīraṃ;",
  "atk-s0505a:336": "Abhibhuyya sabbāni parissayāni, careyya tenattamano satīmā.",
  "atk-s0505a:337": "“No ce labhetha nipakaṃ sahāyaṃ, saddhiṃ caraṃ sādhuvihāri dhīraṃ;",
  "atk-s0505a:338": "Rājāva raṭṭhaṃ vijitaṃ pahāya, eko care mātaṅgaraññeva nāgo”ti.",
  "atk-s0505a:339_0": "Tattha nipakanti pakatinipuṇaṃ paṇḍitaṃ kasiṇaparikammādīsu kusalaṃ. Sādhuvihārinti",
  "atk-s0505a:339_1": "appanāvihārena vā upacārena vā samannāgataṃ. Dhīranti dhitisampannaṃ. Tattha nipakattena",
  "atk-s0505a:339_2": "dhitisampadā vuttā. Idha pana dhitisampannamevāti attho. Dhiti nāma asithilaparakkamatā,",
  "atk-s0505a:339_3": "“kāmaṃ taco ca nhāru cā”ti evaṃ pavattavīriyassetaṃ adhivacanaṃ. Apica dhikatapāpotipi",
  "atk-s0505a:339_4": "dhīro. Rājāva raṭṭhaṃ vijitaṃ pahāyāti yathā paṭirājā “vijitaṃ raṭṭhaṃ anatthāvaha”nti",
  "atk-s0505a:339_5": "ñatvā rajjaṃ pahāya eko carati, evaṃ bālasahāyaṃ pahāya eko care. Atha vā rājāva",
  "atk-s0505a:339_6": "raṭṭhanti yathā sutasomo rājā vijitaṃ raṭṭhaṃ pahāya eko cari, yathā ca mahājanako,",
  "atk-s0505a:339_7": "evaṃ eko careti ayampi tassattho. Sesaṃ vuttānusārena sakkā jānitunti na vitthāritanti.",
  "atk-s0505a:340": "Sahāyagāthāvaṇṇanā samattā.",
  "atk-s0505a:341_0": "47. Addhā pasaṃsāmāti imissā gāthāya yāva ākāsatale paññattāsane paccekabuddhānaṃ",
  "atk-s0505a:341_1": "nisajjā, tāva cātuddisagāthāya uppattisadisā eva uppatti. Ayaṃ pana viseso – yathā",
  "atk-s0505a:341_2": "so rājā rattiyā tikkhattuṃ ubbijji, na tathā ayaṃ, nevassa yañño paccupaṭṭhito ahosi.",
  "atk-s0505a:341_3": "So ākāsatale paññattesu āsanesu paccekabuddhe nisīdāpetvā “ke tumhe”ti pucchi. “Mayaṃ,",
  "atk-s0505a:341_4": "mahārāja, anavajjabhojino nāmā”ti. “Bhante, ‘anavajjabhojino’ti imassa ko attho”ti?",
  "atk-s0505a:341_5": "“Sundaraṃ vā asundaraṃ vā laddhā nibbikārā bhuñjāma, mahārājā”ti. Taṃ sutvā rañño",
  "atk-s0505a:341_6": "etadahosi “yaṃnūnāhaṃ ime upaparikkheyyaṃ edisā vā no vā”ti. Taṃ divasaṃ kaṇājakena",
  "atk-s0505a:341_7": "bilaṅgadutiyena parivisi. Paccekabuddhā amataṃ bhuñjantā viya nibbikārā bhuñjiṃsu.",
  "atk-s0505a:341_8": "Rājā “honti nāma ekadivasaṃ paṭiññātattā nibbikārā, sve jānissāmī”ti svātanāyapi",
  "atk-s0505a:341_9": "nimantesi. Tato dutiyadivasepi tathevākāsi. Tepi tatheva paribhuñjiṃsu. Atha rājā",
  "atk-s0505a:341_10": "“idāni sundaraṃ datvā vīmaṃsissāmī”ti punapi nimantetvā, dve divase mahāsakkāraṃ",
  "atk-s0505a:341_11": "katvā, paṇītena ativicitrena khādanīyena bhojanīyena parivisi. Tepi tatheva nibbikārā",
  "atk-s0505a:341_12": "bhuñjitvā rañño maṅgalaṃ vatvā pakkamiṃsu. Rājā acirapakkantesu tesu “anavajjabhojinova",
  "atk-s0505a:341_13": "ete samaṇā, aho vatāhampi anavajjabhojī bhaveyya”nti cintetvā mahārajjaṃ pahāya pabbajjaṃ",
  "atk-s0505a:341_14": "samādāya vipassanaṃ ārabhitvā, paccekabuddho hutvā, mañjūsakarukkhamūle paccekabuddhānaṃ",
  "atk-s0505a:341_15": "majjhe attano ārammaṇaṃ vibhāvento imaṃ gāthaṃ abhāsi –",
  "atk-s0505a:342": "“Addhā pasaṃsāma sahāyasampadaṃ, seṭṭhā samā sevitabbā sahāyā;",
  "atk-s0505a:343": "Ete aladdhā anavajjabhojī, eko care khaggavisāṇakappo”ti.",
  "atk-s0505a:344_0": "Sā padatthato uttānā eva. Kevalaṃ pana sahāyasampadanti ettha asekhehi sīlādikkhandhehi",
  "atk-s0505a:344_1": "sampannā sahāyā eva sahāyasampadāti veditabbā. Ayaṃ panettha yojanā – yāyaṃ vuttā",
  "atk-s0505a:344_2": "sahāyasampadā, taṃ sahāyasampadaṃ addhā pasaṃsāma, ekaṃseneva thomemāti vuttaṃ hoti.",
  "atk-s0505a:344_3": "Kathaṃ? Seṭṭhā samā sevitabbā sahāyāti. Kasmā? Attano hi sīlādīhi seṭṭhe sevamānassa",
  "atk-s0505a:344_4": "sīlādayo dhammā anuppannā uppajjanti, uppannā vuddhiṃ virūḷhiṃ vepullaṃ pāpuṇanti.",
  "atk-s0505a:344_5": "Same sevamānassa aññamaññaṃ samadhāraṇena kukkuccassa vinodanena ca laddhā na parihāyanti.",
  "atk-s0505a:344_6": "Ete pana sahāyake seṭṭhe ca same ca aladdhā kuhanādimicchājīvaṃ vajjetvā dhammena",
  "atk-s0505a:344_7": "samena uppannaṃ bhojanaṃ bhuñjanto tattha ca paṭighānunayaṃ anuppādento anavajjabhojī",
  "atk-s0505a:344_8": "hutvā atthakāmo kulaputto eko care khaggavisāṇakappo. Ahampi hi evaṃ caranto imaṃ",
  "atk-s0505a:344_9": "sampattiṃ adhigatomhīti.",
  "atk-s0505a:345": "Anavajjabhojigāthāvaṇṇanā samattā.",
  "atk-s0505a:346_0": "48. Disvā suvaṇṇassāti kā uppatti? Aññataro bārāṇasirājā gimhasamaye divāseyyaṃ upagato.",
  "atk-s0505a:346_1": "Santike cassa vaṇṇadāsī gosītacandanaṃ pisati. Tassā ekabāhāyaṃ ekaṃ suvaṇṇavalayaṃ,",
  "atk-s0505a:346_2": "ekabāhāyaṃ dve, tāni saṅghaṭṭanti itaraṃ na saṅghaṭṭati. Rājā taṃ disvā “evameva",
  "atk-s0505a:346_3": "gaṇavāse saṅghaṭṭanā, ekavāse asaṅghaṭṭanā”ti punappunaṃ taṃ dāsiṃ olokayamāno cintesi.",
  "atk-s0505a:346_4": "Tena ca samayena sabbālaṅkārabhūsitā devī taṃ bījayantī ṭhitā hoti. Sā “vaṇṇadāsiyā",
  "atk-s0505a:346_5": "paṭibaddhacitto maññe rājā”ti cintetvā taṃ dāsiṃ uṭṭhāpetvā sayameva pisitumāraddhā.",
  "atk-s0505a:346_6": "Tassā ubhosu bāhāsu aneke suvaṇṇavalayā, te saṅghaṭṭantā mahāsaddaṃ janayiṃsu. Rājā",
  "atk-s0505a:346_7": "suṭṭhutaraṃ nibbinno dakkhiṇena passena nipannoyeva vipassanaṃ ārabhitvā paccekabodhiṃ",
  "atk-s0505a:346_8": "sacchākāsi. Taṃ anuttarena sukhena sukhitaṃ nipannaṃ candanahatthā devī upasaṅkamitvā",
  "atk-s0505a:346_9": "“ālimpāmi, mahārājā”ti āha. Rājā – “apehi, mā ālimpāhī”ti āha. Sā “kissa, mahārājā”ti",
  "atk-s0505a:346_10": "āha. So “nāhaṃ rājā”ti. Evametesaṃ taṃ kathāsallāpaṃ sutvā amaccā upasaṅkamiṃsu.",
  "atk-s0505a:346_11": "Tehipi mahārājavādena ālapito “nāhaṃ, bhaṇe, rājā”ti āha. Sesaṃ paṭhamagāthāya vuttasadisameva.",
  "atk-s0505a:347_0": "Ayaṃ pana gāthāvaṇṇanā – disvāti oloketvā. Suvaṇṇassāti kañcanassa “valayānī”ti pāṭhaseso.",
  "atk-s0505a:347_1": "Sāvasesapāṭho hi ayaṃ attho. Pabhassarānīti pabhāsanasīlāni, jutimantānīti vuttaṃ",
  "atk-s0505a:347_2": "hoti. Sesaṃ uttānatthameva. Ayaṃ pana yojanā – disvā bhujasmiṃ suvaṇṇassa valayāni",
  "atk-s0505a:347_3": "“gaṇavāse sati saṅghaṭṭanā, ekavāse asaṅghaṭṭanā”ti evaṃ cintento vipassanaṃ ārabhitvā",
  "atk-s0505a:347_4": "paccekabodhiṃ adhigatomhīti. Sesaṃ vuttanayamevāti.",
  "atk-s0505a:348": "Suvaṇṇavalayagāthāvaṇṇanā samattā.",
  "atk-s0505a:349_0": "49. Evaṃ dutiyenāti kā uppatti? Aññataro bārāṇasirājā daharova pabbajitukāmo amacce",
  "atk-s0505a:349_1": "āṇāpesi “deviṃ gahetvā rajjaṃ pariharatha, ahaṃ pabbajissāmī”ti. Amaccā “na, mahārāja,",
  "atk-s0505a:349_2": "arājakaṃ rajjaṃ amhehi sakkā rakkhituṃ, sāmantarājāno āgamma vilumpissanti, yāva",
  "atk-s0505a:349_3": "ekaputtopi uppajjati, tāva āgamehī”ti saññāpesuṃ. Muducitto rājā adhivāsesi. Atha",
  "atk-s0505a:349_4": "devī gabbhaṃ gaṇhi. Rājā punapi te āṇāpesi – “devī gabbhinī, puttaṃ jātaṃ rajje abhisiñcitvā",
  "atk-s0505a:349_5": "rajjaṃ pariharatha, ahaṃ pabbajissāmī”ti. Amaccā “dujjānaṃ, mahārāja, etaṃ devī puttaṃ",
  "atk-s0505a:349_6": "vā vijāyissati dhītaraṃ vā, vijāyanakālaṃ tāva āgamehī”ti punapi saññāpesuṃ. Atha",
  "atk-s0505a:349_7": "sā puttaṃ vijāyi. Tadāpi rājā tatheva amacce āṇāpesi. Amaccā punapi rājānaṃ “āgamehi,",
  "atk-s0505a:349_8": "mahārāja, yāva, paṭibalo hotī”ti bahūhi kāraṇehi saññāpesuṃ. Tato kumāre paṭibale",
  "atk-s0505a:349_9": "jāte amacce sannipātāpetvā “paṭibalo ayaṃ, taṃ rajje abhisiñcitvā paṭipajjathā”ti",
  "atk-s0505a:349_10": "amaccānaṃ okāsaṃ adatvā antarāpaṇā kāsāyavatthādayo sabbaparikkhāre āharāpetvā antepure",
  "atk-s0505a:349_11": "eva pabbajitvā mahājanako viya nikkhami. Sabbaparijano nānappakārakaṃ paridevamāno rājānaṃ anubandhi.",
  "atk-s0505a:350_0": "Rājā yāva attano rajjasīmā, tāva gantvā kattaradaṇḍena lekhaṃ katvā “ayaṃ lekhā nātikkamitabbā”ti",
  "atk-s0505a:350_1": "āha. Mahājano lekhāya sīsaṃ katvā, bhūmiyaṃ nipanno paridevamāno “tuyhaṃ dāni, tāta,",
  "atk-s0505a:350_2": "rañño āṇā, kiṃ karissatī”ti kumāraṃ lekhaṃ atikkamāpesi. Kumāro “tāta, tātā”ti dhāvitvā",
  "atk-s0505a:350_3": "rājānaṃ sampāpuṇi. Rājā kumāraṃ disvā “etaṃ mahājanaṃ pariharanto rajjaṃ kāresiṃ,",
  "atk-s0505a:350_4": "kiṃ dāni ekaṃ dārakaṃ pariharituṃ na sakkhissa”nti kumāraṃ gahetvā araññaṃ paviṭṭho,",
  "atk-s0505a:350_5": "tattha pubbapaccekabuddhehi vasitapaṇṇasālaṃ disvā vāsaṃ kappesi saddhiṃ puttena.",
  "atk-s0505a:350_6": "Tato kumāro varasayanādīsu kataparicayo tiṇasanthārake vā rajjumañcake vā sayamāno",
  "atk-s0505a:350_7": "rodati. Sītavātādīhi phuṭṭho samāno “sītaṃ, tāta, uṇhaṃ, tāta, makkhikā, tāta, khādanti,",
  "atk-s0505a:350_8": "chātomhi, tāta, pipāsitomhi, tātā”ti vadati. Rājā taṃ saññāpentoyeva rattiṃ vītināmeti.",
  "atk-s0505a:350_9": "Divāpissa piṇḍāya caritvā bhattaṃ upanāmeti, taṃ hoti missakabhattaṃ kaṅguvarakamuggādibahulaṃ.",
  "atk-s0505a:350_10": "Kumāro acchādentampi taṃ jighacchāvasena bhuñjamāno katipāheneva uṇhe ṭhapitapadumaṃ",
  "atk-s0505a:350_11": "viya milāyi. Paccekabodhisatto pana paṭisaṅkhānabalena nibbikāroyeva bhuñjati.",
  "atk-s0505a:351_0": "Tato so kumāraṃ saññāpento āha – “nagarasmiṃ, tāta, paṇītāhāro labbhati, tattha gacchāmā”ti.",
  "atk-s0505a:351_1": "Kumāro “āma, tātā”ti āha. Tato naṃ purakkhatvā āgatamaggeneva nivatti. Kumāramātāpi",
  "atk-s0505a:351_2": "devī “na dāni rājā kumāraṃ gahetvā araññe ciraṃ vasissati, katipāheneva nivattissatī”ti",
  "atk-s0505a:351_3": "cintetvā raññā kattaradaṇḍena likhitaṭṭhāneyeva vatiṃ kārāpetvā vāsaṃ kappesi. Tato",
  "atk-s0505a:351_4": "rājā tassā vatiyā avidūre ṭhatvā “ettha te, tāta, mātā nisinnā, gacchāhī”ti pesesi.",
  "atk-s0505a:351_5": "Yāva ca so taṃ ṭhānaṃ pāpuṇāti, tāva udikkhanto aṭṭhāsi “mā heva naṃ koci viheṭheyyā”ti.",
  "atk-s0505a:351_6": "Kumāro mātu santikaṃ dhāvanto agamāsi. Ārakkhakapurisā ca naṃ disvā deviyā ārocesuṃ.",
  "atk-s0505a:351_7": "Devī vīsatināṭakitthisahassaparivutā gantvā paṭiggahesi, rañño ca pavattiṃ pucchi.",
  "atk-s0505a:351_8": "Atha “pacchato āgacchatī”ti sutvā manusse pesesi. Rājāpi tāvadeva sakavasatiṃ agamāsi.",
  "atk-s0505a:351_9": "Manussā rājānaṃ adisvā nivattiṃsu. Tato devī nirāsāva hutvā, puttaṃ gahetvā, nagaraṃ",
  "atk-s0505a:351_10": "gantvā, taṃ rajje abhisiñci. Rājāpi attano vasatiṃ patvā, tattha nisinno vipassitvā,",
  "atk-s0505a:351_11": "paccekabodhiṃ sacchikatvā, mañjūsakarukkhamūle paccekabuddhānaṃ majjhe imaṃ udānagāthaṃ abhāsi –",
  "atk-s0505a:352": "“Evaṃ dutiyena saha mamassa, vācābhilāpo abhisajjanā vā;",
  "atk-s0505a:353": "Etaṃ bhayaṃ āyatiṃ pekkhamāno, eko care khaggavisāṇakappo”ti.",
  "atk-s0505a:354_0": "Sā padatthato uttānā eva. Ayaṃ panettha adhippāyo – yvāyaṃ etena dutiyena kumārena",
  "atk-s0505a:354_1": "sītuṇhādīni nivedentena sahavāsena taṃ saññāpentassa mama vācābhilāpo, tasmiṃ sinehavasena",
  "atk-s0505a:354_2": "abhisajjanā ca jātā, sace ahaṃ imaṃ na pariccajāmi, tato āyatimpi hessati yatheva",
  "atk-s0505a:354_3": "idāni; evaṃ dutiyena saha mamassa vācābhilāpo abhisajjanā vā. Ubhayampi cetaṃ antarāyakaraṃ",
  "atk-s0505a:354_4": "visesādhigamassāti etaṃ bhayaṃ āyatiṃ pekkhamāno taṃ chaḍḍetvā yoniso paṭipajjitvā",
  "atk-s0505a:354_5": "paccekabodhiṃ adhigatomhīti. Sesaṃ vuttanayamevāti.",
  "atk-s0505a:355": "Āyatibhayagāthāvaṇṇanā samattā.",
  "atk-s0505a:356_0": "50. Kāmā hi citrāti kā uppatti? Bārāṇasiyaṃ kira seṭṭhiputto daharova seṭṭhiṭṭhānaṃ",
  "atk-s0505a:356_1": "labhi. Tassa tiṇṇaṃ utūnaṃ tayo pāsādā honti. So tattha sabbasampattīhi devakumāro",
  "atk-s0505a:356_2": "viya paricāreti. So daharova samāno “pabbajissāmī”ti mātāpitaro yāci. Te naṃ vārenti.",
  "atk-s0505a:356_3": "So tatheva nibandhati. Punapi naṃ mātāpitaro “tvaṃ, tāta, sukhumālo, dukkarā pabbajjā,",
  "atk-s0505a:356_4": "khuradhārāya upari caṅkamanasadisā”ti nānappakārehi vārenti. So tatheva nibandhati.",
  "atk-s0505a:356_5": "Te cintesuṃ “sacāyaṃ pabbajati, amhākaṃ domanassaṃ hoti. Sace naṃ nivārema, etassa",
  "atk-s0505a:356_6": "domanassaṃ hoti. Apica amhākaṃ domanassaṃ hotu, mā ca etassā”ti anujāniṃsu. Tato",
  "atk-s0505a:356_7": "so sabbaparijanaṃ paridevamānaṃ anādiyitvā isipatanaṃ gantvā paccekabuddhānaṃ santike",
  "atk-s0505a:356_8": "pabbaji. Tassa uḷārasenāsanaṃ na pāpuṇāti, mañcake taṭṭikaṃ pattharitvā sayi. So",
  "atk-s0505a:356_9": "varasayane kataparicayo sabbarattiṃ atidukkhito ahosi. Pabhātepi sarīraparikammaṃ",
  "atk-s0505a:356_10": "katvā, pattacīvaramādāya paccekabuddhehi saddhiṃ piṇḍāya pāvisi. Tattha vuḍḍhā aggāsanañca",
  "atk-s0505a:356_11": "aggapiṇḍañca labhanti, navakā yaṃkiñcideva āsanaṃ lūkhabhojanañca. So tena lūkhabhojanenāpi",
  "atk-s0505a:356_12": "atidukkhito ahosi. So katipāhaṃyeva kiso dubbaṇṇo hutvā nibbijji yathā taṃ aparipākagate",
  "atk-s0505a:356_13": "samaṇadhamme. Tato mātāpitūnaṃ dūtaṃ pesetvā uppabbaji. So katipāhaṃyeva balaṃ gahetvā",
  "atk-s0505a:356_14": "punapi pabbajitukāmo ahosi. Tato teneva kamena pabbajitvā punapi uppabbajitvā tatiyavāre",
  "atk-s0505a:356_15": "pabbajitvā sammā paṭipanno paccekasambodhiṃ sacchikatvā imaṃ udānagāthaṃ vatvā puna",
  "atk-s0505a:356_16": "paccekabuddhānaṃ majjhe imameva byākaraṇagāthaṃ abhāsi –",
  "atk-s0505a:357": "“Kāmā hi citrā madhurā manoramā, virūparūpena mathenti cittaṃ;",
  "atk-s0505a:358": "Ādīnavaṃ kāmaguṇesu disvā, eko care khaggavisāṇakappo”ti.",
  "atk-s0505a:359_0": "Tattha kāmāti dve kāmā vatthukāmā ca kilesakāmā ca. Tattha vatthukāmā manāpiyarūpādayo",
  "atk-s0505a:359_1": "dhammā, kilesakāmā chandādayo sabbepi rāgappabhedā. Idha pana vatthukāmā adhippetā.",
  "atk-s0505a:359_2": "Rūpādianekappakāravasena citrā. Lokassādavasena madhurā. Bālaputhujjanānaṃ manaṃ",
  "atk-s0505a:359_3": "ramentīti manoramā. Virūparūpenāti virūpena rūpena, anekavidhena sabhāvenāti vuttaṃ",
  "atk-s0505a:359_4": "hoti. Te hi rūpādivasena citrā, rūpādīsupi nīlādivasena vividharūpā. Evaṃ tena virūparūpena",
  "atk-s0505a:359_5": "tathā tathā assādaṃ dassetvā mathenti cittaṃ pabbajjāya abhiramituṃ na dentīti. Sesamettha",
  "atk-s0505a:359_6": "pākaṭameva. Nigamanampi dvīhi tīhi vā padehi yojetvā purimagāthāsu vuttanayeneva veditabbanti.",
  "atk-s0505a:360": "Kāmagāthāvaṇṇanā samattā.",
  "atk-s0505a:361_0": "51. Ītī cāti kā uppatti? Bārāṇasiyaṃ kira rañño gaṇḍo udapādi. Bāḷhā vedanā vattanti.",
  "atk-s0505a:361_1": "Vejjā “satthakammena vinā phāsu na hotī”ti bhaṇanti. Rājā tesaṃ abhayaṃ datvā satthakammaṃ",
  "atk-s0505a:361_2": "kārāpesi. Te phāletvā, pubbalohitaṃ nīharitvā, nibbedanaṃ katvā, vaṇaṃ paṭṭena bandhiṃsu,",
  "atk-s0505a:361_3": "āhārācāresu ca naṃ sammā ovadiṃsu. Rājā lūkhabhojanena kisasarīro ahosi, gaṇḍo cassa",
  "atk-s0505a:361_4": "milāyi. So phāsukasaññī hutvā siniddhāhāraṃ bhuñji. Tena ca sañjātabalo visaye paṭisevi.",
  "atk-s0505a:361_5": "Tassa gaṇḍo puna purimasabhāvameva sampāpuṇi. Evaṃ yāva tikkhattuṃ satthakammaṃ kārāpetvā,",
  "atk-s0505a:361_6": "vejjehi parivajjito nibbijjitvā, rajjaṃ pahāya pabbajitvā, araññaṃ pavisitvā, vipassanaṃ",
  "atk-s0505a:361_7": "ārabhitvā, sattahi vassehi paccekabodhiṃ sacchikatvā, imaṃ udānagāthaṃ bhāsitvā nandamūlakapabbhāraṃ agamāsi.",
  "atk-s0505a:362": "“Ītī ca gaṇḍo ca upaddavo ca, rogo ca sallañca bhayañca metaṃ;",
  "atk-s0505a:363": "Etaṃ bhayaṃ kāmaguṇesu disvā, eko care khaggavisāṇakappo”ti.",
  "atk-s0505a:364_0": "Tattha etīti īti, āgantukānaṃ akusalabhāgiyānaṃ byasanahetūnaṃ etaṃ adhivacanaṃ.",
  "atk-s0505a:364_1": "Tasmā kāmaguṇāpi ete anekabyasanāvahaṭṭhena daḷhasannipātaṭṭhena ca īti. Gaṇḍopi",
  "atk-s0505a:364_2": "asuciṃ paggharati, uddhumātaparipakkaparibhinno hoti. Tasmā ete kilesāsucipaggharaṇato",
  "atk-s0505a:364_3": "uppādajarābhaṅgehi uddhumātaparipakkaparibhinnabhāvato ca gaṇḍo. Upaddavatīti upaddavo;",
  "atk-s0505a:364_4": "anatthaṃ janento abhibhavati; ajjhottharatīti attho, rājadaṇḍādīnametaṃ adhivacanaṃ.",
  "atk-s0505a:364_5": "Tasmā kāmaguṇāpete aviditanibbānatthāvahahetutāya sabbupaddavavatthutāya ca upaddavo.",
  "atk-s0505a:364_6": "Yasmā panete kilesāturabhāvaṃ janentā sīlasaṅkhātamārogyaṃ, loluppaṃ vā uppādentā",
  "atk-s0505a:364_7": "pākatikameva ārogyaṃ vilumpanti, tasmā iminā ārogyavilumpanaṭṭheneva rogo. Abbhantaramanuppaviṭṭhaṭṭhena",
  "atk-s0505a:364_8": "pana antotudakaṭṭhena dunniharaṇīyaṭṭhena ca sallaṃ. Diṭṭhadhammikasamparāyikabhayāvahanato",
  "atk-s0505a:364_9": "bhayaṃ. Me etanti metaṃ. Sesamettha pākaṭameva. Nigamanaṃ vuttanayeneva veditabbanti.",
  "atk-s0505a:365": "Ītigāthāvaṇṇanā samattā.",
  "atk-s0505a:366_0": "52. Sītañcāti kā uppatti? Bārāṇasiyaṃ kira sītālukabrahmadatto nāma rājā ahosi. So",
  "atk-s0505a:366_1": "pabbajitvā araññakuṭikāya viharati. Tasmiñca padese sīte sītaṃ, uṇhe uṇhameva ca",
  "atk-s0505a:366_2": "hoti abbhokāsattā padesassa. Gocaragāme bhikkhā yāvadatthāya na labbhati. Pivanakapānīyampi",
  "atk-s0505a:366_3": "dullabhaṃ, vātātapaḍaṃsasarīsapāpi bādhenti. Tassa etadahosi – “ito aḍḍhayojanamatte",
  "atk-s0505a:366_4": "sampanno padeso, tattha sabbepi ete parissayā natthi. Yaṃnūnāhaṃ tattha gaccheyyaṃ;",
  "atk-s0505a:366_5": "phāsukaṃ viharantena sakkā visesaṃ adhigantu”nti. Tassa puna ahosi – “pabbajitā nāma",
  "atk-s0505a:366_6": "na paccayavasikā honti, evarūpañca cittaṃ vase vattenti, na cittassa vase vattenti,",
  "atk-s0505a:366_7": "nāhaṃ gamissāmī”ti paccavekkhitvā na agamāsi. Evaṃ yāvatatiyakaṃ uppannacittaṃ paccavekkhitvā",
  "atk-s0505a:366_8": "nivattesi. Tato tattheva satta vassāni vasitvā, sammā paṭipajjamāno paccekasambodhiṃ",
  "atk-s0505a:366_9": "sacchikatvā, imaṃ udānagāthaṃ bhāsitvā nandamūlakapabbhāraṃ agamāsi.",
  "atk-s0505a:367": "“Sītañca uṇhañca khudaṃ pipāsaṃ, vātātape ḍaṃsasarīsape ca;",
  "atk-s0505a:368": "Sabbānipetāni abhisambhavitvā, eko care khaggavisāṇakappo”ti.",
  "atk-s0505a:369_0": "Tattha sītañcāti sītaṃ nāma duvidhaṃ abbhantaradhātukkhobhapaccayañca, bāhiradhātukkhobhapaccayañca;",
  "atk-s0505a:369_1": "tathā uṇhaṃ. Ḍaṃsāti piṅgalamakkhikā. Sarīsapāti ye keci dīghajātikā saritvā gacchanti.",
  "atk-s0505a:369_2": "Sesaṃ pākaṭameva. Nigamanampi vuttanayeneva veditabbanti.",
  "atk-s0505a:370": "Sītālukagāthāvaṇṇanā samattā.",
  "atk-s0505a:371_0": "53. Nāgovāti kā uppatti? Bārāṇasiyaṃ kira aññataro rājā vīsati vassāni rajjaṃ kāretvā",
  "atk-s0505a:371_1": "kālakato niraye vīsati eva vassāni paccitvā himavantappadese hatthiyoniyaṃ uppajjitvā",
  "atk-s0505a:371_2": "sañjātakkhandho padumavaṇṇasakalasarīro uḷāro yūthapati mahānāgo ahosi. Tassa obhaggobhaggaṃ",
  "atk-s0505a:371_3": "sākhābhaṅgaṃ hatthichāpāva khādanti. Ogāhepi naṃ hatthiniyo kaddamena limpanti, sabbaṃ",
  "atk-s0505a:371_4": "pālileyyakanāgasseva ahosi. So yūthā nibbijjitvā pakkami. Tato naṃ padānusārena yūthaṃ",
  "atk-s0505a:371_5": "anubandhi. Evaṃ yāvatatiyaṃ pakkanto anubaddhova. Tato cintesi – “idāni mayhaṃ nattako",
  "atk-s0505a:371_6": "bārāṇasiyaṃ rajjaṃ kāreti, yaṃnūnāhaṃ attano purimajātiyā uyyānaṃ gaccheyyaṃ, tatra",
  "atk-s0505a:371_7": "maṃ so rakkhissatī”ti. Tato rattiṃ niddāvasaṃ gate yūthe yūthaṃ pahāya tameva uyyānaṃ",
  "atk-s0505a:371_8": "pāvisi. Uyyānapālo disvā rañño ārocesi. Rājā “hatthiṃ gahessāmī”ti senāya parivāresi.",
  "atk-s0505a:371_9": "Hatthī rājānaṃ eva abhimukho gacchati. Rājā “maṃ abhimukho etī”ti khurappaṃ sannayhitvā",
  "atk-s0505a:371_10": "aṭṭhāsi. Tato hatthī “vijjheyyāpi maṃ eso”ti mānusikāya vācāya “brahmadatta, mā maṃ",
  "atk-s0505a:371_11": "vijjha, ahaṃ te ayyako”ti āha. Rājā “kiṃ bhaṇasī”ti sabbaṃ pucchi. Hatthīpi rajje",
  "atk-s0505a:371_12": "ca narake ca hatthiyoniyañca pavattiṃ sabbaṃ ārocesi. Rājā “sundaraṃ, mā bhāyi, mā",
  "atk-s0505a:371_13": "ca kañci bhiṃsāpehī”ti hatthino vaṭṭañca ārakkhake ca hatthibhaṇḍe ca upaṭṭhāpesi.",
  "atk-s0505a:372_0": "Athekadivasaṃ rājā hatthikkhandhagato “ayaṃ vīsati vassāni rajjaṃ katvā niraye pakko,",
  "atk-s0505a:372_1": "vipākāvasesena ca tiracchānayoniyaṃ uppanno, tatthapi gaṇavāsasaṅghaṭṭanaṃ asahanto",
  "atk-s0505a:372_2": "idhāgato. Aho dukkho gaṇavāso, ekībhāvo eva ca pana sukho”ti cintetvā tattheva vipassanaṃ",
  "atk-s0505a:372_3": "ārabhitvā paccekabodhiṃ sacchākāsi. Taṃ lokuttarasukhena sukhitaṃ amaccā upasaṅkamitvā,",
  "atk-s0505a:372_4": "paṇipātaṃ katvā “yānakālo mahārājā”ti āhaṃsu. Tato “nāhaṃ rājā”ti vatvā purimanayeneva",
  "atk-s0505a:372_5": "imaṃ gāthaṃ abhāsi –",
  "atk-s0505a:373": "“Nāgova yūthāni vivajjayitvā, sañjātakhandho padumī uḷāro;",
  "atk-s0505a:374": "Yathābhirantaṃ viharaṃ araññe, eko care khaggavisāṇakappo”ti.",
  "atk-s0505a:375_0": "Sā padatthato pākaṭā eva. Ayaṃ panettha adhippāyayojanā. Sā ca kho yuttivaseneva,",
  "atk-s0505a:375_1": "na anussavavasena. Yathā ayaṃ hatthī manussakantesu sīlesu dantattā adantabhūmiṃ",
  "atk-s0505a:375_2": "nāgacchatīti vā, sarīramahantatāya vā nāgo, evaṃ kudāssu nāmāhampi ariyakantesu sīlesu",
  "atk-s0505a:375_3": "dantattā adantabhūmiṃ nāgamanena āguṃ akaraṇena puna itthattaṃ anāgamanena ca guṇasarīramahantatāya",
  "atk-s0505a:375_4": "vā nāgo bhaveyyaṃ. Yathā cesa yūthāni vivajjetvā ekacariyasukhena yathābhirantaṃ",
  "atk-s0505a:375_5": "viharaṃ araññe eko care khaggavisāṇakappo, kudāssu nāmāhampi evaṃ gaṇaṃ vivajjetvā",
  "atk-s0505a:375_6": "ekavihārasukhena jhānasukhena yathābhirantaṃ viharaṃ araññe attano yathā yathā sukhaṃ,",
  "atk-s0505a:375_7": "tathā tathā yattakaṃ vā icchāmi, tattakaṃ araññe nivāsaṃ eko care khaggavisāṇakappo",
  "atk-s0505a:375_8": "careyyanti attho. Yathā cesa susaṇṭhitakkhandhatāya sañjātakkhandho, kudāssu nāmāhampi",
  "atk-s0505a:375_9": "evaṃ asekhasīlakkhandhamahantatāya sañjātakkhandho bhaveyyaṃ. Yathā cesa padumasadisagattatāya",
  "atk-s0505a:375_10": "vā padumakule uppannatāya vā padumī, kudāssu nāmāhampi evaṃ padumasadisaujugattatāya",
  "atk-s0505a:375_11": "vā ariyajātipadume uppannatāya vā padumī bhaveyyaṃ. Yathā cesa thāmabalajavādīhi",
  "atk-s0505a:375_12": "uḷāro, kudāssu nāmāhampi evaṃ parisuddhakāyasamācāratādīhi sīlasamādhinibbedhikapaññādīhi",
  "atk-s0505a:375_13": "vā uḷāro bhaveyyanti evaṃ cintento vipassanaṃ ārabhitvā paccekabodhiṃ adhigatomhīti.",
  "atk-s0505a:376": "Nāgagāthāvaṇṇanā samattā.",
  "atk-s0505a:377_0": "54. Aṭṭhāna tanti kā uppatti? Bārāṇasirañño kira putto daharo eva samāno pabbajitukāmo",
  "atk-s0505a:377_1": "mātāpitaro yāci. Mātāpitaro naṃ vārenti. So vāriyamānopi nibandhatiyeva “pabbajissāmī”ti.",
  "atk-s0505a:377_2": "Tato naṃ pubbe vuttaseṭṭhiputtaṃ viya sabbaṃ vatvā anujāniṃsu. Pabbajitvā ca uyyāneyeva",
  "atk-s0505a:377_3": "vasitabbanti paṭijānāpesuṃ, so tathā akāsi. Tassa mātā pātova vīsatisahassanāṭakitthiparivutā",
  "atk-s0505a:377_4": "uyyānaṃ gantvā, puttaṃ yāguṃ pāyetvā, antarā khajjakādīni ca khādāpetvā, yāva majjhanhikasamayaṃ",
  "atk-s0505a:377_5": "tena saddhiṃ samullapitvā, nagaraṃ pavisati. Pitā ca majjhanhike āgantvā, taṃ bhojetvā",
  "atk-s0505a:377_6": "attanāpi bhuñjitvā, divasaṃ tena saddhiṃ samullapitvā, sāyanhasamaye jagganapurise",
  "atk-s0505a:377_7": "ṭhapetvā nagaraṃ pavisati. So evaṃ rattindivaṃ avivitto viharati. Tena kho pana samayena",
  "atk-s0505a:377_8": "ādiccabandhu nāma paccekabuddho nandamūlakapabbhāre viharati. So āvajjento taṃ addasa",
  "atk-s0505a:377_9": "– “ayaṃ kumāro pabbajituṃ asakkhi, jaṭaṃ chindituṃ na sakkotī”ti. Tato paraṃ āvajji",
  "atk-s0505a:377_10": "“attano dhammatāya nibbijjissati, no”ti. Atha “dhammatāya nibbindanto aticiraṃ bhavissatī”ti",
  "atk-s0505a:377_11": "ñatvā “tassa ārammaṇaṃ dassessāmī”ti pubbe vuttanayeneva manosilātalato āgantvā uyyāne",
  "atk-s0505a:377_12": "aṭṭhāsi. Rājapuriso disvā “paccekabuddho āgato, mahārājā”ti rañño ārocesi. Rājā “idāni",
  "atk-s0505a:377_13": "me putto paccekabuddhena saddhiṃ anukkaṇṭhito vasissatī”ti pamuditamano hutvā paccekabuddhaṃ",
  "atk-s0505a:377_14": "sakkaccaṃ upaṭṭhahitvā tattheva vāsaṃ yācitvā paṇṇasālādivāvihāraṭṭhānacaṅkamādisabbaṃ kāretvā vāsesi.",
  "atk-s0505a:378_0": "So tattha vasanto ekadivasaṃ okāsaṃ labhitvā kumāraṃ pucchi “kosi tva”nti? So āha",
  "atk-s0505a:378_1": "“ahaṃ pabbajito”ti. “Pabbajitā nāma na edisā hontī”ti. “Atha bhante, kīdisā honti,",
  "atk-s0505a:378_2": "kiṃ mayhaṃ ananucchavika”nti vutte “tvaṃ attano ananucchavikaṃ na pekkhasi, nanu",
  "atk-s0505a:378_3": "te mātā vīsatisahassaitthīhi saddhiṃ pubbaṇhasamaye āgacchantī uyyānaṃ avivittaṃ",
  "atk-s0505a:378_4": "karoti, pitā mahatā balakāyena sāyanhasamaye, jagganapurisā sakalarattiṃ; pabbajitā",
  "atk-s0505a:378_5": "nāma tava sadisā na honti, ‘edisā pana hontī”’ti tatra ṭhitasseva iddhiyā himavante",
  "atk-s0505a:378_6": "aññataraṃ vihāraṃ dassesi. So tattha paccekabuddhe ālambanabāhaṃ nissāya ṭhite ca",
  "atk-s0505a:378_7": "caṅkamante ca rajanakammasūcikammādīni karonte ca disvā āha – “tumhe idha, nāgacchatha,",
  "atk-s0505a:378_8": "pabbajjā nāma tumhehi anuññātā”ti. “Āma, pabbajjā anuññātā, pabbajitakālato paṭṭhāya",
  "atk-s0505a:378_9": "samaṇā nāma attano nissaraṇaṃ kātuṃ icchitapatthitañca padesaṃ gantuṃ labhanti, ettakaṃva",
  "atk-s0505a:378_10": "vaṭṭatī”ti vatvā ākāse ṭhatvā –",
  "atk-s0505a:379": "“Aṭṭhāna taṃ saṅgaṇikāratassa, yaṃ phassaye sāmayikaṃ vimutti”nti. –",
  "atk-s0505a:380_0": "Imaṃ upaḍḍhagāthaṃ vatvā, dissamāneneva kāyena nandamūlakapabbhāraṃ agamāsi. Evaṃ",
  "atk-s0505a:380_1": "gate paccekabuddhe so attano paṇṇasālaṃ pavisitvā nipajji. Ārakkhakapurisopi “sayito",
  "atk-s0505a:380_2": "kumāro, idāni kuhiṃ gamissatī”ti pamatto niddaṃ okkami. So tassa pamattabhāvaṃ ñatvā",
  "atk-s0505a:380_3": "pattacīvaraṃ gahetvā araññaṃ pāvisi. Tatra ca vivitto vipassanaṃ ārabhitvā, paccekabodhiṃ",
  "atk-s0505a:380_4": "sacchikatvā, paccekabuddhaṭṭhānaṃ gato. Tatra ca “kathamadhigata”nti pucchito ādiccabandhunā",
  "atk-s0505a:380_5": "vuttaṃ upaḍḍhagāthaṃ paripuṇṇaṃ katvā abhāsi.",
  "atk-s0505a:381_0": "Tassattho – aṭṭhāna tanti. Aṭṭhānaṃ taṃ, akāraṇaṃ tanti vuttaṃ hoti, anunāsikalopo",
  "atk-s0505a:381_1": "kato “ariyasaccāna dassana”ntiādīsu viya. Saṅgaṇikāratassāti gaṇābhiratassa. Yanti",
  "atk-s0505a:381_2": "karaṇavacanametaṃ “yaṃ hirīyati hirīyitabbenā”tiādīsu viya. Phassayeti adhigacche.",
  "atk-s0505a:381_3": "Sāmayikaṃ vimuttinti lokiyasamāpattiṃ. Sā hi appitappitasamaye eva paccanīkehi vimuccanato",
  "atk-s0505a:381_4": "“sāmayikā vimuttī”ti vuccati. Taṃ sāmayikaṃ vimuttiṃ. Aṭṭhānaṃ taṃ, na taṃ kāraṇaṃ",
  "atk-s0505a:381_5": "vijjati saṅgaṇikāratassa, yena kāraṇena phassayeti etaṃ ādiccabandhussa paccekabuddhassa",
  "atk-s0505a:381_6": "vaco nisamma saṅgaṇikāratiṃ pahāya yoniso paṭipajjanto adhigatomhīti āha. Sesaṃ vuttanayamevāti.",
  "atk-s0505a:382": "Aṭṭhānagāthāvaṇṇanā samattā.",
  "atk-s0505a:383": "Dutiyo vaggo niṭṭhito.",
  "atk-s0505a:384_0": "55. Diṭṭhīvisūkānīti kā uppatti? Bārāṇasiyaṃ kira aññataro rājā rahogato cintesi",
  "atk-s0505a:384_1": "– “yathā sītādīnaṃ paṭighātakāni uṇhādīni atthi, atthi nu kho evaṃ vaṭṭapaṭighātakaṃ",
  "atk-s0505a:384_2": "vinaṭṭaṃ, no”ti. So amacce pucchi – “vivaṭṭaṃ jānāthā”ti? Te “jānāma, mahārājā”ti",
  "atk-s0505a:384_3": "āhaṃsu. Rājā – “kiṃ ta”nti? Tato “antavā loko”tiādinā nayena sassatucchedaṃ kathesuṃ.",
  "atk-s0505a:384_4": "Atha rājā “ime na jānanti, sabbepime diṭṭhigatikā”ti sayameva tesaṃ vilomatañca ayuttatañca",
  "atk-s0505a:384_5": "disvā “vaṭṭapaṭighātakaṃ vivaṭṭaṃ atthi, taṃ gavesitabba”nti cintetvā rajjaṃ pahāya",
  "atk-s0505a:384_6": "pabbajitvā vipassanto paccekabodhiṃ sacchākāsi. Imañca udānagāthaṃ abhāsi paccekabuddhamajjhe byākaraṇagāthañca –",
  "atk-s0505a:385": "“Diṭṭhīvisūkāni upātivatto, patto niyāmaṃ paṭiladdhamaggo;",
  "atk-s0505a:386": "Uppannañāṇomhi anaññaneyyo, eko care khaggavisāṇakappo”ti.",
  "atk-s0505a:387_0": "Tassattho – diṭṭhīvisūkānīti dvāsaṭṭhidiṭṭhigatāni. Tāni hi maggasammādiṭṭhiyā visūkaṭṭhena",
  "atk-s0505a:387_1": "vijjhanaṭṭhena vilomaṭṭhena ca visūkāni. Evaṃ diṭṭhiyā visūkāni, diṭṭhi eva vā visūkāni",
  "atk-s0505a:387_2": "diṭṭhivisūkāni. Upātivattoti dassanamaggena atikkanto. Patto niyāmanti avinipātadhammatāya",
  "atk-s0505a:387_3": "sambodhiparāyaṇatāya ca niyatabhāvaṃ adhigato, sammattaniyāmasaṅkhātaṃ vā paṭhamamagganti.",
  "atk-s0505a:387_4": "Ettāvatā paṭhamamaggakiccanipphatti ca tassa paṭilābho ca vutto. Idāni paṭiladdhamaggoti",
  "atk-s0505a:387_5": "iminā sesamaggapaṭilābhaṃ dasseti. Uppannañāṇomhīti uppannapaccekabodhiñāṇo amhi.",
  "atk-s0505a:387_6": "Etena phalaṃ dasseti. Anaññaneyyoti aññehi “idaṃ saccaṃ, idaṃ sacca”nti na netabbo.",
  "atk-s0505a:387_7": "Etena sayambhutaṃ dīpeti, patte vā paccekabodhiñāṇe aneyyatāya abhāvā sayaṃvasitaṃ.",
  "atk-s0505a:387_8": "Samathavipassanāya vā diṭṭhivisūkāni upātivatto, ādimaggena patto niyāmaṃ, sesehi",
  "atk-s0505a:387_9": "paṭiladdhamaggo, phalañāṇena uppannañāṇo, taṃ sabbaṃ attanāva adhigatoti anaññaneyyo.",
  "atk-s0505a:387_10": "Sesaṃ vuttanayeneva veditabbanti.",
  "atk-s0505a:388": "Diṭṭhivisūkagāthāvaṇṇanā samattā.",
  "atk-s0505a:389_0": "56. Nillolupoti kā uppatti? Bārāṇasirañño kira sūdo antarabhattaṃ pacitvā upanāmesi",
  "atk-s0505a:389_1": "manuññadassanaṃ sādurasaṃ “appeva nāma me rājā dhanamanuppadeyyā”ti. Taṃ rañño gandheneva",
  "atk-s0505a:389_2": "bhottukāmataṃ janesi mukhe kheḷaṃ uppādentaṃ. Paṭhamakabaḷe pana mukhe pakkhittamatte",
  "atk-s0505a:389_3": "sattarasaharaṇisahassāni amateneva phuṭṭhāni ahesuṃ. Sūdo “idāni me dassati, idāni",
  "atk-s0505a:389_4": "me dassatī”ti cintesi. Rājāpi “sakkārāraho sūdo”ti cintesi – “rasaṃ sāyitvā pana",
  "atk-s0505a:389_5": "sakkarontaṃ maṃ pāpako kittisaddo abbhuggaccheyya – ‘lolo ayaṃ rājā rasagaruko”’ti",
  "atk-s0505a:389_6": "na kiñci abhaṇi. Evaṃ yāva bhojanapariyosānaṃ, tāva sūdopi “idāni dassati, idāni",
  "atk-s0505a:389_7": "dassatī”ti cintesi. Rājāpi avaṇṇabhayena na kiñci abhaṇi. Tato sūdo “natthi imassa",
  "atk-s0505a:389_8": "rañño jivhāviññāṇa”nti dutiyadivase arasabhattaṃ upanāmesi. Rājā bhuñjanto “niggahāraho",
  "atk-s0505a:389_9": "ajja sūdo”ti jānantopi pubbe viya paccavekkhitvā avaṇṇabhayena na kiñci abhaṇi. Tato",
  "atk-s0505a:389_10": "sūdo “rājā neva sundaraṃ nāsundaraṃ jānātī”ti cintetvā sabbaṃ paribbayaṃ attanā gahetvā",
  "atk-s0505a:389_11": "yaṃkiñcideva pacitvā rañño deti. Rājā “aho vata lobho, ahaṃ nāma vīsati nagarasahassāni",
  "atk-s0505a:389_12": "bhuñjanto imassa lobhena bhattamattampi na labhāmī”ti nibbijjitvā, rajjaṃ pahāya",
  "atk-s0505a:389_13": "pabbajitvā, vipassanto paccekabodhiṃ sacchākāsi, purimanayeneva ca imaṃ gāthaṃ abhāsi –",
  "atk-s0505a:390": "“Nillolupo nikkuho nippipāso, nimmakkho niddhantakasāvamoho;",
  "atk-s0505a:391": "Nirāsayo sabbaloke bhavitvā, eko care khaggavisāṇakappo”ti.",
  "atk-s0505a:392_0": "Tattha nillolupoti alolupo. Yo hi rasataṇhābhibhūto hoti, so bhusaṃ luppati punappunañca",
  "atk-s0505a:392_1": "luppati, tena lolupoti vuccati. Tasmā esa taṃ paṭikkhipanto āha “nillolupo”ti. Nikkuhoti",
  "atk-s0505a:392_2": "ettha kiñcāpi yassa tividhaṃ kuhanavatthu natthi, so nikkuhoti vuccati. Imissā pana",
  "atk-s0505a:392_3": "gāthāya manuññabhojanādīsu vimhayamanāpajjanato nikkuhoti ayamadhippāyo. Nippipāsoti",
  "atk-s0505a:392_4": "ettha pātumicchā pipāsā, tassā abhāvena nippipāso, sādurasalobhena bhottukamyatāvirahitoti",
  "atk-s0505a:392_5": "attho. Nimmakkhoti ettha paraguṇavināsanalakkhaṇo makkho, tassa abhāvena nimmakkho.",
  "atk-s0505a:392_6": "Attano gahaṭṭhakāle sūdassa guṇamakkhanābhāvaṃ sandhāyāha. Niddhantakasāvamohoti",
  "atk-s0505a:392_7": "ettha rāgādayo tayo, kāyaduccaritādīni ca tīṇīti cha dhammā yathāsambhavaṃ appasannaṭṭhena",
  "atk-s0505a:392_8": "sakabhāvaṃ vijahāpetvā parabhāvaṃ gaṇhāpanaṭṭhena kasaṭaṭṭhena ca kasāvāti veditabbā. Yathāha –",
  "atk-s0505a:393": "“Tattha, katame tayo kasāvā? Rāgakasāvo, dosakasāvo, mohakasāvo, ime tayo kasāvā. Tattha, katame aparepi tayo kasāvā? Kāyakasāvo, vacīkasāvo, manokasāvo”ti.",
  "atk-s0505a:394_0": "Tesu mohaṃ ṭhapetvā pañcannaṃ kasāvānaṃ tesañca sabbesaṃ mūlabhūtassa mohassa niddhantattā",
  "atk-s0505a:394_1": "niddhantakasāvamoho, tiṇṇaṃ eva vā kāyavacīmanokasāvānaṃ mohassa ca niddhantattā",
  "atk-s0505a:394_2": "niddhantakasāvamoho. Itaresu nillolupatādīhi rāgakasāvassa, nimmakkhatāya dosakasāvassa",
  "atk-s0505a:394_3": "niddhantabhāvo siddho eva. Nirāsayoti nittaṇho. Sabbaloketi sakalaloke, tīsu bhavesu",
  "atk-s0505a:394_4": "dvādasasu vā āyatanesu bhavavibhavataṇhāvirahito hutvāti attho. Sesaṃ vuttanayeneva",
  "atk-s0505a:394_5": "veditabbaṃ. Atha vā tayopi pāde vatvā eko careti eko carituṃ sakkuṇeyyāti evampi",
  "atk-s0505a:394_6": "ettha sambandho kātabboti.",
  "atk-s0505a:395": "Nillolupagāthāvaṇṇanā samattā.",
  "atk-s0505a:396_0": "57. Pāpaṃ sahāyanti kā uppatti? Bārāṇasiyaṃ kira aññataro rājā mahaccarājānubhāvena",
  "atk-s0505a:396_1": "nagaraṃ padakkhiṇaṃ karonto manusse koṭṭhāgārato purāṇadhaññāni bahiddhā nīharante",
  "atk-s0505a:396_2": "disvā “kiṃ, bhaṇe, ida”nti amacce pucchi. “Idāni, mahārāja, navadhaññāni uppajjissanti,",
  "atk-s0505a:396_3": "tesaṃ okāsaṃ kātuṃ ime manussā purāṇadhaññādīni chaḍḍentī”ti. Rājā – “kiṃ, bhaṇe,",
  "atk-s0505a:396_4": "itthāgārabalakāyādīnaṃ vaṭṭaṃ paripuṇṇa”nti? “Āma, mahārāja, paripuṇṇanti”. “Tena",
  "atk-s0505a:396_5": "hi, bhaṇe, dānasālaṃ kārāpetha, dānaṃ dassāmi, mā imāni dhaññāni anupakārāni vinassiṃsū”ti.",
  "atk-s0505a:396_6": "Tato naṃ aññataro diṭṭhigatiko amacco “mahārāja, natthi dinna”nti ārabbha yāva “bālā",
  "atk-s0505a:396_7": "ca paṇḍitā ca sandhāvitvā saṃsaritvā dukkhassantaṃ karissantī”ti vatvā nivāresi.",
  "atk-s0505a:396_8": "So dutiyampi tatiyampi koṭṭhāgāre vilumpante disvā tatheva āṇāpesi. Tatiyampi naṃ",
  "atk-s0505a:396_9": "“mahārāja, dattupaññattaṃ yadidaṃ dāna”ntiādīni vatvā nivāresi. So “are, ahaṃ attano",
  "atk-s0505a:396_10": "santakampi na labhāmi dātuṃ, kiṃ me imehi pāpasahāyehī”ti nibbinno rajjaṃ pahāya",
  "atk-s0505a:396_11": "pabbajitvā vipassanto paccekabodhiṃ sacchākāsi. Tañca pāpaṃ sahāyaṃ garahanto imaṃ",
  "atk-s0505a:396_12": "udānagāthaṃ abhāsi –",
  "atk-s0505a:397": "“Pāpaṃ sahāyaṃ parivajjayetha, anatthadassiṃ visame niviṭṭhaṃ;",
  "atk-s0505a:398": "Sayaṃ na seve pasutaṃ pamattaṃ, eko care khaggavisāṇakappo”ti.",
  "atk-s0505a:399_0": "Tassāyaṃ saṅkhepattho – yvāyaṃ dasavatthukāya pāpadiṭṭhiyā samannāgatattā pāpo, paresampi",
  "atk-s0505a:399_1": "anatthaṃ passatīti anatthadassī, kāyaduccaritādimhi ca visame niviṭṭho, taṃ atthakāmo",
  "atk-s0505a:399_2": "kulaputto pāpaṃ sahāyaṃ parivajjayetha anatthadassiṃ visame niviṭṭhaṃ. Sayaṃ na seveti",
  "atk-s0505a:399_3": "attano vasena na seve. Yadi pana paravaso hoti, kiṃ sakkā kātunti vuttaṃ hoti. Pasutanti",
  "atk-s0505a:399_4": "pasaṭaṃ, diṭṭhivasena tattha tattha lagganti attho. Pamattanti kāmaguṇesu vossaṭṭhacittaṃ,",
  "atk-s0505a:399_5": "kusalabhāvanārahitaṃ vā. Taṃ evarūpaṃ na seve, na bhaje, na payirupāse, aññadatthu",
  "atk-s0505a:399_6": "eko care khaggavisāṇakappoti.",
  "atk-s0505a:400": "Pāpasahāyagāthāvaṇṇanā samattā.",
  "atk-s0505a:401_0": "58. Bahussutanti kā uppatti? Pubbe kira kassapassa bhagavato sāsane aṭṭha paccekabodhisattā",
  "atk-s0505a:401_1": "pabbajitvā gatapaccāgatavattaṃ pūretvā devaloke uppannāti sabbaṃ anavajjabhojīgāthāya",
  "atk-s0505a:401_2": "vuttasadisameva. Ayaṃ pana viseso – paccekabuddhe nisīdāpetvā rājā āha “ke tumhe”ti?",
  "atk-s0505a:401_3": "Te āhaṃsu – “mayaṃ, mahārāja, bahussutā nāmā”ti. Rājā – “ahaṃ sutabrahmadatto nāma,",
  "atk-s0505a:401_4": "sutena tittiṃ na gacchāmi, handa, nesaṃ santike vicitranayaṃ saddhammadesanaṃ sossāmī”ti",
  "atk-s0505a:401_5": "attamano dakkhiṇodakaṃ datvā, parivisitvā, bhattakiccapariyosāne saṅghattherassa",
  "atk-s0505a:401_6": "pattaṃ gahetvā, vanditvā, purato nisīdi “dhammakathaṃ, bhante, karothā”ti. So “sukhito",
  "atk-s0505a:401_7": "hotu, mahārāja, rāgakkhayo hotū”ti vatvā uṭṭhito. Rājā “ayaṃ na bahussuto, dutiyo",
  "atk-s0505a:401_8": "bahussuto bhavissati, sve dāni vicitradhammadesanaṃ sossāmī”ti svātanāya nimantesi.",
  "atk-s0505a:401_9": "Evaṃ yāva sabbesaṃ paṭipāṭi gacchati, tāva nimantesi. Te sabbepi “dosakkhayo hotu,",
  "atk-s0505a:401_10": "mohakkhayo, gatikkhayo, vaṭṭakkhayo, upadhikkhayo, taṇhakkhayo hotū”ti evaṃ ekekaṃ",
  "atk-s0505a:401_11": "padaṃ visesetvā sesaṃ paṭhamasadisameva vatvā uṭṭhahiṃsu.",
  "atk-s0505a:402_0": "Tato rājā “ime ‘bahussutā maya’nti bhaṇanti, na ca tesaṃ vicitrakathā, kimetehi vutta”nti",
  "atk-s0505a:402_1": "tesaṃ vacanatthaṃ upaparikkhitumāraddho. Atha “rāgakkhayo hotū”ti upaparikkhanto",
  "atk-s0505a:402_2": "“rāge khīṇe dosopi mohopi aññataraññatarepi kilesā khīṇā hontī”ti ñatvā attamano",
  "atk-s0505a:402_3": "ahosi – “nippariyāyabahussutā ime samaṇā. Yathā hi purisena mahāpathaviṃ vā ākāsaṃ",
  "atk-s0505a:402_4": "vā aṅguliyā niddisantena na aṅgulimattova padeso niddiṭṭho hoti, apica, kho, pana",
  "atk-s0505a:402_5": "pathavīākāsā eva niddiṭṭhā honti, evaṃ imehi ekamekaṃ atthaṃ niddisantehi aparimāṇā",
  "atk-s0505a:402_6": "atthā niddiṭṭhā hontī”ti. Tato so “kudāssu nāmāhampi evaṃ bahussuto bhavissāmī”ti",
  "atk-s0505a:402_7": "tathārūpaṃ bahussutabhāvaṃ patthento rajjaṃ pahāya pabbajitvā, vipassanto paccekabodhiṃ",
  "atk-s0505a:402_8": "sacchikatvā, imaṃ udānagāthaṃ abhāsi –",
  "atk-s0505a:403": "“Bahussutaṃ dhammadharaṃ bhajetha, mittaṃ uḷāraṃ paṭibhānavantaṃ;",
  "atk-s0505a:404": "Aññāya atthāni vineyya kaṅkhaṃ, eko care khaggavisāṇakappo”ti.",
  "atk-s0505a:405_0": "Tatthāyaṃ saṅkhepattho – bahussutanti duvidho bahussuto tīsu piṭakesu atthato nikhilo",
  "atk-s0505a:405_1": "pariyattibahussuto ca, maggaphalavijjābhiññānaṃ paṭividdhattā paṭivedhabahussuto",
  "atk-s0505a:405_2": "ca. Āgatāgamo dhammadharo. Uḷārehi pana kāyavacīmanokammehi samannāgato uḷāro. Yuttapaṭibhāno",
  "atk-s0505a:405_3": "ca muttapaṭibhāno ca yuttamuttapaṭibhāno ca paṭibhānavā. Pariyattiparipucchādhigamavasena",
  "atk-s0505a:405_4": "vā tidhā paṭibhānavā veditabbo. Yassa hi pariyatti paṭibhāti, so pariyattipaṭibhānavā.",
  "atk-s0505a:405_5": "Yassa atthañca ñāṇañca lakkhaṇañca ṭhānāṭṭhānañca paripucchantassa paripucchā paṭibhāti,",
  "atk-s0505a:405_6": "so paripucchāpaṭibhānavā. Yena maggādayo paṭividdhā honti, so adhigamapaṭibhānavā.",
  "atk-s0505a:405_7": "Taṃ evarūpaṃ bahussutaṃ dhammadharaṃ bhajetha mittaṃ uḷāraṃ paṭibhānavantaṃ. Tato",
  "atk-s0505a:405_8": "tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato",
  "atk-s0505a:405_9": "vā anekappakārāni aññāya atthāni. Tato – “ahosiṃ nu kho ahaṃ atītamaddhāna”ntiādīsu",
  "atk-s0505a:405_10": "kaṅkhaṭṭhānesu vineyya kaṅkhaṃ, vicikicchaṃ vinetvā vināsetvā evaṃ katasabbakicco",
  "atk-s0505a:405_11": "eko care khaggavisāṇakappoti.",
  "atk-s0505a:406": "Bahussutagāthāvaṇṇanā samattā.",
  "atk-s0505a:407_0": "59. Khiḍḍaṃ ratinti kā uppatti? Bārāṇasiyaṃ vibhūsakabrahmadatto nāma rājā pātova",
  "atk-s0505a:407_1": "yāguṃ vā bhattaṃ vā bhuñjitvā nānāvidhavibhūsanehi attānaṃ vibhūsāpetvā mahāādāse",
  "atk-s0505a:407_2": "sakalasarīraṃ disvā yaṃ na icchati taṃ apanetvā aññena vibhūsanena vibhūsāpeti. Tassa",
  "atk-s0505a:407_3": "ekadivasaṃ evaṃ karoto bhattavelā majjhanhikasamayo patto. Atha avibhūsitova dussapaṭṭena",
  "atk-s0505a:407_4": "sīsaṃ veṭhetvā, bhuñjitvā, divāseyyaṃ upagacchi. Punapi uṭṭhahitvā tatheva karoto",
  "atk-s0505a:407_5": "sūriyo atthaṅgato. Evaṃ dutiyadivasepi tatiyadivasepi. Athassa evaṃ maṇḍanappasutassa",
  "atk-s0505a:407_6": "piṭṭhirogo udapādi. Tassetadahosi – “aho re, ahaṃ sabbathāmena vibhūsantopi imasmiṃ",
  "atk-s0505a:407_7": "kappake vibhūsane asantuṭṭho lobhaṃ uppādesiṃ. Lobho ca nāmesa apāyagamanīyo dhammo,",
  "atk-s0505a:407_8": "handāhaṃ, lobhaṃ niggaṇhāmī”ti rajjaṃ pahāya pabbajitvā vipassanto paccekabodhiṃ",
  "atk-s0505a:407_9": "sacchikatvā imaṃ udānagāthaṃ abhāsi –",
  "atk-s0505a:408": "“Khiḍḍaṃ ratiṃ kāmasukhañca loke, analaṅkaritvā anapekkhamāno;",
  "atk-s0505a:409": "Vibhūsanaṭṭhānā virato saccavādī, eko care khaggavisāṇakappo”ti.",
  "atk-s0505a:410_0": "Tattha khiḍḍā ca rati ca pubbe vuttāva. Kāmasukhanti vatthukāmasukhaṃ. Vatthukāmāpi",
  "atk-s0505a:410_1": "hi sukhassa visayādibhāvena sukhanti vuccanti. Yathāha – “atthi rūpaṃ sukhaṃ sukhānupatita”nti.",
  "atk-s0505a:410_2": "Evametaṃ khiḍḍaṃ ratiṃ kāmasukhañca imasmiṃ okāsaloke analaṅkaritvā alanti akatvā,",
  "atk-s0505a:410_3": "etaṃ tappakanti vā sārabhūtanti vā evaṃ aggahetvā. Anapekkhamānoti tena alaṅkaraṇena",
  "atk-s0505a:410_4": "anapekkhaṇasīlo, apihāluko, nittaṇho, vibhūsanaṭṭhānā virato saccavādī eko careti.",
  "atk-s0505a:410_5": "Tattha vibhūsā duvidhā – agārikavibhūsā, anagārikavibhūsā ca. Tattha agārikavibhūsā",
  "atk-s0505a:410_6": "sāṭakaveṭhanamālāgandhādi, anagārikavibhūsā pattamaṇḍanādi. Vibhūsā eva vibhūsanaṭṭhānaṃ.",
  "atk-s0505a:410_7": "Tasmā vibhūsanaṭṭhānā tividhāya viratiyā virato. Avitathavacanato saccavādīti evamattho daṭṭhabbo.",
  "atk-s0505a:411": "Vibhūsanaṭṭhānagāthāvaṇṇanā samattā.",
  "atk-s0505a:412_0": "60. Puttañca dāranti kā uppatti? Bārāṇasirañño kira putto daharakāle eva abhisitto",
  "atk-s0505a:412_1": "rajjaṃ kāresi. So paṭhamagāthāya vuttapaccekabodhisatto viya rajjasirimanubhavanto",
  "atk-s0505a:412_2": "ekadivasaṃ cintesi – “ahaṃ rajjaṃ kārento bahūnaṃ dukkhaṃ karomi. Kiṃ me ekabhattatthāya",
  "atk-s0505a:412_3": "iminā pāpena, handa sukhamuppādemī”ti rajjaṃ pahāya pabbajitvā vipassanto paccekabodhiṃ",
  "atk-s0505a:412_4": "sacchikatvā imaṃ udānagāthaṃ abhāsi –",
  "atk-s0505a:413": "“Puttañca dāraṃ pitarañca mātaraṃ, dhanāni dhaññāni ca bandhavāni;",
  "atk-s0505a:414": "Hitvāna kāmāni yathodhikāni, eko care khaggavisāṇakappo”ti.",
  "atk-s0505a:415_0": "Tattha dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni. Dhaññānīti",
  "atk-s0505a:415_1": "sālivīhiyavagodhumakaṅkuvarakakudrūsakapabhedāni satta sesāparaṇṇāni ca. Bandhavānīti",
  "atk-s0505a:415_2": "ñātibandhugottabandhumittabandhusippabandhuvasena catubbidhe bandhave. Yathodhikānīti",
  "atk-s0505a:415_3": "sakasakaodhivasena ṭhitāneva. Sesaṃ vuttanayamevāti.",
  "atk-s0505a:416": "Puttadāragāthāvaṇṇanā samattā.",
  "atk-s0505a:417_0": "61. Saṅgo esoti kā uppatti? Bārāṇasiyaṃ kira pādalolabrahmadatto nāma rājā ahosi.",
  "atk-s0505a:417_1": "So pātova yāguṃ vā bhattaṃ vā bhuñjitvā tīsu pāsādesu tividhanāṭakāni passati. Tividhanāṭakānīti",
  "atk-s0505a:417_2": "kira pubbarājato āgataṃ, anantararājato āgataṃ, attano kāle uṭṭhitanti. So ekadivasaṃ",
  "atk-s0505a:417_3": "pātova daharanāṭakapāsādaṃ gato. Tā nāṭakitthiyo “rājānaṃ ramāpessāmā”ti sakkassa",
  "atk-s0505a:417_4": "devānamindassa accharāyo viya atimanoharaṃ naccagītavāditaṃ payojesuṃ. Rājā – “anacchariyametaṃ",
  "atk-s0505a:417_5": "daharāna”nti asantuṭṭho hutvā majjhimanāṭakapāsādaṃ gato. Tāpi nāṭakitthiyo tatheva",
  "atk-s0505a:417_6": "akaṃsu. So tatthāpi tatheva asantuṭṭho hutvā mahānāṭakapāsādaṃ gato. Tāpi nāṭakitthiyo",
  "atk-s0505a:417_7": "tatheva akaṃsu. Rājā dve tayo rājaparivaṭṭe atītānaṃ tāsaṃ mahallakabhāvena aṭṭhikīḷanasadisaṃ",
  "atk-s0505a:417_8": "naccaṃ disvā gītañca amadhuraṃ sutvā punadeva daharanāṭakapāsādaṃ, puna majjhimanāṭakapāsādanti",
  "atk-s0505a:417_9": "evaṃ vicaritvā katthaci asantuṭṭho cintesi – “imā nāṭakitthiyo sakkaṃ devānamindaṃ",
  "atk-s0505a:417_10": "accharāyo viya maṃ ramāpetukāmā sabbathāmena naccagītavāditaṃ payojesuṃ, svāhaṃ katthaci",
  "atk-s0505a:417_11": "asantuṭṭho lobhameva vaḍḍhemi, lobho ca nāmesa apāyagamanīyo dhammo, handāhaṃ lobhaṃ",
  "atk-s0505a:417_12": "niggaṇhāmī”ti rajjaṃ pahāya pabbajitvā vipassanto paccekabodhiṃ sacchikatvā imaṃ",
  "atk-s0505a:417_13": "udānagāthaṃ abhāsi –",
  "atk-s0505a:418": "“Saṅgo eso parittamettha sokhyaṃ, appassādo dukkhamettha bhiyyo;",
  "atk-s0505a:419": "Gaḷo eso iti ñatvā matimā, eko care khaggavisāṇakappo”ti.",
  "atk-s0505a:420_0": "Tassattho – saṅgo esoti attano upabhogaṃ niddisati. So hi sajjanti tattha pāṇino",
  "atk-s0505a:420_1": "kaddame paviṭṭho hatthī viyāti saṅgo. Parittamettha sokhyanti ettha pañcakāmaguṇūpabhogakāle",
  "atk-s0505a:420_2": "viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṃ",
  "atk-s0505a:420_3": "parittaṃ, vijjuppabhāya obhāsitanaccadassanasukhaṃ viya ittaraṃ, tāvakālikanti vuttaṃ",
  "atk-s0505a:420_4": "hoti. Appassādo dukkhamettha bhiyyoti ettha ca yvāyaṃ “yaṃ kho, bhikkhave, ime pañca",
  "atk-s0505a:420_5": "kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo”ti vutto. So yadidaṃ",
  "atk-s0505a:420_6": "“ko ca, bhikkhave, kāmānaṃ ādīnavo? Idha, bhikkhave, kulaputto yena sippaṭṭhānena",
  "atk-s0505a:420_7": "jīvikaṃ kappeti, yadi muddāya, yadi gaṇanāyā”ti evamādinā nayenettha dukkhaṃ vuttaṃ.",
  "atk-s0505a:420_8": "Taṃ upanidhāya appo udakabindumatto hoti. Atha kho dukkhameva bhiyyo bahu, catūsu",
  "atk-s0505a:420_9": "samuddesu udakasadisaṃ hoti. Tena vuttaṃ “appassādo dukkhamettha bhiyyo”ti. Gaḷo",
  "atk-s0505a:420_10": "esoti assādaṃ dassetvā ākaḍḍhanavasena baḷiso viya eso yadidaṃ pañca kāmaguṇā. Iti",
  "atk-s0505a:420_11": "ñatvā matimāti evaṃ ñatvā buddhimā paṇḍito puriso sabbampetaṃ pahāya eko care khaggavisāṇakappoti.",
  "atk-s0505a:421": "Saṅgagāthāvaṇṇanā samattā.",
  "atk-s0505a:422_0": "62. Sandālayitvānāti kā uppatti? Bārāṇasiyaṃ kira anivattabrahmadatto nāma rājā ahosi.",
  "atk-s0505a:422_1": "So saṅgāmaṃ otiṇṇo ajinitvā aññaṃ vā kiccaṃ āraddho aniṭṭhapetvā na nivattati, tasmā",
  "atk-s0505a:422_2": "naṃ evaṃ sañjāniṃsu. So ekadivasaṃ uyyānaṃ gacchati. Tena ca samayena vanadāho uṭṭhāsi.",
  "atk-s0505a:422_3": "So aggi sukkhāni ca haritāni ca tiṇādīni dahanto anivattamāno eva gacchati. Rājā",
  "atk-s0505a:422_4": "taṃ disvā tappaṭibhāganimittaṃ uppādesi. “Yathāyaṃ vanadāho, evameva ekādasavidho",
  "atk-s0505a:422_5": "aggi sabbasatte dahanto anivattamānova gacchati mahādukkhaṃ uppādento, kudāssu nāmāhampi",
  "atk-s0505a:422_6": "imassa dukkhassa nivattanatthaṃ ayaṃ aggi viya ariyamaggañāṇagginā kilese dahanto",
  "atk-s0505a:422_7": "anivattamāno gaccheyya”nti? Tato muhuttaṃ gantvā kevaṭṭe addasa nadiyaṃ macche gaṇhante.",
  "atk-s0505a:422_8": "Tesaṃ jālantaraṃ paviṭṭho eko mahāmaccho jālaṃ bhetvā palāyi. Te “maccho jālaṃ bhetvā",
  "atk-s0505a:422_9": "gato”ti saddamakaṃsu. Rājā tampi vacanaṃ sutvā tappaṭibhāganimittaṃ uppādesi – “kudāssu",
  "atk-s0505a:422_10": "nāmāhampi ariyamaggañāṇena taṇhādiṭṭhijālaṃ bhetvā asajjamāno gaccheyya”nti. So rajjaṃ",
  "atk-s0505a:422_11": "pahāya pabbajitvā vipassanaṃ ārabhitvā paccekabodhiṃ sacchākāsi, imañca udānagāthaṃ abhāsi –",
  "atk-s0505a:423": "“Sandālayitvāna saṃyojanāni, jālaṃva bhetvā salilambucārī;",
  "atk-s0505a:424": "Aggīva daḍḍhaṃ anivattamāno, eko care khaggavisāṇakappo”ti.",
  "atk-s0505a:425_0": "Tassā dutiyapāde jālanti suttamayaṃ vuccati. Ambūti udakaṃ, tattha caratīti ambucārī,",
  "atk-s0505a:425_1": "macchassetaṃ adhivacanaṃ. Salile ambucārī salilambucārī, tasmiṃ nadīsalile jālaṃ",
  "atk-s0505a:425_2": "bhetvā ambucārīvāti vuttaṃ hoti. Tatiyapāde daḍḍhanti daḍḍhaṭṭhānaṃ vuccati. Yathā",
  "atk-s0505a:425_3": "aggi daḍḍhaṭṭhānaṃ puna na nivattati, na tattha bhiyyo āgacchati, evaṃ maggañāṇagginā",
  "atk-s0505a:425_4": "daḍḍhaṃ kāmaguṇaṭṭhānaṃ anivattamāno tattha bhiyyo anāgacchantoti vuttaṃ hoti. Sesaṃ vuttanayamevāti.",
  "atk-s0505a:426": "Sandālanagāthāvaṇṇanā samattā.",
  "atk-s0505a:427_0": "63. Okkhittacakkhūti kā uppatti? Bārāṇasiyaṃ kira cakkhulolabrahmadatto nāma rājā",
  "atk-s0505a:427_1": "pādalolabrahmadatto viya nāṭakadassanamanuyutto hoti. Ayaṃ pana viseso – so asantuṭṭho",
  "atk-s0505a:427_2": "tattha tattha gacchati, ayaṃ taṃ taṃ nāṭakaṃ disvā ativiya abhinanditvā nāṭakaparivattadassanena",
  "atk-s0505a:427_3": "taṇhaṃ vaḍḍhento vicarati. So kira nāṭakadassanāya āgataṃ aññataraṃ kuṭumbiyabhariyaṃ",
  "atk-s0505a:427_4": "disvā rāgaṃ uppādesi. Tato saṃvegamāpajjitvā puna “ahaṃ imaṃ taṇhaṃ vaḍḍhento apāyaparipūrako",
  "atk-s0505a:427_5": "bhavissāmi, handa naṃ niggaṇhāmī”ti pabbajitvā vipassanto paccekabodhiṃ sacchikatvā",
  "atk-s0505a:427_6": "attano purimapaṭipattiṃ garahanto tappaṭipakkhaguṇadīpikaṃ imaṃ udānagāthaṃ abhāsi –",
  "atk-s0505a:428": "“Okkhittacakkhū na ca pādalolo, guttindriyo rakkhitamānasāno;",
  "atk-s0505a:429": "Anavassuto apariḍayhamāno, eko care khaggavisāṇakappo”ti.",
  "atk-s0505a:430_0": "Tattha okkhittacakkhūti heṭṭhākhittacakkhu, satta gīvaṭṭhīni paṭipāṭiyā ṭhapetvā",
  "atk-s0505a:430_1": "parivajjagahetabbadassanatthaṃ yugamattaṃ pekkhamānoti vuttaṃ hoti. Na tu hanukaṭṭhinā",
  "atk-s0505a:430_2": "hadayaṭṭhiṃ saṅghaṭṭento. Evañhi okkhittacakkhutā na samaṇasāruppā hotī. Na ca pādaloloti",
  "atk-s0505a:430_3": "ekassa dutiyo, dvinnaṃ tatiyoti evaṃ gaṇamajjhaṃ pavisitukāmatāya kaṇḍūyamānapādo",
  "atk-s0505a:430_4": "viya abhavanto, dīghacārikaanavaṭṭhitacārikavirato vā. Guttindriyoti chasu indriyesu",
  "atk-s0505a:430_5": "idha visuṃvuttāvasesavasena gopitindriyo. Rakkhitamānasānoti mānasaṃ yeva mānasānaṃ,",
  "atk-s0505a:430_6": "taṃ rakkhitamassāti rakkhitamānasāno. Yathā kilesehi na viluppati, evaṃ rakkhitacittoti",
  "atk-s0505a:430_7": "vuttaṃ hoti. Anavassutoti imāya paṭipattiyā tesu tesu ārammaṇesu kilesaanvāssavavirahito.",
  "atk-s0505a:430_8": "Apariḍayhamānoti evaṃ anvāssavavirahāva kilesaggīhi apariḍayhamāno. Bahiddhā vā anavassuto,",
  "atk-s0505a:430_9": "ajjhattaṃ apariḍayhamāno. Sesaṃ vuttanayamevāti.",
  "atk-s0505a:431": "Okkhittacakkhugāthāvaṇṇanā samattā.",
  "atk-s0505a:432_0": "64. Ohārayitvāti kā uppatti? Bārāṇasiyaṃ kira ayaṃ aññopi cātumāsikabrahmadatto nāma",
  "atk-s0505a:432_1": "rājā catumāse catumāse uyyānakīḷaṃ gacchati. So ekadivasaṃ gimhānaṃ majjhime māse",
  "atk-s0505a:432_2": "uyyānaṃ pavisanto uyyānadvāre pattasañchannaṃ pupphālaṅkataviṭapaṃ pāricchattakakoviḷāraṃ",
  "atk-s0505a:432_3": "disvā ekaṃ pupphaṃ gahetvā uyyānaṃ pāvisi. Tato “raññā aggapupphaṃ gahita”nti aññataropi",
  "atk-s0505a:432_4": "amacco hatthikkhandhe ṭhito eva ekaṃ pupphaṃ aggahesi. Eteneva upāyena sabbo balakāyo",
  "atk-s0505a:432_5": "aggahesi. Pupphaṃ anassādentā pattampi gaṇhiṃsu. So rukkho nippattapuppho khandhamattova",
  "atk-s0505a:432_6": "ahosi. Taṃ rājā sāyanhasamaye uyyānā nikkhamanto disvā “kiṃ kato ayaṃ rukkho, mama",
  "atk-s0505a:432_7": "āgamanavelāyaṃ maṇivaṇṇasākhantaresu pavāḷasadisapupphālaṅkato ahosi, idāni nippattapuppho",
  "atk-s0505a:432_8": "jāto”ti cintento tassevāvidūre apupphitaṃ rukkhaṃ sañchannapalāsaṃ addasa. Disvā",
  "atk-s0505a:432_9": "cassa etadahosi – “ayaṃ rukkho pupphabharitasākhattā bahujanassa lobhanīyo ahosi,",
  "atk-s0505a:432_10": "tena muhutteneva byasanaṃ patto, ayaṃ panañño alobhanīyattā tatheva ṭhito. Idampi",
  "atk-s0505a:432_11": "rajjaṃ pupphitarukkho viya lobhanīyaṃ, bhikkhubhāvo pana apupphitarukkho viya alobhanīyo.",
  "atk-s0505a:432_12": "Tasmā yāva idampi ayaṃ rukkho viya na viluppati, tāva ayamañño sañchannapatto yathā",
  "atk-s0505a:432_13": "pāricchattako, evaṃ kāsāvena parisañchannena hutvā pabbajitabba”nti. So rajjaṃ pahāya",
  "atk-s0505a:432_14": "pabbajitvā vipassanto paccekabodhiṃ sacchikatvā imaṃ udānagāthaṃ abhāsi –",
  "atk-s0505a:433": "“Ohārayitvā gihibyañjanāni, sañchannapatto yathā pārichatto;",
  "atk-s0505a:434": "Kāsāyavattho abhinikkhamitvā, eko care khaggavisāṇakappo”ti.",
  "atk-s0505a:435": "Tattha kāsāyavattho abhinikkhamitvāti imassa pādassa gehā abhinikkhamitvā kāsāyavattho hutvāti evamattho veditabbo. Sesaṃ vuttanayeneva sakkā jānitunti na vitthāritanti.",
  "atk-s0505a:436": "Pāricchattakagāthāvaṇṇanā samattā.",
  "atk-s0505a:437": "Tatiyo vaggo niṭṭhito.",
  "atk-s0505a:438_0": "65. Rasesūti kā uppatti? Aññataro kira bārāṇasirājā uyyāne amaccaputtehi parivuto",
  "atk-s0505a:438_1": "silāpaṭṭapokkharaṇiyaṃ kīḷati. Tassa sūdo sabbamaṃsānaṃ rasaṃ gahetvā atīva susaṅkhataṃ",
  "atk-s0505a:438_2": "amatakappaṃ antarabhattaṃ pacitvā upanāmesi. So tattha gedhamāpanno kassaci kiñci",
  "atk-s0505a:438_3": "adatvā attanāva bhuñji. Udakakīḷato ca ativikāle nikkhanto sīghaṃ sīghaṃ bhuñji.",
  "atk-s0505a:438_4": "Yehi saddhiṃ pubbe bhuñjati, na tesaṃ kañci sari. Atha pacchā paṭisaṅkhānaṃ uppādetvā",
  "atk-s0505a:438_5": "“aho, mayā pāpaṃ kataṃ, yvāhaṃ rasataṇhāya abhibhūto sabbajanaṃ visaritvā ekakova",
  "atk-s0505a:438_6": "bhuñjiṃ. Handa rasataṇhaṃ niggaṇhāmī”ti rajjaṃ pahāya pabbajitvā vipassanto paccekabodhiṃ",
  "atk-s0505a:438_7": "sacchikatvā attano purimapaṭipattiṃ garahanto tappaṭipakkhaguṇadīpikaṃ imaṃ udānagāthaṃ abhāsi –",
  "atk-s0505a:439": "“Rasesu gedhaṃ akaraṃ alolo, anaññaposī sapadānacārī;",
  "atk-s0505a:440": "Kule kule appaṭibaddhacitto, eko care khaggavisāṇakappo”ti.",
  "atk-s0505a:441_0": "Tattha rasesūti ambilamadhuratittakakaṭukaloṇikakhārikakasāvādibhedesu sāyanīyesu.",
  "atk-s0505a:441_1": "Gedhaṃ akaranti giddhiṃ akaronto, taṇhaṃ anuppādentoti vuttaṃ hoti. Aloloti “idaṃ",
  "atk-s0505a:441_2": "sāyissāmi, idaṃ sāyissāmī”ti evaṃ rasavisesesu anākulo. Anaññaposīti posetabbakasaddhivihārikādivirahito,",
  "atk-s0505a:441_3": "kāyasandhāraṇamattena santuṭṭhoti vuttaṃ hoti. Yathā vā pubbe uyyāne rasesu gedhakaraṇalolo",
  "atk-s0505a:441_4": "hutvā aññaposī āsiṃ, evaṃ ahutvā yāya taṇhāya lolo hutvā rasesu gedhaṃ karoti. Taṃ",
  "atk-s0505a:441_5": "taṇhaṃ hitvā āyatiṃ taṇhāmūlakassa aññassa attabhāvassa anibbattanena anaññaposīti",
  "atk-s0505a:441_6": "dasseti. Atha vā atthabhañjanakaṭṭhena aññeti kilesā vuccanti. Tesaṃ aposanena anaññaposīti",
  "atk-s0505a:441_7": "ayampettha attho. Sapadānacārīti avokkammacārī anupubbacārī, gharapaṭipāṭiṃ achaḍḍetvā",
  "atk-s0505a:441_8": "aḍḍhakulañca daliddakulañca nirantaraṃ piṇḍāya pavisamānoti attho. Kule kule appaṭibaddhacittoti",
  "atk-s0505a:441_9": "khattiyakulādīsu yattha katthaci kilesavasena alaggacitto, candūpamo niccanavako",
  "atk-s0505a:441_10": "hutvāti attho. Sesaṃ vuttanayamevāti.",
  "atk-s0505a:442": "Rasagedhagāthāvaṇṇanā samattā.",
  "atk-s0505a:443_0": "66. Pahāya pañcāvaraṇānīti kā uppatti? Bārāṇasiyaṃ kira aññataro rājā paṭhamajjhānalābhī",
  "atk-s0505a:443_1": "ahosi. So jhānānurakkhaṇatthaṃ rajjaṃ pahāya pabbajitvā vipassanto paccekabodhiṃ",
  "atk-s0505a:443_2": "sacchikatvā attano paṭipattisampadaṃ dīpento imaṃ udānagāthaṃ abhāsi –",
  "atk-s0505a:444": "“Pahāya pañcāvaraṇāni cetaso, upakkilese byapanujja sabbe;",
  "atk-s0505a:445": "Anissito chetva sinehadosaṃ, eko care khaggavisāṇakappo”ti.",
  "atk-s0505a:446_0": "Tattha āvaraṇānīti nīvaraṇāneva. Tāni atthato uragasutte vuttāni. Tāni pana yasmā",
  "atk-s0505a:446_1": "abbhādayo viya candasūriye ceto āvaranti, tasmā “āvaraṇāni cetaso”ti vuttāni. Tāni",
  "atk-s0505a:446_2": "upacārena vā appanāya vā pahāya. Upakkileseti upagamma cittaṃ vibādhente akusale",
  "atk-s0505a:446_3": "dhamme, vatthopamādīsu vutte abhijjhādayo vā. Byapanujjāti panuditvā vināsetvā, vipassanāmaggena",
  "atk-s0505a:446_4": "pajahitvāti attho. Sabbeti anavasese. Evaṃ samathavipassanāsampanno paṭhamamaggena",
  "atk-s0505a:446_5": "diṭṭhinissayassa pahīnattā anissito. Sesamaggehi chetvā tedhātukaṃ sinehadosaṃ, taṇhārāganti",
  "atk-s0505a:446_6": "vuttaṃ hoti. Sineho eva hi guṇapaṭipakkhato sinehadosoti vutto. Sesaṃ vuttanayamevāti.",
  "atk-s0505a:447": "Āvaraṇagāthāvaṇṇanā samattā.",
  "atk-s0505a:448_0": "67. Vipiṭṭhikatvānāti kā uppatti? Bārāṇasiyaṃ kira aññataro rājā catutthajjhānalābhī",
  "atk-s0505a:448_1": "ahosi. So jhānānurakkhaṇatthaṃ rajjaṃ pahāya pabbajitvā vipassanto paccekabodhiṃ",
  "atk-s0505a:448_2": "sacchikatvā attano paṭipattisampadaṃ dīpento imaṃ udānagāthaṃ abhāsi –",
  "atk-s0505a:449": "“Vipiṭṭhikatvāna sukhaṃ dukhañca, pubbeva ca somanassadomanassaṃ;",
  "atk-s0505a:450": "Laddhānupekkhaṃ samathaṃ visuddhaṃ, eko care khaggavisāṇakappo”ti.",
  "atk-s0505a:451_0": "Tattha vipiṭṭhikatvānāti piṭṭhito katvā, chaḍḍetvā jahitvāti attho. Sukhaṃ dukhañcāti",
  "atk-s0505a:451_1": "kāyikaṃ sātāsātaṃ. Somanassadomanassanti cetasikaṃ sātāsātaṃ. Upekkhanti catutthajjhānupekkhaṃ.",
  "atk-s0505a:451_2": "Samathanti catutthajjhānasamathameva. Visuddhanti pañcanīvaraṇavitakkavicārapītisukhasaṅkhātehi",
  "atk-s0505a:451_3": "navahi paccanīkadhammehi vimuttattā visuddhaṃ, niddhantasuvaṇṇamiva vigatūpakkilesanti attho.",
  "atk-s0505a:452_0": "Ayaṃ pana yojanā – vipiṭṭhikatvāna sukhaṃ dukkhañca pubbeva paṭhamajjhānupacārabhūmiyaṃyeva",
  "atk-s0505a:452_1": "dukkhaṃ, tatiyajjhānupacārabhūmiyaṃ sukhanti adhippāyo. Puna ādito vuttaṃ cakāraṃ",
  "atk-s0505a:452_2": "parato netvā “somanassaṃ domanassañca vipiṭṭhikatvāna pubbevā”ti adhikāro. Tena somanassaṃ",
  "atk-s0505a:452_3": "catutthajjhānupacāre, domanassañca dutiyajjhānupacāreyevāti dīpeti. Etāni hi etesaṃ",
  "atk-s0505a:452_4": "pariyāyato pahānaṭṭhānāni. Nippariyāyato pana dukkhassa paṭhamajjhānaṃ, domanassassa",
  "atk-s0505a:452_5": "dutiyajjhānaṃ, sukhassa tatiyajjhānaṃ, somanassassa catutthajjhānaṃ pahānaṭṭhānaṃ.",
  "atk-s0505a:452_6": "Yathāha – “paṭhamajjhānaṃ upasampajja viharati etthuppannaṃ dukkhindriyaṃ aparisesaṃ",
  "atk-s0505a:452_7": "nirujjhatī”tiādi. Taṃ sabbaṃ aṭṭhasāliniyā dhammasaṅgahaṭṭhakathāyaṃ vuttaṃ. Yato",
  "atk-s0505a:452_8": "pubbeva tīsu paṭhamajjhānādīsu dukkhadomanassasukhāni vipiṭṭhikatvā ettheva catutthajjhāne",
  "atk-s0505a:452_9": "somanassaṃ vipiṭṭhikatvā imāya paṭipadāya laddhānupekkhaṃ samathaṃ visuddhaṃ eko",
  "atk-s0505a:452_10": "careti. Sesaṃ sabbattha pākaṭamevāti.",
  "atk-s0505a:453": "Vipiṭṭhikatvāgāthāvaṇṇanā samattā.",
  "atk-s0505a:454_0": "68. Āraddhavīriyoti kā uppatti? Aññataro kira paccantarājā sahassayodhaparimāṇabalakāyo",
  "atk-s0505a:454_1": "rajjena khuddako, paññāya mahanto ahosi. So ekadivasaṃ “kiñcāpi ahaṃ khuddako, paññavatā",
  "atk-s0505a:454_2": "ca pana sakkā sakalajambudīpaṃ gahetu”nti cintetvā sāmantarañño dūtaṃ pāhesi – “sattadivasabbhantare",
  "atk-s0505a:454_3": "me rajjaṃ vā detu yuddhaṃ vā”ti. Tato so attano amacce samodhānetvā āha – “mayā tumhe",
  "atk-s0505a:454_4": "anāpucchāyeva sāhasaṃ kataṃ, amukassa rañño evaṃ pahitaṃ, kiṃ kātabba”nti? Te āhaṃsu",
  "atk-s0505a:454_5": "– “sakkā, mahārāja, so dūto nivattetu”nti? “Na sakkā, gato bhavissatī”ti. “Yadi evaṃ",
  "atk-s0505a:454_6": "vināsitamhā tayā, tena hi dukkhaṃ aññassa satthena marituṃ. Handa, mayaṃ aññamaññaṃ",
  "atk-s0505a:454_7": "paharitvā marāma, attānaṃ paharitvā marāma, ubbandhāma, visaṃ khādāmā”ti. Evaṃ tesu",
  "atk-s0505a:454_8": "ekameko maraṇameva saṃvaṇṇeti. Tato rājā – “kiṃ me, imehi, atthi, bhaṇe, mayhaṃ yodhā”ti",
  "atk-s0505a:454_9": "āha. Atha “ahaṃ, mahārāja, yodho, ahaṃ, mahārāja, yodho”ti taṃ yodhasahassaṃ uṭṭhahi.",
  "atk-s0505a:455_0": "Rājā “ete upaparikkhissāmī”ti mantvā citakaṃ sajjetvā āha – “mayā, bhaṇe, idaṃ nāma",
  "atk-s0505a:455_1": "sāhasaṃ kataṃ, taṃ me amaccā paṭikkosanti, sohaṃ citakaṃ pavisissāmi, ko mayā saddhiṃ",
  "atk-s0505a:455_2": "pavisissati, kena mayhaṃ jīvitaṃ pariccatta”nti? Evaṃ vutte pañcasatā yodhā uṭṭhahiṃsu",
  "atk-s0505a:455_3": "– “mayaṃ, mahārāja, pavisāmā”ti. Tato rājā apare pañcasate yodhe āha – “tumhe idāni,",
  "atk-s0505a:455_4": "tātā, kiṃ karissathā”ti? Te āhaṃsu – “nāyaṃ, mahārāja, purisakāro, itthikiriyā esā,",
  "atk-s0505a:455_5": "apica mahārājena paṭirañño dūto pesito, tena mayaṃ raññā saddhiṃ yujjhitvā marissāmā”ti.",
  "atk-s0505a:455_6": "Tato rājā “pariccattaṃ tumhehi mama jīvita”nti caturaṅginiṃ senaṃ sannayhitvā tena",
  "atk-s0505a:455_7": "yodhasahassena parivuto gantvā rajjasīmāya nisīdi.",
  "atk-s0505a:456_0": "Sopi paṭirājā taṃ pavattiṃ sutvā “are, so khuddakarājā mama dāsassāpi nappahotī”ti",
  "atk-s0505a:456_1": "kujjhitvā sabbaṃ balakāyaṃ ādāya yujjhituṃ nikkhami. Khuddakarājā taṃ abbhuyyātaṃ",
  "atk-s0505a:456_2": "disvā balakāyaṃ āha – “tātā, tumhe na bahukā; sabbe sampiṇḍitvā, asicammaṃ gahetvā,",
  "atk-s0505a:456_3": "sīghaṃ imassa rañño purato ujukaṃ eva gacchathā”ti. Te tathā akaṃsu. Atha sā senā",
  "atk-s0505a:456_4": "dvidhā bhijjitvā antaramadāsi. Te taṃ rājānaṃ jīvaggāhaṃ gaṇhiṃsu, aññe yodhā palāyiṃsu.",
  "atk-s0505a:456_5": "Khuddakarājā “taṃ māremī”ti purato dhāvati, paṭirājā taṃ abhayaṃ yāci. Tato tassa",
  "atk-s0505a:456_6": "abhayaṃ datvā, sapathaṃ kārāpetvā, taṃ attano manussaṃ katvā, tena saha aññaṃ rājānaṃ",
  "atk-s0505a:456_7": "abbhuggantvā, tassa rajjasīmāya ṭhatvā pesesi – “rajjaṃ vā me detu yuddhaṃ vā”ti.",
  "atk-s0505a:456_8": "So “ahaṃ ekayuddhampi na sahāmī”ti rajjaṃ niyyātesi. Eteneva upāyena sabbarājāno",
  "atk-s0505a:456_9": "gahetvā ante bārāṇasirājānampi aggahesi.",
  "atk-s0505a:457_0": "So ekasatarājaparivuto sakalajambudīpe rajjaṃ anusāsanto cintesi – “ahaṃ pubbe khuddako",
  "atk-s0505a:457_1": "ahosiṃ, somhi attano ñāṇasampattiyā sakalajambudīpassa issaro jāto. Taṃ kho pana",
  "atk-s0505a:457_2": "me ñāṇaṃ lokiyavīriyasampayuttaṃ, neva nibbidāya na virāgāya saṃvattati, sādhu vatassa",
  "atk-s0505a:457_3": "svāhaṃ iminā ñāṇena lokuttaradhammaṃ gaveseyya”nti. Tato bārāṇasirañño rajjaṃ datvā,",
  "atk-s0505a:457_4": "puttadārañca sakajanapadameva pesetvā, pabbajjaṃ samādāya vipassanaṃ ārabhitvā, paccekabodhiṃ",
  "atk-s0505a:457_5": "sacchikatvā attano vīriyasampattiṃ dīpento imaṃ udānagāthaṃ abhāsi –",
  "atk-s0505a:458": "“Āraddhaviriyo paramatthapattiyā, alīnacitto akusītavutti;",
  "atk-s0505a:459": "Daḷhanikkamo thāmabalūpapanno, eko care khaggavisāṇakappo”ti.",
  "atk-s0505a:460_0": "Tattha āraddhaṃ vīriyamassāti āraddhaviriyo. Etena attano vīriyārambhaṃ ādivīriyaṃ",
  "atk-s0505a:460_1": "dasseti. Paramattho vuccati nibbānaṃ, tassa pattiyā paramatthapattiyā. Etena vīriyārambhena",
  "atk-s0505a:460_2": "pattabbaphalaṃ dasseti. Alīnacittoti etena balavīriyūpatthambhānaṃ cittacetasikānaṃ",
  "atk-s0505a:460_3": "alīnataṃ dasseti. Akusītavuttīti etena ṭhānaāsanacaṅkamanādīsu kāyassa anavasīdanaṃ.",
  "atk-s0505a:460_4": "Daḷhanikkamoti etena “kāmaṃ taco ca nhāru cā”ti evaṃ pavattaṃ padahanavīriyaṃ dasseti,",
  "atk-s0505a:460_5": "yaṃ taṃ anupubbasikkhādīsu padahanto “kāyena ceva paramasaccaṃ sacchikaroti, paññāya",
  "atk-s0505a:460_6": "ca naṃ ativijjha passatī”ti vuccati. Atha vā etena maggasampayuttavīriyaṃ dasseti.",
  "atk-s0505a:460_7": "Tañhi daḷhañca bhāvanāpāripūriṃ gatattā, nikkamo ca sabbaso paṭipakkhā nikkhantattā,",
  "atk-s0505a:460_8": "tasmā taṃsamaṅgīpuggalopi daḷho nikkamo assāti “daḷhanikkamo”ti vuccati. Thāmabalūpapannoti",
  "atk-s0505a:460_9": "maggakkhaṇe kāyathāmena ñāṇabalena ca upapanno, atha vā thāmabhūtena balena upapannoti",
  "atk-s0505a:460_10": "thāmabalūpapanno, thirañāṇabalūpapannoti vuttaṃ hoti. Etena tassa vīriyassa vipassanāñāṇasampayogaṃ",
  "atk-s0505a:460_11": "dīpento yoniso padahanabhāvaṃ sādheti. Pubbabhāgamajjhimaukkaṭṭhavīriyavasena vā",
  "atk-s0505a:460_12": "tayopi pādā yojetabbā. Sesaṃ vuttanayamevāti.",
  "atk-s0505a:461": "Āraddhavīriyagāthāvaṇṇanā samattā.",
  "atk-s0505a:462_0": "69. Paṭisallānanti kā uppatti? Imissā gāthāya āvaraṇagāthāya uppattisadisā eva uppatti,",
  "atk-s0505a:462_1": "natthi koci viseso. Atthavaṇṇanāyaṃ panassā paṭisallānanti tehi tehi sattasaṅkhārehi",
  "atk-s0505a:462_2": "paṭinivattitvā sallīnaṃ ekattasevitā ekībhāvo, kāyavivekoti attho. Jhānanti paccanīkajhāpanato",
  "atk-s0505a:462_3": "ārammaṇalakkhaṇūpanijjhānato ca cittaviveko vuccati. Tattha aṭṭhasamāpattiyo nīvaraṇādipaccanīkajhāpanato",
  "atk-s0505a:462_4": "ārammaṇūpanijjhānato ca jhānanti vuccati, vipassanāmaggaphalāni sattasaññādipaccanīkajhāpanato,",
  "atk-s0505a:462_5": "lakkhaṇūpanijjhānatoyeva cettha phalāni. Idha pana ārammaṇūpanijjhānameva adhippetaṃ.",
  "atk-s0505a:462_6": "Evametaṃ paṭisallānañca jhānañca ariñcamāno, ajahamāno, anissajjamāno. Dhammesūti",
  "atk-s0505a:462_7": "vipassanūpagesu pañcakkhandhādidhammesu. Niccanti satataṃ, samitaṃ, abbhokiṇṇaṃ.",
  "atk-s0505a:462_8": "Anudhammacārīti te dhamme ārabbha pavattamānena anugataṃ vipassanādhammaṃ caramāno.",
  "atk-s0505a:462_9": "Atha vā dhammāti nava lokuttaradhammā, tesaṃ dhammānaṃ anulomo dhammoti anudhammo,",
  "atk-s0505a:462_10": "vipassanāyetaṃ adhivacanaṃ. Tattha “dhammānaṃ niccaṃ anudhammacārī”ti vattabbe gāthābandhasukhatthaṃ",
  "atk-s0505a:462_11": "vibhattibyattayena “dhammesū”ti vuttaṃ siyā. Ādīnavaṃ sammasitā bhavesūti tāya anudhammacaritāsaṅkhātāya",
  "atk-s0505a:462_12": "vipassanāya aniccākārādidosaṃ tīsu bhavesu samanupassanto evaṃ imaṃ kāyavivekacittavivekaṃ",
  "atk-s0505a:462_13": "ariñcamāno sikhāppattavipassanāsaṅkhātāya paṭipadāya adhigatoti vattabbo eko careti",
  "atk-s0505a:462_14": "evaṃ yojanā veditabbā.",
  "atk-s0505a:463": "Paṭisallānagāthāvaṇṇanā samattā.",
  "atk-s0505a:464_0": "70. Taṇhakkhayanti kā uppatti? Aññataro kira bārāṇasirājā mahaccarājānubhāvena nagaraṃ",
  "atk-s0505a:464_1": "padakkhiṇaṃ karoti. Tassa sarīrasobhāya āvaṭṭitahadayā sattā purato gacchantāpi nivattitvā",
  "atk-s0505a:464_2": "tameva ullokenti, pacchato gacchantāpi, ubhohi passehi gacchantāpi. Pakatiyā eva",
  "atk-s0505a:464_3": "hi buddhadassane puṇṇacandasamuddarājadassane ca atitto loko. Atha aññatarā kuṭumbiyabhariyāpi",
  "atk-s0505a:464_4": "uparipāsādagatā sīhapañjaraṃ vivaritvā olokayamānā aṭṭhāsi. Rājā taṃ disvāva paṭibaddhacitto",
  "atk-s0505a:464_5": "hutvā amaccaṃ āṇāpesi – “jānāhi tāva, bhaṇe, ayaṃ itthī sasāmikā vā asāmikā vā”ti.",
  "atk-s0505a:464_6": "So gantvā “sasāmikā”ti ārocesi. Atha rājā cintesi – “imā vīsatisahassanāṭakitthiyo",
  "atk-s0505a:464_7": "devaccharāyo viya maṃyeva ekaṃ abhiramenti, so dānāhaṃ etāpi atusitvā parassa itthiyā",
  "atk-s0505a:464_8": "taṇhaṃ uppādesiṃ, sā uppannā apāyameva ākaḍḍhatī”ti taṇhāya ādīnavaṃ disvā “handa",
  "atk-s0505a:464_9": "naṃ niggaṇhāmī”ti rajjaṃ pahāya pabbajitvā vipassanto paccekabodhiṃ sacchikatvā imaṃ",
  "atk-s0505a:464_10": "udānagāthaṃ abhāsi –",
  "atk-s0505a:465": "“Taṇhakkhayaṃ patthayamappamatto, aneḷamūgo sutavā satīmā;",
  "atk-s0505a:466": "Saṅkhātadhammo niyato padhānavā, eko care khaggavisāṇakappo”ti.",
  "atk-s0505a:467_0": "Tattha taṇhakkhayanti nibbānaṃ, evaṃ diṭṭhādīnavāya taṇhāya eva appavattiṃ. Appamattoti",
  "atk-s0505a:467_1": "sātaccakārī sakkaccakārī. Aneḷamūgoti alālāmukho. Atha vā aneḷo ca amūgo ca, paṇḍito",
  "atk-s0505a:467_2": "byattoti vuttaṃ hoti. Hitasukhasampāpakaṃ sutamassa atthīti sutavā āgamasampannoti",
  "atk-s0505a:467_3": "vuttaṃ hoti. Satīmāti cirakatādīnaṃ anussaritā. Saṅkhātadhammoti dhammupaparikkhāya",
  "atk-s0505a:467_4": "pariññātadhammo. Niyatoti ariyamaggena niyāmaṃ patto. Padhānavāti sammappadhānavīriyasampanno.",
  "atk-s0505a:467_5": "Uppaṭipāṭiyā esa pāṭho yojetabbo. Evametehi appamādādīhi samannāgato niyāmasampāpakena",
  "atk-s0505a:467_6": "padhānena padhānavā, tena padhānena pattaniyāmattā niyato, tato arahattappattiyā",
  "atk-s0505a:467_7": "saṅkhātadhammo. Arahā hi puna saṅkhātabbābhāvato “saṅkhātadhammo”ti vuccati. Yathāha",
  "atk-s0505a:467_8": "“ye ca saṅkhātadhammāse, ye ca sekhā puthū idhā”ti. Sesaṃ vuttanayamevāti.",
  "atk-s0505a:468": "Taṇhakkhayagāthāvaṇṇanā samattā.",
  "atk-s0505a:469_0": "71. Sīho vāti kā uppatti? Aññatarassa kira bārāṇasirañño dūre uyyānaṃ hoti. So pageva",
  "atk-s0505a:469_1": "vuṭṭhāya uyyānaṃ gacchanto antarāmagge yānā oruyha udakaṭṭhānaṃ upagato “mukhaṃ dhovissāmī”ti.",
  "atk-s0505a:469_2": "Tasmiñca padese sīhī potakaṃ janetvā gocarāya gatā. Rājapuriso taṃ disvā “sīhapotako",
  "atk-s0505a:469_3": "devā”ti ārocesi. Rājā “sīho kira na kassaci bhāyatī”ti taṃ upaparikkhituṃ bheriādīni",
  "atk-s0505a:469_4": "ākoṭāpesi. Sīhapotako taṃ saddaṃ sutvāpi tatheva sayi. Rājā yāvatatiyakaṃ ākoṭāpesi,",
  "atk-s0505a:469_5": "so tatiyavāre sīsaṃ ukkhipitvā sabbaṃ parisaṃ oloketvā tatheva sayi. Atha rājā “yāvassa",
  "atk-s0505a:469_6": "mātā nāgacchati, tāva gacchāmā”ti vatvā gacchanto cintesi – “taṃ divasaṃ jātopi sīhapotako",
  "atk-s0505a:469_7": "na santasati na bhāyati, kudāssu nāmāhampi taṇhādiṭṭhiparitāsaṃ chetvā na santaseyyaṃ",
  "atk-s0505a:469_8": "na bhāyeyya”nti. So taṃ ārammaṇaṃ gahetvā, gacchanto puna kevaṭṭehi macche gahetvā",
  "atk-s0505a:469_9": "sākhāsu bandhitvā pasārite jāle vātaṃ alaggaṃyeva gacchamānaṃ disvā, tampi nimittaṃ",
  "atk-s0505a:469_10": "aggahesi – “kudāssu nāmāhampi taṇhādiṭṭhijālaṃ mohajālaṃ vā phāletvā evaṃ asajjamāno gaccheyya”nti.",
  "atk-s0505a:470_0": "Atha uyyānaṃ gantvā silāpaṭṭapokkharaṇitīre nisinno vātabbhāhatāni padumāni onamitvā",
  "atk-s0505a:470_1": "udakaṃ phusitvā vātavigame puna yathāṭhāne ṭhitāni udakena anupalittāni disvā tampi",
  "atk-s0505a:470_2": "nimittaṃ aggahesi – “kudāssu nāmāhampi yathā etāni udake jātāni udakena anupalittāni",
  "atk-s0505a:470_3": "tiṭṭhanti, evamevaṃ loke jāto lokena anupalitto tiṭṭheyya”nti. So punappunaṃ “yathā",
  "atk-s0505a:470_4": "sīhavātapadumāni, evaṃ asantasantena asajjamānena anupalittena bhavitabba”nti cintetvā,",
  "atk-s0505a:470_5": "rajjaṃ pahāya pabbajitvā, vipassanto paccekabodhiṃ sacchikatvā imaṃ udānagāthaṃ abhāsi –",
  "atk-s0505a:471": "“Sīhova saddesu asantasanto, vātova jālamhi asajjamāno;",
  "atk-s0505a:472": "Padumaṃva toyena alippamāno, eko care khaggavisāṇakappo”ti.",
  "atk-s0505a:473_0": "Tattha sīhoti cattāro sīhā – tiṇasīho, paṇḍusīho, kāḷasīho, kesarasīhoti. Kesarasīho",
  "atk-s0505a:473_1": "tesaṃ aggamakkhāyati. Sova idha adhippeto. Vāto puratthimādivasena anekavidho, padumaṃ",
  "atk-s0505a:473_2": "rattasetādivasena. Tesu yo koci vāto yaṃkiñci padumañca vaṭṭatiyeva. Tattha yasmā",
  "atk-s0505a:473_3": "santāso attasinehena hoti, attasineho ca taṇhālepo, sopi diṭṭhisampayuttena vā diṭṭhivippayuttena",
  "atk-s0505a:473_4": "vā lobhena hoti, so ca taṇhāyeva. Sajjanaṃ pana tattha upaparikkhāvirahitassa mohena",
  "atk-s0505a:473_5": "hoti, moho ca avijjā. Tattha samathena taṇhāya pahānaṃ hoti, vipassanāya, avijjāya.",
  "atk-s0505a:473_6": "Tasmā samathena attasinehaṃ pahāya sīhova saddesu aniccādīsu asantasanto, vipassanāya",
  "atk-s0505a:473_7": "mohaṃ pahāya vātova jālamhi khandhāyatanādīsu asajjamāno, samatheneva lobhaṃ lobhasampayuttaṃ",
  "atk-s0505a:473_8": "eva diṭṭhiñca pahāya, padumaṃva toyena sabbabhavabhogalobhena alippamāno. Ettha ca",
  "atk-s0505a:473_9": "samathassa sīlaṃ padaṭṭhānaṃ, samatho samādhi, vipassanā paññāti. Evaṃ tesu dvīsu",
  "atk-s0505a:473_10": "dhammesu siddhesu tayopi khandhā siddhā honti. Tattha sīlakkhandhena surato hoti.",
  "atk-s0505a:473_11": "So sīhova saddesu āghātavatthūsu kujjhitukāmatāya na santasati. Paññākkhandhena paṭividdhasabhāvo",
  "atk-s0505a:473_12": "vātova jālamhi khandhādidhammabhede na sajjati, samādhikkhandhena vītarāgo padumaṃva",
  "atk-s0505a:473_13": "toyena rāgena na lippati. Evaṃ samathavipassanāhi sīlasamādhipaññākkhandhehi ca yathāsambhavaṃ",
  "atk-s0505a:473_14": "avijjātaṇhānaṃ tiṇṇañca akusalamūlānaṃ pahānavasena asantasanto asajjamāno alippamāno",
  "atk-s0505a:473_15": "ca veditabbo. Sesaṃ vuttanayamevāti.",
  "atk-s0505a:474": "Asantasantagāthāvaṇṇanā samattā.",
  "atk-s0505a:475_0": "72. Sīho yathāti kā uppatti? Aññataro kira bārāṇasirājā paccantaṃ kuppitaṃ vūpasametuṃ",
  "atk-s0505a:475_1": "gāmānugāmimaggaṃ chaḍḍetvā, ujuṃ aṭavimaggaṃ gahetvā, mahatiyā senāya gacchati. Tena",
  "atk-s0505a:475_2": "ca samayena aññatarasmiṃ pabbatapāde sīho bālasūriyātapaṃ tappamāno nipanno hoti.",
  "atk-s0505a:475_3": "Taṃ disvā rājapuriso rañño ārocesi. Rājā “sīho kira saddena na santasatī”ti bherisaṅkhapaṇavādīhi",
  "atk-s0505a:475_4": "saddaṃ kārāpesi. Sīho tatheva nipajji. Dutiyampi kārāpesi. Sīho tatheva nipajji.",
  "atk-s0505a:475_5": "Tatiyampi kārāpesi. Sīho “mama paṭisattu atthī”ti catūhi pādehi suppatiṭṭhitaṃ patiṭṭhahitvā",
  "atk-s0505a:475_6": "sīhanādaṃ nadi. Taṃ sutvāva hatthārohādayo hatthiādīhi orohitvā tiṇagahanāni paviṭṭhā,",
  "atk-s0505a:475_7": "hatthiassagaṇā disāvidisā palātā. Rañño hatthīpi rājānaṃ gahetvā vanagahanāni pothayamāno",
  "atk-s0505a:475_8": "palāyi. So taṃ sandhāretuṃ asakkonto rukkhasākhāya olambitvā, pathaviṃ patitvā, ekapadikamaggena",
  "atk-s0505a:475_9": "gacchanto paccekabuddhānaṃ vasanaṭṭhānaṃ pāpuṇitvā tattha paccekabuddhe pucchi –",
  "atk-s0505a:475_10": "“api, bhante, saddamassutthā”ti? “Āma, mahārājā”ti. “Kassa saddaṃ, bhante”ti? “Paṭhamaṃ",
  "atk-s0505a:475_11": "bherisaṅkhādīnaṃ, pacchā sīhassā”ti. “Na bhāyittha, bhante”ti? “Na mayaṃ, mahārāja,",
  "atk-s0505a:475_12": "kassaci saddassa bhāyāmā”ti. “Sakkā pana, bhante, mayhampi edisaṃ kātu”nti? “Sakkā,",
  "atk-s0505a:475_13": "mahārāja, sace pabbajasī”ti. “Pabbajāmi, bhante”ti. Tato naṃ pabbājetvā pubbe vuttanayeneva",
  "atk-s0505a:475_14": "ābhisamācārikaṃ sikkhāpesuṃ. Sopi pubbe vuttanayeneva vipassanto paccekabodhiṃ sacchikatvā",
  "atk-s0505a:475_15": "imaṃ udānagāthaṃ abhāsi –",
  "atk-s0505a:476": "“Sīho yathā dāṭhabalī pasayha, rājā migānaṃ abhibhuyya cārī;",
  "atk-s0505a:477": "Sevetha pantāni senāsanāni, eko care khaggavisāṇakappo”ti.",
  "atk-s0505a:478_0": "Tattha sahanā ca hananā ca sīghajavattā ca sīho. Kesarasīhova idha adhippeto. Dāṭhā",
  "atk-s0505a:478_1": "balamassa atthīti dāṭhabalī. Pasayha abhibhuyyāti, ubhayaṃ cārīsaddena saha yojetabbaṃ",
  "atk-s0505a:478_2": "pasayhacārī abhibhuyyacārīti tattha pasayha niggahetvā caraṇena pasayhacārī, abhibhavitvā,",
  "atk-s0505a:478_3": "santāsetvā, vasīkatvā, caraṇena abhibhuyyacārī. Svāyaṃ kāyabalena pasayhacārī, tejasā",
  "atk-s0505a:478_4": "abhibhuyyacārī. Tattha sace koci vadeyya – “kiṃ pasayha abhibhuyya cārī”ti, tato",
  "atk-s0505a:478_5": "migānanti sāmivacanaṃ upayogavacanaṃ katvā “mige pasayha abhibhuyya cārī”ti paṭivattabbaṃ.",
  "atk-s0505a:478_6": "Pantānīti dūrāni. Senāsanānīti vasanaṭṭhānāni. Sesaṃ pubbe vuttanayeneva sakkā jānitunti na vitthāritanti.",
  "atk-s0505a:479": "Dāṭhabalīgāthāvaṇṇanā samattā.",
  "atk-s0505a:480_0": "73. Mettaṃ upekkhanti kā uppatti? Aññataro kira rājā mettādijhānalābhī ahosi. So",
  "atk-s0505a:480_1": "“jhānasukhantarāyakaraṃ rajja”nti jhānānurakkhaṇatthaṃ rajjaṃ pahāya pabbajitvā vipassanto",
  "atk-s0505a:480_2": "paccekabodhiṃ sacchikatvā, imaṃ udānagāthaṃ abhāsi –",
  "atk-s0505a:481": "Mettaṃ upekkhaṃ karuṇaṃ vimuttiṃ, āsevamāno muditañca kāle;",
  "atk-s0505a:482": "Sabbena lokena avirujjhamāno, eko care khaggavisāṇakappo”ti.",
  "atk-s0505a:483_0": "Tattha “sabbe sattā sukhitā hontū”tiādinā nayena hitasukhupanayanakāmatā mettā. “Aho",
  "atk-s0505a:483_1": "vata imamhā dukkhā vimucceyyu”ntiādinā nayena ahitadukkhāpanayanakāmatā karuṇā. “Modanti",
  "atk-s0505a:483_2": "vata bhonto sattā modanti sādhu suṭṭhū”tiādinā nayena hitasukhāvippayogakāmatā muditā.",
  "atk-s0505a:483_3": "“Paññāyissanti sakena kammenā”ti sukhadukkhesu ajjhupekkhanatā upekkhā. Gāthābandhasukhatthaṃ",
  "atk-s0505a:483_4": "pana uppaṭipāṭiyā mettaṃ vatvā upekkhā vuttā, muditā pacchā. Vimuttinti catassopi",
  "atk-s0505a:483_5": "hi etā attano paccanīkadhammehi vimuttattā vimuttiyo. Tena vuttaṃ “mettaṃ upekkhaṃ",
  "atk-s0505a:483_6": "karuṇaṃ, vimuttiṃ, āsevamāno muditañca kāle”ti.",
  "atk-s0505a:484_0": "Tattha āsevamānoti tisso tikacatukkajjhānavasena, upekkhaṃ catutthajjhānavasena bhāvayamāno.",
  "atk-s0505a:484_1": "Kāleti mettaṃ āsevitvā tato vuṭṭhāya karuṇaṃ, tato vuṭṭhāya muditaṃ, tato itarato",
  "atk-s0505a:484_2": "vā nippītikajhānato vuṭṭhāya upekkhaṃ āsevamāno “kāle āsevamāno”ti vuccati, āsevituṃ",
  "atk-s0505a:484_3": "phāsukāle vā. Sabbena lokena avirujjhamānoti dasasu disāsu sabbena sattalokena avirujjhamāno.",
  "atk-s0505a:484_4": "Mettādīnañhi bhāvitattā sattā appaṭikūlā honti. Sattesu ca virodhabhūto paṭigho vūpasammati.",
  "atk-s0505a:484_5": "Tena vuttaṃ – “sabbena lokena avirujjhamāno”ti. Ayamettha saṅkhepo, vitthārena pana",
  "atk-s0505a:484_6": "mettādikathā aṭṭhasāliniyā dhammasaṅgahaṭṭhakathāyaṃ vuttā. Sesaṃ pubbavuttasadisamevāti.",
  "atk-s0505a:485": "Appamaññāgāthāvaṇṇanā samattā.",
  "atk-s0505a:486_0": "74. Rāgañca dosañcāti kā uppatti? Rājagahaṃ kira upanissāya mātaṅgo nāma paccekabuddho",
  "atk-s0505a:486_1": "viharati sabbapacchimo paccekabuddhānaṃ. Atha amhākaṃ bodhisatte uppanne devatāyo",
  "atk-s0505a:486_2": "bodhisattassa pūjanatthāya āgacchantiyo taṃ disvā “mārisā, mārisā, buddho loke uppanno”ti",
  "atk-s0505a:486_3": "bhaṇiṃsu. So nirodhā vuṭṭhahanto taṃ saddaṃ sutvā, attano ca jīvitakkhayaṃ disvā,",
  "atk-s0505a:486_4": "himavante mahāpapāto nāma pabbato paccekabuddhānaṃ parinibbānaṭṭhānaṃ, tattha ākāsena",
  "atk-s0505a:486_5": "gantvā pubbe parinibbutapaccekabuddhassa aṭṭhisaṅghātaṃ papāte pakkhipitvā, silātale",
  "atk-s0505a:486_6": "nisīditvā imaṃ udānagāthaṃ abhāsi –",
  "atk-s0505a:487": "“Rāgañca dosañca pahāya mohaṃ, sandālayitvāna saṃyojanāni;",
  "atk-s0505a:488": "Asantasaṃ jīvitasaṅkhayamhi, eko care khaggavisāṇakappo”ti.",
  "atk-s0505a:489_0": "Tattha rāgadosamohā uragasutte vuttā. Saṃyojanānīti dasa saṃyojanāni. Tāni ca tena",
  "atk-s0505a:489_1": "tena maggena sandālayitvā. Asantasaṃ jīvitasaṅkhayamhīti jīvitasaṅkhayo vuccati cuticittassa",
  "atk-s0505a:489_2": "paribhedo, tasmiñca jīvitasaṅkhaye jīvitanikantiyā pahīnattā asantasanti. Ettāvatā",
  "atk-s0505a:489_3": "sopādisesaṃ nibbānadhātuṃ attano dassetvā gāthāpariyosāne anupādisesāya nibbānadhātuyā parinibbāyīti.",
  "atk-s0505a:490": "Jīvitasaṅkhayagāthāvaṇṇanā samattā.",
  "atk-s0505a:491_0": "75. Bhajantīti kā uppatti? Bārāṇasiyaṃ kira aññataro rājā ādigāthāya vuttappakārameva",
  "atk-s0505a:491_1": "phītaṃ rajjaṃ samanusāsati. Tassa kharo ābādho uppajji, dukkhā vedanā vattanti. Vīsatisahassitthiyo",
  "atk-s0505a:491_2": "parivāretvā hatthapādasambāhanādīni karonti. Amaccā “na dānāyaṃ rājā jīvissati, handa",
  "atk-s0505a:491_3": "mayaṃ attano saraṇaṃ gavesāmā”ti cintetvā aññassa rañño santikaṃ gantvā upaṭṭhānaṃ",
  "atk-s0505a:491_4": "yāciṃsu. Te tattha upaṭṭhahantiyeva, na kiñci labhanti. Rājāpi ābādhā vuṭṭhahitvā",
  "atk-s0505a:491_5": "pucchi “itthannāmo ca itthannāmo ca kuhi”nti? Tato taṃ pavattiṃ sutvā sīsaṃ cāletvā",
  "atk-s0505a:491_6": "tuṇhī ahosi. Tepi amaccā “rājā vuṭṭhito”ti sutvā tattha kiñci alabhamānā paramena",
  "atk-s0505a:491_7": "pārijuññena samannāgatā punadeva āgantvā rājānaṃ vanditvā ekamantaṃ aṭṭhaṃsu. Tena",
  "atk-s0505a:491_8": "ca raññā “kuhiṃ, tātā, tumhe gatā”ti vuttā āhaṃsu – “devaṃ dubbalaṃ disvā ājīvikabhayenamhā",
  "atk-s0505a:491_9": "asukaṃ nāma janapadaṃ gatā”ti. Rājā sīsaṃ cāletvā cintesi – “yaṃnūnāhaṃ ime vīmaṃseyyaṃ,",
  "atk-s0505a:491_10": "kiṃ punapi evaṃ kareyyuṃ no”ti? So pubbe ābādhikarogena phuṭṭho viya bāḷhavedanaṃ",
  "atk-s0505a:491_11": "attānaṃ dassento gilānālayaṃ akāsi. Itthiyo samparivāretvā pubbasadisameva sabbaṃ",
  "atk-s0505a:491_12": "akaṃsu. Tepi amaccā tatheva puna bahutaraṃ janaṃ gahetvā pakkamiṃsu. Evaṃ rājā yāvatatiyaṃ",
  "atk-s0505a:491_13": "sabbaṃ pubbasadisaṃ akāsi. Tepi tatheva pakkamiṃsu. Tato catutthampi te āgate disvā",
  "atk-s0505a:491_14": "“aho ime dukkaraṃ akaṃsu, ye maṃ byādhitaṃ pahāya anapekkhā pakkamiṃsū”ti nibbinno",
  "atk-s0505a:491_15": "rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi –",
  "atk-s0505a:492": "“Bhajanti sevanti ca kāraṇatthā, nikkāraṇā dullabhā ajja mittā;",
  "atk-s0505a:493": "Attaṭṭhapaññā asucī manussā, eko care khaggavisāṇakappo”ti.",
  "atk-s0505a:494_0": "Tattha bhajantīti sarīrena allīyitvā payirupāsanti. Sevantīti añjalikammādīhi kiṃ",
  "atk-s0505a:494_1": "kārapaṭissāvitāya ca paricaranti. Kāraṇaṃ attho etesanti kāraṇatthā, bhajanāya sevanāya",
  "atk-s0505a:494_2": "ca nāññaṃ kāraṇamatthi, attho eva nesaṃ kāraṇaṃ, atthahetu sevantīti vuttaṃ hoti.",
  "atk-s0505a:494_3": "Nikkāraṇā dullabhā ajja mittāti “ito kiñci lacchāmā”ti evaṃ attapaṭilābhakāraṇena",
  "atk-s0505a:494_4": "nikkāraṇā, kevalaṃ –",
  "atk-s0505a:495": "“Upakāro ca yo mitto,",
  "atk-s0505a:496": "Sukhe dukkhe ca yo sakhā;",
  "atk-s0505a:497": "Atthakkhāyī ca yo mitto,",
  "atk-s0505a:498": "Yo ca mittānukampako”ti. –",
  "atk-s0505a:499_0": "Evaṃ vuttena ariyena mittabhāvena samannāgatā dullabhā ajja mittā. Attani ṭhitā etesaṃ",
  "atk-s0505a:499_1": "paññā, attānaṃyeva olokenti, na aññanti attaṭṭhapaññā. Diṭṭhatthapaññāti ayampi kira",
  "atk-s0505a:499_2": "porāṇapāṭho, sampati diṭṭhiyeva atthe etesaṃ paññā, āyatiṃ na pekkhantīti vuttaṃ",
  "atk-s0505a:499_3": "hoti. Asucīti asucinā anariyena kāyavacīmanokammena samannāgatā. Sesaṃ pubbe vuttanayeneva veditabbanti.",
  "atk-s0505a:500": "Kāraṇatthagāthāvaṇṇanā samattā.",
  "atk-s0505a:501": "Catuttho vaggo niṭṭhito ekādasahi gāthāhi.",
  "atk-s0505a:502_0": "Evametaṃ ekacattālīsagāthāparimāṇaṃ khaggavisāṇasuttaṃ katthacideva vuttena yojanānayena",
  "atk-s0505a:502_1": "sabbattha yathānurūpaṃ yojetvā anusandhito atthato ca veditabbaṃ. Ativitthārabhayena",
  "atk-s0505a:502_2": "pana amhehi na sabbattha yojitanti.",
  "atk-s0505a:503": "Paramatthajotikāya khuddaka-aṭṭhakathāya",
  "atk-s0505a:504": "Suttanipāta-aṭṭhakathāya khaggavisāṇasuttavaṇṇanā niṭṭhitā.",
  "atk-s0505a:505": "4. Kasibhāradvājasuttavaṇṇanā",
  "atk-s0505a:506_0": "Evaṃ me sutanti kasibhāradvājasuttaṃ. Kā uppatti? Bhagavā magadhesu viharanto dakkhiṇāgirismiṃ",
  "atk-s0505a:506_1": "ekanālāyaṃ brāhmaṇagāme purebhattakiccaṃ pacchābhattakiccanti imesu dvīsu buddhakiccesu",
  "atk-s0505a:506_2": "purebhattakiccaṃ niṭṭhāpetvā pacchābhattakiccāvasāne buddhacakkhunā lokaṃ volokento",
  "atk-s0505a:506_3": "kasibhāradvājaṃ brāhmaṇaṃ arahattassa upanissayasampannaṃ disvā “tattha mayi gate",
  "atk-s0505a:506_4": "yathā pavattissati, tato kathāvasāne dhammadesanaṃ sutvā esa brāhmaṇo pabbajitvā",
  "atk-s0505a:506_5": "arahattaṃ pāpuṇissatī”ti ca ñatvā, tattha gantvā, kathaṃ samuṭṭhāpetvā, imaṃ suttaṃ abhāsi.",
  "atk-s0505a:507_0": "Tattha siyā “katamaṃ buddhānaṃ purebhattakiccaṃ, katamaṃ pacchābhattakicca”nti? Vuccate",
  "atk-s0505a:507_1": "– buddho bhagavā pāto eva uṭṭhāya upaṭṭhākānuggahatthaṃ sarīraphāsukatthañca mukhadhovanādisarīraparikammaṃ",
  "atk-s0505a:507_2": "katvā yāva bhikkhācāravelā, tāva vivittāsane vītināmetvā, bhikkhācāravelāya nivāsetvā,",
  "atk-s0505a:507_3": "kāyabandhanaṃ bandhitvā, cīvaraṃ pārupitvā, pattamādāya kadāci ekakova kadāci bhikkhusaṅghaparivuto",
  "atk-s0505a:507_4": "gāmaṃ vā nigamaṃ vā piṇḍāya pavisati, kadāci pakatiyā, kadāci anekehi pāṭihāriyehi",
  "atk-s0505a:507_5": "vattamānehi. Seyyathidaṃ – piṇḍāya pavisato lokanāthassa purato purato gantvā mudugatiyo",
  "atk-s0505a:507_6": "vātā pathaviṃ sodhenti; valāhakā udakaphusitāni muñcantā magge reṇuṃ vūpasametvā",
  "atk-s0505a:507_7": "upari vitānaṃ hutvā tiṭṭhanti. Apare vātā pupphāni upasaṃharitvā magge okiranti,",
  "atk-s0505a:507_8": "unnatā bhūmippadesā onamanti, onatā unnamanti, pādanikkhepasamaye samāva bhūmi hoti,",
  "atk-s0505a:507_9": "sukhasamphassāni rathacakkamattāni padumapupphāni vā pāde sampaṭicchanti, indakhīlassa",
  "atk-s0505a:507_10": "anto ṭhapitamatte dakkhiṇapāde sarīrā chabbaṇṇarasmiyo niccharitvā suvaṇṇarasapiñjarāni",
  "atk-s0505a:507_11": "viya citrapaṭaparikkhittāni viya ca pāsādakūṭāgārādīni karontiyo ito cito ca vidhāvanti,",
  "atk-s0505a:507_12": "hatthiassavihaṅgādayo sakasakaṭṭhānesu ṭhitāyeva madhurenākārena saddaṃ karonti,",
  "atk-s0505a:507_13": "tathā bherivīṇādīni tūriyāni manussānaṃ kāyūpagāni ca ābharaṇāni, tena saññāṇena",
  "atk-s0505a:507_14": "manussā jānanti “ajja bhagavā idha piṇḍāya paviṭṭho”ti. Te sunivatthā supārutā gandhapupphādīni",
  "atk-s0505a:507_15": "ādāya gharā nikkhamitvā antaravīthiṃ paṭipajjitvā bhagavantaṃ gandhapupphādīhi sakkaccaṃ",
  "atk-s0505a:507_16": "pūjetvā vanditvā – “amhākaṃ, bhante, dasa bhikkhū, amhākaṃ vīsati, amhākaṃ bhikkhusataṃ",
  "atk-s0505a:507_17": "dethā”ti yācitvā bhagavatopi pattaṃ gahetvā, āsanaṃ paññāpetvā sakkaccaṃ piṇḍapātena paṭimānenti.",
  "atk-s0505a:508_0": "Bhagavā katabhattakicco tesaṃ santānāni oloketvā tathā dhammaṃ deseti, yathā keci",
  "atk-s0505a:508_1": "saraṇagamane patiṭṭhahanti, keci pañcasu sīlesu, keci sotāpattisakadāgāmianāgāmiphalānaṃ",
  "atk-s0505a:508_2": "aññatarasmiṃ, keci pabbajitvā aggaphale arahatteti. Evaṃ tathā tathā janaṃ anuggahetvā",
  "atk-s0505a:508_3": "uṭṭhāyāsanā vihāraṃ gacchati. Tattha maṇḍalamāḷe paññattavarabuddhāsane nisīdati",
  "atk-s0505a:508_4": "bhikkhūnaṃ bhattakiccapariyosānaṃ āgamayamāno. Tato bhikkhūnaṃ bhattakiccapariyosāne",
  "atk-s0505a:508_5": "upaṭṭhāko bhagavato nivedeti. Atha bhagavā gandhakuṭiṃ pavisati. Idaṃ tāva purebhattakiccaṃ.",
  "atk-s0505a:508_6": "Yañcettha na vuttaṃ, taṃ brahmāyusutte vuttanayeneva gahetabbaṃ.",
  "atk-s0505a:509_0": "Atha bhagavā evaṃ katapurebhattakicco gandhakuṭiyā upaṭṭhāne nisīditvā, pāde pakkhāletvā,",
  "atk-s0505a:509_1": "pādapīṭhe ṭhatvā, bhikkhusaṅghaṃ ovadati – “bhikkhave, appamādena sampādetha, buddhuppādo",
  "atk-s0505a:509_2": "dullabho lokasmiṃ, manussapaṭilābho dullabho, saddhāsampatti dullabhā, pabbajjā dullabhā,",
  "atk-s0505a:509_3": "saddhammassavanaṃ dullabhaṃ lokasmi”nti. Tato bhikkhū bhagavantaṃ vanditvā kammaṭṭhānaṃ",
  "atk-s0505a:509_4": "pucchanti. Atha bhagavā bhikkhūnaṃ cariyavasena kammaṭṭhānaṃ deti. Te kammaṭṭhānaṃ",
  "atk-s0505a:509_5": "uggahetvā, bhagavantaṃ abhivādetvā, attano attano vasanaṭṭhānaṃ gacchanti; keci araññaṃ,",
  "atk-s0505a:509_6": "keci rukkhamūlaṃ, keci pabbatādīnaṃ aññataraṃ, keci cātumahārājikabhavanaṃ…pe… keci",
  "atk-s0505a:509_7": "vasavattibhavananti. Tato bhagavā gandhakuṭiṃ pavisitvā sace ākaṅkhati, dakkhiṇena",
  "atk-s0505a:509_8": "passena sato sampajāno muhuttaṃ sīhaseyyaṃ kappeti. Atha samassāsitakāyo uṭṭhahitvā",
  "atk-s0505a:509_9": "dutiyabhāge lokaṃ voloketi. Tatiyabhāge yaṃ gāmaṃ vā nigamaṃ vā upanissāya viharati,",
  "atk-s0505a:509_10": "tattha jano purebhattaṃ dānaṃ datvā pacchābhattaṃ sunivattho supāruto gandhapupphādīni",
  "atk-s0505a:509_11": "ādāya vihāre sannipatati. Tato bhagavā sampattaparisāya anurūpena pāṭihāriyena gantvā",
  "atk-s0505a:509_12": "dhammasabhāyaṃ paññattavarabuddhāsane nisajja dhammaṃ deseti kālayuttaṃ pamāṇayuttaṃ.",
  "atk-s0505a:509_13": "Atha kālaṃ viditvā parisaṃ uyyojeti.",
  "atk-s0505a:510_0": "Tato sace gattāni osiñcitukāmo hoti. Atha buddhāsanā uṭṭhāya upaṭṭhākena udakapaṭiyāditokāsaṃ",
  "atk-s0505a:510_1": "gantvā, upaṭṭhākahatthato udakasāṭikaṃ gahetvā, nhānakoṭṭhakaṃ pavisati. Upaṭṭhākopi",
  "atk-s0505a:510_2": "buddhāsanaṃ ānetvā gandhakuṭipariveṇe paññāpeti. Bhagavā gattāni osiñcitvā, surattadupaṭṭaṃ",
  "atk-s0505a:510_3": "nivāsetvā, kāyabandhanaṃ bandhitvā, uttarāsaṅgaṃ katvā, tattha āgantvā, nisīdati",
  "atk-s0505a:510_4": "ekakova muhuttaṃ paṭisallīno. Atha bhikkhū tato tato āgamma bhagavato upaṭṭhānaṃ",
  "atk-s0505a:510_5": "gacchanti. Tattha ekacce pañhaṃ pucchanti, ekacce kammaṭṭhānaṃ, ekacce dhammassavanaṃ",
  "atk-s0505a:510_6": "yācanti. Bhagavā tesaṃ adhippāyaṃ sampādento paṭhamaṃ yāmaṃ vītināmeti.",
  "atk-s0505a:511_0": "Majjhimayāme sakaladasasahassilokadhātudevatāyo okāsaṃ labhamānā bhagavantaṃ upasaṅkamitvā",
  "atk-s0505a:511_1": "pañhaṃ pucchanti yathābhisaṅkhataṃ antamaso caturakkharampi. Bhagavā tāsaṃ devatānaṃ",
  "atk-s0505a:511_2": "pañhaṃ vissajjento majjhimayāmaṃ vītināmeti. Tato pacchimayāmaṃ cattāro bhāge katvā",
  "atk-s0505a:511_3": "ekaṃ bhāgaṃ caṅkamaṃ adhiṭṭhāti, dutiyabhāgaṃ gandhakuṭiṃ pavisitvā dakkhiṇena passena",
  "atk-s0505a:511_4": "sato sampajāno sīhaseyyaṃ kappeti, tatiyabhāgaṃ phalasamāpattiyā vītināmeti, catutthabhāgaṃ",
  "atk-s0505a:511_5": "mahākaruṇāsamāpattiṃ pavisitvā buddhacakkhunā lokaṃ voloketi apparajakkhamahārajakkhādisattadassanatthaṃ.",
  "atk-s0505a:511_6": "Idaṃ pacchābhattakiccaṃ.",
  "atk-s0505a:512_0": "Evamimassa pacchābhattakiccassa lokavolokanasaṅkhāte catutthabhāgāvasāne buddhadhammasaṅghesu",
  "atk-s0505a:512_1": "dānasīlauposathakammādīsu ca akatādhikāre katādhikāre ca anupanissayasampanne upanissayasampanne",
  "atk-s0505a:512_2": "ca satte passituṃ buddhacakkhunā lokaṃ volokento kasibhāradvājaṃ brāhmaṇaṃ arahattassa",
  "atk-s0505a:512_3": "upanissayasampannaṃ disvā “tattha mayi gate kathā pavattissati, tato kathāvasāne",
  "atk-s0505a:512_4": "dhammadesanaṃ sutvā esa brāhmaṇo pabbajitvā arahattaṃ pāpuṇissatī”ti ca ñatvā, tattha",
  "atk-s0505a:512_5": "gantvā, kathaṃ samuṭṭhāpetvā imaṃ suttamabhāsi.",
  "atk-s0505a:513_0": "Tattha evaṃ me sutantiādi āyasmatā ānandena paṭhamamahāsaṅgītikāle dhammasaṅgītiṃ",
  "atk-s0505a:513_1": "karontena āyasmatā mahākassapattherena puṭṭhena pañcannaṃ arahantasatānaṃ vuttaṃ,",
  "atk-s0505a:513_2": "“ahaṃ, kho, samaṇa kasāmi ca vapāmi cā”ti kasibhāradvājena vuttaṃ, “ahampi kho brāhmaṇa",
  "atk-s0505a:513_3": "kasāmi ca vapāmi cā”tiādi bhagavatā vuttaṃ. Tadetaṃ sabbampi samodhānetvā “kasibhāradvājasutta”nti vuccati.",
  "atk-s0505a:514_0": "Tattha evanti ayaṃ ākāranidassanāvadhāraṇattho evaṃ-saddo. Ākāratthena hi etena etamatthaṃ",
  "atk-s0505a:514_1": "dīpeti – nānānayanipuṇamanekajjhāsayasamuṭṭhānaṃ atthabyañjanasampannaṃ vividhapāṭihāriyaṃ",
  "atk-s0505a:514_2": "dhammatthadesanāpaṭivedhagambhīraṃ sabbasattehi sakasakabhāsānurūpamupalakkhaṇiyasabhāvaṃ",
  "atk-s0505a:514_3": "tassa bhagavato vacanaṃ, taṃ sabbākārena ko samattho viññātuṃ; atha, kho, “evaṃ me",
  "atk-s0505a:514_4": "sutaṃ, mayāpi ekenākārena suta”nti. Nidassanatthena “nāhaṃ sayambhū, na mayā idaṃ",
  "atk-s0505a:514_5": "sacchikata”nti attānaṃ parimocento “evaṃ me sutaṃ, mayā evaṃ suta”nti idāni vattabbaṃ",
  "atk-s0505a:514_6": "sakalasuttaṃ nidasseti. Avadhāraṇatthena “etadaggaṃ, bhikkhave, mama sāvakānaṃ bhikkhūnaṃ",
  "atk-s0505a:514_7": "bahussutānaṃ yadidaṃ ānando, gatimantānaṃ, satimantānaṃ, dhitimantānaṃ, upaṭṭhākānaṃ",
  "atk-s0505a:514_8": "yadidaṃ ānando”ti evaṃ bhagavatā pasatthabhāvānurūpaṃ attano dhāraṇabalaṃ dassento",
  "atk-s0505a:514_9": "sattānaṃ sotukamyataṃ janeti “evaṃ me sutaṃ tañca atthato vā byañjanato vā anūnamanadhikaṃ,",
  "atk-s0505a:514_10": "evameva, na aññathā daṭṭhabba”nti. Me sutanti ettha mayāsaddattho me-saddo, sotadvāraviññāṇattho",
  "atk-s0505a:514_11": "sutasaddo. Tasmā evaṃ me sutanti evaṃ mayā sotaviññāṇapubbaṅgamāya viññāṇavīthiyā",
  "atk-s0505a:514_12": "upadhāritanti vuttaṃ hoti.",
  "atk-s0505a:515_0": "Ekaṃ samayanti ekaṃ kālaṃ. Bhagavāti bhāgyavā, bhaggavā, bhattavāti vuttaṃ hoti.",
  "atk-s0505a:515_1": "Magadhesu viharatīti magadhā nāma janapadino rājakumārā, tesaṃ nivāso ekopi janapado",
  "atk-s0505a:515_2": "ruḷhīsaddena “magadhā”ti vuccati. Tasmiṃ magadhesu janapade. Keci pana “yasmā cetiyarājā",
  "atk-s0505a:515_3": "musāvādaṃ bhaṇitvā bhūmiṃ pavisanto ‘mā gadhaṃ pavisā’ti vutto, yasmā vā taṃ rājānaṃ",
  "atk-s0505a:515_4": "maggantā bhūmiṃ khanantā purisā ‘mā gadhaṃ karothā’ti vuttā, tasmā magadhā”ti evamādīhi",
  "atk-s0505a:515_5": "nayehi bahudhā papañcenti. Yaṃ ruccati, taṃ gahetabbanti. Viharatīti ekaṃ iriyāpathabādhanaṃ",
  "atk-s0505a:515_6": "aparena iriyāpathena vicchinditvā aparipatantaṃ attabhāvaṃ harati, pavattetīti vuttaṃ",
  "atk-s0505a:515_7": "hoti. Dibbabrahmaariyavihārehi vā sattānaṃ vividhaṃ hitaṃ haratīti viharati. Haratīti",
  "atk-s0505a:515_8": "upasaṃharati, upaneti, janeti, uppādetīti vuttaṃ hoti. Tathā hi yadā sattā kāmesu",
  "atk-s0505a:515_9": "vippaṭipajjanti, tadā kira bhagavā dibbena vihārena viharati tesaṃ alobhakusalamūluppādanatthaṃ",
  "atk-s0505a:515_10": "– “appeva nāma imaṃ paṭipattiṃ disvā ettha ruciṃ uppādetvā kāmesu virajjeyyu”nti.",
  "atk-s0505a:515_11": "Yadā pana issariyatthaṃ sattesu vippaṭipajjanti, tadā brahmavihārena viharati tesaṃ",
  "atk-s0505a:515_12": "adosakusalamūluppādanatthaṃ – “appeva nāma imaṃ paṭipattiṃ disvā ettha ruciṃ uppādetvā",
  "atk-s0505a:515_13": "adosena dosaṃ vūpasameyyu”nti. Yadā pana pabbajitā dhammādhikaraṇaṃ vivadanti, tadā",
  "atk-s0505a:515_14": "ariyavihārena viharati tesaṃ amohakusalamūluppādanatthaṃ – “appeva nāma imaṃ paṭipattiṃ",
  "atk-s0505a:515_15": "disvā ettha ruciṃ uppādetvā amohena mohaṃ vūpasameyyu”nti. Iriyāpathavihārena pana",
  "atk-s0505a:515_16": "na kadāci na viharati taṃ vinā attabhāvapariharaṇābhāvatoti. Ayamettha saṅkhepo,",
  "atk-s0505a:515_17": "vitthāraṃ pana maṅgalasuttavaṇṇanāyaṃ vakkhāma.",
  "atk-s0505a:516_0": "Dakkhiṇāgirisminti yo so rājagahaṃ parivāretvā ṭhito giri, tassa dakkhiṇapasse janapado",
  "atk-s0505a:516_1": "“dakkhiṇāgirī”ti vuccati, tasmiṃ janapadeti vuttaṃ hoti. Tattha vihārassāpi tadeva",
  "atk-s0505a:516_2": "nāmaṃ. Ekanāḷāyaṃ brāhmaṇagāmeti ekanāḷāti tassa gāmassa nāmaṃ. Brāhmaṇā cettha sambahulā",
  "atk-s0505a:516_3": "paṭivasanti, brāhmaṇabhogo vā so, tasmā “brāhmaṇagāmo”ti vuccati.",
  "atk-s0505a:517_0": "Tena kho pana samayenāti yaṃ samayaṃ bhagavā aparājitapallaṅkaṃ ābhujitvā anuttaraṃ",
  "atk-s0505a:517_1": "sammāsambodhiṃ abhisambujjhitvā pavattitavaradhammacakko magadharaṭṭhe ekanāḷaṃ brāhmaṇagāmaṃ",
  "atk-s0505a:517_2": "upanissāya dakkhiṇāgirimahāvihāre brāhmaṇassa indriyaparipākaṃ āgamayamāno viharati,",
  "atk-s0505a:517_3": "tena samayena karaṇabhūtenāti vuttaṃ hoti. Kho panāti idaṃ panettha nipātadvayaṃ",
  "atk-s0505a:517_4": "padapūraṇamattaṃ, adhikārantaradassanatthaṃ vāti daṭṭhabbaṃ. Kasibhāradvājassa brāhmaṇassāti",
  "atk-s0505a:517_5": "so brāhmaṇo kasiyā jīvati, bhāradvājoti cassa gottaṃ, tasmā evaṃ vuccati. Pañcamattānīti",
  "atk-s0505a:517_6": "yathā – “bhojane mattaññū”ti ettha mattasaddo pamāṇe vattati, evamidhāpi, tasmā pañcapamāṇāni",
  "atk-s0505a:517_7": "anūnāni anadhikāni, pañcanaṅgalasatānīti vuttaṃ hoti. Payuttānīti payojitāni, balibaddānaṃ",
  "atk-s0505a:517_8": "khandhesu ṭhapetvā yuge yottehi yojitāni hontīti attho.",
  "atk-s0505a:518_0": "Vappakāleti vapanakāle, bījanikkhipakāleti vuttaṃ hoti. Tattha dve vappāni kalalavappañca,",
  "atk-s0505a:518_1": "paṃsuvappañca. Paṃsuvappaṃ idha adhippetaṃ. Tañca kho paṭhamadivase maṅgalavappaṃ.",
  "atk-s0505a:518_2": "Tatthāyaṃ upakaraṇasampadā – tīṇi balibaddasahassāni upaṭṭhāpitāni honti, sabbesaṃ",
  "atk-s0505a:518_3": "suvaṇṇamayāni siṅgāni paṭimukkāni, rajatamayā khurā, sabbe setamālāhi sabbagandhasugandhehi",
  "atk-s0505a:518_4": "pañcaṅgulikehi ca alaṅkatā paripuṇṇaṅgapaccaṅgā sabbalakkhaṇasampannā, ekacce kāḷā",
  "atk-s0505a:518_5": "añjanavaṇṇāyeva, ekacce setā phalikavaṇṇā, ekacce rattā pavāḷavaṇṇā, ekacce kammāsā",
  "atk-s0505a:518_6": "masāragallavaṇṇā. Pañcasatā kassakapurisā sabbe ahatasetavatthanivatthā mālālaṅkatā",
  "atk-s0505a:518_7": "dakkhiṇaaṃsakūṭesu ṭhapitapupphacumbaṭakā haritālamanosilālañchanujjalitagattabhāgā",
  "atk-s0505a:518_8": "dasa dasa naṅgalā ekekagumbā hutvā gacchanti. Naṅgalānaṃ sīsañca yugañca patodā ca",
  "atk-s0505a:518_9": "suvaṇṇavinaddhā. Paṭhamanaṅgale aṭṭha balibaddā yuttā, sesesu cattāro cattāro, avasesā",
  "atk-s0505a:518_10": "kilantaparivattanatthaṃ ānītā. Ekekagumbe ekamekaṃ bījasakaṭaṃ ekeko kasati, ekeko vapati.",
  "atk-s0505a:519_0": "Brāhmaṇo pana pageva massukammaṃ kārāpetvā nhatvā sugandhagandhehi vilitto pañcasatagghanakaṃ",
  "atk-s0505a:519_1": "vatthaṃ nivāsetvā sahassagghanakaṃ ekaṃsaṃ karitvā ekamekissā aṅguliyā dve dve katvā",
  "atk-s0505a:519_2": "vīsati aṅgulimuddikāyo, kaṇṇesu sīhakuṇḍalāni, sīse ca brahmaveṭhanaṃ paṭimuñcitvā",
  "atk-s0505a:519_3": "suvaṇṇamālaṃ kaṇṭhe katvā brāhmaṇagaṇaparivuto kammantaṃ vosāsati. Athassa brāhmaṇī",
  "atk-s0505a:519_4": "anekasatabhājanesu pāyāsaṃ pacāpetvā mahāsakaṭesu āropetvā gandhodakena nhāyitvā",
  "atk-s0505a:519_5": "sabbālaṅkāravibhūsitā brāhmaṇīgaṇaparivutā kammantaṃ agamāsi. Gehampissa sabbattha",
  "atk-s0505a:519_6": "gandhehi suvilittaṃ pupphehi sukatabalikammaṃ, khettañca tesu tesu ṭhānesu samussitapaṭākaṃ",
  "atk-s0505a:519_7": "ahosi. Parijanakammakārehi saha kammantaṃ osaṭaparisā aḍḍhateyyasahassā ahosi. Sabbe",
  "atk-s0505a:519_8": "ahatavatthanivatthā, sabbesañca pāyāsabhojanaṃ paṭiyattaṃ ahosi.",
  "atk-s0505a:520_0": "Atha brāhmaṇo yattha sāmaṃ bhuñjati, taṃ suvaṇṇapātiṃ dhovāpetvā pāyāsassa pūretvā",
  "atk-s0505a:520_1": "sappimadhuphāṇitādīni abhisaṅkharitvā naṅgalabalikammaṃ kārāpesi. Brāhmaṇī pañca",
  "atk-s0505a:520_2": "kassakasatāni suvaṇṇarajatakaṃsatambamayāni bhājanāni gahetvā nisinnāni suvaṇṇakaṭacchuṃ",
  "atk-s0505a:520_3": "gahetvā pāyāsena parivisantī gacchati. Brāhmaṇo pana balikammaṃ kārāpetvā rattasuvaṇṇabandhūpāhanāyo",
  "atk-s0505a:520_4": "ārohitvā rattasuvaṇṇadaṇḍaṃ gahetvā “idha pāyāsaṃ detha, idha sappiṃ, idha sakkharaṃ",
  "atk-s0505a:520_5": "dethā”ti vosāsamāno vicarati. Atha bhagavā gandhakuṭiyaṃ nisinnova brāhmaṇassa parivesanaṃ",
  "atk-s0505a:520_6": "vattamānaṃ ñatvā “ayaṃ kālo brāhmaṇaṃ dametu”nti nivāsetvā, kāyabandhanaṃ bandhitvā,",
  "atk-s0505a:520_7": "saṅghāṭiṃ pārupitvā, pattaṃ gahetvā, gandhakuṭito nikkhami yathā taṃ anuttaro purisadammasārathi.",
  "atk-s0505a:520_8": "Tenāha āyasmā ānando “atha kho bhagavā pubbaṇhasamayaṃ nivāsetvā”ti.",
  "atk-s0505a:521_0": "Tattha atha iti nipāto aññādhikāravacanārambhe khoti padapūraṇe. Bhagavāti vuttanayameva.",
  "atk-s0505a:521_1": "Pubbaṇhasamayanti divasassa pubbabhāgasamayaṃ, pubbaṇhasamayeti attho, pubbaṇhe vā",
  "atk-s0505a:521_2": "samayaṃ pubbaṇhasamayaṃ, pubbaṇhe ekaṃ khaṇanti vuttaṃ hoti. Evaṃ accantasaṃyoge",
  "atk-s0505a:521_3": "upayogavacanaṃ labbhati. Nivāsetvāti paridahitvā, vihāranivāsanaparivattanavasenetaṃ",
  "atk-s0505a:521_4": "veditabbaṃ. Na hi bhagavā tato pubbe anivattho āsi. Pattacīvaramādāyāti pattaṃ hatthehi,",
  "atk-s0505a:521_5": "cīvaraṃ kāyena ādiyitvā, sampaṭicchitvā dhāretvāti attho. Bhagavato kira piṇḍāya",
  "atk-s0505a:521_6": "pavisitukāmassa bhamaro viya vikasitapadumadvayamajjhaṃ, indanīlamaṇivaṇṇaṃ selamayaṃ",
  "atk-s0505a:521_7": "pattaṃ hatthadvayamajjhaṃ āgacchati. Tasmā evamāgataṃ pattaṃ hatthehi sampaṭicchitvā",
  "atk-s0505a:521_8": "cīvarañca parimaṇḍalaṃ pārutaṃ kāyena dhāretvāti evamassa attho veditabbo. Yena vā",
  "atk-s0505a:521_9": "tena vā hi pakārena gaṇhanto ādāya icceva vuccati yathā “samādāyeva pakkamatī”ti.",
  "atk-s0505a:522_0": "Yenāti yena maggena. Kammantoti kammakaraṇokāso. Tenāti tena maggena. Upasaṅkamīti",
  "atk-s0505a:522_1": "gato, yena maggena kasibhāradvājassa brāhmaṇassa kammanto gammati, tena maggena gatoti",
  "atk-s0505a:522_2": "vuttaṃ hoti. Atha kasmā, bhikkhū, bhagavantaṃ nānubandhiṃsūti? Vuccate – yadā bhagavā",
  "atk-s0505a:522_3": "ekakova katthaci upasaṅkamitukāmo hoti, bhikkhācāravelāyaṃ dvāraṃ pidahitvā antogandhakuṭiṃ",
  "atk-s0505a:522_4": "pavisati. Tato bhikkhū tāya saññāya jānanti – “ajja bhagavā ekakova gāmaṃ pavisitukāmo,",
  "atk-s0505a:522_5": "addhā kañci eva vinetabbapuggalaṃ addasā”ti. Te attano pattacīvaraṃ gahetvā, gandhakuṭiṃ",
  "atk-s0505a:522_6": "padakkhiṇaṃ katvā, bhikkhācāraṃ gacchanti. Tadā ca bhagavā evamakāsi. Tasmā bhikkhū",
  "atk-s0505a:522_7": "bhagavantaṃ nānubandhiṃsūti.",
  "atk-s0505a:523_0": "Tena kho pana samayenāti yena samayena bhagavā kammantaṃ upasaṅkami, tena samayena",
  "atk-s0505a:523_1": "tassa brāhmaṇassa parivesanā vattati, bhattavissaggo vattatīti attho. Yaṃ pubbe avocumha",
  "atk-s0505a:523_2": "– “brāhmaṇī pañca kassakasatāni suvaṇṇarajatakaṃsatambamayāni bhājanāni gahetvā nisinnāni",
  "atk-s0505a:523_3": "suvaṇṇakaṭacchuṃ gahetvā pāyāsena parivisantī gacchatī”ti. Atha kho bhagavā yena",
  "atk-s0505a:523_4": "parivesanā tenupasaṅkami. Kiṃ kāraṇāti? Brāhmaṇassa anuggahakaraṇatthaṃ. Na hi bhagavā",
  "atk-s0505a:523_5": "kapaṇapuriso viya bhottukāmatāya parivesanaṃ upasaṅkamati. Bhagavato hi dve asītisahassasaṅkhyā",
  "atk-s0505a:523_6": "sakyakoliyarājāno ñātayo, te attano sampattiyā nibaddhabhattaṃ dātuṃ ussahanti. Na",
  "atk-s0505a:523_7": "pana bhagavā bhattatthāya pabbajito, apica kho pana “anekāni asaṅkhyeyyāni pañca",
  "atk-s0505a:523_8": "mahāpariccāge pariccajanto pāramiyo pūretvā mutto mocessāmi, danto damessāmi; santo",
  "atk-s0505a:523_9": "samessāmi, parinibbuto parinibbāpessāmī”ti pabbajito. Tasmā attano muttattā…pe… parinibbutattā",
  "atk-s0505a:523_10": "ca paraṃ mocento…pe… parinibbāpento ca loke vicaranto brāhmaṇassa anuggahakaraṇatthaṃ",
  "atk-s0505a:523_11": "yena parivesanā tenupasaṅkamīti veditabbaṃ.",
  "atk-s0505a:524_0": "Upasaṅkamitvā ekamantaṃ aṭṭhāsīti evaṃ upasaṅkamitvā ca ekamantaṃ aṭṭhāsi. Ekamantanti",
  "atk-s0505a:524_1": "bhāvanapuṃsakaniddeso, ekokāsaṃ ekapassanti vuttaṃ hoti. Bhummatthe vā upayogavacanaṃ,",
  "atk-s0505a:524_2": "tassa dassanūpacāre kathāsavanaṭṭhāne, yattha ṭhitaṃ brāhmaṇo passati, tattha uccaṭṭhāne",
  "atk-s0505a:524_3": "aṭṭhāsi. Ṭhatvā ca suvaṇṇarasapiñjaraṃ sahassacandasūriyobhāsātibhāsayamānaṃ sarīrābhaṃ",
  "atk-s0505a:524_4": "muñci samantato asītihatthaparimāṇaṃ, yāya ajjhottharitattā brāhmaṇassa kammantasālābhittirukkhakasitamattikāpiṇḍādayo",
  "atk-s0505a:524_5": "suvaṇṇamayā viya ahesuṃ. Atha manussā pāyāsaṃ bhuttā asītianubyañjanaparivāradvattiṃsavaralakkhaṇapaṭimaṇḍitasarīraṃ",
  "atk-s0505a:524_6": "byāmappabhāparikkhepavibhūsitabāhuyugaḷaṃ ketumālāsamujjalitasassirikadassanaṃ jaṅgamamiva",
  "atk-s0505a:524_7": "padumassaraṃ, raṃsijālujjalitatārāgaṇamiva gaganatalaṃ, ādittamiva ca kanakagirisikharaṃ",
  "atk-s0505a:524_8": "siriyā jalamānaṃ sammāsambuddhaṃ ekamantaṃ ṭhitaṃ disvā hatthapāde dhovitvā añjaliṃ",
  "atk-s0505a:524_9": "paggayha samparivāretvā aṭṭhaṃsu. Evaṃ tehi samparivāritaṃ addasa kho kasibhāradvājo",
  "atk-s0505a:524_10": "brāhmaṇo bhagavantaṃ piṇḍāya ṭhitaṃ. Disvāna bhagavantaṃ etadavoca “ahaṃ kho, samaṇa,",
  "atk-s0505a:524_11": "kasāmi ca vapāmi cā”ti.",
  "atk-s0505a:525_0": "Kasmā panāyaṃ evamāha? Kiṃ samantapāsādike pasādanīye uttamadamathasamathamanuppattepi",
  "atk-s0505a:525_1": "bhagavati appasādena, udāhu aḍḍhateyyānaṃ janasahassānaṃ pāyāsaṃ paṭiyādetvāpi kaṭacchubhikkhāya",
  "atk-s0505a:525_2": "maccherenāti? Ubhayathāpi no, apica khvāssa bhagavato dassanena atittaṃ nikkhittakammantaṃ",
  "atk-s0505a:525_3": "janaṃ disvā “kammabhaṅgaṃ me kātuṃ āgato”ti anattamanatā ahosi. Tasmā evamāha. Bhagavato",
  "atk-s0505a:525_4": "ca lakkhaṇasampattiṃ disvā “sacāyaṃ kammante payojayissa, sakalajambudīpe manussānaṃ",
  "atk-s0505a:525_5": "sīse cūḷāmaṇi viya abhavissa, ko nāmassa attho na sampajjissa, evamevaṃ alasatāya",
  "atk-s0505a:525_6": "kammante appayojetvā vappamaṅgalādīsu piṇḍāya caritvā bhuñjanto kāyadaḷhībahulo vicaratī”tipissa",
  "atk-s0505a:525_7": "ahosi. Tenāha – “ahaṃ kho, samaṇa, kasāmi ca vapāmi ca, kasitvā ca vapitvā ca bhuñjāmī”ti.",
  "atk-s0505a:525_8": "Na me kammantā byāpajjanti, na camhi yathā tvaṃ evaṃ lakkhaṇasampannoti adhippāyo.",
  "atk-s0505a:525_9": "Tvampi samaṇa…pe… bhuñjassu, ko te attho na sampajjeyya evaṃ lakkhaṇasampannassāti adhippāyo.",
  "atk-s0505a:526_0": "Apicāyaṃ assosi – “sakyarājakule kira kumāro uppanno, so cakkavattirajjaṃ pahāya",
  "atk-s0505a:526_1": "pabbajito”ti. Tasmā “idāni ayaṃ so”ti ñatvā “cakkavattirajjaṃ kira pahāya kilantosī”ti",
  "atk-s0505a:526_2": "upārambhaṃ karonto āha “ahaṃ kho samaṇā”ti. Apicāyaṃ tikkhapañño brāhmaṇo, na bhagavantaṃ",
  "atk-s0505a:526_3": "avakkhipanto bhaṇati, bhagavato pana rūpasampattiṃ disvā paññāsampattiṃ sambhāvayamāno",
  "atk-s0505a:526_4": "kathāpavattanatthampi evamāha – “ahaṃ kho samaṇā”ti. Tato bhagavā veneyyavasena sadevake",
  "atk-s0505a:526_5": "loke aggakassakavappakabhāvaṃ attano dassento āha “ahampi kho brāhmaṇā”ti.",
  "atk-s0505a:527_0": "Atha brāhmaṇassa cintā udapādi – “ayaṃ samaṇo ‘kasāmi ca vapāmi cā’ti āha. Na cassa",
  "atk-s0505a:527_1": "oḷārikāni yuganaṅgalādīni kasibhaṇḍāni passāmi, so musā nu kho bhaṇati, no”ti bhagavantaṃ",
  "atk-s0505a:527_2": "pādatalā paṭṭhāya yāva upari kesantā sammālokayamāno aṅgavijjāya katādhikārattā dvattiṃsavaralakkhaṇasampattimassa",
  "atk-s0505a:527_3": "ñatvā “aṭṭhānametaṃ anavakāso, yaṃ evarūpo musā bhaṇeyyā”ti tāvadeva sañjātabahumāno",
  "atk-s0505a:527_4": "bhagavati samaṇavādaṃ pahāya gottena bhagavantaṃ samudācaramāno āha “na kho pana",
  "atk-s0505a:527_5": "mayaṃ passāma bhoto gotamassā”ti.",
  "atk-s0505a:528_0": "Evañca pana vatvā tikkhapañño brāhmaṇo “gambhīratthaṃ sandhāya iminā etaṃ vutta”nti",
  "atk-s0505a:528_1": "ñatvā pucchitvā tamatthaṃ ñātukāmo bhagavantaṃ gāthāya ajjhabhāsi. Tenāha āyasmā",
  "atk-s0505a:528_2": "ānando “atha kho kasibhāradvājo brāhmaṇo bhagavantaṃ gāthāya ajjhabhāsī”ti. Tattha",
  "atk-s0505a:528_3": "gāthāyāti akkharapadaniyamitena vacanena. Ajjhabhāsīti abhāsi.",
  "atk-s0505a:529_0": "76-77. Tattha brāhmaṇo “kasi”nti yuganaṅgalādikasisambhārasamāyogaṃ vadati. Bhagavā",
  "atk-s0505a:529_1": "pana yasmā pubbadhammasabhāgena ropetvā kathanaṃ nāma buddhānaṃ ānubhāvo, tasmā buddhānubhāvaṃ",
  "atk-s0505a:529_2": "dīpento pubbadhammasabhāgena ropento āha – “saddhā bīja”nti. Ko panettha pubbadhammasabhāgo,",
  "atk-s0505a:529_3": "nanu brāhmaṇena bhagavā yuganaṅgalādikasisambhārasamāyogaṃ pucchito atha ca pana",
  "atk-s0505a:529_4": "apucchitassa bījassa sabhāgena ropento āha – “saddhā bīja”nti, evañca sati ananusandhikāva",
  "atk-s0505a:529_5": "ayaṃ kathā hotīti? Vuccate – na buddhānaṃ ananusandhikā nāma kathā atthi, nāpi buddhā",
  "atk-s0505a:529_6": "pubbadhammasabhāgaṃ anāropetvā kathenti. Evañcettha anusandhi veditabbā – anena hi",
  "atk-s0505a:529_7": "brāhmaṇena bhagavā yuganaṅgalādikasisambhāravasena kasiṃ pucchito. So tassa anukampāya",
  "atk-s0505a:529_8": "“idaṃ apucchita”nti aparihāpetvā samūlaṃ saupakāraṃ sasambhāraṃ saphalaṃ kasiṃ ñāpetuṃ",
  "atk-s0505a:529_9": "mūlato paṭṭhāya kasiṃ dassento āha – “saddhā bīja”nti. Bījañhi kasiyā mūlaṃ tasmiṃ",
  "atk-s0505a:529_10": "sati kattabbato, asati akattabbato, tappamāṇena ca kattabbato. Bīje hi sati kasiṃ",
  "atk-s0505a:529_11": "karonti, asati na karonti. Bījappamāṇena ca kusalā kassakā khettaṃ kasanti, na ūnaṃ",
  "atk-s0505a:529_12": "“mā no sassaṃ parihāyī”ti, na adhikaṃ “mā no mogho vāyāmo ahosī”ti. Yasmā ca bījameva",
  "atk-s0505a:529_13": "mūlaṃ, tasmā bhagavā mūlato paṭṭhāya kasiṃ dassento tassa brāhmaṇassa kasiyā pubbadhammassa",
  "atk-s0505a:529_14": "bījassa sabhāgena attano kasiyā pubbadhammaṃ ropento āha – “saddhā bīja”nti. Evamettha",
  "atk-s0505a:529_15": "pubbadhammasabhāgo veditabbo.",
  "atk-s0505a:530_0": "Pucchitaṃyeva vatvā apucchitaṃ pacchā kiṃ na vuttanti ce? Tassa upakārabhāvato dhammasambandhasamatthabhāvato",
  "atk-s0505a:530_1": "ca. Ayañhi brāhmaṇo paññavā, micchādiṭṭhikule pana jātattā saddhāvirahito. Saddhāvirahito",
  "atk-s0505a:530_2": "ca paññavā paresaṃ saddhāya attano visaye apaṭipajjamāno visesaṃ nādhigacchati, kilesakālussiyabhāvāpagamappasādamattalakkhaṇāpi",
  "atk-s0505a:530_3": "cassa dubbalā saddhā balavatiyā paññāya saha vattamānā atthasiddhiṃ na karoti, hatthinā",
  "atk-s0505a:530_4": "saha ekadhure yuttagoṇo viya. Tasmā tassa saddhā upakārikā. Evaṃ tassa brāhmaṇassa",
  "atk-s0505a:530_5": "saupakārabhāvato taṃ brāhmaṇaṃ saddhāya patiṭṭhāpentena pacchāpi vattabbo ayamattho",
  "atk-s0505a:530_6": "pubbe vutto desanākusalatāya yathā aññatrāpi “saddhā bandhati pātheyya”nti ca, “saddhā",
  "atk-s0505a:530_7": "dutiyā purisassa hotī”ti ca, “saddhīdha vittaṃ purisassa seṭṭha”nti ca, “saddhāya",
  "atk-s0505a:530_8": "tarati ogha”nti ca, “saddhāhattho mahānāgo”ti ca, “saddhesiko kho, bhikkhave, ariyasāvakoti",
  "atk-s0505a:530_9": "cā”ti. Bījassa ca upakārikā vuṭṭhi, sā tadanantaraññeva vuccamānā samatthā hoti.",
  "atk-s0505a:530_10": "Evaṃ dhammasambandhasamatthabhāvato pacchāpi vattabbo ayamattho pubbe vutto, añño",
  "atk-s0505a:530_11": "ca evaṃvidho īsāyottādi.",
  "atk-s0505a:531_0": "Tattha sampasādanalakkhaṇā saddhā, okappanalakkhaṇā vā, pakkhandanarasā, adhimuttipaccupaṭṭhānā,",
  "atk-s0505a:531_1": "akālussiyapaccupaṭṭhānā vā, sotāpattiyaṅgapadaṭṭhānā, saddahitabbadhammapadaṭṭhānā",
  "atk-s0505a:531_2": "vā, ādāsajalatalādīnaṃ pasādo viya cetaso pasādabhūtā, udakappasādakamaṇi viya udakassa,",
  "atk-s0505a:531_3": "sampayuttadhammānaṃ pasādikā. Bījanti pañcavidhaṃ – mūlabījaṃ, khandhabījaṃ, phalubījaṃ,",
  "atk-s0505a:531_4": "aggabījaṃ, bījabījameva pañcamanti. Taṃ sabbampi viruhanaṭṭhena bījaṃtveva saṅkhaṃ",
  "atk-s0505a:531_5": "gacchati. Yathāha – “bījañcetaṃ viruhanaṭṭhenā”ti.",
  "atk-s0505a:532_0": "Tattha yathā brāhmaṇassa kasiyā mūlabhūtaṃ bījaṃ dve kiccāni karoti, heṭṭhā mūlena",
  "atk-s0505a:532_1": "patiṭṭhāti, upari aṅkuraṃ uṭṭhāpeti; evaṃ bhagavato kasiyā mūlabhūtā saddhā heṭṭhā",
  "atk-s0505a:532_2": "sīlamūlena patiṭṭhāti, upari samathavipassanaṅkuraṃ uṭṭhāpeti. Yathā ca taṃ mūlena",
  "atk-s0505a:532_3": "pathavirasaṃ āporasaṃ gahetvā nāḷena dhaññaparipākagahaṇatthaṃ vaḍḍhati; evamayaṃ",
  "atk-s0505a:532_4": "sīlamūlena samathavipassanārasaṃ gahetvā ariyamagganāḷena ariyaphaladhaññaparipākagahaṇatthaṃ",
  "atk-s0505a:532_5": "vaḍḍhati. Yathā ca taṃ subhūmiyaṃ patiṭṭhahitvā mūlaṅkurapaṇṇanāḷakaṇḍappasavehi",
  "atk-s0505a:532_6": "vuḍḍhiṃ virūḷhiṃ vepullaṃ patvā, khīraṃ janetvā, anekasāliphalabharitaṃ sālisīsaṃ",
  "atk-s0505a:532_7": "nipphādeti; evamayaṃ cittasantāne patiṭṭhahitvā sīlacittadiṭṭhikaṅkhāvitaraṇamaggāmaggañāṇadassanapaṭipadāñāṇadassanavisuddhīhi",
  "atk-s0505a:532_8": "vuḍḍhiṃ virūḷhiṃ vepullaṃ patvā ñāṇadassanavisuddhikhīraṃ janetvā anekapaṭisambhidābhiññābharitaṃ",
  "atk-s0505a:532_9": "arahattaphalaṃ nipphādeti. Tenāha bhagavā – “saddhā bīja”nti.",
  "atk-s0505a:533_0": "Tattha siyā “paropaññāsakusaladhammesu ekato uppajjamānesu kasmā saddhāva bījanti",
  "atk-s0505a:533_1": "vuttā”ti? Vuccate – bījakiccakaraṇato. Yathā hi tesu viññāṇaṃyeva vijānanakiccaṃ",
  "atk-s0505a:533_2": "karoti, evaṃ saddhā bījakiccaṃ, sā ca sabbakusalānaṃ mūlabhūtā. Yathāha –",
  "atk-s0505a:534_0": "“Saddhājāto upasaṅkamati, upasaṅkamanto payirupāsati, payirupāsanto sotaṃ odahati,",
  "atk-s0505a:534_1": "ohitasoto dhammaṃ suṇāti, sutvā dhammaṃ dhāreti, dhatānaṃ dhammānaṃ atthaṃ upaparikkhati,",
  "atk-s0505a:534_2": "atthaṃ upaparikkhato dhammā nijjhānaṃ khamanti, dhammanijjhānakkhantiyā sati chando",
  "atk-s0505a:534_3": "jāyati, chandajāto ussahati, ussāhetvā tulayati, tulayitvā padahati, pahitatto samāno",
  "atk-s0505a:534_4": "kāyena ceva paramasaccaṃ sacchikaroti, paññāya ca naṃ ativijjhapassatī”ti.",
  "atk-s0505a:535_0": "Tapati akusale dhamme kāyañcāti tapo; indriyasaṃvaravīriyadhutaṅgadukkarakārikānaṃ",
  "atk-s0505a:535_1": "etaṃ adhivacanaṃ. Idha pana indriyasaṃvaro adhippeto. Vuṭṭhīti vassavuṭṭhivātavuṭṭhītiādinā",
  "atk-s0505a:535_2": "anekavidhā. Idha vassavuṭṭhi adhippetā. Yathā hi brāhmaṇassa vassavuṭṭhisamanuggahitaṃ",
  "atk-s0505a:535_3": "bījaṃ bījamūlakañca sassaṃ viruhati na milāyati nipphattiṃ gacchati, evaṃ bhagavato",
  "atk-s0505a:535_4": "indriyasaṃvarasamanuggahitā saddhā saddhāmūlā ca sīlādayo dhammā viruhanti na milāyanti",
  "atk-s0505a:535_5": "nipphattiṃ gacchanti. Tenāha – “tapo vuṭṭhī”ti. “Paññā me”ti ettha ca vutto me-saddo",
  "atk-s0505a:535_6": "imesupi padesu yojetabbo “saddhā me bījaṃ, tapo me vuṭṭhī”ti. Tena kiṃ dīpeti? Yathā,",
  "atk-s0505a:535_7": "brāhmaṇa, tayā vapite bīje sace vuṭṭhi atthi, sādhu, no ce atthi, udakampi dātabbaṃ",
  "atk-s0505a:535_8": "hoti, tathā mayā hiri-īse paññāyuganaṅgale manoyottena ekābaddhe kate vīriyabalibadde",
  "atk-s0505a:535_9": "yojetvā satipācanena vijjhitvā attano cittasantānakhette saddhābīje vapite vuṭṭhi-abhāvo",
  "atk-s0505a:535_10": "nāma natthi. Ayaṃ pana me satataṃ samitaṃ tapo vuṭṭhīti.",
  "atk-s0505a:536_0": "Pajānāti etāya puggalo, sayaṃ vā pajānātīti paññā, sā kāmāvacarādibhedato anekavidhā.",
  "atk-s0505a:536_1": "Idha pana saha vipassanāya maggapaññā adhippetā. Yuganaṅgalanti yugañca naṅgalañca.",
  "atk-s0505a:536_2": "Yathā hi brāhmaṇassa yuganaṅgalaṃ, evaṃ bhagavato duvidhāpi paññā. Tattha yathā yugaṃ",
  "atk-s0505a:536_3": "īsāya upanissayaṃ hoti, purato hoti, īsābaddhaṃ hoti, yottānaṃ nissayaṃ hoti, balibaddānaṃ",
  "atk-s0505a:536_4": "ekato gamanaṃ dhāreti, evaṃ paññā hiripamukhānaṃ dhammānaṃ upanissayā hoti. Yathāha",
  "atk-s0505a:536_5": "– “paññuttarā sabbe kusalā dhammā”ti ca, “paññā hi seṭṭhā kusalā vadanti, nakkhattarājāriva",
  "atk-s0505a:536_6": "tārakāna”nti ca. Kusalānaṃ dhammānaṃ pubbaṅgamaṭṭhena purato ca hoti. Yathāha – “sīlaṃ",
  "atk-s0505a:536_7": "hirī cāpi satañca dhammo, anvāyikā paññavato bhavantī”ti. Hirivippayogena anuppattito",
  "atk-s0505a:536_8": "īsābaddhā hoti, manosaṅkhātassa samādhiyottassa nissayapaccayato yottānaṃ nissayo",
  "atk-s0505a:536_9": "hoti, accāraddhātilīnabhāvapaṭisedhanato vīriyabalibaddānaṃ ekato gamanaṃ dhāreti.",
  "atk-s0505a:536_10": "Yathā ca naṅgalaṃ phālayuttaṃ kasanakāle pathavighanaṃ bhindati, mūlasantānakāni",
  "atk-s0505a:536_11": "padāleti, evaṃ satiyuttā paññā vipassanākāle dhammānaṃ santatisamūhakiccārammaṇaghanaṃ",
  "atk-s0505a:536_12": "bhindati, sabbakilesamūlasantānakāni padāleti. Sā ca kho lokuttarāva itarā pana lokiyāpi",
  "atk-s0505a:536_13": "siyā. Tenāha – “paññā me yuganaṅgala”nti.",
  "atk-s0505a:537_0": "Hirīyati etāya puggalo, sayaṃ vā hirīyati akusalappavattiṃ jigucchatīti hirī. Taggahaṇena",
  "atk-s0505a:537_1": "sahacaraṇabhāvato ottappaṃ gahitaṃyeva hoti. Īsāti yuganaṅgalasandhārikā dāruyaṭṭhi.",
  "atk-s0505a:537_2": "Yathā hi brāhmaṇassa īsā yuganaṅgalaṃ sandhāreti, evaṃ bhagavatopi hirī lokiyalokuttarapaññāsaṅkhātaṃ",
  "atk-s0505a:537_3": "yuganaṅgalaṃ sandhāreti hiriyā asati paññāya abhāvato. Yathā ca īsāpaṭibaddhaṃ yuganaṅgalaṃ",
  "atk-s0505a:537_4": "kiccakaraṃ hoti acalaṃ asithilaṃ, evaṃ hiripaṭibaddhā ca paññā kiccakārī hoti acalā",
  "atk-s0505a:537_5": "asithilā abbokiṇṇā ahirikena. Tenāha “hirī īsā”ti.",
  "atk-s0505a:538_0": "Munātīti mano, cittassetaṃ adhivacanaṃ. Idha pana manosīsena taṃsampayutto samādhi",
  "atk-s0505a:538_1": "adhippeto. Yottanti rajjubandhanaṃ. Taṃ tividhaṃ īsāya saha yugassa bandhanaṃ, yugena",
  "atk-s0505a:538_2": "saha balibaddānaṃ bandhanaṃ, sārathinā saha balibaddānaṃ bandhananti. Tattha yathā",
  "atk-s0505a:538_3": "brāhmaṇassa yottaṃ īsāyugabalibadde ekābaddhe katvā sakakicce paṭipādeti, evaṃ bhagavato",
  "atk-s0505a:538_4": "samādhi sabbeva te hiripaññāvīriyadhamme ekārammaṇe avikkhepabhāvena bandhitvā sakakicce",
  "atk-s0505a:538_5": "paṭipādeti. Tenāha – “mano yotta”nti.",
  "atk-s0505a:539_0": "Sarati etāya cirakatādimatthaṃ puggalo, sayaṃ vā saratīti sati, sā asammussanalakkhaṇā.",
  "atk-s0505a:539_1": "Phāletīti phālo. Pājeti etenāti pājanaṃ. Taṃ idha “pācana”nti vuccati, patodassetaṃ",
  "atk-s0505a:539_2": "adhivacanaṃ. Phālo ca pācanañca phālapācanaṃ. Yathā hi brāhmaṇassa phālapācanaṃ,",
  "atk-s0505a:539_3": "evaṃ bhagavato vipassanāyuttā maggayuttā ca sati. Tattha yathā phālo naṅgalamanurakkhati,",
  "atk-s0505a:539_4": "purato cassa gacchati, evaṃ sati kusalānaṃ dhammānaṃ gatiyo samanvesamānā ārammaṇe",
  "atk-s0505a:539_5": "vā upaṭṭhāpayamānā paññānaṅgalaṃ rakkhati, tathā hi “satārakkhena cetasā viharatī”tiādīsu",
  "atk-s0505a:539_6": "“ārakkhā”ti vuttā. Asammussanavasena cassa purato hoti. Satiparicite hi dhamme paññā",
  "atk-s0505a:539_7": "pajānāti, no sammuṭṭhe. Yathā ca pācanaṃ balibaddānaṃ vijjhanabhayaṃ dassentaṃ saṃsīdanaṃ",
  "atk-s0505a:539_8": "na deti, uppathagamanañca vāreti, evaṃ sati vīriyabalibaddānaṃ apāyabhayaṃ dassentī",
  "atk-s0505a:539_9": "kosajjasaṃsīdanaṃ na deti, kāmaguṇasaṅkhāte agocare cāraṃ nivāretvā kammaṭṭhāne niyojentī",
  "atk-s0505a:539_10": "uppathagamanañca vāreti. Tenāha – “sati me phālapācana”nti.",
  "atk-s0505a:540_0": "78. Kāyaguttoti tividhena kāyasucaritena gutto. Vacīguttoti catubbidhena vacīsucaritena",
  "atk-s0505a:540_1": "gutto. Ettāvatā pātimokkhasaṃvarasīlaṃ vuttaṃ. Āhāre udare yatoti ettha āhāramukhena",
  "atk-s0505a:540_2": "sabbapaccayānaṃ saṅgahitattā catubbidhepi paccaye yato saṃyato nirupakkilesoti attho.",
  "atk-s0505a:540_3": "Iminā ājīvapārisuddhisīlaṃ vuttaṃ. Udare yatoti udare yato saṃyato mitabhojī, āhāre",
  "atk-s0505a:540_4": "mattaññūti vuttaṃ hoti. Iminā bhojane mattaññutāmukhena paccayapaṭisevanasīlaṃ vuttaṃ.",
  "atk-s0505a:540_5": "Tena kiṃ dīpeti? Yathā tvaṃ, brāhmaṇa, bījaṃ vapitvā sassaparipālanatthaṃ kaṇṭakavatiṃ",
  "atk-s0505a:540_6": "vā rukkhavatiṃ vā pākāraparikkhepaṃ vā karosi, tena te gomahiṃsamigagaṇā pavesaṃ",
  "atk-s0505a:540_7": "alabhantā sassaṃ na vilumpanti, evamahampi saddhābījaṃ vapitvā nānappakārakusalasassaparipālanatthaṃ",
  "atk-s0505a:540_8": "kāyavacīāhāraguttimayaṃ tividhaparikkhepaṃ karomi. Tena me rāgādiakusaladhammagomahiṃsamigagaṇā",
  "atk-s0505a:540_9": "pavesaṃ alabhantā nānappakārakusalasassaṃ na vilumpantīti.",
  "atk-s0505a:541_0": "Saccaṃ karomi niddānanti ettha dvīhi dvārehi avisaṃvādanaṃ saccaṃ. Niddānanti chedanaṃ",
  "atk-s0505a:541_1": "lunanaṃ uppāṭanaṃ, karaṇatthe cetaṃ upayogavacanaṃ veditabbaṃ. Ayañhi ettha attho",
  "atk-s0505a:541_2": "“saccena karomi niddāna”nti. Kiṃ vuttaṃ hoti? Yathā tvaṃ bāhiraṃ kasiṃ kasitvā sassadūsakānaṃ",
  "atk-s0505a:541_3": "tiṇānaṃ hatthena vā asitena vā niddānaṃ karosi; evamahampi ajjhattikaṃ kasiṃ kasitvā",
  "atk-s0505a:541_4": "kusalasassadūsakānaṃ visaṃvādanatiṇānaṃ saccena niddānaṃ karomi. Ñāṇasaccaṃ vā ettha",
  "atk-s0505a:541_5": "saccanti veditabbaṃ, yaṃ taṃ yathābhūtañāṇanti vuccati. Tena attasaññādīnaṃ tiṇānaṃ",
  "atk-s0505a:541_6": "niddānaṃ karomīti evaṃ yojetabbaṃ. Atha vā niddānanti chedakaṃ lāvakaṃ, uppāṭakanti",
  "atk-s0505a:541_7": "attho. Evaṃ sante yathā tvaṃ dāsaṃ vā kammakaraṃ vā niddānaṃ karosi, “niddehi tiṇānī”ti",
  "atk-s0505a:541_8": "tiṇānaṃ chedakaṃ lāvakaṃ uppāṭakaṃ karosi; evamahaṃ saccaṃ karomīti upayogavacaneneva",
  "atk-s0505a:541_9": "vattuṃ yujjati. Atha vā saccanti diṭṭhisaccaṃ. Tamahaṃ niddānaṃ karomi, chinditabbaṃ",
  "atk-s0505a:541_10": "lunitabbaṃ uppāṭetabbaṃ karomīti evampi upayogavacaneneva vattuṃ yujjati.",
  "atk-s0505a:542_0": "Soraccaṃ me pamocananti ettha yaṃ taṃ “kāyiko avītikkamo, vācasiko avītikkamo”ti,",
  "atk-s0505a:542_1": "evaṃ sīlameva “soracca”nti vuttaṃ, na taṃ idha adhippetaṃ, vuttameva etaṃ “kāyagutto”tiādinā",
  "atk-s0505a:542_2": "nayena, arahattaphalaṃ pana adhippetaṃ. Tampi hi sundare nibbāne ratabhāvato “soracca”nti",
  "atk-s0505a:542_3": "vuccati. Pamocananti yoggavissajjanaṃ. Kiṃ vuttaṃ hoti? Yathā tava pamocanaṃ punapi",
  "atk-s0505a:542_4": "sāyanhe vā dutiyadivase vā anāgatasaṃvacchare vā yojetabbato appamocanameva hoti,",
  "atk-s0505a:542_5": "na mama evaṃ. Na hi mama antarā mocanaṃ nāma atthi. Ahañhi dīpaṅkaradasabalakālato",
  "atk-s0505a:542_6": "pabhuti paññānaṅgale vīriyabalibadde yojetvā cattāri asaṅkhyeyyāni kappasatasahassañca",
  "atk-s0505a:542_7": "mahākasiṃ kasanto tāva na muñciṃ, yāva na sammāsambodhiṃ abhisambujjhi. Yadā ca me",
  "atk-s0505a:542_8": "sabbaṃ taṃ kālaṃ khepetvā bodhirukkhamūle aparājitapallaṅke nisinnassa sabbaguṇaparivāraṃ",
  "atk-s0505a:542_9": "arahattaphalaṃ udapādi, tadā mayā taṃ sabbussukkapaṭippassaddhippattiyā pamuttaṃ,",
  "atk-s0505a:542_10": "na dāni puna yojetabbaṃ bhavissatīti. Etamatthaṃ sandhāyāha bhagavā – “soraccaṃ me pamocana”nti.",
  "atk-s0505a:543_0": "79. Vīriyaṃ me dhuradhorayhanti ettha vīriyanti “kāyiko vā, cetasiko vā vīriyārambho”tiādinā",
  "atk-s0505a:543_1": "nayena vuttapadhānaṃ. Dhurāyaṃ dhorayhaṃ dhuradhorayhaṃ, dhuraṃ vahatīti attho. Yathā",
  "atk-s0505a:543_2": "hi brāhmaṇassa dhurāyaṃ dhorayhākaḍḍhitaṃ naṅgalaṃ bhūmighanaṃ bhindati, mūlasantānakāni",
  "atk-s0505a:543_3": "ca padāleti, evaṃ bhagavato vīriyākaḍḍhitaṃ paññānaṅgalaṃ yathāvuttaṃ ghanaṃ bhindati,",
  "atk-s0505a:543_4": "kilesasantānakāni ca padāleti. Tenāha – “vīriyaṃ me dhuradhorayha”nti. Atha vā purimadhuraṃ",
  "atk-s0505a:543_5": "vahantā dhurā, mūladhuraṃ vahantā dhorayhā; dhurā ca dhorayhā ca dhuradhorayhā. Tattha",
  "atk-s0505a:543_6": "yathā brāhmaṇassa ekamekasmiṃ naṅgale catubalibaddappabhedaṃ dhuradhorayhaṃ vahantaṃ",
  "atk-s0505a:543_7": "uppannānuppannatiṇamūlaghātaṃ sassasampattiñca sādheti, evaṃ bhagavato catusammappadhānavīriyappabhedaṃ",
  "atk-s0505a:543_8": "dhuradhorayhaṃ vahantaṃ uppannānuppannākusalamūlaghātaṃ kusalasampattiñca sādheti.",
  "atk-s0505a:543_9": "Tenāha – “vīriyaṃ me dhuradhorayha”nti.",
  "atk-s0505a:544_0": "Yogakkhemādhivāhananti ettha yogehi khemattā “yogakkhema”nti nibbānaṃ vuccati, taṃ",
  "atk-s0505a:544_1": "adhikatvā vāhīyati, abhimukhaṃ vā vāhīyatīti adhivāhanaṃ. Yogakkhemassa adhivāhanaṃ",
  "atk-s0505a:544_2": "yogakkhemādhivāhanaṃ. Tena kiṃ dīpeti? Yathā tava dhuradhorayhaṃ puratthimaṃ disaṃ",
  "atk-s0505a:544_3": "pacchimādīsu vā aññataraṃ abhimukhaṃ vāhīyati, tathā mama dhuradhorayhaṃ nibbānābhimukhaṃ vāhīyati.",
  "atk-s0505a:545_0": "Evaṃ vāhiyamānañca gacchati anivattantaṃ. Yathā tava naṅgalaṃ vahantaṃ dhuradhorayhaṃ",
  "atk-s0505a:545_1": "khettakoṭiṃ patvā puna nivattati, evaṃ anivattantaṃ dīpaṅkarakālato pabhuti gacchateva.",
  "atk-s0505a:545_2": "Yasmā vā tena tena maggena pahīnā kilesā punappunaṃ pahātabbā na honti, yathā tava",
  "atk-s0505a:545_3": "naṅgalena chinnāni tiṇāni punapi aparasmiṃ samaye chinditabbāni honti, tasmāpi etaṃ",
  "atk-s0505a:545_4": "paṭhamamaggavasena diṭṭhekaṭṭhe kilese, dutiyavasena oḷārike, tatiyavasena anusahagate",
  "atk-s0505a:545_5": "kilese, catutthavasena sabbakilese pajahantaṃ gacchati anivattantaṃ. Atha vā gacchati",
  "atk-s0505a:545_6": "anivattanti nivattanarahitaṃ hutvā gacchatīti attho. Nti taṃ dhuradhorayhaṃ. Evampettha",
  "atk-s0505a:545_7": "padacchedo veditabbo. Evaṃ gacchantañca yathā tava dhuradhorayhaṃ na taṃ ṭhānaṃ gacchati,",
  "atk-s0505a:545_8": "yattha gantvā kassako asoko nissoko virajo hutvā na socati, etaṃ pana taṃ ṭhānaṃ",
  "atk-s0505a:545_9": "gacchati, yattha gantvā na socati. Yattha satipācanena etaṃ vīriyadhuradhorayhaṃ",
  "atk-s0505a:545_10": "codento gantvā mādiso kassako asoko nissoko virajo hutvā na socati, taṃ sabbasokasallasamugghātabhūtaṃ",
  "atk-s0505a:545_11": "nibbānāmatasaṅkhātaṃ ṭhānaṃ gacchatīti.",
  "atk-s0505a:546": "80. Idāni nigamanaṃ karonto bhagavā imaṃ gāthamāha –",
  "atk-s0505a:547": "“Evamesā kasī kaṭṭhā, sā hoti amatapphalā;",
  "atk-s0505a:548": "Etaṃ kasiṃ kasitvāna, sabbadukkhā pamuccatī”ti.",
  "atk-s0505a:549_0": "Tassāyaṃ saṅkhepattho – mayā brāhmaṇa esā saddhābījā tapovuṭṭhiyā anuggahitā kasi,",
  "atk-s0505a:549_1": "paññāmayaṃ yuganaṅgalaṃ, hirimayañca īsaṃ, manomayena yottena, ekābaddhaṃ katvā,",
  "atk-s0505a:549_2": "paññānaṅgale satiphālaṃ ākoṭetvā, satipācanaṃ gahetvā, kāyavacīāhāraguttiyā gopetvā,",
  "atk-s0505a:549_3": "saccaṃ niddānaṃ katvā, soraccaṃ pamocanaṃ vīriyaṃ dhuradhorayhaṃ yogakkhemābhimukhaṃ",
  "atk-s0505a:549_4": "anivattantaṃ vāhentena kaṭṭhā, kasikammapariyosānaṃ catubbidhaṃ sāmaññaphalaṃ pāpitā,",
  "atk-s0505a:549_5": "sā hoti amatapphalā, sā esā kasi amatapphalā hoti. Amataṃ vuccati nibbānaṃ, nibbānānisaṃsā",
  "atk-s0505a:549_6": "hotīti attho. Sā kho panesā kasi na mamevekassa amatapphalā hoti, apica, kho, pana",
  "atk-s0505a:549_7": "yo koci khattiyo vā brāhmaṇo vā vesso vā suddo vā gahaṭṭho vā pabbajito vā etaṃ kasiṃ",
  "atk-s0505a:549_8": "kasati, so sabbopi etaṃ kasiṃ kasitvāna, sabbadukkhā pamuccati, sabbasmā vaṭṭadukkhadukkhadukkhasaṅkhāradukkhavipariṇāmadukkhā",
  "atk-s0505a:549_9": "pamuccatīti. Evaṃ bhagavā brāhmaṇassa arahattanikūṭena nibbānapariyosānaṃ katvā desanaṃ niṭṭhāpesi.",
  "atk-s0505a:550_0": "Tato brāhmaṇo gambhīratthaṃ desanaṃ sutvā “mama kasiphalaṃ bhuñjitvā aparajju eva",
  "atk-s0505a:550_1": "chāto hoti, imassa pana kasi amatapphalā, tassā phalaṃ bhuñjitvā sabbadukkhā pamuccatī”ti",
  "atk-s0505a:550_2": "ca viditvā pasanno pasannākāraṃ kātuṃ pāyāsaṃ dātumāraddho. Tenāha “atha kho kasibhāradvājo”ti.",
  "atk-s0505a:550_3": "Tattha mahatiyāti mahatiyanti attho. Kaṃsapātiyāti suvaṇṇapātiyaṃ, satasahassagghanake",
  "atk-s0505a:550_4": "attano suvaṇṇathāle. Vaḍḍhetvāti chupitvā, ākiritvāti vuttaṃ hoti. Bhagavato upanāmesīti",
  "atk-s0505a:550_5": "sappimadhuphāṇitādīhi vicitraṃ katvā, dukūlavitānena paṭicchādetvā, ukkhipitvā, sakkaccaṃ",
  "atk-s0505a:550_6": "tathāgatassa abhihari. Kinti? “Bhuñjatu bhavaṃ gotamo pāyāsaṃ, kassako bhava”nti.",
  "atk-s0505a:550_7": "Tato kassakabhāvasādhakaṃ kāraṇamāha “yañhi…pe… kasatī”ti, yasmā bhavaṃ…pe… kasatīti",
  "atk-s0505a:550_8": "vuttaṃ hoti. Atha bhagavā “gāthābhigītaṃ me”ti āha.",
  "atk-s0505a:551_0": "81. Tattha gāthābhigītanti gāthāhi abhigītaṃ, gāthāyo bhāsitvā laddhanti vuttaṃ hoti.",
  "atk-s0505a:551_1": "Meti mayā. Abhojaneyyanti bhuñjanārahaṃ na hoti. Sampassatanti sammā ājīvasuddhiṃ",
  "atk-s0505a:551_2": "passataṃ, samantā vā passataṃ sampassataṃ, buddhānanti vuttaṃ hoti. Nesa dhammoti",
  "atk-s0505a:551_3": "“gāthābhigītaṃ bhuñjitabba”nti esa dhammo etaṃ cārittaṃ na hoti, tasmā gāthābhigītaṃ",
  "atk-s0505a:551_4": "panudanti buddhā paṭikkhipanti na bhuñjantīti. Kiṃ pana bhagavatā pāyāsatthaṃ gāthā",
  "atk-s0505a:551_5": "abhigītā, yena evamāhāti? Na etadatthaṃ abhigītā, apica, kho, pana pāto paṭṭhāya",
  "atk-s0505a:551_6": "khettasamīpe ṭhatvā kaṭacchubhikkhampi alabhitvā puna sakalabuddhaguṇe pakāsetvā",
  "atk-s0505a:551_7": "laddhaṃ tadetaṃ naṭanaccakādīhi naccitvā gāyitvā ca laddhasadisaṃ hoti, tena “gāthābhigīta”nti",
  "atk-s0505a:551_8": "vuttaṃ. Tādisañca yasmā buddhānaṃ na kappati, tasmā “abhojaneyya”nti vuttaṃ. Appicchatānurūpañcetaṃ",
  "atk-s0505a:551_9": "na hoti, tasmāpi pacchimaṃ janataṃ anukampamānena ca evaṃ vuttaṃ. Yatra ca nāma parappakāsitenāpi",
  "atk-s0505a:551_10": "attano guṇena uppannaṃ lābhaṃ paṭikkhipanti seyyathāpi appiccho ghaṭikāro kumbhakāro,",
  "atk-s0505a:551_11": "tatra kathaṃ koṭippattāya appicchatāya samannāgato bhagavā attanāva attano guṇappakāsanena",
  "atk-s0505a:551_12": "uppannaṃ lābhaṃ sādiyissati, yato yuttameva etaṃ bhagavato vattunti.",
  "atk-s0505a:552_0": "Ettāvatā “appasannaṃ adātukāmaṃ brāhmaṇaṃ gāthāgāyanena dātukāmaṃ katvā, samaṇo gotamo",
  "atk-s0505a:552_1": "bhojanaṃ paṭiggahesi, āmisakāraṇā imassa desanā”ti imamhā lokāpavādā attānaṃ mocento",
  "atk-s0505a:552_2": "desanāpārisuddhiṃ dīpetvā, idāni ājīvapārisuddhiṃ dīpento āha “dhamme satī brāhmaṇa",
  "atk-s0505a:552_3": "vuttiresā”ti tassattho – ājīvapārisuddhidhamme vā dasavidhasucaritadhamme vā buddhānaṃ",
  "atk-s0505a:552_4": "cārittadhamme vā sati saṃvijjamāne anupahate vattamāne vuttiresā ekantavodātā ākāse",
  "atk-s0505a:552_5": "pāṇippasāraṇakappā esanā pariyesanā jīvitavutti buddhānaṃ brāhmaṇāti.",
  "atk-s0505a:553_0": "82. Evaṃ vutte brāhmaṇo “pāyāsaṃ me paṭikkhipati, akappiyaṃ kiretaṃ bhojanaṃ, adhañño",
  "atk-s0505a:553_1": "vatasmiṃ, dānaṃ dātuṃ na labhāmī”ti domanassaṃ uppādetvā “appeva nāma aññaṃ paṭiggaṇheyyā”ti",
  "atk-s0505a:553_2": "ca cintesi. Taṃ ñatvā bhagavā “ahaṃ bhikkhācāravelaṃ paricchinditvā āgato – ‘ettakena",
  "atk-s0505a:553_3": "kālena imaṃ brāhmaṇaṃ pasādessāmī’ti, brāhmaṇo ca domanassaṃ akāsi. Idāni tena domanassena",
  "atk-s0505a:553_4": "mayi cittaṃ pakopetvā amatavaradhammaṃ paṭivijjhituṃ na sakkhissatī”ti brāhmaṇassa",
  "atk-s0505a:553_5": "pasādajananatthaṃ tena patthitamanorathaṃ pūrento āha “aññena ca kevalina”nti. Tattha",
  "atk-s0505a:553_6": "kevalinanti sabbaguṇaparipuṇṇaṃ, sabbayogavisaṃyuttaṃ vāti attho. Mahantānaṃ sīlakkhandhādīnaṃ",
  "atk-s0505a:553_7": "guṇānaṃ esanato mahesiṃ. Parikkhīṇasabbāsavattā khīṇāsavaṃ. Hatthapādakukkuccamādiṃ",
  "atk-s0505a:553_8": "katvā vūpasantasabbakukkuccattā kukkuccavūpasantaṃ. Upaṭṭhahassūti parivisassu paṭimānayassu.",
  "atk-s0505a:553_9": "Evaṃ brāhmaṇena citte uppāditepi pariyāyameva bhaṇati, na tu bhaṇati “dehi, āharāhī”ti.",
  "atk-s0505a:553_10": "Sesamettha uttānameva.",
  "atk-s0505a:554_0": "Atha brāhmaṇo “ayaṃ pāyāso bhagavato ānīto nāhaṃ arahāmi taṃ attano chandena kassaci",
  "atk-s0505a:554_1": "dātu”nti cintetvā āha “atha kassa cāha”nti. Tato bhagavā “taṃ pāyāsaṃ ṭhapetvā tathāgataṃ",
  "atk-s0505a:554_2": "tathāgatasāvakañca aññassa ajīraṇadhammo”ti ñatvā āha – “na khvāhaṃ ta”nti. Tattha",
  "atk-s0505a:554_3": "sadevakavacanena pañcakāmāvacaradevaggahaṇaṃ, samārakavacanena chaṭṭhakāmāvacaradevaggahaṇaṃ,",
  "atk-s0505a:554_4": "sabrahmakavacanena rūpāvacarabrahmaggahaṇaṃ arūpāvacarā pana bhuñjeyyunti asambhāvaneyyā.",
  "atk-s0505a:554_5": "Sassamaṇabrāhmaṇivacanena sāsanapaccatthikapaccāmittasamaṇabrāhmaṇaggahaṇaṃ samitapāpabāhitapāpasamaṇabrāhmaṇaggahaṇañca.",
  "atk-s0505a:554_6": "Pajāvacanena sattalokaggahaṇaṃ, sadevamanussavacanena sammutidevaavasesamanussaggahaṇaṃ.",
  "atk-s0505a:554_7": "Evamettha tīhi vacanehi okāsaloko, dvīhi pajāvasena sattaloko gahitoti veditabbo.",
  "atk-s0505a:554_8": "Esa saṅkhepo, vitthāraṃ pana āḷavakasutte vaṇṇayissāma.",
  "atk-s0505a:555_0": "Kasmā pana sadevakādīsu kassaci na sammā pariṇāmaṃ gaccheyyāti? Oḷārike sukhumojāpakkhipanato.",
  "atk-s0505a:555_1": "Imasmiñhi pāyāse bhagavantaṃ uddissa gahitamatteyeva devatāhi ojā pakkhittā yathā",
  "atk-s0505a:555_2": "sujātāya pāyāse, cundassa ca sūkaramaddave paccamāne, verañjāyañca bhagavatā gahitagahitālope,",
  "atk-s0505a:555_3": "bhesajjakkhandhake ca kaccānassa guḷhakumbhasmiṃ avasiṭṭhaguḷhe. So oḷārike sukhumojāpakkhipanato",
  "atk-s0505a:555_4": "devānaṃ na pariṇamati. Devā hi sukhumasarīrā, tesaṃ oḷāriko manussāhāro na sammā",
  "atk-s0505a:555_5": "pariṇamati. Manussānampi na pariṇamati. Manussā hi oḷārikasarīrā, tesaṃ sukhumā dibbojā",
  "atk-s0505a:555_6": "na sammā pariṇamati. Tathāgatassa pana pakatiaggināva pariṇamati, sammā jīrati. Kāyabalañāṇabalappabhāvenāti",
  "atk-s0505a:555_7": "eke tathāgatasāvakassa khīṇāsavassetaṃ samādhibalena mattaññutāya ca pariṇamati,",
  "atk-s0505a:555_8": "itaresaṃ iddhimantānampi na pariṇamati. Acintanīyaṃ vā ettha kāraṇaṃ, buddhavisayo esoti.",
  "atk-s0505a:556_0": "Tena hi tvanti yasmā aññaṃ na passāmi, mama na kappati, mama akappantaṃ sāvakassāpi",
  "atk-s0505a:556_1": "me na kappati, tasmā tvaṃ brāhmaṇāti vuttaṃ hoti. Appahariteti parittaharitatiṇe,",
  "atk-s0505a:556_2": "apparuḷharitatiṇe vā pāsāṇapiṭṭhisadise. Appāṇaketi nippāṇake, pāyāsajjhottharaṇakāraṇena",
  "atk-s0505a:556_3": "maritabbapāṇarahite vā mahāudakakkhandhe. Saha tiṇanissitehi pāṇehi tiṇānaṃ pāṇakānañca",
  "atk-s0505a:556_4": "anurakkhaṇatthāya etaṃ vuttaṃ. Cicciṭāyati ciṭiciṭāyatīti evaṃ saddaṃ karoti. Saṃdhūpāyatīti",
  "atk-s0505a:556_5": "samantā dhūpāyati. Sampadhūpāyatīti tatheva adhimattaṃ dhūpāyati. Kasmā evaṃ ahosīti?",
  "atk-s0505a:556_6": "Bhagavato ānubhāvena, na udakassa, na pāyāsassa, na brāhmaṇassa, na aññesaṃ devayakkhādīnaṃ.",
  "atk-s0505a:556_7": "Bhagavā hi brāhmaṇassa dhammasaṃvegatthaṃ tathā adhiṭṭhāsi. Seyyathāpi nāmāti opammanidassanamattametaṃ,",
  "atk-s0505a:556_8": "yathā phāloti ettakameva vuttaṃ hoti. Saṃviggo cittena, lomahaṭṭhajāto sarīrena.",
  "atk-s0505a:556_9": "Sarīre kirassa navanavutilomakūpasahassāni suvaṇṇabhittiyā āhatamaṇināgadantā viya",
  "atk-s0505a:556_10": "uddhaggā ahesuṃ. Sesaṃ pākaṭameva.",
  "atk-s0505a:557_0": "Pādesu pana nipatitvā bhagavato dhammadesanaṃ abbhanumodamāno bhagavantaṃ etadavoca",
  "atk-s0505a:557_1": "“abhikkantaṃ, bho gotama, abhikkantaṃ, bho gotamā”ti. Abbhanumodane hi ayamidha abhikkanta",
  "atk-s0505a:557_2": "saddo. Vitthārato panassa maṅgalasuttavaṇṇanāyaṃ atthavaṇṇanā āvi bhavissati. Yasmā",
  "atk-s0505a:557_3": "ca abbhanumodanatthe, tasmā sādhu sādhu bho gotamāti vuttaṃ hotīti veditabbaṃ.",
  "atk-s0505a:558": "“Bhaye kodhe pasaṃsāyaṃ, turite kotūhalacchare;",
  "atk-s0505a:559": "Hāse soke pasāde ca, kare āmeḍitaṃ budho”ti. –",
  "atk-s0505a:560": "Iminā ca lakkhaṇena idha pasādavasena pasaṃsāvasena cāyaṃ dvikkhattuṃ vuttoti veditabbo. Atha vā abhikkantanti abhikantaṃ atiiṭṭhaṃ, atimanāpaṃ, atisundaranti vuttaṃ hoti.",
  "atk-s0505a:561_0": "Tattha ekena abhikkantasaddena desanaṃ thometi, ekena attano pasādaṃ. Ayañhi ettha",
  "atk-s0505a:561_1": "adhippāyo – abhikkantaṃ, bho gotama, yadidaṃ bhoto gotamassa dhammadesanā, abhikkantaṃ",
  "atk-s0505a:561_2": "yadidaṃ bhoto gotamassa dhammadesanaṃ āgamma mama pasādoti. Bhagavato eva vā vacanaṃ",
  "atk-s0505a:561_3": "dve dve atthe sandhāya thometi – bhoto gotamassa vacanaṃ abhikkantaṃ dosanāsanato,",
  "atk-s0505a:561_4": "abhikkantaṃ guṇādhigamanato, tathā saddhājananato, paññājananato, sātthato, sabyañjanato,",
  "atk-s0505a:561_5": "uttānapadato, gambhīratthato, kaṇṇasukhato, hadayaṅgamato, anattukkaṃsanato, aparavambhanato,",
  "atk-s0505a:561_6": "karuṇāsītalato, paññāvadātato, āpātharamaṇīyato, vimaddakkhamato, suyyamānasukhato,",
  "atk-s0505a:561_7": "vīmaṃsiyamānahitatoti evamādīhi yojetabbaṃ.",
  "atk-s0505a:562_0": "Tato parampi catūhi upamāhi desanaṃyeva thometi. Tattha nikkujjitanti adhomukhaṭṭhapitaṃ,",
  "atk-s0505a:562_1": "heṭṭhā mukhajātaṃ vā. Ukkujjeyyāti uparimukhaṃ kareyya. Paṭicchannanti tiṇapaṇṇādicchāditaṃ.",
  "atk-s0505a:562_2": "Vivareyyāti ugghāṭeyya. Mūḷhassāti disāmūḷhassa. Maggaṃ ācikkheyyāti hatthe gahetvā",
  "atk-s0505a:562_3": "“esa maggo”ti vadeyya. Andhakāreti kāḷapakkhacātuddasīaḍḍharattaghanavanasaṇḍameghapaṭalehi",
  "atk-s0505a:562_4": "caturaṅge tamasi. Ayaṃ tāva padattho.",
  "atk-s0505a:563_0": "Ayaṃ pana adhippāyayojanā – yathā koci nikkujjitaṃ ukkujjeyya, evaṃ saddhammavimukhaṃ",
  "atk-s0505a:563_1": "asaddhammapatitaṃ maṃ asaddhammā vuṭṭhāpentena, yathā paṭicchannaṃ vivareyya; evaṃ",
  "atk-s0505a:563_2": "kassapassa bhagavato sāsanantaradhānā pabhuti micchādiṭṭhigahanapaṭicchannaṃ sāsanaṃ",
  "atk-s0505a:563_3": "vivarantena, yathā mūḷhassa maggaṃ ācikkheyya, evaṃ kummaggamicchāmaggapaṭipannassa",
  "atk-s0505a:563_4": "me saggamokkhamaggaṃ ācikkhantena, yathā andhakāre telapajjotaṃ dhāreyya, evaṃ mohandhakāranimuggassa",
  "atk-s0505a:563_5": "me buddhādiratanarūpāni apassato tappaṭicchādakamohandhakāraviddhaṃsakadesanāpajjotadhāraṇena",
  "atk-s0505a:563_6": "mayhaṃ bhotā gotamena etehi pariyāyehi desitattā anekapariyāyena dhammo pakāsito.",
  "atk-s0505a:564_0": "Atha vā ekacciyena mattena yasmā ayaṃ dhammo dukkhadassanena asubhe “subha”nti vipallāsappahānena",
  "atk-s0505a:564_1": "ca nikkujjitukkujjitasadiso, samudayadassanena dukkhe “sukha”nti vipallāsappahānena",
  "atk-s0505a:564_2": "ca paṭicchannavivaraṇasadiso, nirodhadassanena anicce “nicca”nti vipallāsappahānena",
  "atk-s0505a:564_3": "ca mūḷhassa maggācikkhaṇasadiso, maggadassanena anattani “attā”ti vipallāsappahānena",
  "atk-s0505a:564_4": "ca andhakāre pajjotasadiso, tasmā seyyathāpi nāma nikkujjitaṃ vā ukkujjeyya…pe… pajjotaṃ",
  "atk-s0505a:564_5": "dhāreyya “cakkhumanto rūpāni dakkhantī”ti, evaṃ pakāsito hoti.",
  "atk-s0505a:565_0": "Yasmā panettha saddhātapakāyaguttatādīhi sīlakkhandho pakāsito hoti, paññāya paññākkhandho,",
  "atk-s0505a:565_1": "hirimanādīhi samādhikkhandho, yogakkhemena nirodhoti evaṃ tikkhandho ariyamaggo nirodho",
  "atk-s0505a:565_2": "cāti sarūpeneva dve ariyasaccāni pakāsitāni. Tattha maggo paṭipakkho samudayassa,",
  "atk-s0505a:565_3": "nirodho dukkhassāti paṭipakkhena dve. Iti iminā pariyāyena cattāri saccāni pakāsitāni.",
  "atk-s0505a:565_4": "Tasmā anekapariyāyena pakāsito hotīti veditabbo.",
  "atk-s0505a:566_0": "Esāhantiādīsu eso ahanti esāhaṃ. Saraṇaṃ gacchāmīti pādesu nipatitvā paṇipātena saraṇagamanena",
  "atk-s0505a:566_1": "gatopi idāni vācāya samādiyanto āha. Atha vā paṇipātena buddhaṃyeva saraṇaṃ gatoti",
  "atk-s0505a:566_2": "idāni taṃ ādiṃ katvā sese dhammasaṅghepi gantuṃ āha. Ajjataggeti ajjataṃ ādiṃ katvā,",
  "atk-s0505a:566_3": "ajjadaggeti vā pāṭho, da-kāro padasandhikaro, ajja aggaṃ katvāti vuttaṃ hoti. Pāṇehi",
  "atk-s0505a:566_4": "upetaṃ pāṇupetaṃ, yāva me jīvitaṃ pavattati, tāva upetaṃ, anaññasatthukaṃ tīhi saraṇagamanehi",
  "atk-s0505a:566_5": "saraṇaṃ gataṃ maṃ bhavaṃ gotamo dhāretu jānātūti vuttaṃ hoti. Ettāvatā anena sutānurūpā",
  "atk-s0505a:566_6": "paṭipatti dassitā hoti. Nikkujjitādīhi vā satthusampattiṃ dassetvā iminā “esāha”ntiādinā",
  "atk-s0505a:566_7": "sissasampatti dassitā. Tena vā paññāpaṭilābhaṃ dassetvā iminā saddhāpaṭilābho dassito.",
  "atk-s0505a:566_8": "Idāni evaṃ paṭiladdhasaddhena paññavatā yaṃ kattabbaṃ, taṃ kattukāmo bhagavantaṃ",
  "atk-s0505a:566_9": "yācati “labheyyāha”nti. Tattha bhagavato iddhiyādīhi abhippasāditacitto “bhagavāpi",
  "atk-s0505a:566_10": "cakkavattirajjaṃ pahāya pabbajito, kimaṅgaṃ panāha”nti saddhāya pabbajjaṃ yācati,",
  "atk-s0505a:566_11": "tattha paripūrakāritaṃ patthento paññāya upasampadaṃ. Sesaṃ pākaṭameva.",
  "atk-s0505a:567_0": "Eko vūpakaṭṭhotiādīsu pana eko kāyavivekena, vūpakaṭṭho cittavivekena, appamatto",
  "atk-s0505a:567_1": "kammaṭṭhāne satiavijahanena, ātāpī kāyikacetasikavīriyasaṅkhātena ātāpena, pahitatto",
  "atk-s0505a:567_2": "kāye ca jīvite ca anapekkhatāya viharanto aññatarairiyāpathavihārena. Na cirassevāti",
  "atk-s0505a:567_3": "pabbajjaṃ upādāya vuccati. Kulaputtāti duvidhā kulaputtā, jātikulaputtā, ācārakulaputtā",
  "atk-s0505a:567_4": "ca. Ayaṃ pana ubhayathāpi kulaputto. Agārasmāti gharā. Agārānaṃ hitaṃ agāriyaṃ kasigorakkhādikuṭumbaposanakammaṃ",
  "atk-s0505a:567_5": "vuccati. Natthi ettha agāriyanti anagāriyaṃ, pabbajjāyetaṃ adhivacanaṃ pabbajantīti",
  "atk-s0505a:567_6": "upagacchanti upasaṅkamanti. Tadanuttaranti taṃ anuttaraṃ. Brahmacariyapariyosānanti",
  "atk-s0505a:567_7": "maggabrahmacariyassa pariyosānaṃ, arahattaphalanti vuttaṃ hoti. Tassa hi atthāya",
  "atk-s0505a:567_8": "kulaputtā pabbajanti. Diṭṭheva dhammeti tasmiṃyeva attabhāve. Sayaṃ abhiññā sacchikatvāti",
  "atk-s0505a:567_9": "attanāyeva paññāya paccakkhaṃ katvā, aparappaccayaṃ ñatvāti attho. Upasampajja vihāsīti",
  "atk-s0505a:567_10": "pāpuṇitvā sampādetvā vā vihāsi. Evaṃ viharanto ca khīṇā jāti…pe… abbhaññāsi. Etenassa",
  "atk-s0505a:567_11": "paccavekkhaṇabhūmiṃ dasseti.",
  "atk-s0505a:568_0": "Katamā panassa jāti khīṇā, kathañca naṃ abbhaññāsīti? Vuccate – na tāvassa atītā",
  "atk-s0505a:568_1": "jāti khīṇā pubbeva khīṇattā, na anāgatā anāgate vāyāmābhāvato, na paccuppannā vijjamānattā.",
  "atk-s0505a:568_2": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā",
  "atk-s0505a:568_3": "jāti, sā maggassa bhāvitattā anuppādadhammataṃ āpajjanena khīṇā. Taṃ so maggabhāvanāya",
  "atk-s0505a:568_4": "pahīnakilese paccavekkhitvā kilesābhāve vijjamānampi kammaṃ āyatiṃ apaṭisandhikaṃ",
  "atk-s0505a:568_5": "hotīti jānanto jānāti.",
  "atk-s0505a:569_0": "Vusitanti vutthaṃ parivutthaṃ, kataṃ caritaṃ niṭṭhāpitanti attho. Brahmacariyanti",
  "atk-s0505a:569_1": "maggabrahmacariyaṃ. Kataṃ karaṇīyanti catūsu saccesu catūhi maggehi pariññāpahānasacchikiriyabhāvanāvasena",
  "atk-s0505a:569_2": "soḷasavidhampi kiccaṃ niṭṭhāpitanti attho. Nāparaṃ itthattāyāti idāni puna itthabhāvāya",
  "atk-s0505a:569_3": "evaṃ soḷasakiccabhāvāya kilesakkhayāya vā maggabhāvanā natthīti. Atha vā itthattāyāti",
  "atk-s0505a:569_4": "itthabhāvato, imasmā evaṃpakārā idāni vattamānakkhandhasantānā aparaṃ khandhasantānaṃ",
  "atk-s0505a:569_5": "natthi. Ime pana pañcakkhandhā pariññātā tiṭṭhanti chinnamūlako rukkho viyāti abbhaññāsi.",
  "atk-s0505a:569_6": "Aññataroti eko. Arahatanti arahantānaṃ. Mahāsāvakānaṃ abbhantaro āyasmā bhāradvājo",
  "atk-s0505a:569_7": "ahosīti ayaṃ kirettha adhippāyoti.",
  "atk-s0505a:570": "Paramatthajotikāya khuddaka-aṭṭhakathāya",
  "atk-s0505a:571": "Suttanipāta-aṭṭhakathāya kasibhāradvājasuttavaṇṇanā niṭṭhitā.",
  "atk-s0505a:572": "5. Cundasuttavaṇṇanā",
  "atk-s0505a:573_0": "83. Pucchāmi muniṃ pahūtapaññanti cundasuttaṃ. Kā uppatti? Saṅkhepato tāva attajjhāsayaparajjhāsayaaṭṭhuppattipucchāvasikabhedato",
  "atk-s0505a:573_1": "catūsu uppattīsu imassa suttassa pucchāvasikā uppatti. Vitthārato pana ekaṃ samayaṃ",
  "atk-s0505a:573_2": "bhagavā mallesu cārikaṃ caramāno mahatā bhikkhusaṅghena saddhiṃ yena pāvā tadavasari.",
  "atk-s0505a:573_3": "Tatra sudaṃ bhagavā pāvāyaṃ viharati cundassa kammāraputtassa ambavane. Ito pabhuti",
  "atk-s0505a:573_4": "yāva “atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṅghena",
  "atk-s0505a:573_5": "yena cundassa kammāraputtassa nivesanaṃ tenupasaṅkami; upasaṅkamitvā paññatte āsane",
  "atk-s0505a:573_6": "nisīdī”ti, tāva sutte āgatanayeneva vitthāretabbaṃ.",
  "atk-s0505a:574_0": "Evaṃ bhikkhusaṅghena saddhiṃ nisinne bhagavati cundo kammāraputto buddhappamukhaṃ",
  "atk-s0505a:574_1": "bhikkhusaṅghaṃ parivisanto byañjanasūpādigahaṇatthaṃ bhikkhūnaṃ suvaṇṇabhājanāni",
  "atk-s0505a:574_2": "upanāmesi. Apaññatte sikkhāpade keci bhikkhū suvaṇṇabhājanāni paṭicchiṃsu keci na",
  "atk-s0505a:574_3": "paṭicchiṃsu. Bhagavato pana ekameva bhājanaṃ attano selamayaṃ pattaṃ, dutiyabhājanaṃ",
  "atk-s0505a:574_4": "buddhā na gaṇhanti. Tattha aññataro pāpabhikkhu sahassagghanakaṃ suvaṇṇabhājanaṃ",
  "atk-s0505a:574_5": "attano bhojanatthāya sampattaṃ theyyacittena kuñcikatthavikāya pakkhipi. Cundo parivisitvā",
  "atk-s0505a:574_6": "hatthapādaṃ dhovitvā bhagavantaṃ namassamāno bhikkhusaṅghaṃ olokento taṃ bhikkhuṃ",
  "atk-s0505a:574_7": "addasa, disvā ca pana apassamāno viya hutvā na naṃ kiñci abhaṇi bhagavati theresu",
  "atk-s0505a:574_8": "ca gāravena, apica “micchādiṭṭhikānaṃ vacanapatho mā ahosī”ti. So “kiṃ nu kho saṃvarayuttāyeva",
  "atk-s0505a:574_9": "samaṇā, udāhu bhinnasaṃvarā īdisāpi samaṇā”ti ñātukāmo sāyanhasamaye bhagavantaṃ",
  "atk-s0505a:574_10": "upasaṅkamitvā āha “pucchāmi muni”nti.",
  "atk-s0505a:575_0": "Tattha pucchāmīti idaṃ “tisso pucchā adiṭṭhajotanā pucchā”tiādinā nayena niddese",
  "atk-s0505a:575_1": "vuttanayameva. Muninti etampi “monaṃ vuccati ñāṇaṃ. Yā paññā pajānanā…pe… sammādiṭṭhi,",
  "atk-s0505a:575_2": "tena ñāṇena samannāgato muni, monappattoti, tīṇi moneyyāni kāyamoneyya”ntiādinā nayena",
  "atk-s0505a:575_3": "tattheva vuttanayameva. Ayampanettha saṅkhepo. Pucchāmīti okāsaṃ kārento muninti",
  "atk-s0505a:575_4": "munimuniṃ bhagavantaṃ ālapati. Pahūtapaññantiādīni thutivacanāni, tehi taṃ muniṃ",
  "atk-s0505a:575_5": "thunāti. Tattha pahūtapaññanti vipulapaññaṃ. Ñeyyapariyantikattā cassa vipulatā veditabbā.",
  "atk-s0505a:575_6": "Iti cundo kammāraputtoti idaṃ dvayaṃ dhaniyasutte vuttanayameva. Ito paraṃ pana ettakampi",
  "atk-s0505a:575_7": "avatvā sabbaṃ vuttanayaṃ chaḍḍetvā avuttanayameva vaṇṇayissāma.",
  "atk-s0505a:576_0": "Buddhanti tīsu buddhesu tatiyabuddhaṃ. Dhammassāminti maggadhammassa janakattā puttasseva",
  "atk-s0505a:576_1": "pitaraṃ attanā uppāditasippāyatanādīnaṃ viya ca ācariyaṃ dhammassa sāmiṃ, dhammissaraṃ",
  "atk-s0505a:576_2": "dhammarājaṃ dhammavasavattinti attho. Vuttampi cetaṃ –",
  "atk-s0505a:577_0": "“So hi, brāhmaṇa, bhagavā anuppannassa maggassa uppādetā, asañjātassa maggassa sañjanetā,",
  "atk-s0505a:577_1": "anakkhātassa maggassa akkhātā, maggaññū, maggavidū, maggakovido. Maggānugā ca pana",
  "atk-s0505a:577_2": "etarahi sāvakā viharanti pacchā samannāgatā”ti.",
  "atk-s0505a:578_0": "Vītataṇhanti vigatakāmabhavavibhavataṇhaṃ. Dvipaduttamanti dvipadānaṃ uttamaṃ. Tattha",
  "atk-s0505a:578_1": "kiñcāpi bhagavā na kevalaṃ dvipaduttamo eva, atha kho yāvatā sattā apadā vā dvipadā",
  "atk-s0505a:578_2": "vā…pe… nevasaññīnāsaññino vā, tesaṃ sabbesaṃ uttamo. Atha kho ukkaṭṭhaparicchedavasena",
  "atk-s0505a:578_3": "dvipaduttamotveva vuccati. Dvipadā hi sabbasattānaṃ ukkaṭṭhā cakkavattimahāsāvakapaccekabuddhānaṃ",
  "atk-s0505a:578_4": "tattha uppattito, tesañca uttamoti vutte sabbasattuttamoti vuttoyeva hoti. Sārathīnaṃ",
  "atk-s0505a:578_5": "pavaranti sāretīti sārathi, hatthidamakādīnametaṃ adhivacanaṃ. Tesañca bhagavā pavaro",
  "atk-s0505a:578_6": "anuttarena damanena purisadamme dametuṃ samatthabhāvato. Yathāha –",
  "atk-s0505a:579_0": "“Hatthidamakena, bhikkhave, hatthidammo sārito ekaṃ eva disaṃ dhāvati puratthimaṃ",
  "atk-s0505a:579_1": "vā pacchimaṃ vā uttaraṃ vā dakkhiṇaṃ vā. Assadamakena, bhikkhave, assadammo…pe… godamakena,",
  "atk-s0505a:579_2": "bhikkhave, godammo…pe… dakkhiṇaṃ vā. Tathāgatena hi, bhikkhave, arahatā sammāsambuddhena",
  "atk-s0505a:579_3": "purisadammo sārito aṭṭha disā vidhāvati, rūpī rūpāni passati, ayamekā disā…pe… saññāvedayitanirodhaṃ",
  "atk-s0505a:579_4": "upasampajja viharati, ayaṃ aṭṭhamī disā”ti.",
  "atk-s0505a:580": "Katīti atthappabhedapucchā. Loketi sattaloke. Samaṇāti pucchitabbaatthanidassanaṃ. Iṅghāti yācanatthe nipāto. Tadiṅghāti te iṅgha. Brūhīti ācikkha kathayassūti.",
  "atk-s0505a:581_0": "84. Evaṃ vutte bhagavā cundaṃ kammāraputtaṃ “kiṃ, bhante, kusalaṃ, kiṃ akusala”ntiādinā",
  "atk-s0505a:581_1": "nayena gihipañhaṃ apucchitvā samaṇapañhaṃ pucchantaṃ disvā āvajjento “taṃ pāpabhikkhuṃ",
  "atk-s0505a:581_2": "sandhāya ayaṃ pucchatī”ti ñatvā tassa aññatra vohāramattā assamaṇabhāvaṃ dīpento",
  "atk-s0505a:581_3": "āha “caturo samaṇā”ti. Tattha caturoti saṅkhyāparicchedo. Samaṇāti kadāci bhagavā",
  "atk-s0505a:581_4": "titthiye samaṇavādena vadati; yathāha – “yāni tāni puthusamaṇabrāhmaṇānaṃ vatakotūhalamaṅgalānī”ti.",
  "atk-s0505a:581_5": "Kadāci puthujjane; yathāha – “samaṇā samaṇāti kho, bhikkhave, jano sañjānātī”ti.",
  "atk-s0505a:581_6": "Kadāci sekkhe; yathāha – “idheva, bhikkhave, samaṇo, idha dutiyo samaṇo”ti. Kadāci",
  "atk-s0505a:581_7": "khīṇāsave; yathāha – “āsavānaṃ khayā samaṇo hotī”ti. Kadāci attānaṃyeva; yathāha",
  "atk-s0505a:581_8": "– “samaṇoti kho, bhikkhave, tathāgatassetaṃ adhivacana”nti. Idha pana tīhi padehi",
  "atk-s0505a:581_9": "sabbepi ariye sīlavantaṃ puthujjanañca, catutthena itaraṃ assamaṇampi bhaṇḍuṃ kāsāvakaṇṭhaṃ",
  "atk-s0505a:581_10": "kevalaṃ vohāramattakena samaṇoti saṅgaṇhitvā “caturo samaṇā”ti āha. Na pañcamatthīti",
  "atk-s0505a:581_11": "imasmiṃ dhammavinaye vohāramattakena paṭiññāmattakenāpi pañcamo samaṇo nāma natthi.",
  "atk-s0505a:582_0": "Te te āvikaromīti te caturo samaṇe tava pākaṭe karomi. Sakkhipuṭṭhoti sammukhā pucchito.",
  "atk-s0505a:582_1": "Maggajinoti maggena sabbakilese vijitāvīti attho. Maggadesakoti paresaṃ maggaṃ desetā.",
  "atk-s0505a:582_2": "Magge jīvatīti sattasu sekkhesu yo koci sekkho apariyositamaggavāsattā lokuttare,",
  "atk-s0505a:582_3": "sīlavantaputhujjano ca lokiye magge jīvati nāma, sīlavantaputhujjano vā lokuttaramagganimittaṃ",
  "atk-s0505a:582_4": "jīvanatopi magge jīvatīti veditabbo. Yo ca maggadūsīti yo ca dussīlo micchādiṭṭhi",
  "atk-s0505a:582_5": "maggapaṭilomāya paṭipattiyā maggadūsakoti attho.",
  "atk-s0505a:583_0": "85. “Ime te caturo samaṇā”ti evaṃ bhagavatā saṅkhepena uddiṭṭhe caturo samaṇe “ayaṃ",
  "atk-s0505a:583_1": "nāmettha maggajino, ayaṃ maggadesako, ayaṃ magge jīvati, ayaṃ maggadūsī”ti evaṃ paṭivijjhituṃ",
  "atk-s0505a:583_2": "asakkonto puna pucchituṃ cundo āha “kaṃ maggajina”nti. Tattha magge jīvati meti yo",
  "atk-s0505a:583_3": "so magge jīvati, taṃ me brūhi puṭṭhoti. Sesaṃ pākaṭameva.",
  "atk-s0505a:584_0": "86. Idānissa bhagavā caturopi samaṇe catūhi gāthāhi niddisanto āha “yo tiṇṇakathaṃkatho",
  "atk-s0505a:584_1": "visallo”ti. Tattha tiṇṇakathaṃkatho visalloti etaṃ uragasutte vuttanayameva. Ayaṃ",
  "atk-s0505a:584_2": "pana viseso. Yasmā imāya gāthāya maggajinoti buddhasamaṇo adhippeto, tasmā sabbaññutaññāṇena",
  "atk-s0505a:584_3": "kathaṃkathāpatirūpakassa sabbadhammesu aññāṇassa tiṇṇattāpi “tiṇṇakathaṃkatho”ti",
  "atk-s0505a:584_4": "veditabbo. Pubbe vuttanayena hi tiṇṇakathaṃkathāpi sotāpannādayo paccekabuddhapariyosānā",
  "atk-s0505a:584_5": "sakadāgāmivisayādīsu buddhavisayapariyosānesu paṭihatañāṇappabhāvattā pariyāyena",
  "atk-s0505a:584_6": "atiṇṇakathaṃkathāva honti. Bhagavā pana sabbappakārena tiṇṇakathaṃkathoti. Nibbānābhiratoti",
  "atk-s0505a:584_7": "nibbāne abhirato, phalasamāpattivasena sadā nibbānaninnacittoti attho. Tādiso ca bhagavā. Yathāha –",
  "atk-s0505a:585": "“So kho ahaṃ, aggivessana, tassā eva kathāya pariyosāne, tasmiṃyeva purimasmiṃ samādhinimitte ajjhattameva cittaṃ saṇṭhapemi, sannisādemi, ekodiṃ karomi, samādahāmī”ti.",
  "atk-s0505a:586_0": "Anānugiddhoti kañci dhammaṃ taṇhāgedhena ananugijjhanto. Lokassa sadevakassa netāti",
  "atk-s0505a:586_1": "āsayānusayānulomena dhammaṃ desetvā pārāyanamahāsamayādīsu anekesu suttantesu aparimāṇānaṃ",
  "atk-s0505a:586_2": "devamanussānaṃ saccapaṭivedhasampādanena sadevakassa lokassa netā, gamayitā, tāretā,",
  "atk-s0505a:586_3": "pāraṃ sampāpetāti attho. Tādinti tādisaṃ yathāvuttappakāralokadhammehi nibbikāranti",
  "atk-s0505a:586_4": "attho. Sesamettha pākaṭameva.",
  "atk-s0505a:587_0": "87. Evaṃ bhagavā imāya gāthāya “maggajina”nti buddhasamaṇaṃ niddisitvā idāni khīṇāsavasamaṇaṃ",
  "atk-s0505a:587_1": "niddisanto āha “paramaṃ paramantī”ti. Tattha paramaṃ nāma nibbānaṃ, sabbadhammānaṃ",
  "atk-s0505a:587_2": "aggaṃ uttamanti attho. Paramanti yodha ñatvāti taṃ paramaṃ paramamicceva yo idha",
  "atk-s0505a:587_3": "sāsane ñatvā paccavekkhaṇañāṇena. Akkhāti vibhajate idheva dhammanti nibbānadhammaṃ",
  "atk-s0505a:587_4": "akkhāti, attanā paṭividdhattā paresaṃ pākaṭaṃ karoti “idaṃ nibbāna”nti, maggadhammaṃ",
  "atk-s0505a:587_5": "vibhajati “ime cattāro satipaṭṭhānā…pe… ariyo aṭṭhaṅgiko maggo”ti. Ubhayampi vā ugghaṭitaññūnaṃ",
  "atk-s0505a:587_6": "saṅkhepadesanāya ācikkhati, vipañcitaññūnaṃ vitthāradesanāya vibhajati. Evaṃ ācikkhanto",
  "atk-s0505a:587_7": "vibhajanto ca “idheva sāsane ayaṃ dhammo, na ito bahiddhā”ti sīhanādaṃ nadanto akkhāti",
  "atk-s0505a:587_8": "ca vibhajati ca. Tena vuttaṃ “akkhāti vibhajate idheva dhamma”nti. Taṃ kaṅkhachidaṃ",
  "atk-s0505a:587_9": "muniṃ anejanti taṃ evarūpaṃ catusaccapaṭivedhena attano, desanāya ca paresaṃ kaṅkhacchedanena",
  "atk-s0505a:587_10": "kaṅkhacchidaṃ, moneyyasamannāgamena muniṃ, ejāsaṅkhātāya taṇhāya abhāvato anejaṃ",
  "atk-s0505a:587_11": "dutiyaṃ bhikkhunamāhu maggadesinti.",
  "atk-s0505a:588_0": "88. Evaṃ imāya gāthāya sayaṃ anuttaraṃ maggaṃ uppādetvā desanāya anuttaro maggadesī",
  "atk-s0505a:588_1": "samānopi dūtamiva lekhavācakamiva ca rañño attano sāsanaharaṃ sāsanajotakañca “maggadesi”nti",
  "atk-s0505a:588_2": "khīṇāsavasamaṇaṃ niddisitvā idāni sekkhasamaṇañca sīlavantaputhujjanasamaṇañca niddisanto",
  "atk-s0505a:588_3": "āha “yo dhammapade”ti. Tattha padavaṇṇanā pākaṭāyeva. Ayaṃ panettha atthavaṇṇanā",
  "atk-s0505a:588_4": "– yo nibbānadhammassa padattā dhammapade, ubho ante anupagamma desitattā āsayānurūpato",
  "atk-s0505a:588_5": "vā satipaṭṭhānādinānappakārehi desitattā sudesite, maggasamaṅgīpi anavasitamaggakiccattā",
  "atk-s0505a:588_6": "magge jīvati, sīlasaṃyamena saññato, kāyādīsu sūpaṭṭhitāya cirakatādisaraṇāya vā",
  "atk-s0505a:588_7": "satiyā satimā, aṇumattassāpi vajjassa abhāvato anavajjattā, koṭṭhāsabhāvena ca padattā",
  "atk-s0505a:588_8": "sattatiṃsabodhipakkhiyadhammasaṅkhātāni anavajjapadāni bhaṅgañāṇato pabhuti bhāvanāsevanāya",
  "atk-s0505a:588_9": "sevamāno, taṃ bhikkhunaṃ tatiyaṃ maggajīvinti āhūti.",
  "atk-s0505a:589_0": "89. Evaṃ bhagavā imāya gāthāya “maggajīvi”nti sekkhasamaṇaṃ sīlavantaputhujjanasamaṇañca",
  "atk-s0505a:589_1": "niddisitvā idāni taṃ bhaṇḍuṃ kāsāvakaṇṭhaṃ kevalaṃ vohāramattasamaṇaṃ niddisanto",
  "atk-s0505a:589_2": "āha “chadanaṃ katvānā”ti. Tattha chadanaṃ katvānāti patirūpaṃ karitvā, vesaṃ gahetvā,",
  "atk-s0505a:589_3": "liṅgaṃ dhāretvāti attho. Subbatānanti buddhapaccekabuddhasāvakānaṃ. Tesañhi sundarāni",
  "atk-s0505a:589_4": "vatāni, tasmā te subbatāti vuccanti. Pakkhandīti pakkhandako, anto pavisakoti attho.",
  "atk-s0505a:589_5": "Dussīlo hi gūthapaṭicchādanatthaṃ tiṇapaṇṇādicchadanaṃ viya attano dussīlabhāvaṃ",
  "atk-s0505a:589_6": "paṭicchādanatthaṃ subbatānaṃ chadanaṃ katvā “ahampi bhikkhū”ti bhikkhumajjhe pakkhandati,",
  "atk-s0505a:589_7": "“ettakavassena bhikkhunā gahetabbaṃ eta”nti lābhe dīyamāne “ahaṃ ettakavasso”ti gaṇhituṃ",
  "atk-s0505a:589_8": "pakkhandati, tena vuccati “chadanaṃ katvāna subbatānaṃ pakkhandī”ti. Catunnampi khattiyādikulānaṃ",
  "atk-s0505a:589_9": "uppannaṃ pasādaṃ ananurūpapaṭipattiyā dūsetīti kuladūsako. Pagabbhoti aṭṭhaṭṭhānena",
  "atk-s0505a:589_10": "kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca",
  "atk-s0505a:589_11": "samannāgatoti attho. Ayamettha saṅkhepo, vitthāraṃ pana mettasuttavaṇṇanāyaṃ vakkhāma.",
  "atk-s0505a:590_0": "Katapaṭicchādanalakkhaṇāya māyāya samannāgatattā māyāvī. Sīlasaṃyamābhāvena asaññato.",
  "atk-s0505a:590_1": "Palāpasadisattā palāpo. Yathā hi palāpo anto taṇḍularahitopi bahi thusena vīhi viya",
  "atk-s0505a:590_2": "dissati, evamidhekacco anto sīlādiguṇasāravirahitopi bahi subbatacchadanena samaṇavesena",
  "atk-s0505a:590_3": "samaṇo viya dissati. So evaṃ palāpasadisattā “palāpo”ti vuccati. Ānāpānassatisutte",
  "atk-s0505a:590_4": "pana “apalāpāyaṃ, bhikkhave, parisā, nippalāpāyaṃ, bhikkhave, parisā, suddhā sāre",
  "atk-s0505a:590_5": "patiṭṭhitā”ti evaṃ puthujjanakalyāṇopi “palāpo”ti vutto. Idha pana kapilasutte ca",
  "atk-s0505a:590_6": "“tato palāpe vāhetha, assamaṇe samaṇamānine”ti evaṃ parājitako “palāpo”ti vutto.",
  "atk-s0505a:590_7": "Patirūpena caraṃ samaggadūsīti taṃ subbatānaṃ chadanaṃ katvā yathā carantaṃ “āraññiko",
  "atk-s0505a:590_8": "ayaṃ rukkhamūliko, paṃsukūliko, piṇḍapātiko, appiccho, santuṭṭho”ti jano jānāti,",
  "atk-s0505a:590_9": "evaṃ patirūpena yuttarūpena bāhiramaṭṭhena ācārena caranto puggalo attano lokuttaramaggassa,",
  "atk-s0505a:590_10": "paresaṃ sugatimaggassa ca dūsanato “maggadūsī”ti veditabbo.",
  "atk-s0505a:591_0": "90. Evaṃ imāya gāthāya “maggadūsī”ti dussīlaṃ vohāramattakasamaṇaṃ niddisitvā idāni",
  "atk-s0505a:591_1": "tesaṃ aññamaññaṃ abyāmissībhāvaṃ dīpento āha “ete ca paṭivijjhī”ti. Tassattho – ete",
  "atk-s0505a:591_2": "caturo samaṇe yathāvuttena lakkhaṇena paṭivijjhi aññāsi sacchākāsi yo gahaṭṭho khattiyo",
  "atk-s0505a:591_3": "vā brāhmaṇo vā añño vā koci, imesaṃ catunnaṃ samaṇānaṃ lakkhaṇassavanamattena sutavā,",
  "atk-s0505a:591_4": "tasseva lakkhaṇassa ariyānaṃ santike sutattā ariyasāvako, teyeva samaṇe “ayañca ayañca",
  "atk-s0505a:591_5": "evaṃlakkhaṇo”ti pajānanamattena sappañño, yādiso ayaṃ pacchā vutto maggadūsī, itarepi",
  "atk-s0505a:591_6": "sabbe netādisāti ñatvā iti disvā evaṃ pāpaṃ karontampi etaṃ pāpabhikkhuṃ disvā. Tatthāyaṃ",
  "atk-s0505a:591_7": "yojanā – ete ca paṭivijjhi yo gahaṭṭho sutavā ariyasāvako sappañño, tassa tāya paññāya",
  "atk-s0505a:591_8": "sabbe “netādisā”ti ñatvā viharato iti disvā na hāpeti saddhā, evaṃ pāpakammaṃ karontaṃ",
  "atk-s0505a:591_9": "pāpabhikkhuṃ disvāpi na hāpeti, na hāyati, na nassati saddhāti.",
  "atk-s0505a:592_0": "Evaṃ imāya gāthāya tesaṃ abyāmissībhāvaṃ dīpetvā idāni iti disvāpi “sabbe netādisā”ti",
  "atk-s0505a:592_1": "jānantaṃ ariyasāvakaṃ pasaṃsanto āha “kathañhi duṭṭhenā”ti. Tassa sambandho – etadeva",
  "atk-s0505a:592_2": "ca yuttaṃ sutavato ariyasāvakassa, yadidaṃ ekaccaṃ pāpaṃ karontaṃ iti disvāpi sabbe",
  "atk-s0505a:592_3": "“netādisā”ti jānanaṃ. Kiṃ kāraṇā? Kathañhi duṭṭhena asampaduṭṭhaṃ, suddhaṃ asuddhena",
  "atk-s0505a:592_4": "samaṃ kareyyāti? Tassattho – kathañhi sutavā ariyasāvako sappañño, sīlavipattiyā",
  "atk-s0505a:592_5": "duṭṭhena maggadūsinā aduṭṭhaṃ itaraṃ samaṇattayaṃ, suddhaṃ samaṇattayamevaṃ aparisuddhakāyasamācāratādīhi",
  "atk-s0505a:592_6": "asuddhena pacchimena vohāramattakasamaṇena samaṃ kareyya sadisanti jāneyyāti. Suttapariyosāne",
  "atk-s0505a:592_7": "upāsakassa maggo vā phalaṃ vā na kathitaṃ. Kaṅkhāmattameva hi tassa pahīnanti.",
  "atk-s0505a:593": "Paramatthajotikāya khuddaka-aṭṭhakathāya",
  "atk-s0505a:594": "Suttanipāta-aṭṭhakathāya cundasuttavaṇṇanā niṭṭhitā.",
  "atk-s0505a:595": "6. Parābhavasuttavaṇṇanā",
  "atk-s0505a:596_0": "Evaṃ me sutanti parābhavasuttaṃ. Kā uppatti? Maṅgalasuttaṃ kira sutvā devānaṃ etadahosi",
  "atk-s0505a:596_1": "– “bhagavatā maṅgalasutte sattānaṃ vuḍḍhiñca sotthiñca kathayamānena ekaṃsena bhavo",
  "atk-s0505a:596_2": "eva kathito, no parābhavo. Handa dāni yena sattā parihāyanti vinassanti, taṃ nesaṃ",
  "atk-s0505a:596_3": "parābhavampi pucchāmā”ti. Atha maṅgalasuttaṃ kathitadivasato dutiyadivase dasasahassacakkavāḷesu",
  "atk-s0505a:596_4": "devatāyo parābhavasuttaṃ sotukāmā imasmiṃ ekacakkavāḷe sannipatitvā ekavālaggakoṭiokāsamatte",
  "atk-s0505a:596_5": "dasapi vīsampi tiṃsampi cattālīsampi paññāsampi saṭṭhipi sattatipi asītipi sukhumattabhāve",
  "atk-s0505a:596_6": "nimminitvā sabbadevamārabrahmāno siriyā ca tejena ca adhigayha virocamānaṃ paññattavarabuddhāsane",
  "atk-s0505a:596_7": "nisinnaṃ bhagavantaṃ parivāretvā aṭṭhaṃsu. Tato sakkena devānamindena āṇatto aññataro",
  "atk-s0505a:596_8": "devaputto bhagavantaṃ parābhavapañhaṃ pucchi. Atha bhagavā pucchāvasena imaṃ suttamabhāsi.",
  "atk-s0505a:597_0": "Tattha “evaṃ me suta”ntiādi āyasmatā ānandena vuttaṃ. “Parābhavantaṃ purisa”ntiādinā",
  "atk-s0505a:597_1": "nayena ekantarikā gāthā devaputtena vuttā, “suvijāno bhavaṃ hotī”tiādinā nayena ekantarikā",
  "atk-s0505a:597_2": "eva avasānagāthā ca bhagavatā vuttā, tadetaṃ sabbampi samodhānetvā “parābhavasutta”nti",
  "atk-s0505a:597_3": "vuccati. Tattha “evaṃ me suta”ntiādīsu yaṃ vattabbaṃ, taṃ sabbaṃ maṅgalasuttavaṇṇanāyaṃ vakkhāma.",
  "atk-s0505a:598_0": "91. Parābhavantaṃ purisantiādīsu pana parābhavantanti parihāyantaṃ vinassantaṃ. Purisanti",
  "atk-s0505a:598_1": "yaṃkiñci sattaṃ jantuṃ. Mayaṃ pucchāma gotamāti sesadevehi saddhiṃ attānaṃ nidassetvā",
  "atk-s0505a:598_2": "okāsaṃ kārento so devaputto gottena bhagavantaṃ ālapati. Bhavantaṃ puṭṭhumāgammāti",
  "atk-s0505a:598_3": "mayañhi bhavantaṃ pucchissāmāti tato tato cakkavāḷā āgatāti attho. Etena ādaraṃ dasseti.",
  "atk-s0505a:598_4": "Kiṃ parābhavato mukhanti evaṃ āgatānaṃ amhākaṃ brūhi parābhavato purisassa kiṃ mukhaṃ,",
  "atk-s0505a:598_5": "kiṃ dvāraṃ, kā yoni, kiṃ kāraṇaṃ, yena mayaṃ parābhavantaṃ purisaṃ jāneyyāmāti attho.",
  "atk-s0505a:598_6": "Etena “parābhavantaṃ purisa”nti ettha vuttassa parābhavato purisassa parābhavakāraṇaṃ",
  "atk-s0505a:598_7": "pucchati. Parābhavakāraṇe hi ñāte tena kāraṇasāmaññena sakkā yo koci parābhavapuriso jānitunti.",
  "atk-s0505a:599_0": "92. Athassa bhagavā suṭṭhu pākaṭīkaraṇatthaṃ paṭipakkhaṃ dassetvā puggalādhiṭṭhānāya",
  "atk-s0505a:599_1": "desanāya parābhavamukhaṃ dīpento āha “suvijāno bhava”nti. Tassattho – yvāyaṃ bhavaṃ",
  "atk-s0505a:599_2": "vaḍḍhanto aparihāyanto puriso, so suvijāno hoti, sukhena akasirena akicchena sakkā",
  "atk-s0505a:599_3": "vijānituṃ. Yopāyaṃ parābhavatīti parābhavo, parihāyati vinassati, yassa tumhe parābhavato",
  "atk-s0505a:599_4": "purisassa mukhaṃ maṃ pucchatha, sopi suvijāno. Kathaṃ? Ayañhi dhammakāmo bhavaṃ hoti",
  "atk-s0505a:599_5": "dasakusalakammapathadhammaṃ kāmeti, piheti, pattheti, suṇāti, paṭipajjati, so taṃ",
  "atk-s0505a:599_6": "paṭipattiṃ disvā sutvā ca jānitabbato suvijāno hoti. Itaropi dhammadessī parābhavo,",
  "atk-s0505a:599_7": "tameva dhammaṃ dessati, na kāmeti, na piheti, na pattheti, na suṇāti, na paṭipajjati,",
  "atk-s0505a:599_8": "so taṃ vippaṭipattiṃ disvā sutvā ca jānitabbato suvijāno hotīti. Evamettha bhagavā",
  "atk-s0505a:599_9": "paṭipakkhaṃ dassento atthato dhammakāmataṃ bhavato mukhaṃ dassetvā dhammadessitaṃ",
  "atk-s0505a:599_10": "parābhavato mukhaṃ dassetīti veditabbaṃ.",
  "atk-s0505a:600_0": "93. Atha sā devatā bhagavato bhāsitaṃ abhinandamānā āha “iti heta”nti. Tassattho",
  "atk-s0505a:600_1": "– iti hi yathā vutto bhagavatā, tatheva etaṃ vijānāma, gaṇhāma, dhārema, paṭhamo",
  "atk-s0505a:600_2": "so parābhavo so dhammadessitālakkhaṇo paṭhamo parābhavo. Yāni mayaṃ parābhavamukhāni",
  "atk-s0505a:600_3": "vijānituṃ āgatamhā, tesu idaṃ tāva ekaṃ parābhavamukhanti vuttaṃ hoti. Tattha viggaho,",
  "atk-s0505a:600_4": "parābhavanti etenāti parābhavo. Kena ca parābhavanti? Yaṃ parābhavato mukhaṃ, kāraṇaṃ,",
  "atk-s0505a:600_5": "tena. Byañjanamattena eva hi ettha nānākaraṇaṃ, atthato pana parābhavoti vā parābhavato",
  "atk-s0505a:600_6": "mukhanti vā nānākaraṇaṃ natthi. Evamekaṃ parābhavato mukhaṃ vijānāmāti abhinanditvā",
  "atk-s0505a:600_7": "tato paraṃ ñātukāmatāyāha “dutiyaṃ bhagavā brūhi, kiṃ parābhavato mukha”nti. Ito",
  "atk-s0505a:600_8": "parañca tatiyaṃ catutthantiādīsupi imināva nayenattho veditabbo.",
  "atk-s0505a:601_0": "94. Byākaraṇapakkhepi ca yasmā te te sattā tehi tehi parābhavamukhehi samannāgatā,",
  "atk-s0505a:601_1": "na ekoyeva sabbehi, na ca sabbe ekeneva, tasmā tesaṃ tesaṃ tāni tāni parābhavamukhāni",
  "atk-s0505a:601_2": "dassetuṃ “asantassa piyā hontī”tiādinā nayena puggalādhiṭṭhānāya eva desanāya nānāvidhāni",
  "atk-s0505a:601_3": "parābhavamukhāni byākāsīti veditabbā.",
  "atk-s0505a:602_0": "Tatrāyaṃ saṅkhepato atthavaṇṇanā – asanto nāma cha satthāro, ye vā panaññepi avūpasantena",
  "atk-s0505a:602_1": "kāyavacīmanokammena samannāgatā, te asanto assapiyā honti sunakkhattādīnaṃ acelakakorakhattiyādayo",
  "atk-s0505a:602_2": "viya. Santo nāma buddhapaccekabuddhasāvakā. Ye vā panaññepi vūpasantena kāyavacīmanokammena",
  "atk-s0505a:602_3": "samannāgatā, te sante na kurute piyaṃ, attano piye iṭṭhe kante manāpe na kuruteti",
  "atk-s0505a:602_4": "attho. Veneyyavasena hettha vacanabhedo katoti veditabbo. Atha vā sante na kuruteti",
  "atk-s0505a:602_5": "sante na sevatīti attho, yathā “rājānaṃ sevatī”ti etasmiñhi atthe rājānaṃ piyaṃ kuruteti",
  "atk-s0505a:602_6": "saddavidū mantenti. Piyanti piyamāno, tussamāno, modamānoti attho. Asataṃ dhammo",
  "atk-s0505a:602_7": "nāma dvāsaṭṭhi diṭṭhigatāni, dasākusalakammapathā vā. Taṃ asataṃ dhammaṃ roceti,",
  "atk-s0505a:602_8": "piheti, pattheti, sevati. Evametāya gāthāya asantapiyatā, santaappiyatā, asaddhammarocanañcāti",
  "atk-s0505a:602_9": "tividhaṃ parābhavato mukhaṃ vuttaṃ. Etena hi samannāgato puriso parābhavati parihāyati,",
  "atk-s0505a:602_10": "neva idha na huraṃ vuḍḍhiṃ pāpuṇāti, tasmā “parābhavato mukha”nti vuccati. Vitthāraṃ",
  "atk-s0505a:602_11": "panettha “asevanā ca bālānaṃ, paṇḍitānañca sevanā”ti gāthāvaṇṇanāyaṃ vakkhāma.",
  "atk-s0505a:603_0": "96. Niddāsīlī nāma yo gacchantopi, nisīdantopi, tiṭṭhantopi, sayānopi niddāyatiyeva.",
  "atk-s0505a:603_1": "Sabhāsīlī nāma saṅgaṇikārāmataṃ, bhassārāmatamanuyutto. Anuṭṭhātāti vīriyatejavirahito",
  "atk-s0505a:603_2": "uṭṭhānasīlo na hoti, aññehi codiyamāno gahaṭṭho vā samāno gahaṭṭhakammaṃ, pabbajito",
  "atk-s0505a:603_3": "vā pabbajitakammaṃ ārabhati. Alasoti jātialaso, accantābhibhūto thinena ṭhitaṭṭhāne",
  "atk-s0505a:603_4": "ṭhito eva hoti, nisinnaṭṭhāne nisinno eva hoti, attano ussāhena aññaṃ iriyāpathaṃ",
  "atk-s0505a:603_5": "na kappeti. Atīte araññe aggimhi uṭṭhite apalāyanaalasā cettha nidassanaṃ. Ayamettha",
  "atk-s0505a:603_6": "ukkaṭṭhaparicchedo, tato lāmakaparicchedenāpi pana alaso alasotveva veditabbo. Dhajova",
  "atk-s0505a:603_7": "rathassa, dhūmova aggino, kodho paññāṇamassāti kodhapaññāṇo. Dosacarito khippakopī",
  "atk-s0505a:603_8": "arukūpamacitto puggalo evarūpo hoti. Imāya gāthāya niddāsīlatā, sabhāsīlatā, anuṭṭhānatā,",
  "atk-s0505a:603_9": "alasatā, kodhapaññāṇatāti pañcavidhaṃ parābhavamukhaṃ vuttaṃ. Etena hi samannāgato",
  "atk-s0505a:603_10": "neva gahaṭṭho gahaṭṭhavuḍḍhiṃ, na pabbajito pabbajitavuḍḍhiṃ pāpuṇāti, aññadatthu",
  "atk-s0505a:603_11": "parihāyatiyeva parābhavatiyeva, tasmā “parābhavato mukha”nti vuccati.",
  "atk-s0505a:604_0": "98. Mātāti janikā veditabbā. Pitāti janakoyeva. Jiṇṇakaṃ sarīrasithilatāya. Gatayobbanaṃ",
  "atk-s0505a:604_1": "yobbanātikkamena āsītikaṃ vā nāvutikaṃ vā sayaṃ kammāni kātumasamatthaṃ. Pahu santoti",
  "atk-s0505a:604_2": "samattho samāno sukhaṃ jīvamāno. Na bharatīti na poseti. Imāya gāthāya mātāpitūnaṃ",
  "atk-s0505a:604_3": "abharaṇaṃ, aposanaṃ, anupaṭṭhānaṃ ekaṃyeva parābhavamukhaṃ vuttaṃ. Etena hi samannāgato yaṃ taṃ –",
  "atk-s0505a:605": "“Tāya naṃ pāricariyāya, mātāpitūsu paṇḍitā;",
  "atk-s0505a:606": "Idheva naṃ pasaṃsanti, pecca sagge pamodatī”ti. –",
  "atk-s0505a:607_0": "Mātāpitubharaṇe ānisaṃsaṃ vuttaṃ. Taṃ na pāpuṇāti, aññadatthu “mātāpitaropi na bharati,",
  "atk-s0505a:607_1": "kaṃ aññaṃ bharissatī”ti nindañca vajjanīyatañca duggatiñca pāpuṇanto parābhavatiyeva,",
  "atk-s0505a:607_2": "tasmā “parābhavato mukha”nti vuccati.",
  "atk-s0505a:608_0": "100. Pāpānaṃ bāhitattā brāhmaṇaṃ, samitattā samaṇaṃ. Brāhmaṇakulappabhavampi vā brāhmaṇaṃ,",
  "atk-s0505a:608_1": "pabbajjupagataṃ samaṇaṃ, tato aññaṃ vāpi yaṃkiñci yācanakaṃ. Musāvādena vañcetīti",
  "atk-s0505a:608_2": "“vada, bhante, paccayenā”ti pavāretvā yācito vā paṭijānitvā pacchā appadānena tassa",
  "atk-s0505a:608_3": "taṃ āsaṃ visaṃvādeti. Imāya gāthāya brāhmaṇādīnaṃ musāvādena vañcanaṃ ekaṃyeva parābhavamukhaṃ",
  "atk-s0505a:608_4": "vuttaṃ. Etena hi samannāgato idha nindaṃ, samparāye duggatiṃ sugatiyampi adhippāyavipattiñca",
  "atk-s0505a:608_5": "pāpuṇāti. Vuttañhetaṃ –",
  "atk-s0505a:609": "“Dussīlassa sīlavipannassa pāpako kittisaddo abbhuggacchatī”ti.",
  "atk-s0505a:610": "Tathā –",
  "atk-s0505a:611": "“Catūhi, bhikkhave, dhammehi samannāgato yathābhataṃ nikkhitto evaṃ niraye. Katamehi catūhi? Musāvādī hotī”tiādi.",
  "atk-s0505a:612": "Tathā –",
  "atk-s0505a:613_0": "“Idha, sāriputta, ekacco samaṇaṃ vā brāhmaṇaṃ vā upasaṅkamitvā pavāreti, ‘vada, bhante,",
  "atk-s0505a:613_1": "paccayenā’ti, so yena pavāreti, taṃ na deti. So ce tato cuto itthattaṃ āgacchati.",
  "atk-s0505a:613_2": "So yaṃ yadeva vaṇijjaṃ payojeti, sāssa hoti chedagāminī. Idha pana sāriputta…pe…",
  "atk-s0505a:613_3": "so yena pavāreti, na taṃ yathādhippāyaṃ deti. So ce tato cuto itthattaṃ āgacchati.",
  "atk-s0505a:613_4": "So yaṃ yadeva vaṇijjaṃ payojeti, sāssa na hoti yathādhippāyā”ti.",
  "atk-s0505a:614": "Evamimāni nindādīni pāpuṇanto parābhavatiyeva, tasmā “parābhavato mukha”nti vuttaṃ.",
  "atk-s0505a:615_0": "102. Pahūtavittoti pahūtajātarūparajatamaṇiratano. Sahiraññoti sakahāpaṇo. Sabhojanoti",
  "atk-s0505a:615_1": "anekasūpabyañjanabhojanasampanno. Eko bhuñjati sādūnīti sādūni bhojanāni attano puttānampi",
  "atk-s0505a:615_2": "adatvā paṭicchannokāse bhuñjatīti eko bhuñjati sādūni. Imāya gāthāya bhojanagiddhatāya",
  "atk-s0505a:615_3": "bhojanamacchariyaṃ ekaṃyeva parābhavamukhaṃ vuttaṃ. Etena hi samannāgato nindaṃ vajjanīyaṃ",
  "atk-s0505a:615_4": "duggatinti evamādīni pāpuṇanto parābhavatiyeva, tasmā “parābhavato mukha”nti vuttaṃ.",
  "atk-s0505a:615_5": "Vuttanayeneva sabbaṃ suttānusārena yojetabbaṃ, ativitthārabhayena pana idāni yojanānayaṃ",
  "atk-s0505a:615_6": "adassetvā atthamattameva bhaṇāma.",
  "atk-s0505a:616_0": "104. Jātitthaddho nāma yo “ahaṃ jātisampanno”ti mānaṃ janetvā tena thaddho vātapūritabhastā",
  "atk-s0505a:616_1": "viya uddhumāto hutvā na kassaci onamati. Esa nayo dhanagottatthaddhesu. Saññātiṃ",
  "atk-s0505a:616_2": "atimaññetīti attano ñātimpi jātiyā atimaññati sakyā viya viṭaṭūbhaṃ. Dhanenāpi ca",
  "atk-s0505a:616_3": "“kapaṇo ayaṃ daliddo”ti atimaññati, sāmīcimattampi na karoti, tassa te ñātayo parābhavameva",
  "atk-s0505a:616_4": "icchanti. Imāya gāthāya vatthuto catubbidhaṃ, lakkhaṇato ekaṃyeva parābhavamukhaṃ vuttaṃ.",
  "atk-s0505a:617_0": "106. Itthidhuttoti itthīsu sāratto, yaṃkiñci atthi, taṃ sabbampi datvā aparāparaṃ",
  "atk-s0505a:617_1": "itthiṃ saṅgaṇhāti. Tathā sabbampi attano santakaṃ nikkhipitvā surāpānapayutto surādhutto.",
  "atk-s0505a:617_2": "Nivatthasāṭakampi nikkhipitvā jūtakīḷanamanuyutto akkhadhutto. Etehi tīhi ṭhānehi",
  "atk-s0505a:617_3": "yaṃkiñcipi laddhaṃ hoti, tassa vināsanato laddhaṃ laddhaṃ vināsetīti veditabbo. Evaṃvidho",
  "atk-s0505a:617_4": "parābhavatiyeva, tenassetaṃ imāya gāthāya tividhaṃ parābhavamukhaṃ vuttaṃ.",
  "atk-s0505a:618_0": "108. Sehi dārehīti attano dārehi. Yo attano dārehi asantuṭṭho hutvā vesiyāsu padussati,",
  "atk-s0505a:618_1": "tathā paradāresu, so yasmā vesīnaṃ dhanappadānena paradārasevanena ca rājadaṇḍādīhi",
  "atk-s0505a:618_2": "parābhavatiyeva, tenassetaṃ imāya gāthāya duvidhaṃ parābhavamukhaṃ vuttaṃ.",
  "atk-s0505a:619_0": "110. Atītayobbanoti yobbanamaticca āsītiko vā nāvutiko vā hutvā āneti pariggaṇhāti.",
  "atk-s0505a:619_1": "Timbarutthaninti timbaruphalasadisatthaniṃ taruṇadārikaṃ. Tassā issā na supatīti",
  "atk-s0505a:619_2": "“daharāya mahallakena saddhiṃ rati ca saṃvāso ca amanāpo, mā heva kho taruṇaṃ pattheyyā”ti",
  "atk-s0505a:619_3": "issāya taṃ rakkhanto na supati. So yasmā kāmarāgena ca issāya ca ḍayhanto bahiddhā",
  "atk-s0505a:619_4": "kammante ca appayojento parābhavatiyeva, tenassetaṃ imāya gāthāya imaṃ issāya asupanaṃ",
  "atk-s0505a:619_5": "ekaṃyeva parābhavamukhaṃ vuttaṃ.",
  "atk-s0505a:620_0": "112. Soṇḍinti macchamaṃsādīsu lolaṃ gedhajātikaṃ. Vikiraṇinti tesaṃ atthāya dhanaṃ",
  "atk-s0505a:620_1": "paṃsukaṃ viya vikiritvā nāsanasīlaṃ. Purisaṃ vāpi tādisanti puriso vāpi yo evarūpo",
  "atk-s0505a:620_2": "hoti, taṃ yo issariyasmiṃ ṭhapeti, lañchanamuddikādīni datvā gharāvāse kammante vā",
  "atk-s0505a:620_3": "vaṇijjādivohāresu vā tadeva vāvaṭaṃ kāreti. So yasmā tassa dosena dhanakkhayaṃ pāpuṇanto",
  "atk-s0505a:620_4": "parābhavatiyeva, tenassetaṃ imāya gāthāya tathāvidhassa issariyasmiṃ ṭhapanaṃ ekaṃyeva",
  "atk-s0505a:620_5": "parābhavamukhaṃ vuttaṃ.",
  "atk-s0505a:621_0": "114. Appabhogo nāma sannicitānañca bhogānaṃ āyamukhassa ca abhāvato. Mahātaṇhoti",
  "atk-s0505a:621_1": "mahatiyā bhogataṇhāya samannāgato, yaṃ laddhaṃ, tena asantuṭṭho. Khattiye jāyate",
  "atk-s0505a:621_2": "kuleti khattiyānaṃ kule jāyati. So ca rajjaṃ patthayatīti so etāya mahātaṇhatāya",
  "atk-s0505a:621_3": "anupāyena uppaṭipāṭiyā attano dāyajjabhūtaṃ alabbhaneyyaṃ vā parasantakaṃ rajjaṃ",
  "atk-s0505a:621_4": "pattheti, so evaṃ patthento yasmā tampi appakaṃ bhogaṃ yodhājīvādīnaṃ datvā rajjaṃ",
  "atk-s0505a:621_5": "apāpuṇanto parābhavatiyeva, tenassetaṃ imāya gāthāya rajjapatthanaṃ ekaṃyeva parābhavamukhaṃ vuttaṃ.",
  "atk-s0505a:622_0": "115. Ito paraṃ yadi sā devatā “terasamaṃ bhagavā brūhi…pe… satasahassimaṃ bhagavā",
  "atk-s0505a:622_1": "brūhī”ti puccheyya, tampi bhagavā katheyya. Yasmā pana sā devatā “kiṃ imehi pucchitehi,",
  "atk-s0505a:622_2": "ekamettha vuḍḍhikaraṃ natthī”ti tāni parābhavamukhāni asuyyamānā ettakampi pucchitvā",
  "atk-s0505a:622_3": "vippaṭisārī hutvā tuṇhī ahosi, tasmā bhagavā tassāsayaṃ viditvā desanaṃ niṭṭhāpento",
  "atk-s0505a:622_4": "imaṃ gāthaṃ abhāsi “ete parābhave loke”ti.",
  "atk-s0505a:623_0": "Tattha paṇḍitoti parivīmaṃsāya samannāgato. Samavekkhiyāti paññācakkhunā upaparikkhitvā.",
  "atk-s0505a:623_1": "Ariyoti na maggena, na phalena, apica kho, pana etasmiṃ parābhavasaṅkhāte anaye na",
  "atk-s0505a:623_2": "iriyatīti ariyo. Yena dassanena yāya paññāya parābhave disvā vivajjeti, tena sampannattā",
  "atk-s0505a:623_3": "dassanasampanno. Sa lokaṃ bhajate sivanti so evarūpo sivaṃ khemamuttamamanupaddavaṃ",
  "atk-s0505a:623_4": "devalokaṃ bhajati, allīyati, upagacchatīti vuttaṃ hoti. Desanāpariyosāne parābhavamukhāni",
  "atk-s0505a:623_5": "sutvā uppannasaṃvegānurūpaṃ yoniso padahitvā sotāpattisakadāgāmianāgāmiphalāni pattā",
  "atk-s0505a:623_6": "devatā gaṇanaṃ vītivattā. Yathāha –",
  "atk-s0505a:624": "“Mahāsamayasutte ca, atho maṅgalasuttake;",
  "atk-s0505a:625": "Samacitte rāhulovāde, dhammacakke parābhave.",
  "atk-s0505a:626": "“Devatāsamitī tattha, appameyyā asaṅkhiyā;",
  "atk-s0505a:627": "Dhammābhisamayo cettha, gaṇanāto asaṅkhiyo”ti.",
  "atk-s0505a:628": "Paramatthajotikāya khuddaka-aṭṭhakathāya",
  "atk-s0505a:629": "Suttanipāta-aṭṭhakathāya parābhavasuttavaṇṇanā niṭṭhitā.",
  "atk-s0505a:630": "7. Aggikabhāradvājasuttavaṇṇanā",
  "atk-s0505a:631_0": "Evaṃ me sutanti aggikabhāradvājasuttaṃ, “vasalasutta”ntipi vuccati. Kā uppatti? Bhagavā",
  "atk-s0505a:631_1": "sāvatthiyaṃ viharati jetavane anāthapiṇḍikassa ārāme. Kasibhāradvājasutte vuttanayena",
  "atk-s0505a:631_2": "pacchābhattakiccāvasāne buddhacakkhunā lokaṃ volokento aggikabhāradvājaṃ brāhmaṇaṃ",
  "atk-s0505a:631_3": "saraṇasikkhāpadānaṃ upanissayasampannaṃ disvā “tattha mayi gate kathā pavattissati,",
  "atk-s0505a:631_4": "tato kathāvasāne dhammadesanaṃ sutvā esa brāhmaṇo saraṇaṃ gantvā sikkhāpadāni samādiyissatī”ti",
  "atk-s0505a:631_5": "ñatvā, tattha gantvā, pavattāya kathāya brāhmaṇena dhammadesanaṃ yācito imaṃ suttaṃ",
  "atk-s0505a:631_6": "abhāsi. Tattha “evaṃ me suta”ntiādiṃ maṅgalasuttavaṇṇanāyaṃ vaṇṇayissāma, “atha kho",
  "atk-s0505a:631_7": "bhagavā pubbaṇhasamaya”ntiādi kasibhāradvājasutte vuttanayeneva veditabbaṃ.",
  "atk-s0505a:632_0": "Tena kho pana samayena aggikabhāradvājassāti yaṃ yaṃ avuttapubbaṃ, taṃ tadeva vaṇṇayissāma.",
  "atk-s0505a:632_1": "Seyyathidaṃ – so hi brāhmaṇo aggiṃ juhati paricaratīti katvā aggikoti nāmena pākaṭo",
  "atk-s0505a:632_2": "ahosi, bhāradvājoti gottena. Tasmā vuttaṃ “aggikabhāradvājassā”ti. Nivesaneti ghare.",
  "atk-s0505a:632_3": "Tassa kira brāhmaṇassa nivesanadvāre antaravīthiyaṃ aggihutasālā ahosi. Tato “nivesanadvāre”ti",
  "atk-s0505a:632_4": "vattabbe tassapi padesassa nivesaneyeva pariyāpannattā “nivesane”ti vuttaṃ. Samīpatthe",
  "atk-s0505a:632_5": "vā bhummavacanaṃ, nivesanasamīpeti attho. Aggi pajjalito hotīti aggiyādhāne ṭhito",
  "atk-s0505a:632_6": "aggi katabbhuddharaṇo samidhāpakkhepaṃ bījanavātañca labhitvā jalito uddhaṃ samuggataccisamākulo",
  "atk-s0505a:632_7": "hoti. Āhuti paggahitāti sasīsaṃ nhāyitvā mahatā sakkārena pāyāsasappimadhuphāṇitādīni",
  "atk-s0505a:632_8": "abhisaṅkhatāni hontīti attho. Yañhi kiñci aggimhi juhitabbaṃ, taṃ sabbaṃ “āhutī”ti",
  "atk-s0505a:632_9": "vuccati. Sapadānanti anugharaṃ. Bhagavā hi sabbajanānuggahatthāya āhārasantuṭṭhiyā",
  "atk-s0505a:632_10": "ca uccanīcakulaṃ avokkamma piṇḍāya carati. Tena vuttaṃ “sapadānaṃ piṇḍāya caramāno”ti.",
  "atk-s0505a:633_0": "Atha kimatthaṃ sabbākārasampannaṃ samantapāsādikaṃ bhagavantaṃ disvā brāhmaṇassa",
  "atk-s0505a:633_1": "cittaṃ nappasīdati? Kasmā ca evaṃ pharusena vacanena bhagavantaṃ samudācaratīti?",
  "atk-s0505a:633_2": "Vuccate – ayaṃ kira brāhmaṇo “maṅgalakiccesu samaṇadassanaṃ avamaṅgala”nti evaṃdiṭṭhiko,",
  "atk-s0505a:633_3": "tato “mahābrahmuno bhuñjanavelāya kāḷakaṇṇī muṇḍakasamaṇako mama nivesanaṃ upasaṅkamatī”ti",
  "atk-s0505a:633_4": "mantvā cittaṃ nappasādesi, aññadatthu dosavasaṃyeva agamāsi. Atha kuddho anattamano",
  "atk-s0505a:633_5": "anattamanavācaṃ nicchāresi “tatreva muṇḍakā”tiādi. Tatrāpi ca yasmā “muṇḍo asuddho",
  "atk-s0505a:633_6": "hotī”ti brāhmaṇānaṃ diṭṭhi, tasmā “ayaṃ asuddho, tena devabrāhmaṇapūjako na hotī”ti",
  "atk-s0505a:633_7": "jigucchanto “muṇḍakā”ti āha. Muṇḍakattā vā ucchiṭṭho esa, na imaṃ padesaṃ arahati",
  "atk-s0505a:633_8": "āgacchitunti samaṇo hutvāpi īdisaṃ kāyakilesaṃ na vaṇṇetīti ca samaṇabhāvaṃ jigucchanto",
  "atk-s0505a:633_9": "“samaṇakā”ti āha. Na kevalaṃ dosavaseneva, vasale vā pabbājetvā tehi saddhiṃ ekato",
  "atk-s0505a:633_10": "sambhogaparibhogakaraṇena patito ayaṃ vasalatopi pāpataroti jigucchanto “vasalakā”ti",
  "atk-s0505a:633_11": "āha – “vasalajātikānaṃ vā āhutidassanamattasavanena pāpaṃ hotī”ti maññamānopi evamāha.",
  "atk-s0505a:634_0": "Bhagavā tathā vuttopi vippasanneneva mukhavaṇṇena madhurena sarena brāhmaṇassa upari",
  "atk-s0505a:634_1": "anukampāsītalena cittena attano sabbasattehi asādhāraṇatādibhāvaṃ pakāsento āha “jānāsi",
  "atk-s0505a:634_2": "pana, tvaṃ brāhmaṇā”ti. Atha brāhmaṇo bhagavato mukhappasādasūcitaṃ tādibhāvaṃ ñatvā",
  "atk-s0505a:634_3": "anukampāsītalena cittena nicchāritaṃ madhurassaraṃ sutvā amateneva abhisittahadayo",
  "atk-s0505a:634_4": "attamano vippasannindriyo nihatamāno hutvā taṃ jātisabhāvaṃ visauggirasadisaṃ samudācāravacanaṃ",
  "atk-s0505a:634_5": "pahāya “nūna yamahaṃ hīnajaccaṃ vasalanti paccemi, na so paramatthato vasalo, na",
  "atk-s0505a:634_6": "ca hīnajaccatā eva vasalakaraṇo dhammo”ti maññamāno “na khvāhaṃ, bho gotamā”ti āha.",
  "atk-s0505a:634_7": "Dhammatā hesā, yaṃ hetusampanno paccayālābhena pharusopi samāno laddhamatte paccaye muduko hotīti.",
  "atk-s0505a:635_0": "Tattha sādhūti ayaṃ saddo āyācanasampaṭicchanasampahaṃsanasundaradaḷhīkammādīsu dissati.",
  "atk-s0505a:635_1": "“Sādhu me, bhante, bhagavā saṃkhittena dhammaṃ desetū”tiādīsu hi āyācane. “Sādhu,",
  "atk-s0505a:635_2": "bhanteti kho so bhikkhu bhagavato bhāsitaṃ abhinanditvā anumoditvā”tiādīsu sampaṭicchane.",
  "atk-s0505a:635_3": "“Sādhu, sādhu, sāriputtā”tiādīsu sampahaṃsane.",
  "atk-s0505a:636": "“Sādhu dhammarucī rājā, sādhu paññāṇavā naro;",
  "atk-s0505a:637": "Sādhu mittānamaddubbho, pāpassākaraṇaṃ sukha”nti. –",
  "atk-s0505a:638": "Ādīsu sundare. “Taṃ suṇātha, sādhukaṃ manasi karothā”tiādīsu daḷhīkamme. Idha pana āyācane.",
  "atk-s0505a:639_0": "Tena hīti tassādhippāyanidassanaṃ, sace ñātukāmosīti vuttaṃ hoti. Kāraṇavacanaṃ vā,",
  "atk-s0505a:639_1": "tassa yasmā ñātukāmosi, tasmā, brāhmaṇa, suṇāhi, sādhukaṃ manasi karohi, tathā te",
  "atk-s0505a:639_2": "bhāsissāmi, yathā tvaṃ jānissasīti evaṃ parapadehi saddhiṃ sambandho veditabbo. Tatra",
  "atk-s0505a:639_3": "ca suṇāhīti sotindriyavikkhepavāraṇaṃ, sādhukaṃ manasi karohīti manasikāre daḷhīkammaniyojanena",
  "atk-s0505a:639_4": "manindriyavikkhepavāraṇaṃ. Purimañcettha byañjanavipallāsaggāhavāraṇaṃ, pacchimaṃ",
  "atk-s0505a:639_5": "atthavipallāsaggāhavāraṇaṃ. Purimena ca dhammassavane niyojeti, pacchimena sutānaṃ",
  "atk-s0505a:639_6": "dhammānaṃ dhāraṇatthūpaparikkhādīsu. Purimena ca “sabyañjano ayaṃ dhammo, tasmā savanīyo”ti",
  "atk-s0505a:639_7": "dīpeti, pacchimena “sāttho, tasmā manasi kātabbo”ti. Sādhukapadaṃ vā ubhayapadehi",
  "atk-s0505a:639_8": "yojetvā “yasmā ayaṃ dhammo dhammagambhīro ca desanāgambhīro ca, tasmā suṇāhi sādhukaṃ.",
  "atk-s0505a:639_9": "Yasmā atthagambhīro paṭivedhagambhīro ca, tasmā sādhukaṃ manasi karohī”ti etamatthaṃ",
  "atk-s0505a:639_10": "dīpento āha – “suṇāhi sādhukaṃ manasi karohī”ti.",
  "atk-s0505a:640_0": "Tato “evaṃ gambhīre kathamahaṃ patiṭṭhaṃ labhissāmī”ti visīdantamiva taṃ brāhmaṇaṃ",
  "atk-s0505a:640_1": "samussāhento āha – “bhāsissāmī”ti. Tattha “yathā tvaṃ ñassasi, tathā parimaṇḍalehi",
  "atk-s0505a:640_2": "padabyañjanehi uttānena nayena bhāsissāmī”ti evamadhippāyo veditabbo. Tato ussāhajāto",
  "atk-s0505a:640_3": "hutvā “evaṃ bho”ti kho aggikabhāradvājo brāhmaṇo bhagavato paccassosi, sampaṭicchi",
  "atk-s0505a:640_4": "paṭiggahesīti vuttaṃ hoti, yathānusiṭṭhaṃ vā paṭipajjanena abhimukho assosīti. Athassa",
  "atk-s0505a:640_5": "“bhagavā etadavocā”ti idāni vattabbaṃ sandhāya vuttaṃ “kodhano upanāhī”ti evamādikaṃ.",
  "atk-s0505a:641_0": "116. Tattha kodhanoti kujjhanasīlo. Upanāhīti tasseva kodhassa daḷhīkammena upanāhena",
  "atk-s0505a:641_1": "samannāgato. Paresaṃ guṇe makkheti puñchatīti makkhī, pāpo ca so makkhī cāti pāpamakkhī.",
  "atk-s0505a:641_2": "Vipannadiṭṭhīti vinaṭṭhasammādiṭṭhi, vipannāya vā virūpaṃ gatāya dasavatthukāya micchādiṭṭhiyā",
  "atk-s0505a:641_3": "samannāgato. Māyāvīti attani vijjamānadosapaṭicchādanalakkhaṇāya māyāya samannāgato.",
  "atk-s0505a:641_4": "Taṃ jaññā vasalo itīti taṃ evarūpaṃ puggalaṃ etesaṃ hīnadhammānaṃ vassanato siñcanato",
  "atk-s0505a:641_5": "anvāssavanato “vasalo”ti jāneyyāti, etehi sabbehi brāhmaṇamatthake jāto. Ayañhi paramatthato",
  "atk-s0505a:641_6": "vasalo eva, attano hadayatuṭṭhimattaṃ, na paranti. Evamettha bhagavā ādipadeneva",
  "atk-s0505a:641_7": "tassa brāhmaṇassa kodhaniggahaṃ katvā “kodhādidhammo hīnapuggalo”ti puggalādhiṭṭhānāya",
  "atk-s0505a:641_8": "ca desanāya kodhādidhamme desento ekena tāva pariyāyena vasalañca vasalakaraṇe ca",
  "atk-s0505a:641_9": "dhamme desesi. Evaṃ desento ca “tvaṃ aha”nti paravambhanaṃ attukkaṃsanañca akatvā",
  "atk-s0505a:641_10": "dhammeneva samena ñāyena taṃ brāhmaṇaṃ vasalabhāve, attānañca brāhmaṇabhāve ṭhapesi.",
  "atk-s0505a:642_0": "117. Idāni yāyaṃ brāhmaṇānaṃ diṭṭhi “kadāci pāṇātipātaadinnādānādīni karontopi brāhmaṇo",
  "atk-s0505a:642_1": "evā”ti. Taṃ diṭṭhiṃ paṭisedhento, ye ca sattavihiṃsādīsu akusaladhammesu tehi tehi",
  "atk-s0505a:642_2": "samannāgatā ādīnavaṃ apassantā te dhamme uppādenti, tesaṃ “hīnā ete dhammā vasalakaraṇā”ti",
  "atk-s0505a:642_3": "tattha ādīnavañca dassento aparehipi pariyāyehi vasalañca vasalakaraṇe ca dhamme",
  "atk-s0505a:642_4": "desetuṃ “ekajaṃ vā dvijaṃ vā”ti evamādigāthāyo abhāsi.",
  "atk-s0505a:643_0": "Tattha ekajoti ṭhapetvā aṇḍajaṃ avasesayonijo. So hi ekadā eva jāyati. Dvijoti aṇḍajo.",
  "atk-s0505a:643_1": "So hi mātukucchito aṇḍakosato cāti dvikkhattuṃ jāyati. Taṃ ekajaṃ vā dvijaṃ vāpi.",
  "atk-s0505a:643_2": "Yodha pāṇanti yo idha sattaṃ. Vihiṃsatīti kāyadvārikacetanāsamuṭṭhitena vā vacīdvārikacetanāsamuṭṭhitena",
  "atk-s0505a:643_3": "vā payogena jīvitā voropeti. “Pāṇāni hiṃsatī”tipi pāṭho. Tattha ekajaṃ vā dvijaṃ",
  "atk-s0505a:643_4": "vāti evaṃpabhedāni yodha pāṇāni hiṃsatīti evaṃ sambandho veditabbo. Yassa pāṇe dayā",
  "atk-s0505a:643_5": "natthīti etena manasā anukampāya abhāvaṃ āha. Sesamettha vuttanayameva. Ito parāsu",
  "atk-s0505a:643_6": "ca gāthāsu, yato ettakampi avatvā ito paraṃ uttānatthāni padāni pariharantā avaṇṇitapadavaṇṇanāmattameva karissāma.",
  "atk-s0505a:644_0": "118. Hantīti hanati vināseti. Parirundhatīti senāya parivāretvā tiṭṭhati. Gāmāni",
  "atk-s0505a:644_1": "nigamāni cāti ettha ca-saddena nagarānītipi vattabbaṃ. Niggāhako samaññātoti iminā",
  "atk-s0505a:644_2": "hananaparirundhanena gāmanigamanagaraghātakoti loke vidito.",
  "atk-s0505a:645_0": "119. Gāme vā yadi vāraññeti gāmopi nigamopi nagarampi sabbova idha gāmo saddhiṃ upacārena,",
  "atk-s0505a:645_1": "taṃ ṭhapetvā sesaṃ araññaṃ. Tasmiṃ gāme vā yadi vāraññe yaṃ paresaṃ mamāyitaṃ, yaṃ",
  "atk-s0505a:645_2": "parasattānaṃ pariggahitamapariccattaṃ satto vā saṅkhāro vā. Theyyā adinnamādetīti",
  "atk-s0505a:645_3": "tehi adinnaṃ ananuññātaṃ theyyacittena ādiyati, yena kenaci payogena yena kenaci",
  "atk-s0505a:645_4": "avahārena attano gahaṇaṃ sādheti.",
  "atk-s0505a:646_0": "120. Iṇamādāyāti attano santakaṃ kiñci nikkhipitvā nikkhepaggahaṇena vā, kiñci anikkhipitvā",
  "atk-s0505a:646_1": "“ettakena kālena ettakaṃ vaḍḍhiṃ dassāmī”ti vaḍḍhiggahaṇena vā, “yaṃ ito udayaṃ bhavissati,",
  "atk-s0505a:646_2": "taṃ mayhaṃ mūlaṃ taveva bhavissatī”ti vā “udayaṃ ubhinnampi sādhāraṇa”nti vā evaṃ",
  "atk-s0505a:646_3": "taṃtaṃāyogaggahaṇena vā iṇaṃ gahetvā. Cujjamāno palāyati na hi te iṇamatthīti tena",
  "atk-s0505a:646_4": "iṇāyikena “dehi me iṇa”nti codiyamāno “na hi te iṇamatthi, mayā gahitanti ko sakkhī”ti",
  "atk-s0505a:646_5": "evaṃ bhaṇanena ghare vasantopi palāyati.",
  "atk-s0505a:647_0": "121. Kiñcikkhakamyatāti appamattakepi kismiñcideva icchāya. Panthasmiṃ vajantaṃ jananti",
  "atk-s0505a:647_1": "magge gacchantaṃ yaṃkiñci itthiṃ vā purisaṃ vā. Hantvā kiñcikkhamādetīti māretvā",
  "atk-s0505a:647_2": "koṭṭetvā taṃ bhaṇḍakaṃ gaṇhāti.",
  "atk-s0505a:648_0": "122. Attahetūti attano jīvitakāraṇā, tathā parahetu. Dhanahetūti sakadhanassa vā",
  "atk-s0505a:648_1": "paradhanassa vā kāraṇā. Ca-kāro sabbattha vikappanattho. Sakkhipuṭṭhoti yaṃ jānāsi,",
  "atk-s0505a:648_2": "taṃ vadehīti pucchito. Musā brūtīti jānanto vā “na jānāmī”ti ajānanto vā “jānāmī”ti",
  "atk-s0505a:648_3": "bhaṇati, sāmike asāmike, asāmike ca sāmike karoti.",
  "atk-s0505a:649_0": "123. Ñātīnanti sambandhīnaṃ. Sakhīnanti vayassānaṃ dāresūti parapariggahitesu. Paṭidissatīti",
  "atk-s0505a:649_1": "paṭikūlena dissati, aticaranto dissatīti attho. Sāhasāti balakkārena anicchaṃ. Sampiyenāti",
  "atk-s0505a:649_2": "tehi tesaṃ dārehi patthiyamāno sayañca patthayamāno, ubhayasinehavasenāpīti vuttaṃ hoti.",
  "atk-s0505a:650_0": "124. Mātaraṃ pitaraṃ vāti evaṃ mettāya padaṭṭhānabhūtampi, jiṇṇakaṃ gatayobbananti",
  "atk-s0505a:650_1": "evaṃ karuṇāya padaṭṭhānabhūtampi. Pahu santo na bharatīti atthasampanno upakaraṇasampanno hutvāpi na poseti.",
  "atk-s0505a:651": "125. Sasunti sassuṃ. Hantīti pāṇinā vā leḍḍunā vā aññena vā kenaci paharati. Rosetīti kodhamassa sañjaneti vācāya pharusavacanena.",
  "atk-s0505a:652_0": "126. Atthanti sandiṭṭhikasamparāyikaparamatthesu yaṃkiñci. Pucchito santoti puṭṭho",
  "atk-s0505a:652_1": "samāno. Anatthamanusāsatīti tassa ahitameva ācikkhati. Paṭicchannena mantetīti atthaṃ",
  "atk-s0505a:652_2": "ācikkhantopi yathā so na jānāti, tathā apākaṭehi padabyañjanehi paṭicchannena vacanena",
  "atk-s0505a:652_3": "manteti, ācariyamuṭṭhiṃ vā katvā dīgharattaṃ vasāpetvā sāvasesameva manteti.",
  "atk-s0505a:653_0": "127. Yo katvāti ettha mayā pubbabhāge pāpicchatā vuttā. Yā sā “idhekacco kāyena duccaritaṃ",
  "atk-s0505a:653_1": "caritvā, vācāya duccaritaṃ caritvā, manasā duccaritaṃ caritvā, tassa paṭicchādanahetu",
  "atk-s0505a:653_2": "pāpikaṃ icchaṃ paṇidahati, mā maṃ jaññāti icchatī”ti evaṃ āgatā. Yathā aññe na jānanti,",
  "atk-s0505a:653_3": "tathā karaṇena katānañca avivaraṇena paṭicchannā assa kammantāti paṭicchannakammanto.",
  "atk-s0505a:654": "128. Parakulanti ñātikulaṃ vā mittakulaṃ vā. Āgatanti yassa tena kule bhuttaṃ, taṃ attano gehamāgataṃ pānabhojanādīhi nappaṭipūjeti, na vā deti, avabhuttaṃ vā detīti adhippāyo.",
  "atk-s0505a:655": "129. Yo brāhmaṇaṃ vāti parābhavasutte vuttanayameva.",
  "atk-s0505a:656_0": "130. Bhattakāle upaṭṭhiteti bhojanakāle jāte. Upaṭṭhitantipi pāṭho, bhattakāle āgatanti",
  "atk-s0505a:656_1": "attho. Roseti vācā na ca detīti “atthakāmo me ayaṃ balakkārena maṃ puññaṃ kārāpetuṃ",
  "atk-s0505a:656_2": "āgato”ti acintetvā appatirūpena pharusavacanena roseti, antamaso sammukhabhāvamattampi",
  "atk-s0505a:656_3": "cassa na deti, pageva bhojananti adhippāyo.",
  "atk-s0505a:657_0": "131. Asataṃ yodha pabrūtīti yo idha yathā nimittāni dissanti “asukadivase idañcidañca",
  "atk-s0505a:657_1": "te bhavissatī”ti evaṃ asajjanānaṃ vacanaṃ pabrūti. “Asanta”ntipi pāṭho, abhūtanti",
  "atk-s0505a:657_2": "attho. Pabrūtīti bhaṇati “amukasmiṃ nāma gāme mayhaṃ īdiso gharavibhavo, ehi tattha",
  "atk-s0505a:657_3": "gacchāma, gharaṇī me bhavissasi, idañcidañca te dassāmī”ti parabhariyaṃ paradāsiṃ",
  "atk-s0505a:657_4": "vā vañcento dhutto viya. Nijigīsānoti nijigīsamāno maggamāno, taṃ vañcetvā yaṃkiñci",
  "atk-s0505a:657_5": "gahetvā palāyitukāmoti adhippāyo.",
  "atk-s0505a:658_0": "132. Yo cattānanti yo ca attānaṃ. Samukkaṃseti jātiādīhi samukkaṃsati uccaṭṭhāne",
  "atk-s0505a:658_1": "ṭhapeti. Pare ca mavajānātīti tehiyeva pare avajānāti, nīcaṃ karoti. Ma-kāro padasandhikaro.",
  "atk-s0505a:658_2": "Nihīnoti guṇavuḍḍhito parihīno, adhamabhāvaṃ vā gato. Sena mānenāti tena ukkaṃsanāvajānanasaṅkhātena attano mānena.",
  "atk-s0505a:659_0": "133. Rosakoti kāyavācāhi paresaṃ rosajanako. Kadariyoti thaddhamaccharī, yo pare",
  "atk-s0505a:659_1": "paresaṃ dente aññaṃ vā puññaṃ karonte vāreti, tassetaṃ adhivacanaṃ. Pāpicchoti asantaguṇasambhāvanicchāya",
  "atk-s0505a:659_2": "samannāgato. Maccharīti āvāsādimacchariyayutto. Saṭhoti asantaguṇappakāsanalakkhaṇena",
  "atk-s0505a:659_3": "sāṭheyyena samannāgato, asammābhāsī vā akātukāmopi “karomī”tiādivacanena. Nāssa pāpajigucchanalakkhaṇā",
  "atk-s0505a:659_4": "hirī, nāssa uttāsanato ubbegalakkhaṇaṃ ottappanti ahiriko anottappī.",
  "atk-s0505a:660_0": "134. Buddhanti sammāsambuddhaṃ. Paribhāsatīti “asabbaññū”tiādīhi apavadati, sāvakañca",
  "atk-s0505a:660_1": "“duppaṭipanno”tiādīhi. Paribbājaṃ gahaṭṭhaṃ vāti sāvakavisesanamevetaṃ pabbajitaṃ",
  "atk-s0505a:660_2": "vā tassa sāvakaṃ, gahaṭṭhaṃ vā paccayadāyakanti attho. Bāhirakaṃ vā paribbājakaṃ",
  "atk-s0505a:660_3": "yaṃkiñci gahaṭṭhaṃ vā abhūtena dosena paribhāsatīti evampettha atthaṃ icchanti porāṇā.",
  "atk-s0505a:661_0": "135. Anarahaṃ santoti akhīṇāsavo samāno. Arahaṃ paṭijānātīti “ahaṃ arahā”ti paṭijānāti,",
  "atk-s0505a:661_1": "yathā naṃ “arahā aya”nti jānanti, tathā vācaṃ nicchāreti, kāyena parakkamati, cittena",
  "atk-s0505a:661_2": "icchati adhivāseti. Coroti theno. Sabrahmake loketi ukkaṭṭhavasena āha – sabbaloketi",
  "atk-s0505a:661_3": "vuttaṃ hoti. Loke hi sandhicchedananillopaharaṇaekāgārikakaraṇaparipanthatiṭṭhanādīhi",
  "atk-s0505a:661_4": "paresaṃ dhanaṃ vilumpantā corāti vuccanti. Sāsane pana parisasampattiādīhi paccayādīni",
  "atk-s0505a:661_5": "vilumpantā. Yathāha –",
  "atk-s0505a:662_0": "“Pañcime, bhikkhave, mahācorā santo saṃvijjamānā lokasmiṃ. Katame pañca? Idha, bhikkhave,",
  "atk-s0505a:662_1": "ekaccassa mahācorassa evaṃ hoti ‘kudāssu nāmāhaṃ satena vā sahassena vā parivuto",
  "atk-s0505a:662_2": "gāmanigamarājadhānīsu āhiṇḍissāmi hananto, ghātento, chindanto, chedāpento, pacanto",
  "atk-s0505a:662_3": "pācentoti, so aparena samayena satena vā sahassena vā parivuto gāmanigamarājadhānīsu",
  "atk-s0505a:662_4": "āhiṇḍati hananto…pe… pācento. Evameva kho, bhikkhave, idhekaccassa pāpabhikkhuno",
  "atk-s0505a:662_5": "evaṃ hoti ‘kudāssu nāmāhaṃ satena vā…pe… rājadhānīsu cārikaṃ carissāmi sakkato, garukato,",
  "atk-s0505a:662_6": "mānito, pūjito, apacito, gahaṭṭhānañceva pabbajitānañca lābhī cīvara…pe… parikkhārāna’nti.",
  "atk-s0505a:662_7": "So aparena samayena satena vā sahassena vā parivuto gāmanigamarājadhānīsu cārikaṃ",
  "atk-s0505a:662_8": "carati sakkato…pe… parikkhārānaṃ. Ayaṃ, bhikkhave, paṭhamo mahācoro santo saṃvijjamāno lokasmiṃ.",
  "atk-s0505a:663": "“Puna caparaṃ, bhikkhave, idhekacco pāpabhikkhu tathāgatappaveditaṃ dhammavinayaṃ pariyāpuṇitvā attano dahati, ayaṃ, bhikkhave, dutiyo…pe… lokasmiṃ.",
  "atk-s0505a:664": "“Puna caparaṃ, bhikkhave, idhekacco pāpabhikkhu suddhaṃ brahmacāriṃ parisuddhaṃ brahmacariyaṃ carantaṃ amūlakena abrahmacariyena anuddhaṃseti. Ayaṃ, bhikkhave, tatiyo…pe… lokasmiṃ.",
  "atk-s0505a:665_0": "“Puna caparaṃ, bhikkhave, idhekacco, pāpabhikkhu yāni tāni saṅghassa garubhaṇḍāni",
  "atk-s0505a:665_1": "garuparikkhārāni, seyyathidaṃ – ārāmo, ārāmavatthu, vihāro, vihāravatthu, mañco,",
  "atk-s0505a:665_2": "pīṭhaṃ, bhisi, bimbohanaṃ, lohakumbhī, lohabhāṇakaṃ, lohavārako, lohakaṭāhaṃ, vāsi,",
  "atk-s0505a:665_3": "pharasu, kuṭhārī, kudālo, nikhādanaṃ, valli, veḷu, muñjaṃ, pabbajaṃ, tiṇaṃ, mattikā,",
  "atk-s0505a:665_4": "dārubhaṇḍaṃ, mattikābhaṇḍaṃ, tehi gihiṃ saṅgaṇhāti upalāpeti. Ayaṃ, bhikkhave, catuttho…pe… lokasmiṃ.",
  "atk-s0505a:666": "“Sadevake, bhikkhave, loke…pe… sadevamanussāya ayaṃ aggo mahācoro, yo asantaṃ abhūtaṃ uttarimanussadhammaṃ ullapatī”ti.",
  "atk-s0505a:667_0": "Tattha lokiyacorā lokiyameva dhanadhaññādiṃ thenenti. Sāsane vuttacoresu paṭhamo",
  "atk-s0505a:667_1": "tathārūpameva cīvarādipaccayamattaṃ, dutiyo pariyattidhammaṃ, tatiyo parassa brahmacariyaṃ,",
  "atk-s0505a:667_2": "catuttho saṅghikagarubhaṇḍaṃ, pañcamo jhānasamādhisamāpattimaggaphalappabhedaṃ lokiyalokuttaraguṇadhanaṃ,",
  "atk-s0505a:667_3": "lokiyañca cīvarādipaccayajātaṃ. Yathāha – “theyyāya vo, bhikkhave, raṭṭhapiṇḍo bhutto”ti.",
  "atk-s0505a:667_4": "Tattha yvāyaṃ pañcamo mahācoro, taṃ sandhāyāha bhagavā “coro sabrahmake loke”ti.",
  "atk-s0505a:667_5": "So hi “sadevake, bhikkhave, loke…pe… sadevamanussāya ayaṃ aggo mahācoro, yo asantaṃ",
  "atk-s0505a:667_6": "abhūtaṃ uttarimanussadhammaṃ ullapatī”ti evaṃ lokiyalokuttaradhanathenanato aggo",
  "atk-s0505a:667_7": "mahācoroti vutto, tasmā taṃ idhāpi “sabrahmake loke”ti iminā ukkaṭṭhaparicchedena pakāsesi.",
  "atk-s0505a:668_0": "Eso kho vasalādhamoti. Ettha khoti avadhāraṇattho, tena eso eva vasalādhamo. Vasalānaṃ",
  "atk-s0505a:668_1": "hīno sabbapacchimakoti avadhāreti. Kasmā? Visiṭṭhavatthumhi theyyadhammavassanato,",
  "atk-s0505a:668_2": "yāva taṃ paṭiññaṃ na vissajjeti, tāva avigatavasalakaraṇadhammato cāti.",
  "atk-s0505a:669_0": "Ete kho vasalāti. Idāni ye te paṭhamagāthāya āsayavipattivasena kodhanādayo pañca,",
  "atk-s0505a:669_1": "pāpamakkhiṃ vā dvidhā katvā cha, dutiyagāthāya payogavipattivasena pāṇahiṃsako eko,",
  "atk-s0505a:669_2": "tatiyāya payogavipattivaseneva gāmanigamaniggāhako eko, catutthāya theyyāvahāravasena",
  "atk-s0505a:669_3": "eko, pañcamāya iṇavañcanavasena eko, chaṭṭhāya pasayhāvahāravasena panthadūsako eko,",
  "atk-s0505a:669_4": "sattamāya kūṭasakkhivasena eko, aṭṭhamāya mittadubbhivasena eko, navamāya akataññuvasena",
  "atk-s0505a:669_5": "eko, dasamāya katanāsanavihesanavasena eko, ekādasamāya hadayavañcanavasena eko,",
  "atk-s0505a:669_6": "dvādasamāya paṭicchannakammantavasena dve, terasamāya akataññuvasena eko, cuddasamāya",
  "atk-s0505a:669_7": "vañcanavasena eko, pannarasamāya vihesanavasena eko, soḷasamāya vañcanavasena eko,",
  "atk-s0505a:669_8": "sattarasamāya attukkaṃsanaparavambhanavasena dve, aṭṭhārasamāya payogāsayavipattivasena",
  "atk-s0505a:669_9": "rosakādayo satta, ekūnavīsatimāya paribhāsanavasena dve, vīsatimāya aggamahācoravasena",
  "atk-s0505a:669_10": "ekoti evaṃ tettiṃsa catuttiṃsa vā vasalā vuttā. Te niddisanto āha “ete kho vasalā",
  "atk-s0505a:669_11": "vuttā, mayā ye te pakāsitā”ti. Tassattho – ye te mayā pubbe “jānāsi pana tvaṃ, brāhmaṇa,",
  "atk-s0505a:669_12": "vasala”nti evaṃ saṅkhepato vasalā vuttā, te vitthārato ete kho pakāsitāti. Atha vā",
  "atk-s0505a:669_13": "ye te mayā puggalavasena vuttā, te dhammavasenāpi ete kho pakāsitā. Atha vā ete kho",
  "atk-s0505a:669_14": "vasalā vuttā ariyehi kammavasena, na jātivasena, mayā ye te pakāsitā “kodhano upanāhī”tiādinā nayena.",
  "atk-s0505a:670_0": "136. Evaṃ bhagavā vasalaṃ dassetvā idāni yasmā brāhmaṇo sakāya diṭṭhiyā atīva abhiniviṭṭho",
  "atk-s0505a:670_1": "hoti, tasmā taṃ diṭṭhiṃ paṭisedhento āha “na jaccā vasalo hotī”ti. Tassattho – paramatthato",
  "atk-s0505a:670_2": "hi na jaccā vasalo hoti, na jaccā hoti brāhmaṇo, apica kho kammunā vasalo hoti, kammunā",
  "atk-s0505a:670_3": "hoti brāhmaṇo, aparisuddhakammavassanato vasalo hoti, parisuddhena kammunā aparisuddhavāhanato",
  "atk-s0505a:670_4": "brāhmaṇo hoti. Yasmā vā tumhe hīnaṃ vasalaṃ ukkaṭṭhaṃ brāhmaṇaṃ maññittha, tasmā",
  "atk-s0505a:670_5": "hīnena kammunā vasalo hoti, ukkaṭṭhena kammunā brāhmaṇo hotīti evampi atthaṃ ñāpento evamāha.",
  "atk-s0505a:671_0": "137-139. Idāni tamevatthaṃ nidassanena sādhetuṃ “tadamināpi jānāthā”tiādikā tisso",
  "atk-s0505a:671_1": "gāthāyo āha. Tāsu dve catuppādā, ekā chappādā, tāsaṃ attho – yaṃ mayā vuttaṃ “na",
  "atk-s0505a:671_2": "jaccā vasalo hotī”tiādi, tadamināpi jānātha, yathā medaṃ nidassanaṃ, taṃ imināpi",
  "atk-s0505a:671_3": "pakārena jānātha, yena me pakārena yena sāmaññena idaṃ nidassananti vuttaṃ hoti.",
  "atk-s0505a:671_4": "Katamaṃ nidassananti ce? Caṇḍālaputto sopāko…pe… brahmalokūpapattiyāti.",
  "atk-s0505a:672": "Caṇḍālassa putto caṇḍālaputto. Attano khādanatthāya mate sunakhe labhitvā pacatīti sopāko. Mātaṅgoti evaṃnāmo vissutoti evaṃ hīnāya jātiyā ca jīvikāya ca nāmena ca pākaṭo.",
  "atk-s0505a:673_0": "Soti purimapadena sambandhitvā so mātaṅgo yasaṃ paramaṃ patto, abbhutaṃ uttamaṃ ativisiṭṭhaṃ",
  "atk-s0505a:673_1": "yasaṃ kittiṃ pasaṃsaṃ patto. Yaṃ sudullabhanti yaṃ uḷārakulūpapannenāpi dullabhaṃ,",
  "atk-s0505a:673_2": "hīnakulūpapannena sudullabhaṃ. Evaṃ yasappattassa ca āgacchuṃ tassupaṭṭhānaṃ, khattiyā",
  "atk-s0505a:673_3": "brāhmaṇā bahū, tassa mātaṅgassa pāricariyatthaṃ khattiyā ca brāhmaṇā ca aññe ca bahū",
  "atk-s0505a:673_4": "vessasuddādayo jambudīpamanussā yebhuyyena upaṭṭhānaṃ āgamiṃsūti attho.",
  "atk-s0505a:674_0": "Evaṃ upaṭṭhānasampanno so mātaṅgo vigatakilesarajattā virajaṃ, mahantehi buddhādīhi",
  "atk-s0505a:674_1": "paṭipannattā mahāpathaṃ, brahmalokasaṅkhātaṃ devalokaṃ yāpetuṃ samatthattā devalokayānasaññitaṃ",
  "atk-s0505a:674_2": "aṭṭhasamāpattiyānaṃ abhiruyha, tāya paṭipattiyā kāmarāgaṃ virājetvā, kāyassa bhedā",
  "atk-s0505a:674_3": "brahmalokūpago ahu, sā tathā hīnāpi na naṃ jāti nivāresi brahmalokūpapattiyā, brahmalokūpapattitoti vuttaṃ hoti.",
  "atk-s0505a:675_0": "Ayaṃ panattho evaṃ veditabbo – atīte kira mahāpuriso tena tenupāyena sattahitaṃ karonto",
  "atk-s0505a:675_1": "sopākajīvike caṇḍālakule uppajji. So nāmena mātaṅgo, rūpena duddasiko hutvā bahinagare",
  "atk-s0505a:675_2": "cammakuṭikāya vasati, antonagare bhikkhaṃ caritvā jīvikaṃ kappeti. Athekadivasaṃ",
  "atk-s0505a:675_3": "tasmiṃ nagare surānakkhatte ghosite dhuttā yathāsakena parivārena kīḷanti. Aññatarāpi",
  "atk-s0505a:675_4": "brāhmaṇamahāsāladhītā pannarasasoḷasavassuddesikā devakaññā viya rūpena dassanīyā",
  "atk-s0505a:675_5": "pāsādikā “attano kulavaṃsānurūpaṃ kīḷissāmī”ti pahūtaṃ khajjabhojjādikīḷanasambhāraṃ",
  "atk-s0505a:675_6": "sakaṭesu āropetvā sabbasetavaḷavayuttaṃ yānamāruyha mahāparivārena uyyānabhūmiṃ gacchati",
  "atk-s0505a:675_7": "diṭṭhamaṅgalikāti nāmena. Sā kira “dussaṇṭhitaṃ rūpaṃ avamaṅgala”nti daṭṭhuṃ na icchati,",
  "atk-s0505a:675_8": "tenassā diṭṭhamaṅgalikātveva saṅkhā udapādi.",
  "atk-s0505a:676_0": "Tadā so mātaṅgo kālasseva vuṭṭhāya paṭapilotikaṃ nivāsetvā, kaṃsatāḷaṃ hatthe bandhitvā,",
  "atk-s0505a:676_1": "bhājanahattho nagaraṃ pavisati, manusse disvā dūrato eva kaṃsatāḷaṃ ākoṭento. Atha",
  "atk-s0505a:676_2": "diṭṭhamaṅgalikā “ussaratha, ussarathā”ti purato purato hīnajanaṃ apanentehi purisehi",
  "atk-s0505a:676_3": "nīyamānā nagaradvāramajjhe mātaṅgaṃ disvā “ko eso”ti āha. Ahaṃ mātaṅgacaṇḍāloti.",
  "atk-s0505a:676_4": "Sā “īdisaṃ disvā gatānaṃ kuto vuḍḍhī”ti yānaṃ nivattāpesi. Manussā “yaṃ mayaṃ uyyānaṃ",
  "atk-s0505a:676_5": "gantvā khajjabhojjādiṃ labheyyāma, tassa no mātaṅgena antarāyo kato”ti kupitā “gaṇhatha",
  "atk-s0505a:676_6": "caṇḍāla”nti leḍḍūhi paharitvā “mato”ti pāde gahetvā ekamante chaḍḍetvā kacavarena",
  "atk-s0505a:676_7": "paṭicchādetvā agamaṃsu. So satiṃ paṭilabhitvā uṭṭhāya manusse pucchi – “kiṃ, ayyā,",
  "atk-s0505a:676_8": "dvāraṃ nāma sabbasādhāraṇaṃ, udāhu brāhmaṇānaṃyeva kata”nti? Manussā āhaṃsu – “sabbesaṃ",
  "atk-s0505a:676_9": "sādhāraṇa”nti. “Evaṃ sabbasādhāraṇadvārena pavisitvā bhikkhāhārena yāpentaṃ maṃ diṭṭhamaṅgalikāya",
  "atk-s0505a:676_10": "manussā imaṃ anayabyasanaṃ pāpesu”nti rathikāya rathikaṃ āhiṇḍanto manussānaṃ ārocetvā",
  "atk-s0505a:676_11": "brāhmaṇassa gharadvāre nipajji – “diṭṭhamaṅgalikaṃ aladdhā na vuṭṭhahissāmī”ti.",
  "atk-s0505a:677_0": "Brāhmaṇo “gharadvāre mātaṅgo nipanno”ti sutvā “tassa kākaṇikaṃ detha, telena aṅgaṃ",
  "atk-s0505a:677_1": "makkhetvā gacchatū”ti āha. So taṃ na icchati, “diṭṭhamaṅgalikaṃ aladdhā na vuṭṭhahissāmi”cceva",
  "atk-s0505a:677_2": "āha. Tato brāhmaṇo “dve kākaṇikāyo detha, kākaṇikāya pūvaṃ khādatu, kākaṇikāya telena",
  "atk-s0505a:677_3": "aṅgaṃ makkhetvā gacchatū”ti āha. So taṃ na icchati, tatheva vadati. Brāhmaṇo sutvā",
  "atk-s0505a:677_4": "“māsakaṃ detha, pādaṃ, upaḍḍhakahāpaṇaṃ, kahāpaṇaṃ dve tīṇī”ti yāva sataṃ āṇāpesi.",
  "atk-s0505a:677_5": "So na icchati, tatheva vadati. Evaṃ yācantānaṃyeva sūriyo atthaṅgato. Atha brāhmaṇī",
  "atk-s0505a:677_6": "pāsādā oruyha sāṇipākāraṃ parikkhipāpetvā taṃ upasaṅkamitvā yāci – “tāta mātaṅga,",
  "atk-s0505a:677_7": "diṭṭhamaṅgalikāya aparādhaṃ khama, sahassaṃ gaṇhāhi, dve tīṇī”ti yāva “satasahassaṃ",
  "atk-s0505a:677_8": "gaṇhāhī”ti āha. So tuṇhībhūto nipajjiyeva.",
  "atk-s0505a:678_0": "Evaṃ catūhapañcāhe vītivatte bahumpi paṇṇākāraṃ datvā diṭṭhamaṅgalikaṃ alabhantā",
  "atk-s0505a:678_1": "khattiyakumārādayo mātaṅgassa upakaṇṇake ārocāpesuṃ – “purisā nāma anekānipi saṃvaccharāni",
  "atk-s0505a:678_2": "vīriyaṃ katvā icchitatthaṃ pāpuṇanti, mā kho tvaṃ nibbijji, addhā dvīhatīhaccayena",
  "atk-s0505a:678_3": "diṭṭhamaṅgalikaṃ lacchasī”ti. So tuṇhībhūto nipajjiyeva. Atha sattame divase samantā",
  "atk-s0505a:678_4": "paṭivissakā uṭṭhahitvā “tumhe mātaṅgaṃ vā uṭṭhāpetha, dārikaṃ vā detha, mā amhe sabbe",
  "atk-s0505a:678_5": "nāsayitthā”ti āhaṃsu. Tesaṃ kira ayaṃ diṭṭhi “yassa gharadvāre evaṃ nipanno caṇḍālo",
  "atk-s0505a:678_6": "marati, tassa gharena saha samantā sattasattagharavāsino caṇḍālā hontī”ti. Tato diṭṭhamaṅgalikaṃ",
  "atk-s0505a:678_7": "nīlapaṭapilotikaṃ nivāsāpetvā uḷuṅkakaḷopikādīni datvā paridevamānaṃ tassa santikaṃ",
  "atk-s0505a:678_8": "netvā “gaṇha dārikaṃ, uṭṭhāya gacchāhī”ti adaṃsu. Sā passe ṭhatvā “uṭṭhāhī”ti āha,",
  "atk-s0505a:678_9": "so “hatthena maṃ gahetvā uṭṭhāpehī”ti āha. Sā naṃ uṭṭhāpesi. So nisīditvā āha – “mayaṃ",
  "atk-s0505a:678_10": "antonagare vasituṃ na labhāma, ehi maṃ bahinagare cammakuṭiṃ nehī”ti. Sā naṃ hatthe",
  "atk-s0505a:678_11": "gahetvā tattha nesi. “Piṭṭhiyaṃ āropetvā”ti jātakabhāṇakā. Netvā cassa sarīraṃ telena",
  "atk-s0505a:678_12": "makkhetvā, uṇhodakena nhāpetvā, yāguṃ pacitvā adāsi. So “brāhmaṇakaññā ayaṃ mā vinassī”ti",
  "atk-s0505a:678_13": "jātisambhedaṃ akatvāva aḍḍhamāsamattaṃ balaṃ gahetvā “ahaṃ vanaṃ gacchāmi, ‘aticirāyatī’ti",
  "atk-s0505a:678_14": "mā tvaṃ ukkaṇṭhī”ti vatvā gharamānusakāni ca “imaṃ mā pamajjitthā”ti āṇāpetvā gharā",
  "atk-s0505a:678_15": "nikkhamma tāpasapabbajjaṃ pabbajitvā, kasiṇaparikammaṃ katvā, katipāheneva aṭṭha",
  "atk-s0505a:678_16": "samāpattiyo pañca ca abhiññāyo nibbattetvā “idānāhaṃ diṭṭhamaṅgalikāya manāpo bhavissāmī”ti",
  "atk-s0505a:678_17": "ākāsenāgantvā nagaradvāre orohitvā diṭṭhamaṅgalikāya santikaṃ pesesi.",
  "atk-s0505a:679_0": "Sā sutvā “koci maññe mama ñātako pabbajito maṃ dukkhitaṃ ñatvā daṭṭhuṃ āgato bhavissatī”ti",
  "atk-s0505a:679_1": "cintayamānā gantvā, taṃ ñatvā, pādesu nipatitvā “kissa maṃ anāthaṃ tumhe akatthā”ti",
  "atk-s0505a:679_2": "āha. Mahāpuriso “mā tvaṃ diṭṭhamaṅgalike dukkhinī ahosi, sakalajambudīpavāsīhi te",
  "atk-s0505a:679_3": "sakkāraṃ kāressāmī”ti vatvā etadavoca – “gaccha tvaṃ ghosanaṃ karohi – ‘mahābrahmā",
  "atk-s0505a:679_4": "mama sāmiko na mātaṅgo, so candavimānaṃ bhinditvā sattame divase mama santikaṃ āgamissatī”’ti.",
  "atk-s0505a:679_5": "Sā āha – “ahaṃ, bhante, brāhmaṇamahāsāladhītā hutvā attano pāpakammena imaṃ caṇḍālabhāvaṃ",
  "atk-s0505a:679_6": "pattā, na sakkomi evaṃ vattu”nti. Mahāpuriso “na tvaṃ mātaṅgassa ānubhāvaṃ jānāsī”ti",
  "atk-s0505a:679_7": "vatvā yathā sā saddahati, tathā anekāni pāṭihāriyāni dassetvā tatheva taṃ āṇāpetvā",
  "atk-s0505a:679_8": "attano vasatiṃ agamāsi. Sā tathā akāsi.",
  "atk-s0505a:680_0": "Manussā ujjhāyanti hasanti – “kathañhi nāmāyaṃ attano pāpakammena caṇḍālabhāvaṃ patvā",
  "atk-s0505a:680_1": "puna taṃ mahābrahmānaṃ karissatī”ti. Sā adhimānā eva hutvā divase divase ghosantī",
  "atk-s0505a:680_2": "nagaraṃ āhiṇḍati “ito chaṭṭhe divase, pañcame, catutthe, tatiye, suve, ajja āgamissatī”ti.",
  "atk-s0505a:680_3": "Manussā tassā vissatthavācaṃ sutvā “kadāci evampi siyā”ti attano attano gharadvāresu",
  "atk-s0505a:680_4": "maṇḍapaṃ kārāpetvā, sāṇipākāraṃ sajjetvā, vayappattā dārikāyo alaṅkaritvā “mahābrahmani",
  "atk-s0505a:680_5": "āgate kaññādānaṃ dassāmā”ti ākāsaṃ ullokentā nisīdiṃsu. Atha mahāpuriso puṇṇamadivase",
  "atk-s0505a:680_6": "gaganatalaṃ upārūḷhe cande candavimānaṃ phāletvā passato mahājanassa mahābrahmarūpena",
  "atk-s0505a:680_7": "niggacchi. Mahājano “dve candā jātā”ti atimaññi. Tato anukkamena āgataṃ disvā “saccaṃ",
  "atk-s0505a:680_8": "diṭṭhamaṅgalikā āha, mahābrahmāva ayaṃ diṭṭhamaṅgalikaṃ dametuṃ pubbe mātaṅgavesenāgacchī”ti",
  "atk-s0505a:680_9": "niṭṭhaṃ agamāsi. Evaṃ so mahājanena dissamāno diṭṭhamaṅgalikāya vasanaṭṭhāne eva",
  "atk-s0505a:680_10": "otari. Sā ca tadā utunī ahosi. So tassā nābhiṃ aṅguṭṭhakena parāmasi. Tena phassena",
  "atk-s0505a:680_11": "gabbho patiṭṭhāsi. Tato naṃ “gabbho te saṇṭhito, puttamhi jāte taṃ nissāya jīvāhī”ti",
  "atk-s0505a:680_12": "vatvā passato mahājanassa puna candavimānaṃ pāvisi.",
  "atk-s0505a:681_0": "Brāhmaṇā “diṭṭhamaṅgalikā mahābrahmuno pajāpati amhākaṃ mātā jātā”ti vatvā tato tato",
  "atk-s0505a:681_1": "āgacchanti. Taṃ sakkāraṃ kātukāmānaṃ manussānaṃ sampīḷanena nagaradvārāni anokāsāni",
  "atk-s0505a:681_2": "ahesuṃ. Te diṭṭhamaṅgalikaṃ hiraññarāsimhi ṭhapetvā, nhāpetvā, maṇḍetvā, rathaṃ āropetvā,",
  "atk-s0505a:681_3": "mahāsakkārena nagaraṃ padakkhiṇaṃ kārāpetvā, nagaramajjhe maṇḍapaṃ kārāpetvā, tatra",
  "atk-s0505a:681_4": "naṃ “mahābrahmuno pajāpatī”ti diṭṭhaṭṭhāne ṭhapetvā vasāpenti “yāvassā patirūpaṃ",
  "atk-s0505a:681_5": "vasanokāsaṃ karoma, tāva idheva vasatū”ti. Sā maṇḍape eva puttaṃ vijāyi. Taṃ visuddhadivase",
  "atk-s0505a:681_6": "saddhiṃ puttena sasīsaṃ nhāpetvā maṇḍape jātoti dārakassa “maṇḍabyakumāro”ti nāmaṃ",
  "atk-s0505a:681_7": "akaṃsu. Tato pabhuti ca naṃ brāhmaṇā “mahābrahmuno putto”ti parivāretvā caranti.",
  "atk-s0505a:681_8": "Tato anekasatasahassappakārā paṇṇākārā āgacchanti, te brāhmaṇā kumārassārakkhaṃ ṭhapesuṃ,",
  "atk-s0505a:681_9": "āgatā lahuṃ kumāraṃ daṭṭhuṃ na labhanti.",
  "atk-s0505a:682_0": "Kumāro anupubbena vuḍḍhimanvāya dānaṃ dātuṃ āraddho. So sālāya sampattānaṃ kapaṇaddhikānaṃ",
  "atk-s0505a:682_1": "adatvā brāhmaṇānaṃyeva deti. Mahāpuriso “kiṃ mama putto dānaṃ detī”ti āvajjetvā brāhmaṇānaṃyeva",
  "atk-s0505a:682_2": "dānaṃ dentaṃ disvā “yathā sabbesaṃ dassati, tathā karissāmī”ti cīvaraṃ pārupitvā",
  "atk-s0505a:682_3": "pattaṃ gahetvā ākāsena āgamma puttassa gharadvāre aṭṭhāsi. Kumāro taṃ disvā “kuto",
  "atk-s0505a:682_4": "ayaṃ evaṃ virūpaveso vasalo āgato”ti kuddho imaṃ gāthamāha –",
  "atk-s0505a:683": "“Kuto nu āgacchasi dummavāsī, otallako paṃsupisācakova;",
  "atk-s0505a:684": "Saṅkāracoḷaṃ paṭimuñca kaṇṭhe, ko re tuvaṃ hosi adakkhiṇeyyo”ti.",
  "atk-s0505a:685_0": "Brāhmaṇā “gaṇhatha gaṇhathā”ti taṃ gahetvā ākoṭetvā anayabyasanaṃ pāpesuṃ. So ākāsena",
  "atk-s0505a:685_1": "gantvā bahinagare paccaṭṭhāsi. Devatā kupitā kumāraṃ gale gahetvā uddhaṃpādaṃ adhosiraṃ",
  "atk-s0505a:685_2": "ṭhapesuṃ. So akkhīhi niggatehi mukhena kheḷaṃ paggharantena gharugharupassāsī dukkhaṃ",
  "atk-s0505a:685_3": "vedayati. Diṭṭhamaṅgalikā sutvā “koci āgato atthī”ti pucchi. “Āma, pabbajito āgacchī”ti.",
  "atk-s0505a:685_4": "“Kuhiṃ gato”ti? “Evaṃ gato”ti. Sā tattha gantvā “khamatha, bhante, attano dāsassā”ti",
  "atk-s0505a:685_5": "yācantī tassa pādamūle bhūmiyā nipajji. Tena ca samayena mahāpuriso piṇḍāya caritvā,",
  "atk-s0505a:685_6": "yāguṃ labhitvā, taṃ pivanto tattha nisinno hoti, so avasiṭṭhaṃ thokaṃ yāguṃ diṭṭhamaṅgalikāya",
  "atk-s0505a:685_7": "adāsi. “Gaccha imaṃ yāguṃ udakakumbhiyā āloletvā yesaṃ bhūtavikāro atthi, tesaṃ akkhimukhakaṇṇanāsābilesu",
  "atk-s0505a:685_8": "āsiñca, sarīrañca paripphosehi, evaṃ nibbikārā bhavissantī”ti. Sā tathā akāsi. Tato",
  "atk-s0505a:685_9": "kumāre pakatisarīre jāte “ehi, tāta maṇḍabya, taṃ khamāpessāmā”ti puttañca sabbe",
  "atk-s0505a:685_10": "brāhmaṇe ca tassa pādamūle nikkujjitvā nipajjāpetvā khamāpesi.",
  "atk-s0505a:686_0": "So “sabbajanassa dānaṃ dātabba”nti ovaditvā, dhammakathaṃ katvā, attano vasanaṭṭhānaṃyeva",
  "atk-s0505a:686_1": "gantvā, cintesi “itthīsu pākaṭā diṭṭhamaṅgalikā damitā, purisesu pākaṭo maṇḍabyakumāro,",
  "atk-s0505a:686_2": "idāni ko dametabbo”ti. Tato jātimantatāpasaṃ addasa bandhumatīnagaraṃ nissāya kumbhavatīnadītīre",
  "atk-s0505a:686_3": "viharantaṃ. So “ahaṃ jātiyā visiṭṭho, aññehi paribhuttodakaṃ na paribhuñjāmī”ti uparinadiyā",
  "atk-s0505a:686_4": "vasati. Mahāpuriso tassa uparibhāge vāsaṃ kappetvā tassa udakaparibhogavelāyaṃ dantakaṭṭhaṃ",
  "atk-s0505a:686_5": "khāditvā udake pakkhipi. Tāpaso taṃ udakena vuyhamānaṃ disvā “kenidaṃ khitta”nti",
  "atk-s0505a:686_6": "paṭisotaṃ gantvā mahāpurisaṃ disvā “ko etthā”ti āha. “Mātaṅgacaṇḍālo, ācariyā”ti.",
  "atk-s0505a:686_7": "“Apehi, caṇḍāla, mā uparinadiyā vasī”ti. Mahāpuriso “sādhu, ācariyā”ti heṭṭhānadiyā",
  "atk-s0505a:686_8": "vasati, paṭisotampi dantakaṭṭhaṃ tāpasassa santikaṃ āgacchati. Tāpaso puna gantvā",
  "atk-s0505a:686_9": "“apehi, caṇḍāla, mā heṭṭhānadiyaṃ vasa, uparinadiyāyeva vasā”ti āha. Mahāpuriso “sādhu,",
  "atk-s0505a:686_10": "ācariyā”ti tathā akāsi, punapi tatheva ahosi. Tāpaso punapi “tathā karotī”ti duṭṭho",
  "atk-s0505a:686_11": "mahāpurisaṃ sapi “sūriyassa te uggamanavelāya sattadhā muddhā phalatū”ti. Mahāpurisopi",
  "atk-s0505a:686_12": "“sādhu, ācariya, ahaṃ pana sūriyuṭṭhānaṃ na demī”ti vatvā sūriyuṭṭhānaṃ nivāresi.",
  "atk-s0505a:686_13": "Tato ratti na vibhāyati, andhakāro jāto, bhītā bandhumatīvāsino tāpasassa santikaṃ",
  "atk-s0505a:686_14": "gantvā “atthi nu kho, ācariya, amhākaṃ sotthibhāvo”ti pucchiṃsu. Te hi taṃ “arahā”ti",
  "atk-s0505a:686_15": "maññanti. So tesaṃ sabbamācikkhi. Te mahāpurisaṃ upasaṅkamitvā “sūriyaṃ, bhante,",
  "atk-s0505a:686_16": "muñcathā”ti yāciṃsu. Mahāpuriso “yadi tumhākaṃ arahā āgantvā maṃ khamāpeti, muñcāmī”ti āha.",
  "atk-s0505a:687_0": "Manussā gantvā tāpasaṃ āhaṃsu – “ehi, bhante, mātaṅgapaṇḍitaṃ khamāpehi, mā tumhākaṃ",
  "atk-s0505a:687_1": "kalahakāraṇā mayaṃ nassimhā”ti. So “nāhaṃ caṇḍālaṃ khamāpemī”ti āha. Manussā “amhe",
  "atk-s0505a:687_2": "tvaṃ nāsesī”ti taṃ hatthapādesu gahetvā mahāpurisassa santikaṃ nesuṃ. Mahāpuriso",
  "atk-s0505a:687_3": "“mama pādamūle kucchiyā nipajjitvā khamāpente khamāmī”ti āha. Manussā “evaṃ karohī”ti",
  "atk-s0505a:687_4": "āhaṃsu. Tāpaso “nāhaṃ caṇḍālaṃ vandāmī”ti. Manussā “tava chandena na vandissasī”ti",
  "atk-s0505a:687_5": "hatthapādamassugīvādīsu gahetvā mahāpurisassa pādamūle sayāpesuṃ. So “khamāmahaṃ",
  "atk-s0505a:687_6": "imassa, apicāhaṃ tassevānukampāya sūriyaṃ na muñcāmi, sūriye hi uggatamatte muddhā",
  "atk-s0505a:687_7": "assa sattadhā phalissatī”ti āha. Manussā “idāni, bhante, kiṃ kātabba”nti āhaṃsu.",
  "atk-s0505a:687_8": "Mahāpuriso “tena hi imaṃ galappamāṇe udake ṭhapetvā mattikāpiṇḍenassa sīsaṃ paṭicchādetha,",
  "atk-s0505a:687_9": "sūriyarasmīhi phuṭṭho mattikāpiṇḍo sattadhā phalissati. Tasmiṃ phalite esa aññatra",
  "atk-s0505a:687_10": "gacchatū”ti āha. Te tāpasaṃ hatthapādādīsu gahetvā tathā akaṃsu. Sūriye muñcitamatte",
  "atk-s0505a:687_11": "mattikāpiṇḍo sattadhā phalitvā pati, tāpaso bhīto palāyi. Manussā disvā “passatha,",
  "atk-s0505a:687_12": "bho, samaṇassa ānubhāva”nti dantakaṭṭhapakkhipanamādiṃ katvā sabbaṃ vitthāretvā “natthi",
  "atk-s0505a:687_13": "īdiso samaṇo”ti tasmiṃ pasīdiṃsu. Tato pabhuti sakalajambudīpe khattiyabrāhmaṇādayo",
  "atk-s0505a:687_14": "gahaṭṭhapabbajitā mātaṅgapaṇḍitassa upaṭṭhānaṃ agamaṃsu. So yāvatāyukaṃ ṭhatvā kāyassa",
  "atk-s0505a:687_15": "bhedā brahmaloke uppajji. Tenāha bhagavā “tadamināpi jānātha…pe… brahmalokūpapattiyā”ti.",
  "atk-s0505a:688_0": "140-141. Evaṃ “na jaccā vasalo hoti, kammunā vasalo hotī”ti sādhetvā idāni “na jaccā",
  "atk-s0505a:688_1": "hoti brāhmaṇo, kammunā hoti brāhmaṇo”ti etaṃ sādhetuṃ āha “ajjhāyakakule jātā …pe…",
  "atk-s0505a:688_2": "duggatyā garahāya vā”ti. Tattha ajjhāyakakule jātāti mantajjhāyake brāhmaṇakule jātā.",
  "atk-s0505a:688_3": "“Ajjhāyakākuḷe jātā”tipi pāṭho. Mantānaṃ ajjhāyake anupakuṭṭhe ca brāhmaṇakule jātāti",
  "atk-s0505a:688_4": "attho. Mantā bandhavā etesanti mantabandhavā. Vedabandhū vedapaṭissaraṇāti vuttaṃ",
  "atk-s0505a:688_5": "hoti. Te ca pāpesu kammesu abhiṇhamupadissareti te evaṃ kule jātā mantabandhavā ca",
  "atk-s0505a:688_6": "samānāpi yadi pāṇātipātādīsu pāpakammesu punappunaṃ upadissanti, atha diṭṭheva dhamme",
  "atk-s0505a:688_7": "gārayhā samparāye ca duggati te evamupadissamānā imasmiṃyeva attabhāve mātāpitūhipi",
  "atk-s0505a:688_8": "“nayime amhākaṃ puttā, dujjātā ete kulassa aṅgārabhūtā, nikkaḍḍhatha ne”ti, brāhmaṇehipi",
  "atk-s0505a:688_9": "“gahapatikā ete, na ete brāhmaṇā, mā nesaṃ saddhayaññathālipākādīsu pavesaṃ detha,",
  "atk-s0505a:688_10": "mā nehi saddhiṃ sallapathā”ti, aññehipi manussehi “pāpakammantā ete, na ete brāhmaṇā”ti",
  "atk-s0505a:688_11": "evaṃ gārayhā honti. Samparāye ca nesaṃ duggati nirayādibhedā, duggati etesaṃ paraloke",
  "atk-s0505a:688_12": "hotīti attho. Samparāye vātipi pāṭho. Paraloke etesaṃ dukkhassa gati duggati, dukkhappattiyeva",
  "atk-s0505a:688_13": "hotīti attho. Na ne jāti nivāreti, duggatyā garahāya vāti sā tathā ukkaṭṭhāpi yaṃ",
  "atk-s0505a:688_14": "tvaṃ sārato paccesi, jāti ete pāpakammesu padissante brāhmaṇe “samparāye ca duggatī”ti",
  "atk-s0505a:688_15": "ettha vuttappakārāya duggatiyā vā, “diṭṭheva dhamme gārayhā”ti ettha vuttappakārāya",
  "atk-s0505a:688_16": "garahāya vā na nivāreti.",
  "atk-s0505a:689_0": "142. Evaṃ bhagavā ajjhāyakakule jātānampi brāhmaṇānaṃ gārayhādikammavasena diṭṭheva",
  "atk-s0505a:689_1": "dhamme patitabhāvaṃ dīpento duggatigamanena ca samparāye brāhmaṇajātiyā abhāvaṃ dīpento",
  "atk-s0505a:689_2": "“na jaccā hoti brāhmaṇo, kammunā hoti brāhmaṇo”ti etampi atthaṃ sādhetvā idāni duvidhampi",
  "atk-s0505a:689_3": "atthaṃ nigamento āha, evaṃ brāhmaṇa –",
  "atk-s0505a:690": "“Na jaccā vasalo hoti, na jaccā hoti brāhmaṇo;",
  "atk-s0505a:691": "Kammunā vasalo hoti, kammunā hoti brāhmaṇo”ti.",
  "atk-s0505a:692_0": "Sesaṃ kasibhāradvājasutte vuttanayameva. Visesato vā ettha nikkujjitaṃ vātiādīnaṃ",
  "atk-s0505a:692_1": "evaṃ yojanā veditabbā – yathā koci nikkujjitaṃ vā ukkujjeyya, evaṃ maṃ kammavimukhaṃ",
  "atk-s0505a:692_2": "jātivāde patitaṃ “jātiyā brāhmaṇavasalabhāvo hotī”ti diṭṭhito vuṭṭhāpentena, yathā",
  "atk-s0505a:692_3": "paṭicchannaṃ vivareyya, evaṃ jātivādapaṭicchannaṃ kammavādaṃ vivarantena, yathā mūḷhassa",
  "atk-s0505a:692_4": "maggaṃ ācikkheyya, evaṃ brāhmaṇavasalabhāvassa asambhinnaujumaggaṃ ācikkhantena,",
  "atk-s0505a:692_5": "yathā andhakāre vā telapajjotaṃ dhāreyya, evaṃ mātaṅgādinidassanapajjotadhāraṇena",
  "atk-s0505a:692_6": "mayhaṃ bhotā gotamena etehi pariyāyehi pakāsitattā anekapariyāyena dhammo pakāsitoti.",
  "atk-s0505a:693": "Paramatthajotikāya khuddaka-aṭṭhakathāya",
  "atk-s0505a:694": "Suttanipāta-aṭṭhakathāya aggikabhāradvājasuttavaṇṇanā niṭṭhitā.",
  "atk-s0505a:695": "8. Mettasuttavaṇṇanā",
  "atk-s0505a:696_0": "Karaṇīyamatthakusalenāti mettasuttaṃ. Kā uppatti? Himavantapassato kira devatāhi",
  "atk-s0505a:696_1": "ubbāḷhā bhikkhū bhagavato santikaṃ sāvatthiṃ āgacchiṃsu. Tesaṃ bhagavā parittatthāya",
  "atk-s0505a:696_2": "kammaṭṭhānatthāya ca imaṃ suttaṃ abhāsi. Ayaṃ tāva saṅkhepo.",
  "atk-s0505a:697_0": "Ayaṃ pana vitthāro – ekaṃ samayaṃ bhagavā sāvatthiyaṃ viharati upakaṭṭhāya vassūpanāyikāya.",
  "atk-s0505a:697_1": "Tena kho pana samayena sambahulā nānāverajjakā bhikkhū bhagavato santike kammaṭṭhānaṃ",
  "atk-s0505a:697_2": "gahetvā tattha tattha vassaṃ upagantukāmā bhagavantaṃ upasaṅkamanti. Tatra sudaṃ",
  "atk-s0505a:697_3": "bhagavā rāgacaritānaṃ saviññāṇakāviññāṇakavasena ekādasavidhaṃ asubhakammaṭṭhānaṃ,",
  "atk-s0505a:697_4": "dosacaritānaṃ catubbidhaṃ mettādikammaṭṭhānaṃ, mohacaritānaṃ maraṇassatikammaṭṭhānādīni,",
  "atk-s0505a:697_5": "vitakkacaritānaṃ ānāpānassatipathavīkasiṇādīni, saddhācaritānaṃ buddhānussatikammaṭṭhānādīni,",
  "atk-s0505a:697_6": "buddhicaritānaṃ catudhātuvavatthanādīnīti iminā nayena caturāsītisahassappabhedacaritānukūlāni",
  "atk-s0505a:697_7": "kammaṭṭhānāni katheti.",
  "atk-s0505a:698_0": "Atha kho pañcamattāni bhikkhusatāni bhagavato santike kammaṭṭhānaṃ uggahetvā sappāyasenāsanañca",
  "atk-s0505a:698_1": "gocaragāmañca pariyesamānāni anupubbena gantvā paccante himavantena saddhiṃ ekābaddhaṃ",
  "atk-s0505a:698_2": "nīlakācamaṇisannibhasilātalaṃ sītalaghanacchāyanīlavanasaṇḍamaṇḍitaṃ muttātalarajatapaṭṭasadisavālukākiṇṇabhūmibhāgaṃ",
  "atk-s0505a:698_3": "sucisātasītalajalāsayaparivāritaṃ pabbatamaddasaṃsu. Atha kho te bhikkhū tatthekarattiṃ",
  "atk-s0505a:698_4": "vasitvā pabhātāya rattiyā sarīraparikammaṃ katvā tassa avidūre aññataraṃ gāmaṃ piṇḍāya",
  "atk-s0505a:698_5": "pavisiṃsu. Gāmo ghananivesasanniviṭṭhakulasahassayutto, manussā cettha saddhā pasannā,",
  "atk-s0505a:698_6": "te paccante pabbajitadassanassa dullabhatāya bhikkhū disvā eva pītisomanassajātā",
  "atk-s0505a:698_7": "hutvā te bhikkhū bhojetvā “idheva, bhante, temāsaṃ vasathā”ti yācitvā pañcapadhānakuṭisatāni",
  "atk-s0505a:698_8": "kārāpetvā tattha mañcapīṭhapānīyaparibhojanīyaghaṭādīni sabbūpakaraṇāni paṭiyādesuṃ.",
  "atk-s0505a:699_0": "Bhikkhū dutiyadivase aññaṃ gāmaṃ piṇḍāya pavisiṃsu. Tatthāpi manussā tatheva upaṭṭhahitvā",
  "atk-s0505a:699_1": "vassāvāsaṃ yāciṃsu. Bhikkhū “asati antarāye”ti adhivāsetvā taṃ vanasaṇḍaṃ pavisitvā",
  "atk-s0505a:699_2": "sabbarattindivaṃ āraddhavīriyā hutvā yāmagaṇḍikaṃ koṭṭetvā yonisomanasikārabahulā",
  "atk-s0505a:699_3": "viharantā rukkhamūlāni upagantvā nisīdiṃsu. Sīlavantānaṃ bhikkhūnaṃ tejena vihatatejā",
  "atk-s0505a:699_4": "rukkhadevatā attano attano vimānā oruyha dārake gahetvā ito cito ca vicaranti. Seyyathāpi",
  "atk-s0505a:699_5": "nāma rājūhi vā rājamahāmattehi vā gāmakāvāsaṃ gatehi gāmavāsīnaṃ gharesu okāse gahite",
  "atk-s0505a:699_6": "gharamānusakā gharā nikkhamitvā aññatra vasantā “kadā nu kho gamissantī”ti dūrato",
  "atk-s0505a:699_7": "olokenti; evameva devatā attano attano vimānāni chaḍḍetvā ito cito ca vicarantiyo",
  "atk-s0505a:699_8": "dūratova olokenti – “kadā nu kho bhadantā gamissantī”ti. Tato evaṃ samacintesuṃ “paṭhamavassūpagatā",
  "atk-s0505a:699_9": "bhikkhū avassaṃ temāsaṃ vasissanti. Mayaṃ pana tāva ciraṃ dārake gahetvā okkamma",
  "atk-s0505a:699_10": "vasituṃ na sakkhissāma. Handa mayaṃ bhikkhūnaṃ bhayānakaṃ ārammaṇaṃ dassemā”ti. Tā",
  "atk-s0505a:699_11": "rattiṃ bhikkhūnaṃ samaṇadhammakaraṇavelāya bhiṃsanakāni yakkharūpāni nimminitvā purato",
  "atk-s0505a:699_12": "purato tiṭṭhanti, bheravasaddañca karonti. Bhikkhūnaṃ tāni rūpāni passantānaṃ tañca",
  "atk-s0505a:699_13": "saddaṃ suṇantānaṃ hadayaṃ phandi, dubbaṇṇā ca ahesuṃ uppaṇḍupaṇḍukajātā. Tena te",
  "atk-s0505a:699_14": "cittaṃ ekaggaṃ kātuṃ nāsakkhiṃsu. Tesaṃ anekaggacittānaṃ bhayena ca punappunaṃ saṃviggānaṃ",
  "atk-s0505a:699_15": "sati sammussi. Tato nesaṃ muṭṭhassatīnaṃ duggandhāni ārammaṇāni payojesuṃ. Tesaṃ",
  "atk-s0505a:699_16": "tena duggandhena nimmathiyamānamiva matthaluṅgaṃ ahosi, bāḷhā sīsavedanā uppajjiṃsu,",
  "atk-s0505a:699_17": "na ca taṃ pavattiṃ aññamaññassa ārocesuṃ.",
  "atk-s0505a:700_0": "Athekadivasaṃ saṅghattherassa upaṭṭhānakāle sabbesu sannipatitesu saṅghatthero pucchi",
  "atk-s0505a:700_1": "– “tumhākaṃ, āvuso, imaṃ vanasaṇḍaṃ paviṭṭhānaṃ katipāhaṃ ativiya parisuddho chavivaṇṇo",
  "atk-s0505a:700_2": "ahosi pariyodāto, vippasannāni ca indriyāni etarahi panattha kisā dubbaṇṇā uppaṇḍupaṇḍukajātā,",
  "atk-s0505a:700_3": "kiṃ vo idha asappāya”nti? Tato eko bhikkhu āha – “ahaṃ, bhante, rattiṃ īdisañca īdisañca",
  "atk-s0505a:700_4": "bheravārammaṇaṃ passāmi ca suṇāmi ca, īdisañca gandhaṃ ghāyāmi, tena me cittaṃ na",
  "atk-s0505a:700_5": "samādhiyatī”ti. Eteneva upāyena sabbe taṃ pavattiṃ ārocesuṃ. Saṅghatthero āha – “bhagavatā",
  "atk-s0505a:700_6": "āvuso dve vassūpanāyikā paññattā, amhākañca idaṃ senāsanaṃ asappāyaṃ, āyāmāvuso bhagavato",
  "atk-s0505a:700_7": "santikaṃ, gantvā aññaṃ sappāyaṃ senāsanaṃ pucchāmā”ti. “Sādhu bhante”ti te bhikkhū",
  "atk-s0505a:700_8": "therassa paṭissuṇitvā sabbe senāsanaṃ saṃsāmetvā pattacīvaramādāya anupalittattā",
  "atk-s0505a:700_9": "kulesu kañci anāmantetvā eva yena sāvatthi tena cārikaṃ pakkamiṃsu. Anupubbena sāvatthiṃ",
  "atk-s0505a:700_10": "gantvā bhagavato santikaṃ agamiṃsu.",
  "atk-s0505a:701_0": "Bhagavā te bhikkhū disvā etadavoca – “na, bhikkhave, antovassaṃ cārikā caritabbāti",
  "atk-s0505a:701_1": "mayā sikkhāpadaṃ paññattaṃ, kissa tumhe cārikaṃ carathā”ti. Te bhagavato sabbaṃ ārocesuṃ.",
  "atk-s0505a:701_2": "Bhagavā āvajjento sakalajambudīpe antamaso catuppādapīṭhakaṭṭhānamattampi tesaṃ sappāyaṃ",
  "atk-s0505a:701_3": "senāsanaṃ nāddasa. Atha te bhikkhū āha – “na, bhikkhave, tumhākaṃ aññaṃ sappāyaṃ",
  "atk-s0505a:701_4": "senāsanaṃ atthi, tattheva tumhe viharantā āsavakkhayaṃ pāpuṇeyyātha. Gacchatha, bhikkhave,",
  "atk-s0505a:701_5": "tameva senāsanaṃ upanissāya viharatha. Sace pana devatāhi abhayaṃ icchatha, imaṃ",
  "atk-s0505a:701_6": "parittaṃ uggaṇhatha, etañhi vo parittañca kammaṭṭhānañca bhavissatī”ti imaṃ suttamabhāsi.",
  "atk-s0505a:702_0": "Apare panāhu – “gacchatha, bhikkhave, tameva senāsanaṃ upanissāya viharathā”ti idañca",
  "atk-s0505a:702_1": "vatvā bhagavā āha – “apica kho āraññakena pariharaṇaṃ ñātabbaṃ. Seyyathidaṃ – sāyaṃpātaṃ",
  "atk-s0505a:702_2": "karaṇavasena dve mettā, dve parittā, dve asubhā, dve maraṇassatī aṭṭha mahāsaṃvegavatthusamāvajjanañca.",
  "atk-s0505a:702_3": "Aṭṭha mahāsaṃvegavatthūni nāma jāti jarā byādhi maraṇaṃ cattāri apāyadukkhānīti.",
  "atk-s0505a:702_4": "Atha vā jātijarābyādhimaraṇāni cattāri, apāyadukkhaṃ pañcamaṃ, atīte vaṭṭamūlakaṃ",
  "atk-s0505a:702_5": "dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkha”nti.",
  "atk-s0505a:702_6": "Evaṃ bhagavā pariharaṇaṃ ācikkhitvā tesaṃ bhikkhūnaṃ mettatthañca parittatthañca",
  "atk-s0505a:702_7": "vipassanāpādakajhānatthañca imaṃ suttaṃ abhāsīti.",
  "atk-s0505a:703_0": "143. Tattha karaṇīyamatthakusalenāti imissā paṭhamagāthāya tāva ayaṃ padavaṇṇanā",
  "atk-s0505a:703_1": "– karaṇīyanti kātabbaṃ, karaṇārahanti attho. Atthoti paṭipadā, yaṃ vā kiñci attano",
  "atk-s0505a:703_2": "hitaṃ, taṃ sabbaṃ araṇīyato atthoti vuccati, araṇīyato nāma upagantabbato. Atthe",
  "atk-s0505a:703_3": "kusalena atthakusalena, atthachekenāti vuttaṃ hoti. Yanti aniyamitapaccattaṃ. Nti",
  "atk-s0505a:703_4": "niyamitaupayogaṃ. Ubhayampi vā yaṃ tanti paccattavacanaṃ. Santaṃ padanti upayogavacanaṃ.",
  "atk-s0505a:703_5": "Tattha lakkhaṇato santaṃ, pattabbato padaṃ, nibbānassetaṃ adhivacanaṃ. Abhisameccāti",
  "atk-s0505a:703_6": "abhisamāgantvā. Sakkotīti sakko, samattho paṭibaloti vuttaṃ hoti. Ujūti ajjavayutto.",
  "atk-s0505a:703_7": "Suṭṭhu ujūti suhuju. Sukhaṃ vaco asminti suvaco. Assāti bhaveyya. Mudūti maddavayutto.",
  "atk-s0505a:703_8": "Na atimānīti anatimānī.",
  "atk-s0505a:704_0": "Ayaṃ panettha atthavaṇṇanā – karaṇīyamatthakusalena yanta santaṃ padaṃ abhisameccāti.",
  "atk-s0505a:704_1": "Ettha tāva atthi karaṇīyaṃ, atthi akaraṇīyaṃ. Tattha saṅkhepato sikkhattayaṃ karaṇīyaṃ,",
  "atk-s0505a:704_2": "sīlavipatti, diṭṭhivipatti, ācāravipatti, ājīvavipattīti evamādi akaraṇīyaṃ. Tathā",
  "atk-s0505a:704_3": "atthi atthakusalo, atthi anatthakusalo.",
  "atk-s0505a:705_0": "Tattha yo imasmiṃ sāsane pabbajitvā na attānaṃ sammā payojeti, khaṇḍasīlo hoti, ekavīsatividhaṃ",
  "atk-s0505a:705_1": "anesanaṃ nissāya jīvikaṃ kappeti. Seyyathidaṃ – veḷudānaṃ, pattadānaṃ, pupphadānaṃ,",
  "atk-s0505a:705_2": "phaladānaṃ, dantakaṭṭhadānaṃ, mukhodakadānaṃ, sinānadānaṃ, cuṇṇadānaṃ, mattikādānaṃ,",
  "atk-s0505a:705_3": "cāṭukamyataṃ, muggasūpyataṃ, pāribhaṭutaṃ, jaṅghapesaniyaṃ, vejjakammaṃ, dūtakammaṃ,",
  "atk-s0505a:705_4": "pahiṇagamanaṃ, piṇḍapaṭipiṇḍadānānuppadānaṃ, vatthuvijjaṃ, nakkhattavijjaṃ, aṅgavijjanti.",
  "atk-s0505a:705_5": "Chabbidhe ca agocare carati. Seyyathidaṃ – vesiyagocare vidhavāthullakumārikapaṇḍakabhikkhunipānāgāragocareti.",
  "atk-s0505a:705_6": "Saṃsaṭṭho ca viharati rājūhi rājamahāmattehi titthiyehi titthiyasāvakehi ananulomikena",
  "atk-s0505a:705_7": "gihisaṃsaggena. Yāni vā pana tāni kulāni asaddhāni appasannāni anopānabhūtāni akkosakaparibhāsakāni",
  "atk-s0505a:705_8": "anatthakāmāni ahitaaphāsukaayogakkhemakāmāni bhikkhūnaṃ…pe… upāsikānaṃ, tathārūpāni",
  "atk-s0505a:705_9": "kulāni sevati bhajati payirupāsati. Ayaṃ anatthakusalo.",
  "atk-s0505a:706_0": "Yo pana imasmiṃ sāsane pabbajitvā attānaṃ sammā payojeti, anesanaṃ pahāya catupārisuddhisīle",
  "atk-s0505a:706_1": "patiṭṭhātukāmo saddhāsīsena pātimokkhasaṃvaraṃ, satisīsena indriyasaṃvaraṃ, vīriyasīsena",
  "atk-s0505a:706_2": "ājīvapārisuddhiṃ, paññāsīsena paccayapaṭisevanaṃ pūreti ayaṃ atthakusalo.",
  "atk-s0505a:707_0": "Yo vā sattāpattikkhandhasodhanavasena pātimokkhasaṃvaraṃ, chadvāre ghaṭṭitārammaṇesu",
  "atk-s0505a:707_1": "abhijjhādīnaṃ anuppattivasena indriyasaṃvaraṃ, anesanaparivajjanavasena viññupasatthabuddhabuddhasāvakavaṇṇitapaccayapaṭisevanena",
  "atk-s0505a:707_2": "ca ājīvapārisuddhiṃ, yathāvuttapaccavekkhaṇavasena paccayapaṭisevanaṃ, catuiriyāpathaparivattane",
  "atk-s0505a:707_3": "sātthakādīnaṃ paccavekkhaṇavasena sampajaññañca sodheti, ayampi atthakusalo.",
  "atk-s0505a:708_0": "Yo vā yathā ūsodakaṃ paṭicca saṃkiliṭṭhaṃ vatthaṃ pariyodāyati, chārikaṃ paṭicca",
  "atk-s0505a:708_1": "ādāso, ukkāmukhaṃ paṭicca jātarūpaṃ, tathā ñāṇaṃ paṭicca sīlaṃ vodāyatīti ñatvā ñāṇodakena",
  "atk-s0505a:708_2": "dhovanto sīlaṃ pariyodāpeti. Yathā ca kikī sakuṇikā aṇḍaṃ, camarīmigo vāladhiṃ, ekaputtikā",
  "atk-s0505a:708_3": "nārī piyaṃ ekaputtakaṃ, ekanayano puriso taṃ ekanayanaṃ rakkhati, tathā ativiya appamatto",
  "atk-s0505a:708_4": "attano sīlakkhandhaṃ rakkhati, sāyaṃpātaṃ paccavekkhamāno aṇumattampi vajjaṃ na passati, ayampi atthakusalo.",
  "atk-s0505a:709_0": "Yo vā pana avippaṭisārakarasīle patiṭṭhāya kilesavikkhambhanapaṭipadaṃ paggaṇhāti,",
  "atk-s0505a:709_1": "taṃ paggahetvā kasiṇaparikammaṃ karoti, kasiṇaparikammaṃ katvā samāpattiyo nibbatteti,",
  "atk-s0505a:709_2": "ayampi atthakusalo. Yo vā pana samāpattito vuṭṭhāya saṅkhāre sammasitvā arahattaṃ",
  "atk-s0505a:709_3": "pāpuṇāti, ayaṃ atthakusalānaṃ aggo.",
  "atk-s0505a:710_0": "Tattha ye ime yāva avippaṭisārakarasīle patiṭṭhānena, yāva vā kilesavikkhambhanapaṭipadāya",
  "atk-s0505a:710_1": "paggahaṇena maggaphalena vaṇṇitā atthakusalā, te imasmiṃ atthe atthakusalāti adhippetā.",
  "atk-s0505a:710_2": "Tathāvidhā ca te bhikkhū. Tena bhagavā te bhikkhū sandhāya ekapuggalādhiṭṭhānāya",
  "atk-s0505a:710_3": "desanāya “karaṇīyamatthakusalenā”ti āha.",
  "atk-s0505a:711_0": "Tato “kiṃ karaṇīya”nti tesaṃ sañjātakaṅkhānaṃ āha “yanta santaṃ padaṃ abhisameccā”ti.",
  "atk-s0505a:711_1": "Ayamettha adhippāyo – taṃ buddhānubuddhehi vaṇṇitaṃ santaṃ nibbānapadaṃ paṭivedhavasena",
  "atk-s0505a:711_2": "abhisamecca viharitukāmena yaṃ karaṇīyanti. Ettha ca yanti imassa gāthāpādassa ādito",
  "atk-s0505a:711_3": "vuttameva karaṇīyanti. Adhikārato anuvattati taṃ santaṃ padaṃ abhisameccāti. Ayaṃ",
  "atk-s0505a:711_4": "pana yasmā sāvasesapāṭho attho, tasmā “viharitukāmenā”ti vuttanti veditabbaṃ.",
  "atk-s0505a:712_0": "Atha vā santaṃ padaṃ abhisameccāti anussavādivasena lokiyapaññāya nibbānapadaṃ santanti",
  "atk-s0505a:712_1": "ñatvā taṃ adhigantukāmena yantaṃ karaṇīyanti adhikārato anuvattati, taṃ karaṇīyamatthakusalenāti",
  "atk-s0505a:712_2": "evampettha adhippāyo veditabbo. Atha vā “karaṇīyamatthakusalenā”ti vutte “ki”nti",
  "atk-s0505a:712_3": "cintentānaṃ āha “yanta santaṃ padaṃ abhisameccā”ti. Tassevaṃ adhippāyo veditabbo",
  "atk-s0505a:712_4": "– lokiyapaññāya santaṃ padaṃ abhisamecca yaṃ karaṇīyaṃ, tanti. Yaṃ kātabbaṃ, taṃ",
  "atk-s0505a:712_5": "karaṇīyaṃ, karaṇārahameva tanti vuttaṃ hoti.",
  "atk-s0505a:713_0": "Kiṃ pana tanti? Kimaññaṃ siyā aññatra tadadhigamūpāyato. Kāmañcetaṃ karaṇārahatthena",
  "atk-s0505a:713_1": "sikkhattayadīpakena ādipadeneva vuttaṃ. Tathā hi tassa atthavaṇṇanāyaṃ avocumhā “atthi",
  "atk-s0505a:713_2": "karaṇīyaṃ atthi akaraṇīyaṃ. Tattha saṅkhepato sikkhattayaṃ karaṇīya”nti. Atisaṅkhepadesitattā",
  "atk-s0505a:713_3": "pana tesaṃ bhikkhūnaṃ kehici viññātaṃ, kehici na viññātaṃ. Tato yehi na viññātaṃ,",
  "atk-s0505a:713_4": "tesaṃ viññāpanatthaṃ yaṃ visesato āraññakena bhikkhunā kātabbaṃ, taṃ vitthārento",
  "atk-s0505a:713_5": "“sakko ujū ca suhujū ca, suvaco cassa mudu anatimānī”ti imaṃ tāva upaḍḍhagāthaṃ āha.",
  "atk-s0505a:714_0": "Kiṃ vuttaṃ hoti? Santaṃ padaṃ abhisamecca viharitukāmo lokiyapaññāya vā taṃ abhisamecca",
  "atk-s0505a:714_1": "tadadhigamāya paṭipajjamāno āraññako bhikkhu dutiyacatutthapadhāniyaṅgasamannāgamena",
  "atk-s0505a:714_2": "kāye ca jīvite ca anapekkho hutvā saccapaṭivedhāya paṭipajjituṃ sakko assa, tathā",
  "atk-s0505a:714_3": "kasiṇaparikammavattasamādānādīsu, attano pattacīvarapaṭisaṅkharaṇādīsu ca yāni tāni",
  "atk-s0505a:714_4": "sabrahmacārīnaṃ uccāvacāni kiṃ karaṇīyāni, tesu aññesu ca evarūpesu sakko assa dakkho",
  "atk-s0505a:714_5": "analaso samattho. Sakko hontopi ca tatiyapadhāniyaṅgasamannāgamena uju assa. Uju",
  "atk-s0505a:714_6": "hontopi ca sakiṃ ujubhāvena santosaṃ anāpajjitvā yāvajīvaṃ punappunaṃ asithilakaraṇena",
  "atk-s0505a:714_7": "suṭṭhutaraṃ uju assa. Asaṭhatāya vā uju, amāyāvitāya suhuju. Kāyavacīvaṅkappahānena",
  "atk-s0505a:714_8": "vā uju, manovaṅkappahānena suhuju. Asantaguṇassa vā anāvikaraṇena uju, asantaguṇena",
  "atk-s0505a:714_9": "uppannassa lābhassa anadhivāsanena suhuju. Evaṃ ārammaṇalakkhaṇūpanijjhānehi purimadvayatatiyasikkhāhi",
  "atk-s0505a:714_10": "payogāsayasuddhīhi ca uju ca suhuju ca assa.",
  "atk-s0505a:715_0": "Na kevalañca uju ca suhuju ca, apica pana subbaco ca assa. Yo hi puggalo “idaṃ na",
  "atk-s0505a:715_1": "kātabba”nti vutto “kiṃ te diṭṭhaṃ, kiṃ te sutaṃ, ko me hutvā vadasi, kiṃ upajjhāyo",
  "atk-s0505a:715_2": "ācariyo sandiṭṭho sambhatto vā”ti vadati, tuṇhībhāvena vā taṃ viheṭheti, sampaṭicchitvā",
  "atk-s0505a:715_3": "vā na tathā karoti, so visesādhigamassa dūre hoti. Yo pana ovadiyamāno “sādhu, bhante,",
  "atk-s0505a:715_4": "suṭṭhu vuttaṃ, attano vajjaṃ nāma duddasaṃ hoti, punapi maṃ evarūpaṃ disvā vadeyyātha",
  "atk-s0505a:715_5": "anukampaṃ upādāya, cirassaṃ me tumhākaṃ santikā ovādo laddho”ti vadati, yathānusiṭṭhañca",
  "atk-s0505a:715_6": "paṭipajjati, so visesādhigamassa avidūre hoti. Tasmā evaṃ parassa vacanaṃ sampaṭicchitvā",
  "atk-s0505a:715_7": "karonto subbaco ca assa.",
  "atk-s0505a:716_0": "Yathā ca suvaco, evaṃ mudu assa. Mudūti gahaṭṭhehi dūtagamanappahiṇagamanādīsu niyuñjiyamāno",
  "atk-s0505a:716_1": "tattha mudubhāvaṃ akatvā thaddho hutvā vattapaṭipattiyaṃ sakalabrahmacariye ca mudu",
  "atk-s0505a:716_2": "assa suparikammakatasuvaṇṇaṃ viya tattha tattha viniyogakkhamo. Atha vā mudūti abhākuṭiko",
  "atk-s0505a:716_3": "uttānamukho sukhasambhāso paṭisanthāravutti sutitthaṃ viya sukhāvagāho assa. Na kevalañca",
  "atk-s0505a:716_4": "mudu, apica pana anatimānī assa, jātigottādīhi atimānavatthūhi pare nātimaññeyya,",
  "atk-s0505a:716_5": "sāriputtatthero viya caṇḍālakumārakasamena cetasā vihareyyāti.",
  "atk-s0505a:717_0": "144. Evaṃ bhagavā santaṃ padaṃ abhisamecca viharitukāmassa tadadhigamāya vā paṭipajjamānassa",
  "atk-s0505a:717_1": "visesato āraññakassa bhikkhuno ekaccaṃ karaṇīyaṃ vatvā puna tatuttaripi vattukāmo",
  "atk-s0505a:717_2": "“santussako cā”ti dutiyaṃ gāthamāha.",
  "atk-s0505a:718_0": "Tattha “santuṭṭhī ca kataññutā”ti ettha vuttappabhedena dvādasavidhena santosena",
  "atk-s0505a:718_1": "santussatīti santussako. Atha vā tussatīti tussako, sakena tussako, santena tussako,",
  "atk-s0505a:718_2": "samena tussakoti santussako. Tattha sakaṃ nāma “piṇḍiyālopabhojanaṃ nissāyā”ti evaṃ",
  "atk-s0505a:718_3": "upasampadamāḷake uddiṭṭhaṃ attanā ca sampaṭicchitaṃ catupaccayajātaṃ. Tena sundarena",
  "atk-s0505a:718_4": "vā asundarena vā sakkaccaṃ vā asakkaccaṃ vā dinnena paṭiggahaṇakāle paribhogakāle",
  "atk-s0505a:718_5": "ca vikāramadassetvā yāpento “sakena tussako”ti vuccati. Santaṃ nāma yaṃ laddhaṃ hoti",
  "atk-s0505a:718_6": "attano vijjamānaṃ, tena santeneva tussanto tato paraṃ na patthento atricchataṃ pajahanto",
  "atk-s0505a:718_7": "“santena tussako”ti vuccati. Samaṃ nāma iṭṭhāniṭṭhesu anunayapaṭighappahānaṃ. Tena",
  "atk-s0505a:718_8": "samena sabbārammaṇesu tussanto “samena tussako”ti vuccati.",
  "atk-s0505a:719_0": "Sukhena bharīyatīti subharo, suposoti vuttaṃ hoti. Yo hi bhikkhu sālimaṃsodanādīnaṃ",
  "atk-s0505a:719_1": "patte pūretvā dinnepi dummukhabhāvaṃ anattamanabhāvameva ca dasseti, tesaṃ vā sammukhāva",
  "atk-s0505a:719_2": "taṃ piṇḍapātaṃ “kiṃ tumhehi dinna”nti apasādento sāmaṇeragahaṭṭhādīnaṃ deti, esa",
  "atk-s0505a:719_3": "dubbharo. Etaṃ disvā manussā dūratova parivajjenti “dubbharo bhikkhu na sakkā positu”nti.",
  "atk-s0505a:719_4": "Yo pana yaṃkiñci lūkhaṃ vā paṇītaṃ vā appaṃ vā bahuṃ vā labhitvā attamano vippasannamukho",
  "atk-s0505a:719_5": "hutvā yāpeti, esa subharo. Etaṃ disvā manussā ativiya vissatthā honti – “amhākaṃ",
  "atk-s0505a:719_6": "bhadanto subharo thokathokenapi tussati, mayameva naṃ posessāmā”ti paṭiññaṃ katvā",
  "atk-s0505a:719_7": "posenti. Evarūpo idha subharoti adhippeto.",
  "atk-s0505a:720_0": "Appaṃ kiccamassāti appakicco, na kammārāmatābhassārāmatāsaṅgaṇikārāmatādianekakiccabyāvaṭo.",
  "atk-s0505a:720_1": "Atha vā sakalavihāre navakammasaṅghabhogasāmaṇeraārāmikavosāsanādikiccavirahito,",
  "atk-s0505a:720_2": "attano kesanakhacchedanapattacīvaraparikammādiṃ katvā samaṇadhammakiccaparo hotīti vuttaṃ hoti.",
  "atk-s0505a:721_0": "Sallahukā vutti assāti sallahukavutti. Yathā ekacco bahubhaṇḍo bhikkhu disāpakkamanakāle",
  "atk-s0505a:721_1": "bahuṃ pattacīvarapaccattharaṇatelaguḷādiṃ mahājanena sīsabhārakaṭibhārādīhi uccārāpetvā",
  "atk-s0505a:721_2": "pakkamati, evaṃ ahutvā yo appaparikkhāro hoti, pattacīvarādiaṭṭhasamaṇaparikkhāramattameva",
  "atk-s0505a:721_3": "pariharati, disāpakkamanakāle pakkhī sakuṇo viya samādāyeva pakkamati, evarūpo idha",
  "atk-s0505a:721_4": "sallahukavuttīti adhippeto. Santāni indriyāni assāti santindriyo, iṭṭhārammaṇādīsu",
  "atk-s0505a:721_5": "rāgādivasena anuddhatindriyoti vuttaṃ hoti. Nipakoti viññū vibhāvī paññavā, sīlānurakkhaṇapaññāya",
  "atk-s0505a:721_6": "cīvarādivicāraṇapaññāya āvāsādisattasappāyaparijānanapaññāya ca samannāgatoti adhippāyo.",
  "atk-s0505a:722": "Na pagabbhoti appagabbho, aṭṭhaṭṭhānena kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca virahitoti attho.",
  "atk-s0505a:723_0": "Aṭṭhaṭṭhānaṃ kāyapāgabbhiyaṃ nāma saṅghagaṇapuggalabhojanasālājantāgharanhānatitthabhikkhācāramaggaantaragharapavesanesu",
  "atk-s0505a:723_1": "kāyena appatirūpakaraṇaṃ. Seyyathidaṃ – idhekacco saṅghamajjhe pallatthikāya vā nisīdati,",
  "atk-s0505a:723_2": "pāde pādamodahitvā vāti evamādi, tathā gaṇamajjhe, gaṇamajjheti catuparisasannipāte,",
  "atk-s0505a:723_3": "tathā vuḍḍhatare puggale. Bhojanasālāyaṃ pana vuḍḍhānaṃ āsanaṃ na deti, navānaṃ āsanaṃ",
  "atk-s0505a:723_4": "paṭibāhati, tathā jantāghare. Vuḍḍhe cettha anāpucchā aggijālanādīni karoti. Nhānatitthe",
  "atk-s0505a:723_5": "ca yadidaṃ “daharo vuḍḍhoti pamāṇaṃ akatvā āgatapaṭipāṭiyā nhāyitabba”nti vuttaṃ,",
  "atk-s0505a:723_6": "tampi anādiyanto pacchā āgantvā udakaṃ otaritvā vuḍḍhe ca nave ca bādheti. Bhikkhācāramagge",
  "atk-s0505a:723_7": "pana aggāsanaaggodakaaggapiṇḍatthaṃ vuḍḍhānaṃ purato purato yāti bāhāya bāhaṃ paharanto,",
  "atk-s0505a:723_8": "antaragharappavesane vuḍḍhānaṃ paṭhamataraṃ pavisati, daharehi kāyakīḷanaṃ karotīti evamādi.",
  "atk-s0505a:724_0": "Catuṭṭhānaṃ vacīpāgabbhiyaṃ nāma saṅghagaṇapuggalaantaragharesu appatirūpavācānicchāraṇaṃ.",
  "atk-s0505a:724_1": "Seyyathidaṃ – idhekacco saṅghamajjhe anāpucchā dhammaṃ bhāsati, tathā pubbe vuttappakāre",
  "atk-s0505a:724_2": "gaṇe vuḍḍhatare puggale ca. Tattha manussehi pañhaṃ puṭṭho vuḍḍhataraṃ anāpucchā",
  "atk-s0505a:724_3": "vissajjeti. Antaraghare pana “itthannāme kiṃ atthi, kiṃ yāgu udāhu khādanīyaṃ bhojanīyaṃ,",
  "atk-s0505a:724_4": "kiṃ me dassasi, kimajja khādissāmi, kiṃ bhuñjissāmi, kiṃ pivissāmī”ti edamādiṃ bhāsati.",
  "atk-s0505a:725": "Anekaṭṭhānaṃ manopāgabbhiyaṃ nāma tesu tesu ṭhānesu kāyavācāhi ajjhācāraṃ anāpajjitvāpi manasā eva kāmavitakkādinānappakāraappatirūpavitakkanaṃ.",
  "atk-s0505a:726_0": "Kulesvananugiddhoti yāni kulāni upasaṅkamati, tesu paccayataṇhāya vā ananulomiyagihisaṃsaggavasena",
  "atk-s0505a:726_1": "vā ananugiddho, na sahasokī, na sahanandī, na sukhitesu sukhito, na dukkhitesu dukkhito,",
  "atk-s0505a:726_2": "na uppannesu kiccakaraṇīyesu attanā vā yogamāpajjitāti vuttaṃ hoti. Imissā ca gāthāya",
  "atk-s0505a:726_3": "yaṃ “suvaco cassā”ti ettha vuttaṃ “assā”ti vacanaṃ, taṃ sabbapadehi saddhiṃ “santussako",
  "atk-s0505a:726_4": "ca assa, subharo ca assā”ti evaṃ yojetabbaṃ.",
  "atk-s0505a:727_0": "145. Evaṃ bhagavā santaṃ padaṃ abhisamecca viharitukāmassa tadadhigamāya vā paṭipajjitukāmassa",
  "atk-s0505a:727_1": "visesato āraññakassa bhikkhuno tatuttaripi karaṇīyaṃ ācikkhitvā idāni akaraṇīyampi",
  "atk-s0505a:727_2": "ācikkhitukāmo “na ca khuddamācare kiñci, yena viññū pare upavadeyyu”nti imaṃ upaḍḍhagāthamāha.",
  "atk-s0505a:727_3": "Tassattho – evamimaṃ karaṇīyaṃ karonto yaṃ taṃ kāyavacīmanoduccaritaṃ khuddaṃ lāmakanti",
  "atk-s0505a:727_4": "vuccati, taṃ na ca khuddaṃ samācare. Asamācaranto ca na kevalaṃ oḷārikaṃ, kiṃ pana",
  "atk-s0505a:727_5": "kiñci na samācare, appamattakaṃ aṇumattampi na samācareti vuttaṃ hoti.",
  "atk-s0505a:728_0": "Tato tassa samācāre sandiṭṭhikamevādīnavaṃ dasseti “yena viññū pare upavadeyyu”nti.",
  "atk-s0505a:728_1": "Ettha ca yasmā aviññū pare appamāṇaṃ. Te hi anavajjaṃ vā sāvajjaṃ karonti, appasāvajjaṃ",
  "atk-s0505a:728_2": "vā mahāsāvajjaṃ. Viññū eva pana pamāṇaṃ. Te hi anuvicca pariyogāhetvā avaṇṇārahassa",
  "atk-s0505a:728_3": "avaṇṇaṃ bhāsanti, vaṇṇārahassa ca vaṇṇaṃ bhāsanti, tasmā “viññū pare”ti vuttaṃ.",
  "atk-s0505a:729_0": "Evaṃ bhagavā imāhi aḍḍhateyyāhi gāthāhi santaṃ padaṃ abhisamecca viharitukāmassa,",
  "atk-s0505a:729_1": "tadadhigamāya vā paṭipajjitukāmassa visesato āraññakassa āraññakasīsena ca sabbesampi",
  "atk-s0505a:729_2": "kammaṭṭhānaṃ gahetvā viharitukāmānaṃ karaṇīyākaraṇīyabhedaṃ kammaṭṭhānūpacāraṃ vatvā",
  "atk-s0505a:729_3": "idāni tesaṃ bhikkhūnaṃ tassa devatābhayassa paṭighātāya parittatthaṃ vipassanāpādakajjhānavasena",
  "atk-s0505a:729_4": "kammaṭṭhānatthañca “sukhino va khemino hontū”tiādinā nayena mettakathaṃ kathetumāraddho.",
  "atk-s0505a:730_0": "Tattha sukhinoti sukhasamaṅgino. Kheminoti khemavanto, abhayā nirupaddavāti vuttaṃ",
  "atk-s0505a:730_1": "hoti. Sabbeti anavasesā. Sattāti pāṇino. Sukhitattāti sukhitacittā. Ettha ca kāyikena",
  "atk-s0505a:730_2": "sukhena sukhino, mānasena sukhitattā, tadubhayenāpi sabbabhayūpaddavavigamena vā",
  "atk-s0505a:730_3": "kheminoti veditabbā. Kasmā pana evaṃ vuttaṃ? Mettābhāvanākāradassanatthaṃ. Evañhi",
  "atk-s0505a:730_4": "mettā bhāvetabbā “sabbe sattā sukhino hontū”ti vā, “khemino hontū”ti vā, “sukhitattā hontū”ti vā.",
  "atk-s0505a:731_0": "146. Evaṃ yāva upacārato appanākoṭi, tāva saṅkhepena mettābhāvanaṃ dassetvā idāni",
  "atk-s0505a:731_1": "vitthāratopi taṃ dassetuṃ “ye kecī”ti gāthādvayamāha. Atha vā yasmā puthuttārammaṇe",
  "atk-s0505a:731_2": "paricitaṃ cittaṃ na ādikeneva ekatte saṇṭhāti, ārammaṇappabhedaṃ pana anugantvā kamena",
  "atk-s0505a:731_3": "saṇṭhāti, tasmā tassa tasathāvarādidukatikappabhede ārammaṇe anugantvā anugantvā",
  "atk-s0505a:731_4": "saṇṭhānatthampi “ye kecī”ti gāthādvayamāha. Atha vā yasmā yassa yaṃ ārammaṇaṃ vibhūtaṃ",
  "atk-s0505a:731_5": "hoti, tassa tattha cittaṃ sukhaṃ tiṭṭhati. Tasmā tesaṃ bhikkhūnaṃ yassa yaṃ vibhūtaṃ",
  "atk-s0505a:731_6": "ārammaṇaṃ, tassa tattha cittaṃ saṇṭhāpetukāmo tasathāvarādidukattikaārammaṇappabhedadīpakaṃ",
  "atk-s0505a:731_7": "“ye kecī”ti imaṃ gāthādvayamāha.",
  "atk-s0505a:732_0": "Ettha hi tasathāvaradukaṃ diṭṭhādiṭṭhadukaṃ dūrasantikadukaṃ bhūtasambhavesidukanti",
  "atk-s0505a:732_1": "cattāri dukāni, dīghādīhi ca chahi padehi majjhimapadassa tīsu, aṇukapadassa ca dvīsu",
  "atk-s0505a:732_2": "tikesu atthasambhavato dīgharassamajjhimattikaṃ mahantāṇukamajjhimattikaṃ thūlāṇukamajjhimattikanti",
  "atk-s0505a:732_3": "tayo tike dīpeti. Tattha ye kecīti anavasesavacanaṃ. Pāṇā eva bhūtā pāṇabhūtā. Atha",
  "atk-s0505a:732_4": "vā pāṇantīti pāṇā. Etena assāsapassāsapaṭibaddhe pañcavokārasatte gaṇhāti. Bhavantīti",
  "atk-s0505a:732_5": "bhūtā. Etena ekavokāracatuvokārasatte gaṇhāti. Atthīti santi, saṃvijjanti.",
  "atk-s0505a:733_0": "Evaṃ “ye keci pāṇabhūtatthī”ti iminā vacanena dukattikehi saṅgahetabbe sabbe satte",
  "atk-s0505a:733_1": "ekajjhaṃ dassetvā idāni sabbepi te tasā vā thāvarā vā anavasesāti iminā dukena saṅgahetvā dasseti.",
  "atk-s0505a:734_0": "Tattha tasantīti tasā, sataṇhānaṃ sabhayānañcetaṃ adhivacanaṃ. Tiṭṭhantīti thāvarā,",
  "atk-s0505a:734_1": "pahīnataṇhābhayānaṃ arahataṃ etaṃ adhivacanaṃ. Natthi tesaṃ avasesanti anavasesā,",
  "atk-s0505a:734_2": "sabbepīti vuttaṃ hoti. Yañca dutiyagāthāya ante vuttaṃ, taṃ sabbadukatikehi sambandhitabbaṃ",
  "atk-s0505a:734_3": "– ye keci pāṇabhūtatthi tasā vā thāvarā vā anavasesā, imepi sabbe sattā bhavantu",
  "atk-s0505a:734_4": "sukhitattā. Evaṃ yāva bhūtā vā sambhavesī vā imepi sabbe sattā bhavantu sukhitattāti.",
  "atk-s0505a:735_0": "Idāni dīgharassamajjhimāditikattayadīpakesu dīghā vātiādīsu chasu padesu dīghāti",
  "atk-s0505a:735_1": "dīghattabhāvā nāgamacchagodhādayo. Anekabyāmasatappamāṇāpi hi mahāsamudde nāgānaṃ",
  "atk-s0505a:735_2": "attabhāvā anekayojanappamāṇāpi macchagodhādīnaṃ attabhāvā honti. Mahantāti mahantattabhāvā",
  "atk-s0505a:735_3": "jale macchakacchapādayo, thale hatthināgādayo, amanussesu dānavādayo. Āha ca – “rāhuggaṃ",
  "atk-s0505a:735_4": "attabhāvīna”nti. Tassa hi attabhāvo ubbedhena cattāri yojanasahassāni aṭṭha ca yojanasatāni,",
  "atk-s0505a:735_5": "bāhū dvādasayojanasataparimāṇā, paññāsayojanaṃ bhamukantaraṃ, tathā aṅgulantarikā,",
  "atk-s0505a:735_6": "hatthatalāni dve yojanasatānīti. Majjhimāti assagoṇamahiṃsasūkarādīnaṃ attabhāvā.",
  "atk-s0505a:735_7": "Rassakāti tāsu tāsu jātīsu vāmanādayo dīghamajjhimehi omakappamāṇā sattā. Aṇukāti",
  "atk-s0505a:735_8": "maṃsacakkhussa agocarā, dibbacakkhuvisayā udakādīsu nibbattā sukhumattabhāvā sattā,",
  "atk-s0505a:735_9": "ūkādayo vā. Apica ye tāsu tāsu jātīsu mahantamajjhimehi thūlamajjhimehi ca omakappamāṇā",
  "atk-s0505a:735_10": "sattā, te aṇukāti veditabbā. Thūlāti parimaṇḍalattabhāvā macchakummasippikasambukādayo sattā.",
  "atk-s0505a:736": "147. Evaṃ tīhi tikehi anavasesato satte dassetvā idāni “diṭṭhā vā yeva adiṭṭhā”tiādīhi tīhi dukehipi te saṅgahetvā dasseti.",
  "atk-s0505a:737_0": "Tattha diṭṭhāti ye attano cakkhussa āpāthamāgatavasena diṭṭhapubbā. Adiṭṭhāti ye",
  "atk-s0505a:737_1": "parasamuddaparaselaparacakkavāḷādīsu ṭhitā. “Yeva dūre vasanti avidūre”ti iminā pana",
  "atk-s0505a:737_2": "dukena attano attabhāvassa dūre ca avidūre ca vasante satte dasseti. Te upādāyupādāvasena",
  "atk-s0505a:737_3": "veditabbā. Attano hi kāye vasantā sattā avidūre, bahikāye vasantā dūre. Tathā antoupacāre",
  "atk-s0505a:737_4": "vasantā avidūre, bahiupacāre vasantā dūre. Attano vihāre gāme janapade dīpe cakkavāḷe",
  "atk-s0505a:737_5": "vasantā avidūre, paracakkavāḷe vasantā dūre vasantīti vuccanti.",
  "atk-s0505a:738_0": "Bhūtāti jātā, abhinibbattā. Ye bhūtā eva, na puna bhavissantīti saṅkhyaṃ gacchanti,",
  "atk-s0505a:738_1": "tesaṃ khīṇāsavānametaṃ adhivacanaṃ. Sambhavamesantīti sambhavesī. Appahīnabhavasaṃyojanattā",
  "atk-s0505a:738_2": "āyatimpi sambhavaṃ esantānaṃ sekkhaputhujjanānametaṃ adhivacanaṃ. Atha vā catūsu",
  "atk-s0505a:738_3": "yonīsu aṇḍajajalābujā sattā yāva aṇḍakosaṃ vatthikosañca na bhindanti, tāva sambhavesī",
  "atk-s0505a:738_4": "nāma. Aṇḍakosaṃ vatthikosañca bhinditvā bahi nikkhantā bhūtā nāma. Saṃsedajā opapātikā",
  "atk-s0505a:738_5": "ca paṭhamacittakkhaṇe sambhavesī nāma. Dutiyacittakkhaṇato pabhuti bhūtā nāma. Yena",
  "atk-s0505a:738_6": "vā iriyāpathena jāyanti, yāva tato aññaṃ na pāpuṇanti, tāva sambhavesī nāma. Tato paraṃ bhūtāti.",
  "atk-s0505a:739_0": "148. Evaṃ bhagavā “sukhino vā”tiādīhi aḍḍhateyyāhi gāthāhi nānappakārato tesaṃ bhikkhūnaṃ",
  "atk-s0505a:739_1": "hitasukhāgamapatthanāvasena sattesu mettābhāvanaṃ dassetvā idāni ahitadukkhānāgamapatthanāvasenāpi",
  "atk-s0505a:739_2": "taṃ dassento āha “na paro paraṃ nikubbethā”ti. Esa porāṇapāṭho, idāni pana “paraṃ",
  "atk-s0505a:739_3": "hī”tipi paṭhanti, ayaṃ na sobhano.",
  "atk-s0505a:740_0": "Tattha paroti parajano. Paranti parajanaṃ. Na nikubbethāti na vañceyya. Nātimaññethāti",
  "atk-s0505a:740_1": "na atikkamitvā maññeyya. Katthacīti katthaci okāse, gāme vā nigame vā khette vā ñātimajjhe",
  "atk-s0505a:740_2": "vā pūgamajjhe vātiādi. Nanti etaṃ. Kañcīti yaṃ kañci khattiyaṃ vā brāhmaṇaṃ vā gahaṭṭhaṃ",
  "atk-s0505a:740_3": "vā pabbajitaṃ vā sugataṃ vā duggataṃ vātiādi. Byārosanā paṭighasaññāti kāyavacīvikārehi",
  "atk-s0505a:740_4": "byārosanāya ca, manovikārena paṭighasaññāya ca. “Byārosanāya paṭighasaññāyā”ti hi",
  "atk-s0505a:740_5": "vattabbe “byārosanā paṭighasaññā”ti vuccati yathā “samma daññāya vimuttā”ti vattabbe",
  "atk-s0505a:740_6": "“samma daññā vimuttā”ti, yathā ca “anupubbasikkhāya anupubbakiriyāya anupubbapaṭipadāyā”ti",
  "atk-s0505a:740_7": "vattabbe “anupubbasikkhā anupubbakiriyā anupubbapaṭipadā”ti. Nāññamaññassa dukkhamiccheyyāti",
  "atk-s0505a:740_8": "aññamaññassa dukkhaṃ na iccheyya. Kiṃ vuttaṃ hoti? Na kevalaṃ “sukhino vā khemino",
  "atk-s0505a:740_9": "vā hontū”tiādi manasikāravaseneva mettaṃ bhāveyya. Kiṃ pana “aho vata yo koci parapuggalo",
  "atk-s0505a:740_10": "yaṃ kañci parapuggalaṃ vañcanādīhi nikatīhi na nikubbetha, jātiādīhi ca navahi mānavatthūhi",
  "atk-s0505a:740_11": "katthaci padese yaṃ kañci parapuggalaṃ nātimaññeyya, aññamaññassa ca byārosanāya",
  "atk-s0505a:740_12": "vā paṭighasaññāya vā dukkhaṃ na iccheyyā”ti evampi manasi karonto bhāveyyāti.",
  "atk-s0505a:741": "149. Evaṃ ahitadukkhānāgamapatthanāvasena atthato mettābhāvanaṃ dassetvā idāni tameva upamāya dassento āha “mātā yathā niyaṃ putta”nti.",
  "atk-s0505a:742_0": "Tassattho – yathā mātā niyaṃ puttaṃ attani jātaṃ orasaṃ puttaṃ, tañca ekaputtameva",
  "atk-s0505a:742_1": "āyusā anurakkhe, tassa dukkhāgamapaṭibāhanatthaṃ attano āyumpi cajitvā taṃ anurakkhe,",
  "atk-s0505a:742_2": "evampi sabbabhūtesu idaṃ mettamānasaṃ bhāvaye, punappunaṃ janaye vaḍḍhaye, tañca",
  "atk-s0505a:742_3": "aparimāṇasattārammaṇavasena ekasmiṃ vā satte anavasesapharaṇavasena aparimāṇaṃ bhāvayeti.",
  "atk-s0505a:743": "150. Evaṃ sabbākārena mettābhāvanaṃ dassetvā idāni tasseva vaḍḍhanaṃ dassento āha “mettañca sabbalokasmī”ti.",
  "atk-s0505a:744_0": "Tattha mijjati tāyati cāti mitto, hitajjhāsayatāya siniyhati, ahitāgamato rakkhati",
  "atk-s0505a:744_1": "cāti attho. Mittassa bhāvo mettaṃ. Sabbasminti anavasese. Lokasminti sattaloke. Manasi",
  "atk-s0505a:744_2": "bhavanti mānasaṃ. Tañhi cittasampayuttattā evaṃ vuttaṃ. Bhāvayeti vaḍḍhaye. Nāssa",
  "atk-s0505a:744_3": "parimāṇanti aparimāṇaṃ, appamāṇasattārammaṇatāya evaṃ vuttaṃ. Uddhanti upari. Tena",
  "atk-s0505a:744_4": "arūpabhavaṃ gaṇhāti. Adhoti heṭṭhā. Tena kāmabhavaṃ gaṇhāti. Tiriyanti vemajjhaṃ.",
  "atk-s0505a:744_5": "Tena rūpabhavaṃ gaṇhāti. Asambādhanti sambādhavirahitaṃ, bhinnasīmanti vuttaṃ hoti.",
  "atk-s0505a:744_6": "Sīmā nāma paccatthiko vuccati, tasmimpi pavattanti attho. Averanti veravirahitaṃ,",
  "atk-s0505a:744_7": "antarantarāpi veracetanāpātubhāvavirahitanti vuttaṃ hoti. Asapattanti vigatapaccatthikaṃ.",
  "atk-s0505a:744_8": "Mettāvihārī hi puggalo manussānaṃ piyo hoti, amanussānaṃ piyo hoti, nāssa koci paccatthiko",
  "atk-s0505a:744_9": "hoti, tenassa taṃ mānasaṃ vigatapaccatthikattā “asapatta”nti vuccati. Pariyāyavacanañhi",
  "atk-s0505a:744_10": "etaṃ, yadidaṃ paccatthiko sapattoti. Ayaṃ anupadato atthavaṇṇanā.",
  "atk-s0505a:745_0": "Ayaṃ panettha adhippetatthavaṇṇanā – yadetaṃ “evampi sabbabhūtesu mānasaṃ bhāvaye",
  "atk-s0505a:745_1": "aparimāṇa”nti vuttaṃ. Tañcetaṃ aparimāṇaṃ mettaṃ mānasaṃ sabbalokasmiṃ bhāvaye vaḍḍhaye,",
  "atk-s0505a:745_2": "vuḍḍhiṃ, virūḷhiṃ, vepullaṃ gamaye. Kathaṃ? Uddhaṃ adho ca tiriyañca, uddhaṃ yāva",
  "atk-s0505a:745_3": "bhavaggā, adho yāva avīcito, tiriyaṃ yāva avasesadisā. Uddhaṃ vā āruppaṃ, adho kāmadhātuṃ,",
  "atk-s0505a:745_4": "tiriyaṃ rūpadhātuṃ anavasesaṃ pharanto. Evaṃ bhāventopi ca taṃ yathā asambādhaṃ,",
  "atk-s0505a:745_5": "averaṃ, asapattañca, hoti tathā sambādhaverasapattābhāvaṃ karonto bhāvaye. Yaṃ vā",
  "atk-s0505a:745_6": "taṃ bhāvanāsampadaṃ pattaṃ sabbattha okāsalābhavasena asambādhaṃ. Attano paresu āghātapaṭivinayena",
  "atk-s0505a:745_7": "averaṃ, attani ca paresaṃ āghātapaṭivinayena asapattaṃ hoti, taṃ asambādhaṃ averaṃ",
  "atk-s0505a:745_8": "asapattaṃ aparimāṇaṃ mettaṃ mānasaṃ uddhaṃ adho tiriyañcāti tividhaparicchede sabbalokasmiṃ bhāvaye vaḍḍhayeti.",
  "atk-s0505a:746": "151. Evaṃ mettābhāvanāya vaḍḍhanaṃ dassetvā idāni taṃ bhāvanamanuyuttassa viharato iriyāpathaniyamābhāvaṃ dassento āha “tiṭṭhaṃ caraṃ…pe… adhiṭṭheyyā”ti.",
  "atk-s0505a:747_0": "Tassattho – evametaṃ mettaṃ mānasaṃ bhāvento so “nisīdati pallaṅkaṃ ābhujitvā, ujuṃ",
  "atk-s0505a:747_1": "kāyaṃ paṇidhāyā”tiādīsu viya iriyāpathaniyamaṃ akatvā yathāsukhaṃ aññataraññatarairiyāpathabādhanavinodanaṃ",
  "atk-s0505a:747_2": "karonto tiṭṭhaṃ vā caraṃ vā nisinno vā sayāno vā yāvatā vigatamiddho assa, atha etaṃ",
  "atk-s0505a:747_3": "mettājhānassatiṃ adhiṭṭheyya.",
  "atk-s0505a:748_0": "Atha vā evaṃ mettābhāvanāya vaḍḍhanaṃ dassetvā idāni vasībhāvaṃ dassento āha “tiṭṭhaṃ",
  "atk-s0505a:748_1": "cara”nti. Vasippatto hi tiṭṭhaṃ vā caraṃ vā nisinno vā sayāno vā yāvatā iriyāpathena",
  "atk-s0505a:748_2": "etaṃ mettājhānassatiṃ adhiṭṭhātukāmo hoti. Atha vā tiṭṭhaṃ vā caraṃ vāti na tassa",
  "atk-s0505a:748_3": "ṭhānādīni antarāyakarāni honti, apica kho so yāvatā etaṃ mettājhānassatiṃ adhiṭṭhātukāmo",
  "atk-s0505a:748_4": "hoti, tāvatā vitamiddho hutvā adhiṭṭhāti, natthi tassa tattha dandhāyitattaṃ. Tenāha",
  "atk-s0505a:748_5": "“tiṭṭhaṃ caraṃ nisinno va sayāno, yāvatāssa vitamiddho. Etaṃ satiṃ adhiṭṭheyyā”ti.",
  "atk-s0505a:749_0": "Tassāyamadhippāyo – yaṃ taṃ “mettañca sabbalokasmi, mānasaṃ bhāvaye”ti vuttaṃ, taṃ",
  "atk-s0505a:749_1": "tathā bhāvaye, yathā ṭhānādīsu yāvatā iriyāpathena, ṭhānādīni vā anādiyitvā yāvatā",
  "atk-s0505a:749_2": "etaṃ mettājhānassatiṃ adhiṭṭhātukāmo assa, tāvatā vitamiddho hutvā etaṃ satiṃ adhiṭṭheyyāti.",
  "atk-s0505a:750": "Evaṃ mettābhāvanāya vasībhāvaṃ dassento “etaṃ satiṃ adhiṭṭheyyā”ti tasmiṃ mettāvihāre niyojetvā idāni taṃ vihāraṃ thunanto āha “brahmametaṃ vihāramidhamāhū”ti.",
  "atk-s0505a:751_0": "Tassattho – yvāyaṃ “sukhinova khemino hontū”tiādiṃ katvā yāva “etaṃ satiṃ adhiṭṭheyyā”ti",
  "atk-s0505a:751_1": "saṃvaṇṇito mettāvihāro, etaṃ catūsu dibbabrahmaariyairiyāpathavihāresu niddosattā",
  "atk-s0505a:751_2": "attanopi paresampi atthakarattā ca idha ariyassa dhammavinaye brahmavihāramāhu, seṭṭhavihāramāhūti.",
  "atk-s0505a:751_3": "Yato satataṃ samitaṃ abbokiṇṇaṃ tiṭṭhaṃ caraṃ nisinno vā sayāno vā yāvatāssa vitamiddho,",
  "atk-s0505a:751_4": "etaṃ satiṃ adhiṭṭheyyāti.",
  "atk-s0505a:752_0": "152. Evaṃ bhagavā tesaṃ bhikkhūnaṃ nānappakārato mettābhāvanaṃ dassetvā idāni yasmā",
  "atk-s0505a:752_1": "mettā sattārammaṇattā attadiṭṭhiyā āsannā hoti tasmā diṭṭhigahaṇanisedhanamukhena",
  "atk-s0505a:752_2": "tesaṃ bhikkhūnaṃ tadeva mettājhānaṃ pādakaṃ katvā ariyabhūmippattiṃ dassento āha",
  "atk-s0505a:752_3": "“diṭṭhiñca anupaggammā”ti. Imāya gāthāya desanaṃ samāpesi.",
  "atk-s0505a:753_0": "Tassattho – yvāyaṃ “brahmametaṃ vihāramidhamāhū”ti saṃvaṇṇito mettājhānavihāro, tato",
  "atk-s0505a:753_1": "vuṭṭhāya ye tattha vitakkavicārādayo dhammā, te, tesañca vatthādianusārena rūpadhamme",
  "atk-s0505a:753_2": "pariggahetvā iminā nāmarūpaparicchedena “suddhasaṅkhārapuñjoyaṃ, na idha sattūpalabbhatī”ti",
  "atk-s0505a:753_3": "evaṃ diṭṭhiñca anupaggamma anupubbena lokuttarasīlena sīlavā hutvā lokuttarasīlasampayutteneva",
  "atk-s0505a:753_4": "sotāpattimaggasammādiṭṭhisaṅkhātena dassanena sampanno. Tato paraṃ yopāyaṃ vatthukāmesu",
  "atk-s0505a:753_5": "gedho kilesakāmo appahīno hoti, tampi sakadāgāmianāgāmimaggehi tanubhāvena anavasesappahānena",
  "atk-s0505a:753_6": "ca kāmesu gedhaṃ vineyya vinayitvā vūpasametvā na hi jātu gabbhaseyya puna reti ekaṃseneva",
  "atk-s0505a:753_7": "puna gabbhaseyyaṃ na eti, suddhāvāsesu nibbattitvā tattheva arahattaṃ pāpuṇitvā parinibbātīti.",
  "atk-s0505a:754_0": "Evaṃ bhagavā desanaṃ samāpetvā te bhikkhū āha – “gacchatha, bhikkhave, tasmiṃyeva",
  "atk-s0505a:754_1": "vanasaṇḍe viharatha. Imañca suttaṃ māsassa aṭṭhasu dhammassavanadivasesu gaṇḍiṃ ākoṭetvā",
  "atk-s0505a:754_2": "ussāretha, dhammakathaṃ karotha, sākacchatha, anumodatha, idameva kammaṭṭhānaṃ āsevatha,",
  "atk-s0505a:754_3": "bhāvetha, bahulīkarotha. Tepi vo amanussā taṃ bheravārammaṇaṃ na dassessanti, aññadatthu",
  "atk-s0505a:754_4": "atthakāmā hitakāmā bhavissantī”ti. Te “sādhū”ti bhagavato paṭissuṇitvā uṭṭhāyāsanā",
  "atk-s0505a:754_5": "bhagavantaṃ abhivādetvā, padakkhiṇaṃ katvā, tattha gantvā, tathā akaṃsu. Devatāyo",
  "atk-s0505a:754_6": "ca “bhadantā amhākaṃ atthakāmā hitakāmā”ti pītisomanassajātā hutvā sayameva senāsanaṃ",
  "atk-s0505a:754_7": "sammajjanti, uṇhodakaṃ paṭiyādenti, piṭṭhiparikammapādaparikammaṃ karonti, ārakkhaṃ",
  "atk-s0505a:754_8": "saṃvidahanti. Te bhikkhū tatheva mettaṃ bhāvetvā tameva ca pādakaṃ katvā vipassanaṃ",
  "atk-s0505a:754_9": "ārabhitvā sabbeva tasmiṃyeva antotemāse aggaphalaṃ arahattaṃ pāpuṇitvā mahāpavāraṇāya",
  "atk-s0505a:754_10": "visuddhipavāraṇaṃ pavāresunti.",
  "atk-s0505a:755": "Evañhi atthakusalena tathāgatena,",
  "atk-s0505a:756": "Dhammissarena kathitaṃ karaṇīyamatthaṃ;",
  "atk-s0505a:757": "Katvānubhuyya paramaṃ hadayassa santiṃ,",
  "atk-s0505a:758": "Santaṃ padaṃ abhisamenti samattapaññā.",
  "atk-s0505a:759": "Tasmā hi taṃ amatamabbhutamariyakantaṃ,",
  "atk-s0505a:760": "Santaṃ padaṃ abhisamecca viharitukāmo;",
  "atk-s0505a:761": "Viññū jano vimalasīlasamādhipaññā,",
  "atk-s0505a:762": "Bhedaṃ kareyya satataṃ karaṇīyamatthanti.",
  "atk-s0505a:763": "Paramatthajotikāya khuddaka-aṭṭhakathāya",
  "atk-s0505a:764": "Suttanipāta-aṭṭhakathāya mettasuttavaṇṇanā niṭṭhitā.",
  "atk-s0505a:765": "9. Hemavatasuttavaṇṇanā",
  "atk-s0505a:766_0": "Ajja pannarasoti hemavatasuttaṃ. Kā uppatti? Pucchāvasikā uppatti. Hemavatena hi",
  "atk-s0505a:766_1": "puṭṭho bhagavā “chasu loko samuppanno”tiādīni abhāsi. Tattha “ajja pannaraso”tiādi",
  "atk-s0505a:766_2": "sātāgirena vuttaṃ, “iti sātāgiro”tiādi saṅgītikārehi, “kaccimano”tiādi hemavatena,",
  "atk-s0505a:766_3": "“chasu loko”tiādi bhagavatā, taṃ sabbampi samodhānetvā “hemavatasutta”nti vuccati.",
  "atk-s0505a:766_4": "“Sātāgirisutta”nti ekaccehi.",
  "atk-s0505a:767_0": "Tattha yāyaṃ “ajja pannaraso”tiādi gāthā. Tassā uppatti – imasmiṃyeva bhaddakappe",
  "atk-s0505a:767_1": "vīsativassasahassāyukesu purisesu uppajjitvā soḷasavassasahassāyukāni ṭhatvā parinibbutassa",
  "atk-s0505a:767_2": "bhagavato kassapasammāsambuddhassa mahatiyā pūjāya sarīrakiccaṃ akaṃsu. Tassa dhātuyo",
  "atk-s0505a:767_3": "avikiritvā suvaṇṇakkhandho viya ekagghanā hutvā aṭṭhaṃsu. Dīghāyukabuddhānañhi esā",
  "atk-s0505a:767_4": "dhammatā. Appāyukabuddhā pana yasmā bahutarena janena adiṭṭhā eva parinibbāyanti,",
  "atk-s0505a:767_5": "tasmā dhātupūjampi katvā “tattha tattha janā puññaṃ pasavissantī”ti anukampāya “dhātuyo",
  "atk-s0505a:767_6": "vikirantū”ti adhiṭṭhahanti. Tena tesaṃ suvaṇṇacuṇṇāni viya dhātuyo vikiranti, seyyathāpi amhākaṃ bhagavato.",
  "atk-s0505a:768_0": "Manussā tassa bhagavato ekaṃyeva dhātugharaṃ katvā cetiyaṃ patiṭṭhāpesuṃ yojanaṃ",
  "atk-s0505a:768_1": "ubbedhena parikkhepena ca. Tassa ekekagāvutantarāni cattāri dvārāni ahesuṃ. Ekaṃ",
  "atk-s0505a:768_2": "dvāraṃ kikī rājā aggahesi; ekaṃ tasseva putto pathavindharo nāma; ekaṃ senāpatipamukhā",
  "atk-s0505a:768_3": "amaccā; ekaṃ seṭṭhipamukhā jānapadā rattasuvaṇṇamayā ekagghanā suvaṇṇarasapaṭibhāgā",
  "atk-s0505a:768_4": "ca nānāratanamayā iṭṭhakā ahesuṃ ekekā satasahassagghanikā. Te haritālamanosilāhi",
  "atk-s0505a:768_5": "mattikākiccaṃ surabhitelena udakakiccañca katvā taṃ cetiyaṃ patiṭṭhāpesuṃ.",
  "atk-s0505a:769_0": "Evaṃ patiṭṭhite cetiye dve kulaputtā sahāyakā nikkhamitvā sammukhasāvakānaṃ therānaṃ",
  "atk-s0505a:769_1": "santike pabbajiṃsu. Dīghāyukabuddhānañhi sammukhasāvakāyeva pabbājenti, upasampādenti,",
  "atk-s0505a:769_2": "nissayaṃ denti, itare na labhanti. Tato te kulaputtā “sāsane, bhante, kati dhurānī”ti",
  "atk-s0505a:769_3": "pucchiṃsu. Therā “dve dhurānī”ti kathesuṃ – “vāsadhuraṃ, pariyattidhurañcā”ti. Tattha",
  "atk-s0505a:769_4": "pabbajitena kulaputtena ācariyupajjhāyānaṃ santike pañca vassāni vasitvā, vattapaṭivattaṃ",
  "atk-s0505a:769_5": "pūretvā, pātimokkhaṃ dve tīṇi bhāṇavārasuttantāni ca paguṇaṃ katvā, kammaṭṭhānaṃ",
  "atk-s0505a:769_6": "uggahetvā, kule vā gaṇe vā nirālayena araññaṃ pavisitvā, arahattasacchikiriyāya ghaṭitabbaṃ",
  "atk-s0505a:769_7": "vāyamitabbaṃ, etaṃ vāsadhuraṃ. Attano thāmena pana ekaṃ vā nikāyaṃ pariyāpuṇitvā",
  "atk-s0505a:769_8": "dve vā pañca vā nikāye pariyattito ca atthato ca suvisadaṃ sāsanaṃ anuyuñjitabbaṃ,",
  "atk-s0505a:769_9": "etaṃ pariyattidhuranti. Atha te kulaputtā “dvinnaṃ dhurānaṃ vāsadhurameva seṭṭha”nti",
  "atk-s0505a:769_10": "vatvā “mayaṃ panamhā daharā, vuḍḍhakāle vāsadhuraṃ paripūressāma, pariyattidhuraṃ",
  "atk-s0505a:769_11": "tāva pūremā”ti pariyattiṃ ārabhiṃsu. Te pakatiyāva paññavanto nacirasseva sakale",
  "atk-s0505a:769_12": "buddhavacane pakataññano vinaye ca ativiya vinicchayakusalā ahesuṃ. Tesaṃ pariyattiṃ",
  "atk-s0505a:769_13": "nissāya parivāro uppajji, parivāraṃ nissāya lābho, ekamekassa pañcasatapañcasatā",
  "atk-s0505a:769_14": "bhikkhū parivārā ahesuṃ. Te satthusāsanaṃ dīpentā vihariṃsu, puna buddhakālo viya ahosi.",
  "atk-s0505a:770_0": "Tadā dve bhikkhū gāmakāvāse viharanti dhammavādī ca adhammavādī ca. Adhammavādī caṇḍo",
  "atk-s0505a:770_1": "hoti pharuso, mukharo, tassa ajjhācāro itarassa pākaṭo hoti. Tato naṃ “idaṃ te, āvuso,",
  "atk-s0505a:770_2": "kammaṃ sāsanassa appatirūpa”nti codesi. So “kiṃ te diṭṭhaṃ, kiṃ suta”nti vikkhipati.",
  "atk-s0505a:770_3": "Itaro “vinayadharā jānissantī”ti āha. Tato adhammavādī “sace imaṃ vatthuṃ vinayadharā",
  "atk-s0505a:770_4": "vinicchinissanti, addhā me sāsane patiṭṭhā na bhavissatī”ti ñatvā attano pakkhaṃ",
  "atk-s0505a:770_5": "kātukāmo tāvadeva parikkhāre ādāya te dve there upasaṅkamitvā samaṇaparikkhāre datvā",
  "atk-s0505a:770_6": "tesaṃ nissayena viharitumāraddho. Sabbañca nesaṃ upaṭṭhānaṃ karonto sakkaccaṃ vattapaṭivattaṃ",
  "atk-s0505a:770_7": "pūretukāmo viya akāsi. Tato ekadivasaṃ upaṭṭhānaṃ gantvā vanditvā tehi vissajjiyamānopi",
  "atk-s0505a:770_8": "aṭṭhāsiyeva. Therā “kiñci vattabbamatthī”ti taṃ pucchiṃsu. So “āma, bhante, ekena",
  "atk-s0505a:770_9": "me bhikkhunā saha ajjhācāraṃ paṭicca vivādo atthi. So yadi taṃ vatthuṃ idhāgantvā",
  "atk-s0505a:770_10": "āroceti, yathāvinicchayaṃ na vinicchinitabba”nti. Therā “osaṭaṃ vatthuṃ yathāvinicchayaṃ",
  "atk-s0505a:770_11": "na vinicchinituṃ na vaṭṭatī”ti āhaṃsu. So “evaṃ kariyamāne, bhante, mama sāsane patiṭṭhā",
  "atk-s0505a:770_12": "natthi, mayhetaṃ pāpaṃ hotu, mā tumhe vinicchinathā”ti. Te tena nippīḷiyamānā sampaṭicchiṃsu.",
  "atk-s0505a:770_13": "So tesaṃ paṭiññaṃ gahetvā puna taṃ āvāsaṃ gantvā “sabbaṃ vinayadharānaṃ santike niṭṭhita”nti",
  "atk-s0505a:770_14": "taṃ dhammavādiṃ suṭṭhutaraṃ avamaññanto pharusena samudācarati. Dhammavādī “nissaṅko",
  "atk-s0505a:770_15": "ayaṃ jāto”ti tāvadeva nikkhamitvā therānaṃ parivāraṃ bhikkhusahassaṃ upasaṅkamitvā",
  "atk-s0505a:770_16": "āha – “nanu, āvuso, osaṭaṃ vatthu yathādhammaṃ vinicchinitabbaṃ, anosarāpetvā eva",
  "atk-s0505a:770_17": "vā aññamaññaṃ accayaṃ desāpetvā sāmaggī kātabbā. Ime pana therā neva vatthuṃ vinicchiniṃsu,",
  "atk-s0505a:770_18": "na sāmaggiṃ akaṃsu. Kiṃ nāmeta”nti? Tepi sutvā tuṇhī ahesuṃ – “nūna kiñci ācariyehi",
  "atk-s0505a:770_19": "ñāta”nti. Tato adhammavādī okāsaṃ labhitvā “tvaṃ pubbe ‘vinayadharā jānissantī’ti",
  "atk-s0505a:770_20": "bhaṇasi. Idāni tesaṃ vinayadharānaṃ ārocehi taṃ vatthu”nti dhammavādiṃ pīḷetvā “ajjatagge",
  "atk-s0505a:770_21": "parājito tvaṃ, mā taṃ āvāsaṃ āgacchī”ti vatvā pakkāmi. Tato dhammavādī there upasaṅkamitvā",
  "atk-s0505a:770_22": "“tumhe sāsanaṃ anapekkhitvā ‘amhe upaṭṭhesi paritosesī’ti puggalameva apekkhittha,",
  "atk-s0505a:770_23": "sāsanaṃ arakkhitvā puggalaṃ rakkhittha, ajjatagge dāni tumhākaṃ vinicchayaṃ vinicchinituṃ",
  "atk-s0505a:770_24": "na vaṭṭati, ajja parinibbuto kassapo bhagavā”ti mahāsaddena kanditvā “naṭṭhaṃ satthu",
  "atk-s0505a:770_25": "sāsana”nti paridevamāno pakkāmi.",
  "atk-s0505a:771_0": "Atha kho te bhikkhū saṃviggamānasā “mayaṃ puggalamanurakkhantā sāsanaratanaṃ sobbhe",
  "atk-s0505a:771_1": "pakkhipimhā”ti kukkuccaṃ uppādesuṃ. Te teneva kukkuccena upahatāsayattā kālaṃ katvā",
  "atk-s0505a:771_2": "sagge nibbattitumasakkontā ekācariyo himavati hemavate pabbate nibbatti hemavato",
  "atk-s0505a:771_3": "yakkhoti nāmena. Dutiyācariyo majjhimadese sātapabbate sātāgiroti nāmena. Tepi nesaṃ",
  "atk-s0505a:771_4": "parivārā bhikkhū tesaṃyeva anuvattitvā sagge nibbattitumasakkontā tesaṃ parivārā",
  "atk-s0505a:771_5": "yakkhāva hutvā nibbattiṃsu. Tesaṃ pana paccayadāyakā gahaṭṭhā devaloke nibbatiṃsu.",
  "atk-s0505a:771_6": "Hemavatasātāgirā aṭṭhavīsatiyakkhasenāpatīnamabbhantarā mahānubhāvā yakkharājāno ahesuṃ.",
  "atk-s0505a:772_0": "Yakkhasenāpatīnañca ayaṃ dhammatā – māse māse aṭṭha divasāni dhammavinicchayatthaṃ",
  "atk-s0505a:772_1": "himavati manosilātale nāgavatimaṇḍape devatānaṃ sannipāto hoti, tattha sannipatitabbanti.",
  "atk-s0505a:772_2": "Atha sātāgirahemavatā tasmiṃ samāgame aññamaññaṃ disvā sañjāniṃsu – “tvaṃ, samma,",
  "atk-s0505a:772_3": "kuhiṃ uppanno, tvaṃ kuhi”nti attano attano uppattiṭṭhānañca pucchitvā vippaṭisārino",
  "atk-s0505a:772_4": "ahesuṃ. “Naṭṭhā mayaṃ, samma, pubbe vīsati vassasahassāni samaṇadhammaṃ katvā ekaṃ",
  "atk-s0505a:772_5": "pāpasahāyaṃ nissāya yakkhayoniyaṃ uppannā, amhākaṃ pana paccayadāyakā kāmāvacaradevesu",
  "atk-s0505a:772_6": "nibbattā”ti. Atha sātāgiro āha – “mārisa, himavā nāma acchariyabbhutasammato, kiñci",
  "atk-s0505a:772_7": "acchariyaṃ disvā vā sutvā vā mamāpi āroceyyāsī”ti. Hemavatopi āha – “mārisa, majjhimadeso",
  "atk-s0505a:772_8": "nāma acchariyabbhutasammato, kiñci acchariyaṃ disvā vā sutvā vā mamāpi āroceyyāsī”ti.",
  "atk-s0505a:772_9": "Evaṃ tesu dvīsu sahāyesu aññamaññaṃ katikaṃ katvā, tameva uppattiṃ avivajjetvā vasamānesu",
  "atk-s0505a:772_10": "ekaṃ buddhantaraṃ vītivattaṃ, mahāpathavī ekayojanatigāvutamattaṃ ussadā.",
  "atk-s0505a:773_0": "Athamhākaṃ bodhisatto dīpaṅkarapādamūle katapaṇidhāno yāva vessantarajātakaṃ, tāva",
  "atk-s0505a:773_1": "pāramiyo pūretvā, tusitabhavane uppajjitvā, tattha yāvatāyukaṃ ṭhatvā, dhammapadanidāne",
  "atk-s0505a:773_2": "vuttanayena devatāhi āyācito pañca mahāvilokanāni viloketvā, devatānaṃ ārocetvā,",
  "atk-s0505a:773_3": "dvattiṃsāya pubbanimittesu vattamānesu idha paṭisandhiṃ aggahesi dasasahassilokadhātuṃ",
  "atk-s0505a:773_4": "kampetvā. Tāni disvāpi ime rājayakkhā “iminā kāraṇena nibbattānī”ti na jāniṃsu. “Khiḍḍāpasutattā",
  "atk-s0505a:773_5": "nevāddasaṃsū”ti eke. Esa nayo jātiyaṃ abhinikkhamane bodhiyañca. Dhammacakkappavattane",
  "atk-s0505a:773_6": "pana pañcavaggiye āmantetvā bhagavati tiparivaṭṭaṃ dvādasākāraṃ varadhammacakkaṃ",
  "atk-s0505a:773_7": "pavattente mahābhūmicālaṃ pubbanimittaṃ pāṭihāriyāni ca etesaṃ eko sātāgiroyeva paṭhamaṃ",
  "atk-s0505a:773_8": "addasa. Nibbattikāraṇañca tesaṃ ñatvā sapariso bhagavantaṃ upasaṅkamma dhammadesanaṃ",
  "atk-s0505a:773_9": "assosi, na ca kiñci visesaṃ adhigacchi. Kasmā? So hi dhammaṃ suṇanto hemavataṃ anussaritvā",
  "atk-s0505a:773_10": "“āgato nu kho me sahāyako, no”ti parisaṃ oloketvā taṃ apassanto “vañcito me sahāyo,",
  "atk-s0505a:773_11": "yo evaṃ vicitrapaṭibhānaṃ bhagavato dhammadesanaṃ na suṇātī”ti vikkhittacitto ahosi.",
  "atk-s0505a:773_12": "Bhagavā ca atthaṅgatepi ca sūriye desanaṃ na niṭṭhāpesi.",
  "atk-s0505a:774_0": "Atha sātāgiro “sahāyaṃ gahetvā tena sahāgamma dhammadesanaṃ sossāmī”ti hatthiyānaassayānagaruḷayānādīni",
  "atk-s0505a:774_1": "māpetvā pañcahi yakkhasatehi parivuto himavantābhimukho pāyāsi, tadā hemavatopi.",
  "atk-s0505a:774_2": "Yasmā paṭisandhijāti-abhinikkhamana-bodhiparinibbānesveva dvattiṃsa pubbanimittāni",
  "atk-s0505a:774_3": "hutvāva pativigacchanti, na ciraṭṭhitikāni honti, dhammacakkapavattane pana tāni",
  "atk-s0505a:774_4": "savisesāni hutvā, cirataraṃ ṭhatvā nirujjhanti, tasmā himavati taṃ acchariyapātubhāvaṃ",
  "atk-s0505a:774_5": "disvā “yato ahaṃ jāto, na kadāci ayaṃ pabbato evaṃ abhirāmo bhūtapubbo, handa dāni",
  "atk-s0505a:774_6": "mama sahāyaṃ gahetvā āgamma tena saha imaṃ pupphasiriṃ anubhavissāmī”ti tatheva majjhimadesābhimukho",
  "atk-s0505a:774_7": "āgacchati. Te ubhopi rājagahassa upari samāgantvā aññamaññassa āgamanakāraṇaṃ pucchiṃsu.",
  "atk-s0505a:774_8": "Hemavato āha – “yato ahaṃ, mārisa, jāto, nāyaṃ pabbato evaṃ akālakusumitehi rukkhehi",
  "atk-s0505a:774_9": "abhirāmo bhūtapubbo, tasmā etaṃ pupphasiriṃ tayā saddhiṃ anubhavissāmīti āgatomhī”ti.",
  "atk-s0505a:774_10": "Sātāgiro āha – “jānāsi, pana, tvaṃ mārisa, yena kāraṇena imaṃ akālapupphapāṭihāriyaṃ",
  "atk-s0505a:774_11": "jāta”nti? “Na jānāmi, mārisā”ti. “Imaṃ, mārisa, pāṭihāriyaṃ na kevala himavanteyeva,",
  "atk-s0505a:774_12": "apica kho pana dasasahassilokadhātūsu nibbattaṃ, sammāsambuddho loke uppanno, ajja",
  "atk-s0505a:774_13": "dhammacakkaṃ pavattesi, tena kāraṇenā”ti. Evaṃ sātāgiro hemavatassa buddhuppādaṃ",
  "atk-s0505a:774_14": "kathetvā, taṃ bhagavato santikaṃ ānetukāmo imaṃ gāthamāha. Keci pana gotamake cetiye",
  "atk-s0505a:774_15": "viharante bhagavati ayamevamāhāti bhaṇanti “ajja pannaraso”ti.",
  "atk-s0505a:775_0": "153. Tattha ajjāti ayaṃ rattindivo pakkhagaṇanato pannaraso, upavasitabbato uposatho.",
  "atk-s0505a:775_1": "Tīsu vā uposathesu ajja pannaraso uposatho, na cātuddasī uposatho, na sāmaggīuposatho.",
  "atk-s0505a:775_2": "Yasmā vā pātimokkhuddesaaṭṭhaṅgaupavāsapaññattidivasādīsu sambahulesu atthesu uposathasaddo",
  "atk-s0505a:775_3": "vattati. “Āyāmāvuso, kappina, uposathaṃ gamissāmā”tiādīsu hi pātimokkhuddese uposathasaddo.",
  "atk-s0505a:775_4": "“Evaṃ aṭṭhaṅgasamannāgato kho visākhe uposatho upavuttho”tiādīsu pāṇātipātā veramaṇiādikesu",
  "atk-s0505a:775_5": "aṭṭhaṅgesu. “Suddhassa ve sadā phaggu, suddhassuposatho sadā”tiādīsu upavāse. “Uposatho",
  "atk-s0505a:775_6": "nāma nāgarājā”tiādīsu paññattiyaṃ. “Tadahuposathe pannarase sīsaṃnhātassā”tiādīsu",
  "atk-s0505a:775_7": "divase. Tasmā avasesatthaṃ paṭikkhipitvā āsāḷhīpuṇṇamadivasaṃyeva niyāmento āha –",
  "atk-s0505a:775_8": "“ajja pannaraso uposatho”ti. Pāṭipado dutiyoti evaṃ gaṇiyamāne ajja pannaraso divasoti attho.",
  "atk-s0505a:776_0": "Divi bhavāni dibbāni, dibbāni ettha atthīti dibbā. Kāni tāni? Rūpāni. Tañhi rattiṃ",
  "atk-s0505a:776_1": "devānaṃ dasasahassilokadhātuto sannipatitānaṃ sarīravatthābharaṇavimānappabhāhi abbhādiupakkilesavirahitāya",
  "atk-s0505a:776_2": "candappabhāya ca sakalajambudīpo alaṅkato ahosi. Visesālaṅkato ca paramavisuddhidevassa",
  "atk-s0505a:776_3": "bhagavato sarīrappabhāya. Tenāha “dibbā ratti upaṭṭhitā”ti.",
  "atk-s0505a:777_0": "Evaṃ rattiguṇavaṇṇanāpadesenāpi sahāyassa cittappasādaṃ janento buddhuppādaṃ kathetvā",
  "atk-s0505a:777_1": "āha “anomanāmaṃ satthāraṃ, handa passāma gotama”nti. Tattha anomehi alāmakehi sabbākāraparipūrehi",
  "atk-s0505a:777_2": "guṇehi nāmaṃ assāti anomanāmo. Tathā hissa “bujjhitā saccānīti buddho, bodhetā pajāyāti",
  "atk-s0505a:777_3": "buddho”tiādinā nayena buddhoti anomehi guṇehi nāmaṃ, “bhaggarāgoti bhagavā, bhaggadosoti",
  "atk-s0505a:777_4": "bhagavā”tiādinā nayena ca anomehi guṇehi nāmaṃ. Esa nayo “arahaṃ sammāsambuddho vijjācaraṇasampanno”tiādīsu.",
  "atk-s0505a:777_5": "Diṭṭhadhammikādīsu atthesu devamanusse anusāsati “imaṃ pajahatha, imaṃ samādāya vattathā”ti",
  "atk-s0505a:777_6": "satthā. Apica “satthā bhagavā satthavāho, yathā satthavāho satte kantāraṃ tāretī”tiādinā",
  "atk-s0505a:777_7": "niddese vuttanayenāpi satthā. Taṃ anomanāmaṃ satthāraṃ. Handāti byavasānatthe nipāto.",
  "atk-s0505a:777_8": "Passāmāti tena attānaṃ saha saṅgahetvā paccuppannavacanaṃ. Gotamanti gotamagottaṃ.",
  "atk-s0505a:777_9": "Kiṃ vuttaṃ hoti? “Satthā, na satthā”ti mā vimatiṃ akāsi, ekantabyavasito hutvāva",
  "atk-s0505a:777_10": "ehi passāma gotamanti.",
  "atk-s0505a:778_0": "154. Evaṃ vutte hemavato “ayaṃ sātāgiro ‘anomanāmaṃ satthāra’nti bhaṇanto tassa sabbaññutaṃ",
  "atk-s0505a:778_1": "pakāseti, sabbaññuno ca dullabhā loke, sabbaññupaṭiññehi pūraṇādisadiseheva loko",
  "atk-s0505a:778_2": "upadduto. So pana yadi sabbaññū, addhā tādilakkhaṇappatto bhavissati, tena taṃ evaṃ",
  "atk-s0505a:778_3": "pariggaṇhissāmī”ti cintetvā tādilakkhaṇaṃ pucchanto āha – “kacci mano”ti.",
  "atk-s0505a:779_0": "Tattha kaccīti pucchā. Manoti cittaṃ. Supaṇihitoti suṭṭhu ṭhapito, acalo asampavedhī.",
  "atk-s0505a:779_1": "Sabbesu bhūtesu sabbabhūtesu. Tādinoti tādilakkhaṇappattasseva sato. Pucchā eva vā",
  "atk-s0505a:779_2": "ayaṃ “so te satthā sabbabhūtesu tādī, udāhu no”ti. Iṭṭhe aniṭṭhe cāti evarūpe ārammaṇe.",
  "atk-s0505a:779_3": "Saṅkappāti vitakkā. Vasīkatāti vasaṃ gamitā. Kiṃ vuttaṃ hoti? Yaṃ tvaṃ satthāraṃ",
  "atk-s0505a:779_4": "vadasi, tassa te satthuno kacci tādilakkhaṇappattassa sato sabbabhūtesu mano supaṇihito,",
  "atk-s0505a:779_5": "udāhu yāva calanapaccayaṃ na labhati, tāva supaṇihito viya khāyati. So vā te satthā",
  "atk-s0505a:779_6": "kacci sabbabhūtesu samacittena tādī, udāhu no, ye ca kho iṭṭhāniṭṭhesu ārammaṇesu",
  "atk-s0505a:779_7": "rāgadosavasena saṅkappā uppajjeyyuṃ, tyāssa kacci vasīkatā, udāhu kadāci tesampi vasena vattatīti.",
  "atk-s0505a:780_0": "155. Tato sātāgiro bhagavato sabbaññubhāve byavasitattā sabbe sabbaññuguṇe anujānanto",
  "atk-s0505a:780_1": "āha “mano cassa supaṇihito”tiādi. Tattha supaṇihitoti suṭṭhu ṭhapito, pathavīsamo",
  "atk-s0505a:780_2": "avirujjhanaṭṭhena, sinerusamo suppatiṭṭhitācalanaṭṭhena, indakhīlasamo catubbidhamāraparavādigaṇehi",
  "atk-s0505a:780_3": "akampiyaṭṭhena. Anacchariyañcetaṃ, bhagavato idāni sabbākārasampannattā sabbaññubhāve",
  "atk-s0505a:780_4": "ṭhitassa mano supaṇihito acalo bhaveyya. Yassa tiracchānabhūtassāpi sarāgādikāle",
  "atk-s0505a:780_5": "chaddantanāgakule uppannassa savisena sallena viddhassa acalo ahosi, vadhakepi tasmiṃ",
  "atk-s0505a:780_6": "nappadussi, aññadatthu tasseva attano dante chetvā adāsi; tathā mahākapibhūtassa",
  "atk-s0505a:780_7": "mahatiyā silāya sīse pahaṭassāpi tasseva ca maggaṃ dassesi; tathā vidhurapaṇḍitabhūtassa",
  "atk-s0505a:780_8": "pādesu gahetvā saṭṭhiyojane kāḷapabbatapapāte pakkhittassāpi aññadatthu tasseva yakkhassatthāya",
  "atk-s0505a:780_9": "dhammaṃ desesi. Tasmā sammadeva āha sātāgiro – “mano cassa supaṇihito”ti.",
  "atk-s0505a:781": "Sabbabhūtesu tādinoti sabbasattesu tādilakkhaṇappattasseva sato mano supaṇihito, na yāva paccayaṃ na labhatīti attho. Tattha bhagavato tādilakkhaṇaṃ pañcadhā veditabbaṃ. Yathāha –",
  "atk-s0505a:782": "“Bhagavā pañcahākārehi tādī, iṭṭhāniṭṭhe tādī, cattāvīti tādī, muttāvīti tādī, tiṇṇāvīti tādī, tanniddesāti tādī. Kathaṃ bhagavā iṭṭhāniṭṭhe tādī? Bhagavā lābhepi tādī”ti.",
  "atk-s0505a:783_0": "Evamādi sabbaṃ niddese vuttanayeneva gahetabbaṃ. Lābhādayo ca tassa mahāaṭṭhakathāyaṃ",
  "atk-s0505a:783_1": "vitthāritanayena veditabbā. “Pucchā eva vā ayaṃ. So te satthā sabbabhūtesu tādī,",
  "atk-s0505a:783_2": "udāhu no”ti imasmimpi vikappe sabbabhūtesu samacittatāya tādī amhākaṃ satthāti attho.",
  "atk-s0505a:783_3": "Ayañhi bhagavā sukhūpasaṃhārakāmatāya dukkhāpanayanakāmatāya ca sabbasattesu samacitto,",
  "atk-s0505a:783_4": "yādiso attani, tādiso paresu, yādiso mātari mahāmāyāya, tādiso ciñcamāṇavikāya, yādiso",
  "atk-s0505a:783_5": "pitari suddhodane, tādiso suppabuddhe, yādiso putte rāhule, tādiso vadhakesu devadattadhanapālakaaṅgulimālādīsu.",
  "atk-s0505a:783_6": "Sadevake lokepi tādī. Tasmā sammadevāha sātāgiro – “sabbabhūtesu tādino”ti.",
  "atk-s0505a:784_0": "Atho iṭṭhe aniṭṭhe cāti. Ettha pana evaṃ attho daṭṭhabbo – yaṃ kiñci iṭṭhaṃ vā aniṭṭhaṃ",
  "atk-s0505a:784_1": "vā ārammaṇaṃ, sabbappakārehi tattha ye rāgadosavasena saṅkappā uppajjeyyuṃ, tyāssa",
  "atk-s0505a:784_2": "anuttarena maggena rāgādīnaṃ pahīnattā vasīkatā, na kadāci tesaṃ vase vattati. So",
  "atk-s0505a:784_3": "hi bhagavā anāvilasaṅkappo suvimuttacitto suvimuttapaññoti. Ettha ca supaṇihitamanatāya",
  "atk-s0505a:784_4": "ayonisomanasikārābhāvo vutto. Sabbabhūtesu iṭṭhāniṭṭhehi so yattha bhaveyya, taṃ",
  "atk-s0505a:784_5": "sattasaṅkhārabhedato duvidhamārammaṇaṃ vuttaṃ. Saṅkappavasībhāvena tasmiṃ ārammaṇe",
  "atk-s0505a:784_6": "tassa manasikārābhāvato kilesappahānaṃ vuttaṃ. Supaṇihitamanatāya ca manosamācārasuddhi,",
  "atk-s0505a:784_7": "sabbabhūtesu tāditāya kāyasamācārasuddhi, saṅkappavasībhāvena vitakkamūlakattā vācāya",
  "atk-s0505a:784_8": "vacīsamācārasuddhi. Tathā supaṇihitamanatāya lobhādisabbadosābhāvo, sabbabhūtesu",
  "atk-s0505a:784_9": "tāditāya mettādiguṇasabbhāvo, saṅkappavasībhāvena paṭikūle appaṭikūlasaññitādibhedā",
  "atk-s0505a:784_10": "ariyiddhi, tāya cassa sabbaññubhāvo vutto hotīti veditabbo.",
  "atk-s0505a:785_0": "156. Evaṃ hemavato pubbe manodvāravaseneva tādibhāvaṃ pucchitvā tañca paṭijānantamimaṃ",
  "atk-s0505a:785_1": "sutvā daḷhīkammatthaṃ idāni dvārattayavasenāpi, pubbe vā saṅkhepena kāyavacīmanodvārasuddhiṃ",
  "atk-s0505a:785_2": "pucchitvā tañca paṭijānantamimaṃ sutvā daḷhīkammatthameva vitthārenāpi pucchanto",
  "atk-s0505a:785_3": "āha “kacci adinna”nti. Tattha gāthābandhasukhatthāya paṭhamaṃ adinnādānaviratiṃ pucchati.",
  "atk-s0505a:785_4": "Ārā pamādamhāti pañcasu kāmaguṇesu cittavossaggato dūrībhāvena abrahmacariyaviratiṃ",
  "atk-s0505a:785_5": "pucchati. “Ārā pamadamhā”tipi paṭhanti, ārā mātugāmāti vuttaṃ hoti. Jhānaṃ na riñcatīti",
  "atk-s0505a:785_6": "iminā pana tassāyeva tividhāya kāyaduccaritaviratiyā balavabhāvaṃ pucchati. Jhānayuttassa",
  "atk-s0505a:785_7": "hi virati balavatī hotīti.",
  "atk-s0505a:786_0": "157. Atha sātāgiro yasmā bhagavā na kevalaṃ etarahi, atītepi addhāne dīgharattaṃ",
  "atk-s0505a:786_1": "adinnādānādīhi paṭivirato, tassā tassāyeva ca viratiyā ānubhāvena taṃ taṃ mahāpurisalakkhaṇaṃ",
  "atk-s0505a:786_2": "paṭilabhi, sadevako cassa loko “adinnādānā paṭivirato samaṇo gotamo”tiādinā nayena",
  "atk-s0505a:786_3": "vaṇṇaṃ bhāsati. Tasmā vissaṭṭhāya vācāya sīhanādaṃ nadanto āha “na so adinnaṃ ādiyatī”ti.",
  "atk-s0505a:786_4": "Taṃ atthato pākaṭameva. Imissāpi gāthāya tatiyapāde “pamādamhā pamadamhā”ti dvidhā",
  "atk-s0505a:786_5": "pāṭho. Catutthapāde ca jhānaṃ na riñcatīti jhānaṃ rittakaṃ suññakaṃ na karoti, na",
  "atk-s0505a:786_6": "pariccajatīti attho veditabbo.",
  "atk-s0505a:787_0": "158. Evaṃ kāyadvāre suddhiṃ sutvā idāni vacīdvāre suddhiṃ pucchanto āha – “kacci",
  "atk-s0505a:787_1": "musā na bhaṇatī”ti. Ettha khīṇātīti khīṇo, vihiṃsati badhatīti attho. Vācāya patho",
  "atk-s0505a:787_2": "byappatho, khīṇo byappatho assāti khīṇabyappatho. Taṃ na-kārena paṭisedhetvā pucchati",
  "atk-s0505a:787_3": "“na khīṇabyappatho”ti, na pharusavācoti vuttaṃ hoti. “Nākhīṇabyappatho”tipi pāṭho,",
  "atk-s0505a:787_4": "na akhīṇavacanoti attho. Pharusavacanañhi paresaṃ hadaye akhīyamānaṃ tiṭṭhati. Tādisavacano",
  "atk-s0505a:787_5": "kacci na soti vuttaṃ hoti. Vibhūtīti vināso, vibhūtiṃ kāsati karoti vāti vibhūtikaṃ,",
  "atk-s0505a:787_6": "vibhūtikameva vebhūtikaṃ, vebhūtiyantipi vuccati, pesuññassetaṃ adhivacanaṃ. Tañhi",
  "atk-s0505a:787_7": "sattānaṃ aññamaññato bhedanena vināsaṃ karoti. Sesaṃ uttānatthameva.",
  "atk-s0505a:788_0": "159. Atha sātāgiro yasmā bhagavā na kevalaṃ etarahi, atītepi addhāne dīgharattaṃ",
  "atk-s0505a:788_1": "musāvādādīhi paṭivirato, tassā tassāyeva ca viratiyā ānubhāvena taṃ taṃ mahāpurisalakkhaṇaṃ",
  "atk-s0505a:788_2": "paṭilabhi, sadevako cassa loko “musāvādā paṭivirato samaṇo gotamo”ti vaṇṇaṃ bhāsati.",
  "atk-s0505a:788_3": "Tasmā vissaṭṭhāya vācāya sīhanādaṃ nadanto āha, “musā ca so na bhaṇatī”ti. Tattha",
  "atk-s0505a:788_4": "musāti vinidhāya diṭṭhādīni paravisaṃvādanavacanaṃ. Taṃ so na bhaṇati. Dutiyapāde",
  "atk-s0505a:788_5": "pana paṭhamatthavasena na khīṇabyappathoti, dutiyatthavasena nākhīṇabyappathoti pāṭho.",
  "atk-s0505a:788_6": "Catutthapāde mantāti paññā vuccati. Bhagavā yasmā tāya mantāya paricchinditvā atthameva",
  "atk-s0505a:788_7": "bhāsati atthato anapetavacanaṃ, na samphaṃ. Aññāṇapurekkhārañhi niratthakavacanaṃ",
  "atk-s0505a:788_8": "buddhānaṃ natthi. Tasmā āha – “mantā atthaṃ so bhāsatī”ti. Sesamettha pākaṭameva.",
  "atk-s0505a:789_0": "160. Evaṃ vacīdvārasuddhimpi sutvā idāni manodvārasuddhiṃ pucchanto āha “kacci na",
  "atk-s0505a:789_1": "rajjati kāmesū”ti. Tattha kāmāti vatthukāmā. Tesu kilesakāmena na rajjatīti pucchanto",
  "atk-s0505a:789_2": "anabhijjhālutaṃ pucchati. Anāvilanti pucchanto byāpādena āvilabhāvaṃ sandhāya abyāpādataṃ",
  "atk-s0505a:789_3": "pucchati. Mohaṃ atikkantoti pucchanto yena mohena mūḷho micchādiṭṭhiṃ gaṇhāti, tassātikkamena",
  "atk-s0505a:789_4": "sammādiṭṭhitaṃ pucchati. Dhammesu cakkhumāti pucchanto sabbadhammesu appaṭihatassa",
  "atk-s0505a:789_5": "ñāṇacakkhuno, pañcacakkhuvisayesu vā dhammesu pañcannampi cakkhūnaṃ vasena sabbaññutaṃ",
  "atk-s0505a:789_6": "pucchati “dvārattayapārisuddhiyāpi sabbaññū na hotī”ti cintetvā.",
  "atk-s0505a:790_0": "161. Atha sātāgiro yasmā bhagavā appatvāva arahattaṃ anāgāmimaggena kāmarāgabyāpādānaṃ",
  "atk-s0505a:790_1": "pahīnattā neva kāmesu rajjati, na byāpādena āvilacitto, sotāpattimaggeneva ca micchādiṭṭhipaccayassa",
  "atk-s0505a:790_2": "saccapaṭicchādakamohassa pahīnattā mohaṃ atikkanto, sāmañca saccāni abhisambujjhitvā",
  "atk-s0505a:790_3": "buddhoti vimokkhantikaṃ nāmaṃ yathāvuttāni ca cakkhūni paṭilabhi, tasmā tassa manodvārasuddhiṃ",
  "atk-s0505a:790_4": "sabbaññutañca ugghosento āha “na so rajjati kāmesū”ti.",
  "atk-s0505a:791_0": "162. Evaṃ hemavato bhagavato dvārattayapārisuddhiṃ sabbaññutañca sutvā haṭṭho udaggo",
  "atk-s0505a:791_1": "atītajātiyaṃ bāhusaccavisadāya paññāya asajjamānavacanappatho hutvā acchariyabbhutarūpe",
  "atk-s0505a:791_2": "sabbaññuguṇe sotukāmo āha “kacci vijjāya sampanno”ti. Tattha vijjāya sampannoti iminā",
  "atk-s0505a:791_3": "dassanasampattiṃ pucchati, saṃsuddhacāraṇoti iminā gamanasampattiṃ. Chandavasena",
  "atk-s0505a:791_4": "cettha dīghaṃ katvā cākāramāha, saṃsuddhacaraṇoti attho. Āsavā khīṇāti iminā etāya",
  "atk-s0505a:791_5": "dassanagamanasampattiyā pattabbāya āsavakkhayasaññitāya paṭhamanibbānadhātuyā pattiṃ",
  "atk-s0505a:791_6": "pucchati, natthi punabbhavoti iminā dutiyanibbānadhātupattisamatthataṃ, paccavekkhaṇañāṇena",
  "atk-s0505a:791_7": "vā paramassāsappattiṃ ñatvā ṭhitabhāvaṃ.",
  "atk-s0505a:792_0": "163. Tato yā esā “so anekavihitaṃ pubbenivāsa”ntiādinā nayena bhayabheravādīsu tividhā,",
  "atk-s0505a:792_1": "“so evaṃ samāhite citte…pe… āneñjappatte ñāṇadassanāya cittaṃ abhinīharatī”tiādinā",
  "atk-s0505a:792_2": "nayena ambaṭṭhādīsu aṭṭhavidhā vijjā vuttā, tāya yasmā sabbāyapi sabbākārasampannāya",
  "atk-s0505a:792_3": "bhagavā upeto. Yañcetaṃ “idha, mahānāma, ariyasāvako sīlasampanno hoti, indriyesu",
  "atk-s0505a:792_4": "guttadvāro hoti, bhojane mattaññū hoti, jāgariyaṃ anuyutto hoti, sattahi saddhammehi",
  "atk-s0505a:792_5": "samannāgato hoti, catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī",
  "atk-s0505a:792_6": "hotī”ti evaṃ uddisitvā “kathañca, mahānāma, ariyasāvako sīlasampanno hotī”tiādinā",
  "atk-s0505a:792_7": "nayena sekhasutte niddiṭṭhaṃ pannarasappabhedaṃ caraṇaṃ. Tañca yasmā sabbūpakkilesappahānena",
  "atk-s0505a:792_8": "bhagavato ativiya saṃsuddhaṃ. Yepime kāmāsavādayo cattāro āsavā, tepi yasmā sabbe",
  "atk-s0505a:792_9": "saparivārā savāsanā bhagavato khīṇā. Yasmā ca imāya vijjācaraṇasampadāya khīṇāsavo",
  "atk-s0505a:792_10": "hutvā tadā bhagavā “natthi dāni punabbhavo”ti paccavekkhitvā ṭhito, tasmā sātāgiro",
  "atk-s0505a:792_11": "bhagavato sabbaññubhāve byavasāyena samussāhitahadayo sabbepi guṇe anujānanto āha",
  "atk-s0505a:792_12": "“vijjāya ceva sampanno”ti.",
  "atk-s0505a:793_0": "164. Tato hemavato “sammāsambuddho bhagavā”ti bhagavati nikkaṅkho hutvā ākāse ṭhitoyeva",
  "atk-s0505a:793_1": "bhagavantaṃ pasaṃsanto sātāgirañca ārādhento āha “sampannaṃ munino citta”nti. Tassattho",
  "atk-s0505a:793_2": "– sampannaṃ munino cittaṃ, “mano cassa supaṇihito”ti ettha vuttatādibhāvena puṇṇaṃ",
  "atk-s0505a:793_3": "sampuṇṇaṃ, “na so adinnaṃ ādiyatī”ti ettha vuttakāyakammunā, “na so rajjati kāmesū”ti",
  "atk-s0505a:793_4": "ettha vuttamanokammunā ca puṇṇaṃ sampuṇṇaṃ, “musā ca so na bhaṇatī”ti ettha vuttabyappathena",
  "atk-s0505a:793_5": "ca vacīkammunāti vuttaṃ hoti. Evaṃ sampannacittañca anuttarāya vijjācaraṇasampadāya",
  "atk-s0505a:793_6": "sampannattā vijjācaraṇasampannañca imehi guṇehi “mano cassa supaṇihito”tiādinā nayena",
  "atk-s0505a:793_7": "dhammato naṃ pasaṃsasi, sabhāvato tacchato bhūtato eva naṃ pasaṃsasi, na kevalaṃ",
  "atk-s0505a:793_8": "saddhāmattakenāti dasseti.",
  "atk-s0505a:794_0": "165-166. Tato sātāgiropi “evametaṃ, mārisa, suṭṭhu tayā ñātañca anumoditañcā”ti adhippāyena",
  "atk-s0505a:794_1": "tameva saṃrādhento āha – “sampannaṃ munino…pe… dhammato anumodasī”ti. Evañca pana",
  "atk-s0505a:794_2": "vatvā puna bhagavato dassane taṃ abhitthavayamāno āha “sampannaṃ…pe… handa passāma gotama”nti.",
  "atk-s0505a:795_0": "167. Atha hemavato attano abhirucitaguṇehi purimajātibāhusaccabalena bhagavantaṃ",
  "atk-s0505a:795_1": "abhitthunanto sātāgiraṃ āha – “eṇijaṅghaṃ…pe… ehi passāma gotama”nti. Tassattho –",
  "atk-s0505a:795_2": "eṇimigasseva jaṅghā assāti eṇijaṅgho. Buddhānañhi eṇimigasseva anupubbavaṭṭā jaṅghā",
  "atk-s0505a:795_3": "honti, na purato nimmaṃsā pacchato susumārakucchi viya uddhumātā. Kisā ca buddhā",
  "atk-s0505a:795_4": "honti dīgharassasamavaṭṭitayuttaṭṭhānesu tathārūpāya aṅgapaccaṅgasampattiyā, na vaṭharapurisā",
  "atk-s0505a:795_5": "viya thūlā. Paññāya vilikhitakilesattā vā kisā. Ajjhattikabāhirasapattaviddhaṃsanato",
  "atk-s0505a:795_6": "vīrā. Ekāsanabhojitāya parimitabhojitāya ca appāhārā, na dvattimattālopabhojitāya. Yathāha –",
  "atk-s0505a:796_0": "“Ahaṃ kho pana, udāyi, appekadā iminā pattena samatittikampi bhuñjāmi, bhiyyopi bhuñjāmi.",
  "atk-s0505a:796_1": "‘Appāhāro samaṇo gotamo appāhāratāya ca vaṇṇavādī’ti iti ce maṃ, udāyi, sāvakā sakkareyyuṃ,",
  "atk-s0505a:796_2": "garuṃ kareyyuṃ, māneyyuṃ, pūjeyyuṃ, sakkatvā, garuṃ katvā, upanissāya vihareyyuṃ.",
  "atk-s0505a:796_3": "Ye te, udāyi, mama sāvakā kosakāhārāpi aḍḍhakosakāhārāpi beluvāhārāpi aḍḍhabeluvāhārāpi,",
  "atk-s0505a:796_4": "na maṃ te iminā dhammena sakkareyyuṃ…pe… upanissāya vihareyyu”nti.",
  "atk-s0505a:797_0": "Āhāre chandarāgābhāvena alolupā aṭṭhaṅgasamannāgataṃ āhāraṃ āhārenti moneyyasampattiyā",
  "atk-s0505a:797_1": "munino. Anagārikatāya vivekaninnamānasatāya ca vane jhāyanti. Tenāha hemavato yakkho",
  "atk-s0505a:797_2": "“eṇijaṅghaṃ…pe… ehi passāma gotama”nti.",
  "atk-s0505a:798_0": "168. Evañca vatvā puna tassa bhagavato santike dhammaṃ sotukāmatāya “sīhaṃvekacara”nti",
  "atk-s0505a:798_1": "imaṃ gāthamāha. Tassattho – sīhaṃvāti durāsadaṭṭhena khamanaṭṭhena nibbhayaṭṭhena",
  "atk-s0505a:798_2": "ca kesarasīhasadisaṃ. Yāya taṇhāya “taṇhādutiyo puriso”ti vuccati, tassā abhāvena",
  "atk-s0505a:798_3": "ekacaraṃ, ekissā lokadhātuyā dvinnaṃ buddhānaṃ anuppattitopi ekacaraṃ. Khaggavisāṇasutte",
  "atk-s0505a:798_4": "vuttanayenāpi cettha taṃ taṃ attho daṭṭhabbo. Nāganti punabbhavaṃ neva gantāraṃ nāgantāraṃ.",
  "atk-s0505a:798_5": "Atha vā āguṃ na karotītipi nāgo. Balavātipi nāgo. Taṃ nāgaṃ. Kāmesu anapekkhinanti",
  "atk-s0505a:798_6": "dvīsupi kāmesu chandarāgābhāvena anapekkhinaṃ. Upasaṅkamma pucchāma, maccupāsappamocananti",
  "atk-s0505a:798_7": "taṃ evarūpaṃ mahesiṃ upasaṅkamitvā tebhūmakavaṭṭassa maccupāsassa pamocanaṃ vivaṭṭaṃ",
  "atk-s0505a:798_8": "nibbānaṃ pucchāma. Yena vā upāyena dukkhasamudayasaṅkhātā maccupāsā pamuccati, taṃ",
  "atk-s0505a:798_9": "maccupāsappamocanaṃ pucchāmāti. Imaṃ gāthaṃ hemavato sātāgirañca sātāgiraparisañca",
  "atk-s0505a:798_10": "attano parisañca sandhāya āha.",
  "atk-s0505a:799_0": "Tena kho pana samayena āsāḷhīnakkhattaṃ ghositaṃ ahosi. Atha samantato alaṅkatapaṭiyatte",
  "atk-s0505a:799_1": "devanagare siriṃ paccanubhontī viya rājagahe kāḷī nāma kuraragharikā upāsikā pāsādamāruyha",
  "atk-s0505a:799_2": "sīhapañjaraṃ vivaritvā gabbhaparissamaṃ vinodentī savātappadese utuggahaṇatthaṃ ṭhitā",
  "atk-s0505a:799_3": "tesaṃ yakkhasenāpatīnaṃ taṃ buddhaguṇapaṭisaṃyuttaṃ kathaṃ ādimajjhapariyosānato",
  "atk-s0505a:799_4": "assosi. Sutvā ca “evaṃ vividhaguṇasamannāgatā buddhā”ti buddhārammaṇaṃ pītiṃ uppādetvā",
  "atk-s0505a:799_5": "tāya nīvaraṇāni vikkhambhetvā tattheva ṭhitā sotāpattiphale patiṭṭhāsi. Tato eva",
  "atk-s0505a:799_6": "bhagavatā “etadaggaṃ, bhikkhave, mama sāvikānaṃ upāsikānaṃ anussavappasannānaṃ, yadidaṃ",
  "atk-s0505a:799_7": "kāḷī upāsikā kuraragharikā”ti etadagge ṭhapitā.",
  "atk-s0505a:800_0": "169. Tepi yakkhasenāpatayo sahassayakkhaparivārā majjhimayāmasamaye isipatanaṃ patvā,",
  "atk-s0505a:800_1": "dhammacakkappavattitapallaṅkeneva nisinnaṃ bhagavantaṃ upasaṅkamma vanditvā, imāya",
  "atk-s0505a:800_2": "gāthāya bhagavantaṃ abhitthavitvā okāsamakārayiṃsu “akkhātāraṃ pavattāra”nti. Tassattho",
  "atk-s0505a:800_3": "– ṭhapetvā taṇhaṃ tebhūmake dhamme “idaṃ kho pana, bhikkhave, dukkhaṃ ariyasacca”ntiādinā",
  "atk-s0505a:800_4": "nayena saccānaṃ vavatthānakathāya akkhātāraṃ, “‘taṃ kho panidaṃ dukkhaṃ ariyasaccaṃ",
  "atk-s0505a:800_5": "pariññeyya’nti me bhikkhave”tiādinā nayena tesu kiccañāṇakatañāṇappavattanena pavattāraṃ.",
  "atk-s0505a:800_6": "Ye vā dhammā yathā voharitabbā, tesu tathā vohārakathanena akkhātāraṃ, tesaṃyeva",
  "atk-s0505a:800_7": "dhammānaṃ sattānurūpato pavattāraṃ. Ugghaṭitaññuvipañcitaññūnaṃ vā desanāya akkhātāraṃ,",
  "atk-s0505a:800_8": "neyyānaṃ paṭipādanena pavattāraṃ. Uddesena vā akkhātāraṃ, vibhaṅgena tehi tehi pakārehi",
  "atk-s0505a:800_9": "vacanato pavattāraṃ. Bodhipakkhiyānaṃ vā salakkhaṇakathanena akkhātāraṃ, sattānaṃ",
  "atk-s0505a:800_10": "cittasantāne pavattanena pavattāraṃ. Saṅkhepato vā tīhi parivaṭṭehi saccānaṃ kathanena",
  "atk-s0505a:800_11": "akkhātāraṃ, vitthārato pavattāraṃ. “Saddhindriyaṃ dhammo, taṃ dhammaṃ pavattetīti",
  "atk-s0505a:800_12": "dhammacakka”nti evamādinā paṭisambhidānayena vitthāritassa dhammacakkassa pavattanato pavattāraṃ.",
  "atk-s0505a:801_0": "Sabbadhammānanti catubhūmakadhammānaṃ. Pāragunti chahākārehi pāraṃ gataṃ abhiññāya,",
  "atk-s0505a:801_1": "pariññāya, pahānena, bhāvanāya, sacchikiriyāya, samāpattiyā. So hi bhagavā sabbadhamme",
  "atk-s0505a:801_2": "abhijānanto gatoti abhiññāpāragū, pañcupādānakkhandhe parijānanto gatoti pariññāpāragū,",
  "atk-s0505a:801_3": "sabbakilese pajahanto gatoti pahānapāragū, cattāro magge bhāvento gatoti bhāvanāpāragū,",
  "atk-s0505a:801_4": "nirodhaṃ sacchikaronto gatoti sacchikiriyāpāragū, sabbā samāpattiyo samāpajjanto",
  "atk-s0505a:801_5": "gatoti samāpattipāragū. Evaṃ sabbadhammānaṃ pāraguṃ. Buddhaṃ verabhayātītanti aññāṇasayanato",
  "atk-s0505a:801_6": "paṭibuddhattā buddhaṃ, sabbena vā saraṇavaṇṇanāyaṃ vuttenatthena buddhaṃ, pañcaverabhayānaṃ",
  "atk-s0505a:801_7": "atītattā verabhayātītaṃ. Evaṃ bhagavantaṃ atitthavantā “mayaṃ pucchāma gotama”nti okāsamakārayiṃsu.",
  "atk-s0505a:802_0": "170. Atha nesaṃ yakkhānaṃ tejena ca paññāya ca aggo hemavato yathādhippetaṃ pucchitabbaṃ",
  "atk-s0505a:802_1": "pucchanto “kismiṃ loko”ti imaṃ gāthamāha. Tassādipāde kisminti bhāvenabhāvalakkhaṇe",
  "atk-s0505a:802_2": "bhummavacanaṃ, kismiṃ uppanne loko samuppanno hotīti ayañhettha adhippāyo. Sattalokasaṅkhāraloke",
  "atk-s0505a:802_3": "sandhāya pucchati. Kismiṃ kubbati santhavanti ahanti vā mamanti vā taṇhādiṭṭhisanthavaṃ",
  "atk-s0505a:802_4": "kismiṃ kubbati, adhikaraṇatthe bhummavacanaṃ. Kissa lokoti upayogatthe sāmivacanaṃ,",
  "atk-s0505a:802_5": "kiṃ upādāya lokoti saṅkhyaṃ gacchatīti ayañhettha adhippāyo. Kismiṃ lokoti bhāvenabhāvalakkhaṇakāraṇatthesu",
  "atk-s0505a:802_6": "bhummavacanaṃ. Kismiṃ sati kena kāraṇena loko vihaññati pīḷīyati bādhīyatīti ayañhettha adhippāyo.",
  "atk-s0505a:803_0": "171. Atha bhagavā yasmā chasu ajjhattikabāhiresu āyatanesu uppannesu sattaloko ca",
  "atk-s0505a:803_1": "dhanadhaññādivasena saṅkhāraloko ca uppanno hoti, yasmā cettha sattaloko tesveva",
  "atk-s0505a:803_2": "chasu duvidhampi santhavaṃ karoti. Cakkhāyatanaṃ vā hi “ahaṃ mama”nti gaṇhāti avasesesu",
  "atk-s0505a:803_3": "vā aññataraṃ. Yathāha – “cakkhu attāti yo vadeyya, taṃ na upapajjatī”tiādi. Yasmā",
  "atk-s0505a:803_4": "ca etāniyeva cha upādāya duvidhopi lokoti saṅkhyaṃ gacchati, yasmā ca tesveva chasu",
  "atk-s0505a:803_5": "sati sattaloko dukkhapātubhāvena vihaññati. Yathāha –",
  "atk-s0505a:804_0": "“Hatthesu, bhikkhave, sati ādānanikkhepanaṃ hoti, pādesu sati abhikkamapaṭikkamo",
  "atk-s0505a:804_1": "hoti, pabbesu sati samiñjanapasāraṇaṃ hoti, kucchismiṃ sati jighacchāpipāsā hoti;",
  "atk-s0505a:804_2": "evameva kho, bhikkhave, cakkhusmiṃ sati cakkhusamphassapaccayā uppajjati ajjhattaṃ",
  "atk-s0505a:804_3": "sukhaṃ dukkha”ntiādi.",
  "atk-s0505a:805": "Tathā tesu ādhārabhūtesu paṭihato saṅkhāraloko vihaññati. Yathāha –",
  "atk-s0505a:806": "“Cakkhusmiṃ anidassane sappaṭighe paṭihaññi vā”iti ca.",
  "atk-s0505a:807": "“Cakkhu, bhikkhave, paṭihaññati manāpāmanāpesu rūpesū”ti evamādi.",
  "atk-s0505a:808": "Tathā tehiyeva kāraṇabhūtehi duvidhopi loko vihaññati. Yathāha –",
  "atk-s0505a:809": "“Cakkhu vihaññati manāpāmanāpesu rūpesū”ti ca.",
  "atk-s0505a:810": "“Cakkhu, bhikkhave, ādittaṃ, rūpā ādittā. Kena ādittaṃ? Rāgagginā”ti evamādi.",
  "atk-s0505a:811": "Tasmā chaajjhattikabāhirāyatanavasena taṃ pucchaṃ vissajjento āha “chasu loko samuppanno”ti.",
  "atk-s0505a:812_0": "172. Atha so yakkho attanā vaṭṭavasena puṭṭhapañhaṃ bhagavatā dvādasāyatanavasena",
  "atk-s0505a:812_1": "saṅkhipitvā vissajjitaṃ na suṭṭhu upalakkhetvā tañca atthaṃ tappaṭipakkhañca ñātukāmo",
  "atk-s0505a:812_2": "saṅkhepeneva vaṭṭavivaṭṭaṃ pucchanto āha “katamaṃ ta”nti. Tattha upādātabbaṭṭhena",
  "atk-s0505a:812_3": "upādānaṃ, dukkhasaccassetaṃ adhivacanaṃ. Yattha loko vihaññatīti “chasu loko vihaññatī”ti",
  "atk-s0505a:812_4": "evaṃ bhagavatā yattha chabbidhe upādāne loko vihaññatīti vutto, taṃ katamaṃ upādānanti?",
  "atk-s0505a:812_5": "Evaṃ upaḍḍhagāthāya sarūpeneva dukkhasaccaṃ pucchi. Samudayasaccaṃ pana tassa kāraṇabhāvena",
  "atk-s0505a:812_6": "gahitameva hoti. Niyyānaṃ pucchitoti imāya pana upaḍḍhagāthāya maggasaccaṃ pucchi.",
  "atk-s0505a:812_7": "Maggasaccena hi ariyasāvako dukkhaṃ parijānanto, samudayaṃ pajahanto, nirodhaṃ sacchikaronto,",
  "atk-s0505a:812_8": "maggaṃ bhāvento lokamhā niyyāti, tasmā niyyānanti vuccati. Kathanti kena pakārena.",
  "atk-s0505a:812_9": "Dukkhā pamuccatīti “upādāna”nti vuttā vaṭṭadukkhā pamokkhaṃ pāpuṇāti. Evamettha sarūpeneva",
  "atk-s0505a:812_10": "maggasaccaṃ pucchi, nirodhasaccaṃ pana tassa visayabhāvena gahitameva hoti.",
  "atk-s0505a:813_0": "173. Evaṃ yakkhena sarūpena dassetvā ca adassetvā ca catusaccavasena pañhaṃ puṭṭho",
  "atk-s0505a:813_1": "bhagavā teneva nayena vissajjento āha “pañca kāmaguṇā”ti. Tattha pañcakāmaguṇasaṅkhātagocaraggahaṇena",
  "atk-s0505a:813_2": "taggocarāni pañcāyatanāni gahitāneva honti. Mano chaṭṭho etesanti manochaṭṭhā. Paveditāti",
  "atk-s0505a:813_3": "pakāsitā. Ettha ajjhattikesu chaṭṭhassa manāyatanassa gahaṇena tassa visayabhūtaṃ",
  "atk-s0505a:813_4": "dhammāyatanaṃ gahitameva hoti. Evaṃ “katamaṃ taṃ upādāna”nti imaṃ pañhaṃ vissajjento",
  "atk-s0505a:813_5": "punapi dvādasāyatanānaṃ vaseneva dukkhasaccaṃ pakāsesi. Manogahaṇena vā sattannaṃ",
  "atk-s0505a:813_6": "viññāṇadhātūnaṃ gahitattā tāsu purimapañcaviññāṇadhātuggahaṇena tāsaṃ vatthūni pañca",
  "atk-s0505a:813_7": "cakkhādīni āyatanāni, manodhātumanoviññāṇadhātuggahaṇena tāsaṃ vatthugocarabhedaṃ",
  "atk-s0505a:813_8": "dhammāyatanaṃ gahitamevāti evampi dvādasāyatanavasena dukkhasaccaṃ pakāsesi. Lokuttaramanāyatanadhammāyatanekadeso",
  "atk-s0505a:813_9": "panettha yattha loko vihaññati, taṃ sandhāya niddiṭṭhattā na saṅgayhati.",
  "atk-s0505a:814_0": "Ettha chandaṃ virājetvāti ettha dvādasāyatanabhede dukkhasacce tānevāyatanāni khandhato",
  "atk-s0505a:814_1": "dhātuto nāmarūpatoti tathā tathā vavatthapetvā, tilakkhaṇaṃ āropetvā, vipassanto",
  "atk-s0505a:814_2": "arahattamaggapariyosānāya vipassanāya taṇhāsaṅkhātaṃ chandaṃ sabbaso virājetvā vinetvā",
  "atk-s0505a:814_3": "viddhaṃsetvāti attho. Evaṃ dukkhā pamuccatīti iminā pakārena etasmā vaṭṭadukkhā pamuccatīti.",
  "atk-s0505a:814_4": "Evamimāya upaḍḍhagāthāya “niyyānaṃ pucchito brūhi, kathaṃ dukkhā pamuccatī”ti ayaṃ",
  "atk-s0505a:814_5": "pañho vissajjito hoti, maggasaccañca pakāsitaṃ samudayanirodhasaccāni panettha purimanayeneva",
  "atk-s0505a:814_6": "saṅgahitattā pakāsitāneva hontīti veditabbāni. Upaḍḍhagāthāya vā dukkhasaccaṃ, chandena",
  "atk-s0505a:814_7": "samudayasaccaṃ, “virājetvā”ti ettha virāgena nirodhasaccaṃ, “virāgāvimuccatī”ti vacanato",
  "atk-s0505a:814_8": "vā maggasaccaṃ. “Eva”nti upāyanidassanena maggasaccaṃ, dukkhanirodhanti vacanato",
  "atk-s0505a:814_9": "vā. “Dukkhā pamuccatī”ti dukkhapamokkhena nirodhasaccanti evamettha cattāri saccāni",
  "atk-s0505a:814_10": "pakāsitāni hontīti veditabbāni.",
  "atk-s0505a:815_0": "174. Evaṃ catusaccagabbhāya gāthāya lakkhaṇato niyyānaṃ pakāsetvā puna tadeva sakena",
  "atk-s0505a:815_1": "niruttābhilāpena nigamento āha “etaṃ lokassa niyyāna”nti. Ettha etanti pubbe vuttassa",
  "atk-s0505a:815_2": "niddeso, lokassāti tedhātukalokassa. Yathātathanti aviparītaṃ. Etaṃ vo ahamakkhāmīti",
  "atk-s0505a:815_3": "sacepi maṃ sahassakkhattuṃ puccheyyātha, etaṃ vo ahamakkhāmi, na aññaṃ. Kasmā? Yasmā",
  "atk-s0505a:815_4": "evaṃ dukkhā pamuccati, na aññathāti adhippāyo. Atha vā etena niyyānena ekadvattikkhatuṃ",
  "atk-s0505a:815_5": "niggatānampi etaṃ vo ahamakkhāmi, uparivisesādhigamāyapi etadeva ahamakkhāmīti attho.",
  "atk-s0505a:815_6": "Kasmā? Yasmā evaṃ dukkhā pamuccati asesanissesāti arahattanikūṭena desanaṃ niṭṭhāpesi.",
  "atk-s0505a:815_7": "Desanāpariyosāne dvepi yakkhasenāpatayo sotāpattiphale patiṭṭhahiṃsu saddhiṃ yakkhasahassena.",
  "atk-s0505a:816_0": "175. Atha hemavato pakatiyāpi dhammagaru idāni ariyabhūmiyaṃ patiṭṭhāya suṭṭhutaraṃ",
  "atk-s0505a:816_1": "atitto bhagavato vicitrapaṭibhānāya desanāya bhagavantaṃ sekkhāsekkhabhūmiṃ pucchanto",
  "atk-s0505a:816_2": "“ko sūdha taratī”ti gāthamabhāsi. Tattha ko sūdha tarati oghanti iminā caturoghaṃ",
  "atk-s0505a:816_3": "ko taratīti sekkhabhūmiṃ pucchati avisesena. Yasmā aṇṇavanti na vitthatamattaṃ nāpi",
  "atk-s0505a:816_4": "gambhīramattaṃ apica pana yaṃ vitthatatarañca gambhīratarañca, taṃ vuccati. Tādiso",
  "atk-s0505a:816_5": "ca saṃsāraṇṇavo. Ayañhi samantato pariyantābhāvena vitthato, heṭṭhā patiṭṭhābhāvena",
  "atk-s0505a:816_6": "upari ālambanābhāvena ca gambhīro, tasmā “ko idha tarati aṇṇavaṃ, tasmiñca appatiṭṭhe",
  "atk-s0505a:816_7": "anālambe gambhīre aṇṇave ko na sīdatī”ti asekkhabhūmiṃ pucchati.",
  "atk-s0505a:817_0": "176. Atha bhagavā yo bhikkhu jīvitahetupi vītikkamaṃ akaronto sabbadā sīlasampanno",
  "atk-s0505a:817_1": "lokiyalokuttarāya ca paññāya paññavā, upacārappanāsamādhinā iriyāpathaheṭṭhimamaggaphalehi",
  "atk-s0505a:817_2": "ca susamāhito, tilakkhaṇaṃ āropetvā vipassanāya niyakajjhattacintanasīlo, sātaccakiriyāvahāya",
  "atk-s0505a:817_3": "appamādasatiyā ca samannāgato. Yasmā so catutthena maggena imaṃ suduttaraṃ oghaṃ",
  "atk-s0505a:817_4": "anavasesaṃ tarati, tasmā sekkhabhūmiṃ vissajjento “sabbadā sīlasampanno”ti imaṃ tisikkhāgabbhaṃ",
  "atk-s0505a:817_5": "gāthamāha. Ettha hi sīlasampadāya adhisīlasikkhā, satisamādhīhi adhicittasikkhā,",
  "atk-s0505a:817_6": "ajjhattacintitāpaññāhi adhipaññāsikkhāti tisso sikkhā saupakārā sānisaṃsā ca vuttā.",
  "atk-s0505a:817_7": "Upakāro hi sikkhānaṃ lokiyapaññā sati ca, anisaṃso sāmaññaphalānīti.",
  "atk-s0505a:818_0": "177. Evaṃ paṭhamagāthāya sekkhabhūmiṃ dassetvā idāni asekkhabhūmiṃ dassento dutiyagāthamāha.",
  "atk-s0505a:818_1": "Tassattho virato kāmasaññāyāti yā kāci kāmasaññā, tato sabbato catutthamaggasampayuttāya",
  "atk-s0505a:818_2": "samucchedaviratiyā virato. “Viratto”tipi pāṭho. Tadā “kāmasaññāyā”ti bhummavacanaṃ",
  "atk-s0505a:818_3": "hoti, sagāthāvagge pana “kāmasaññāsū”tipi pāṭho. Catūhipi maggehi dasannaṃ saṃyojanānaṃ",
  "atk-s0505a:818_4": "atītattā sabbasaṃyojanātigo, catuttheneva vā uddhambhāgiyasabbasaṃyojanātigo, tatratatrābhinandinītaṇhāsaṅkhātāya",
  "atk-s0505a:818_5": "nandiyā tiṇṇañca bhavānaṃ parikkhīṇattā nandībhavaparikkhīṇo so tādiso khīṇāsavo",
  "atk-s0505a:818_6": "bhikkhu gambhīre saṃsāraṇṇave na sīdati nandīparikkhayena saupādisesaṃ, bhavaparikkhayena",
  "atk-s0505a:818_7": "ca anupādisesaṃ nibbānathalaṃ samāpajja paramassāsappattiyāti.",
  "atk-s0505a:819_0": "178. Atha hemavato sahāyañca yakkhaparisañca oloketvā pītisomanassajāto “gambhīrapañña”nti",
  "atk-s0505a:819_1": "evamādīhi gāthāhi bhagavantaṃ abhitthavitvā sabbāvatiyā parisāya sahāyena ca saddhiṃ",
  "atk-s0505a:819_2": "abhivādetvā, padakkhiṇaṃ katvā, attano vasanaṭṭhānaṃ agamāsi.",
  "atk-s0505a:820_0": "Tāsaṃ pana gāthānaṃ ayaṃ atthavaṇṇanā – gambhīrapaññanti gambhīrāya paññāya samannāgataṃ.",
  "atk-s0505a:820_1": "Tattha paṭisambhidāyaṃ vuttanayena gambhīrapaññā veditabbā. Vuttañhi tattha “gambhīresu",
  "atk-s0505a:820_2": "khandhesu ñāṇaṃ pavattatīti gambhīrapaññā”tiādi. Nipuṇatthadassinti nipuṇehi khattiyapaṇḍitādīhi",
  "atk-s0505a:820_3": "abhisaṅkhatānaṃ pañhānaṃ atthadassiṃ atthānaṃ vā yāni nipuṇāni kāraṇāni duppaṭivijjhāni",
  "atk-s0505a:820_4": "aññehi tesaṃ dassanena nipuṇatthadassiṃ. Rāgādikiñcanābhāvena akiñcanaṃ. Duvidhe",
  "atk-s0505a:820_5": "kāme tividhe ce bhave alagganena kāmabhave asattaṃ. Khandhādibhedesu sabbārammaṇesu",
  "atk-s0505a:820_6": "chandarāgabandhanābhāvena sabbadhi vippamuttaṃ. Dibbe pathe kamamānanti aṭṭhasamāpattibhede",
  "atk-s0505a:820_7": "dibbe pathe samāpajjanavasena caṅkamantaṃ. Tattha kiñcāpi na tāya velāya bhagavā",
  "atk-s0505a:820_8": "dibbe pathe kamati, apica kho pubbe kamanaṃ upādāya kamanasattisabbhāvena tattha",
  "atk-s0505a:820_9": "laddhavasībhāvatāya evaṃ vuccati. Atha vā ye te visuddhidevā arahanto, tesaṃ pathe",
  "atk-s0505a:820_10": "santavihāre kamanenāpetaṃ vuttaṃ. Mahantānaṃ guṇānaṃ esanena mahesiṃ.",
  "atk-s0505a:821_0": "179. Dutiyagāthāya aparena pariyāyena thuti āraddhāti katvā puna nipuṇatthadassiggahaṇaṃ",
  "atk-s0505a:821_1": "nidasseti. Atha vā nipuṇatthe dassetāranti attho. Paññādadanti paññāpaṭilābhasaṃvattanikāya",
  "atk-s0505a:821_2": "paṭipattiyā kathanena paññādāyakaṃ. Kāmālaye asattanti yvāyaṃkāmesu taṇhādiṭṭhivasena",
  "atk-s0505a:821_3": "duvidho ālayo, tattha asattaṃ. Sabbavidunti sabbadhammaviduṃ, sabbaññunti vuttaṃ",
  "atk-s0505a:821_4": "hoti. Sumedhanti tassa sabbaññubhāvassa maggabhūtāya pāramīpaññāsaṅkhātāya medhāya",
  "atk-s0505a:821_5": "samannāgataṃ. Ariye patheti aṭṭhaṅgike magge, phalasamāpattiyaṃ vā. Kamamānanti paññāya",
  "atk-s0505a:821_6": "ajjhogāhamānaṃ maggalakkhaṇaṃ ñatvā desanato, pavisamānaṃ vā khaṇe khaṇe phalasamāpattisamāpajjanato,",
  "atk-s0505a:821_7": "catubbidhamaggabhāvanāsaṅkhātāya kamanasattiyā kamitapubbaṃ vā.",
  "atk-s0505a:822_0": "180. Sudiṭṭhaṃ vata no ajjāti. Ajja amhehi sundaraṃ diṭṭhaṃ, ajja vā amhākaṃ sundaraṃ",
  "atk-s0505a:822_1": "diṭṭhaṃ, dassananti attho. Suppabhātaṃ suhuṭṭhitanti ajja amhākaṃ suṭṭhu pabhātaṃ",
  "atk-s0505a:822_2": "sobhanaṃ vā pabhātaṃ ahosi. Ajja ca no sundaraṃ uṭṭhitaṃ ahosi, anuparodhena sayanato",
  "atk-s0505a:822_3": "uṭṭhitaṃ. Kiṃ kāraṇaṃ? Yaṃ addasāma sambuddhaṃ, yasmā sambuddhaṃ addasāmāti attano",
  "atk-s0505a:822_4": "lābhasampattiṃ ārabbha pāmojjaṃ pavedeti.",
  "atk-s0505a:823_0": "181. Iddhimantoti kammavipākajiddhiyā samannāgatā. Yasassinoti lābhaggaparivāraggasampannā.",
  "atk-s0505a:823_1": "Saraṇaṃ yantīti kiñcāpi maggeneva gatā, tathāpi sotāpannabhāvaparidīpanatthaṃ pasādadassanatthañca vācaṃ bhindati.",
  "atk-s0505a:824_0": "182. Gāmā gāmanti devagāmā devagāmaṃ. Nagā naganti devapabbatā devapabbataṃ. Namassamānā",
  "atk-s0505a:824_1": "sambuddhaṃ, dhammassa ca sudhammatanti “sammāsambuddho vata bhagavā, svākkhāto vata",
  "atk-s0505a:824_2": "bhagavato dhammo”tiādinā nayena buddhasubodhitañca dhammasudhammatañca. “Suppaṭipanno",
  "atk-s0505a:824_3": "vata bhagavato sāvakasaṅgho”tiādinā saṅgha-suppaṭipattiñca abhitthavitvā abhitthavitvā",
  "atk-s0505a:824_4": "namassamānā dhammaghosakā hutvā vicarissāmāti vuttaṃ hoti. Sesamettha uttānatthamevāti.",
  "atk-s0505a:825": "Paramatthajotikāya khuddaka-aṭṭhakathāya",
  "atk-s0505a:826": "Suttanipāta-aṭṭhakathāya hemavatasuttavaṇṇanā niṭṭhitā.",
  "atk-s0505a:827": "10. Āḷavakasuttavaṇṇanā",
  "atk-s0505a:828_0": "Evaṃ me sutanti āḷavakasuttaṃ. Kā uppatti? Atthavaṇṇanānayenevassa uppatti āvibhavissati.",
  "atk-s0505a:828_1": "Atthavaṇṇanāya ca “evaṃ me sutaṃ, ekaṃ samayaṃ bhagavā”ti etaṃ vuttatthameva. Āḷaviyaṃ",
  "atk-s0505a:828_2": "viharati āḷavakassa yakkhassa bhavaneti ettha pana kā āḷavī, kasmā ca bhagavā tassa",
  "atk-s0505a:828_3": "yakkhassa bhavane viharatīti? Vuccate – āḷavīti raṭṭhampi nagarampi vuccati, tadubhayampi",
  "atk-s0505a:828_4": "idha vaṭṭati. Āḷavīnagarassa hi samīpe viharantopi “āḷaviyaṃ viharatī”ti vuccati.",
  "atk-s0505a:828_5": "Tassa ca nagarassa samīpe avidūre gāvutamatte taṃ bhavanaṃ, āḷavīraṭṭhe viharantopi",
  "atk-s0505a:828_6": "“āḷaviyaṃ viharatī”ti vuccati, āḷavīraṭṭhe cetaṃ bhavanaṃ.",
  "atk-s0505a:829_0": "Yasmā pana āḷavako rājā vividhanāṭakūpabhogaṃ chaḍḍetvā corapaṭibāhanatthaṃ paṭirājanisedhanatthaṃ",
  "atk-s0505a:829_1": "byāyāmakaraṇatthañca sattame sattame divase migavaṃ gacchanto ekadivasaṃ balakāyena",
  "atk-s0505a:829_2": "saddhiṃ katikaṃ akāsi – “yassa passena migo palāyati, tasseva so bhāro”ti. Atha tasseva",
  "atk-s0505a:829_3": "passena migo palāyi, javasampanno rājā dhanuṃ gahetvā pattikova tiyojanaṃ taṃ migaṃ",
  "atk-s0505a:829_4": "anubandhi. Eṇimigā ca tiyojanavegā eva honti. Atha parikkhīṇajavaṃ taṃ migaṃ udakaṃ",
  "atk-s0505a:829_5": "pavisitvā, ṭhitaṃ vadhitvā, dvidhā chetvā, anatthikopi maṃsena “nāsakkhi migaṃ gahetu”nti",
  "atk-s0505a:829_6": "apavādamocanatthaṃ kājenādāya āgacchanto nagarassāvidūre bahalapattapalāsaṃ mahānigrodhaṃ",
  "atk-s0505a:829_7": "disvā parissamavinodanatthaṃ tassa mūlamupagato. Tasmiñca nigrodhe āḷavako yakkho",
  "atk-s0505a:829_8": "mahārājasantikā varaṃ labhitvā majjhanhikasamaye tassa rukkhassa chāyāya phuṭṭhokāsaṃ",
  "atk-s0505a:829_9": "paviṭṭhe pāṇino khādanto paṭivasati. So taṃ disvā khādituṃ upagato. Atha rājā tena",
  "atk-s0505a:829_10": "saddhiṃ katikaṃ akāsi – “muñca maṃ, ahaṃ te divase divase manussañca thālipākañca",
  "atk-s0505a:829_11": "pesessāmī”ti. Yakkho “tvaṃ rājūpabhogena pamatto sammussasi, ahaṃ pana bhavanaṃ anupagatañca",
  "atk-s0505a:829_12": "ananuññātañca khādituṃ na labhāmi, svāhaṃ bhavantampi jīyeyya”nti na muñci. Rājā",
  "atk-s0505a:829_13": "“yaṃ divasaṃ na pesemi, taṃ divasaṃ maṃ gahetvā khādāhī”ti attānaṃ anujānitvā tena",
  "atk-s0505a:829_14": "mutto nagarābhimukho agamāsi.",
  "atk-s0505a:830_0": "Balakāyo magge khandhāvāraṃ bandhitvā ṭhito rājānaṃ disvā – “kiṃ, mahārāja, ayasamattabhayā",
  "atk-s0505a:830_1": "evaṃ kilantosī”ti vadanto paccuggantvā paṭiggahesi. Rājā taṃ pavattiṃ anārocetvā",
  "atk-s0505a:830_2": "nagaraṃ gantvā, katapātarāso nagaraguttikaṃ āmantetvā etamatthaṃ ārocesi. Nagaraguttiko",
  "atk-s0505a:830_3": "– “kiṃ, deva, kālaparicchedo kato”ti āha. Rājā “na kato, bhaṇe”ti āha. “Duṭṭhu kataṃ,",
  "atk-s0505a:830_4": "deva, amanussā hi paricchinnamattameva labhanti, aparicchinne pana janapadassa ābādho",
  "atk-s0505a:830_5": "bhavissati. Hotu, deva, kiñcāpi evamakāsi, appossukko tvaṃ rajjasukhaṃ anubhohi,",
  "atk-s0505a:830_6": "ahamettha kātabbaṃ karissāmī”ti. So kālasseva vuṭṭhāya bandhanāgāraṃ gantvā ye ye",
  "atk-s0505a:830_7": "vajjhā honti, te te sandhāya – “yo jīvitatthiko hoti, so nikkhamatū”ti bhaṇati. Yo",
  "atk-s0505a:830_8": "paṭhamaṃ nikkhamati taṃ gehaṃ netvā, nhāpetvā, bhojetvā ca, “imaṃ thālipākaṃ yakkhassa",
  "atk-s0505a:830_9": "dehī”ti peseti. Taṃ rukkhamūlaṃ paviṭṭhamattaṃyeva yakkho bheravaṃ attabhāvaṃ nimminitvā",
  "atk-s0505a:830_10": "mūlakandaṃ viya khādati. Yakkhānubhāvena kira manussānaṃ kesādīni upādāya sakalasarīraṃ",
  "atk-s0505a:830_11": "navanītapiṇḍo viya hoti. Yakkhassa bhattaṃ gāhāpettuṃ gatapurisā taṃ disvā bhītā",
  "atk-s0505a:830_12": "yathāmittaṃ ārocesuṃ. Tato pabhuti “rājā core gahetvā yakkhassa detī”ti manussā corakammato",
  "atk-s0505a:830_13": "paṭiviratā. Tato aparena samayena navacorānaṃ abhāvena purāṇacorānañca parikkhayena",
  "atk-s0505a:830_14": "bandhanāgārāni suññāni ahesuṃ.",
  "atk-s0505a:831_0": "Atha nagaraguttiko rañño ārocesi. Rājā attano dhanaṃ nagararacchāsu chaḍḍāpesi –",
  "atk-s0505a:831_1": "“appeva nāma koci lobhena gaṇheyyā”ti. Taṃ pādenapi na koci chupi. So core alabhanto",
  "atk-s0505a:831_2": "amaccānaṃ ārocesi. Amaccā “kulapaṭipāṭiyā ekamekaṃ jiṇṇakaṃ pesema, so pakatiyāpi",
  "atk-s0505a:831_3": "maccumukhe vattatī”ti āhaṃsu. Rājā “‘amhākaṃ pitaraṃ, amhākaṃ pitāmahaṃ pesetī’ti",
  "atk-s0505a:831_4": "manussā khobhaṃ karissanti, mā vo etaṃ ruccī”ti nivāresi. “Tena hi, deva, dārakaṃ",
  "atk-s0505a:831_5": "pesema uttānaseyyakaṃ, tathāvidhassa hi ‘mātā me pitā me’ti sineho natthī”ti āhaṃsu.",
  "atk-s0505a:831_6": "Rājā anujāni. Te tathā akaṃsu. Nagare dārakamātaro ca dārake gahetvā gabbhiniyo ca",
  "atk-s0505a:831_7": "palāyitvā parajanapade dārake saṃvaḍḍhetvā ānenti. Evaṃ sabbānipi dvādasa vassāni gatāni.",
  "atk-s0505a:832_0": "Tato ekadivasaṃ sakalanagaraṃ vicinitvā ekampi dārakaṃ alabhitvā rañño ārocesuṃ –",
  "atk-s0505a:832_1": "“natthi, deva, nagare dārako ṭhapetvā antepure tava puttaṃ āḷavakakumāra”nti. Rājā",
  "atk-s0505a:832_2": "“yathā mama putto piyo, evaṃ sabbalokassa, attanā pana piyataraṃ natthi, gacchatha,",
  "atk-s0505a:832_3": "tampi datvā mama jīvitaṃ rakkhathā”ti āha. Tena ca samayena āḷavakakumārassa mātā",
  "atk-s0505a:832_4": "puttaṃ nhāpetvā, maṇḍetvā, dukūlacumbaṭake katvā, aṅke sayāpetvā, nisinnā hoti. Rājapurisā",
  "atk-s0505a:832_5": "rañño āṇāya tattha gantvā vippalapantiyā tassā soḷasannañca itthisahassānaṃ saddhiṃ",
  "atk-s0505a:832_6": "dhātiyā taṃ ādāya pakkamiṃsu “sve yakkhabhakkho bhavissatī”ti. Taṃ divasañca bhagavā",
  "atk-s0505a:832_7": "paccūsasamaye paccuṭṭhāya jetavanamahāvihāre gandhakuṭiyaṃ mahākaruṇāsamāpattiṃ samāpajjitvā",
  "atk-s0505a:832_8": "puna buddhacakkhunā lokaṃ volokento addasa āḷavakassa kumārassa anāgāmiphaluppattiyā",
  "atk-s0505a:832_9": "upanissayaṃ, yakkhassa ca sotāpattiphaluppattiyā upanissayaṃ desanāpariyosāne ca",
  "atk-s0505a:832_10": "caturāsītiyā pāṇasahassānaṃ dhammacakkhupaṭilābhassāti. Tasmā vibhātāya rattiyā purebhattakiccaṃ",
  "atk-s0505a:832_11": "katvā aniṭṭhitapacchābhattakiccova kāḷapakkhauposathadivase vattamāne oggate sūriye",
  "atk-s0505a:832_12": "ekakova adutiyo pattacīvaramādāya pādagamaneneva sāvatthito tiṃsa yojanāni gantvā",
  "atk-s0505a:832_13": "tassa yakkhassa bhavanaṃ pāvisi. Tena vuttaṃ “āḷavakassa yakkhassa bhavane”ti.",
  "atk-s0505a:833_0": "Kiṃ pana bhagavā yasmiṃ nigrodhe āḷavakassa bhavanaṃ, tassa mūle vihāsi, udāhu bhavaneyevāti?",
  "atk-s0505a:833_1": "Vuccate – bhavaneyeva. Yatheva hi yakkhā attano bhavanaṃ passanti, tathā bhagavāpi.",
  "atk-s0505a:833_2": "So tattha gantvā bhavanadvāre aṭṭhāsi. Tadā āḷavako himavante yakkhasamāgamaṃ gato",
  "atk-s0505a:833_3": "hoti. Tato āḷavakassa dvārapālo gadrabho nāma yakkho bhagavantaṃ upasaṅkamitvā, vanditvā",
  "atk-s0505a:833_4": "– “kiṃ, bhante, bhagavā vikāle āgato”ti āha. “Āma, gadrabha, āgatomhi. Sace te agaru,",
  "atk-s0505a:833_5": "vihareyyāmekarattiṃ āḷavakassa bhavane”ti. “Na me, bhante, garu, apica kho so yakkho",
  "atk-s0505a:833_6": "kakkhaḷo pharuso, mātāpitūnampi abhivādanādīni na karoti, mā rucci bhagavato idha",
  "atk-s0505a:833_7": "vāso”ti. “Jānāmi, gadrabha, tassa kakkhaḷattaṃ, na koci mamantarāyo bhavissati, sace",
  "atk-s0505a:833_8": "te agaru, vihareyyāmekaratti”nti.",
  "atk-s0505a:834_0": "Dutiyampi gadrabho yakkho bhagavantaṃ etadavoca – “aggitattakapālasadiso, bhante,",
  "atk-s0505a:834_1": "āḷavako, ‘mātāpitaro’ti vā ‘samaṇabrāhmaṇā’ti vā ‘dhammo’ti vā na jānāti, idhāgatānaṃ",
  "atk-s0505a:834_2": "cittakkhepampi karoti, hadayampi phāleti, pādepi gahetvā parasamudde vā paracakkavāḷe",
  "atk-s0505a:834_3": "vā khipatī”ti. Dutiyampi bhagavā āha – “jānāmi, gadrabha, sace te agaru, vihareyyāmekaratti”nti.",
  "atk-s0505a:834_4": "Tatiyampi gadrabho yakkho bhagavantaṃ etadavoca – “aggitattakapālasadiso, bhante,",
  "atk-s0505a:834_5": "āḷavako, ‘mātāpitaro’ti vā ‘samaṇabrāhmaṇā’ti vā ‘dhammo’ti vā na jānāti, idhāgatānaṃ",
  "atk-s0505a:834_6": "cittakkhepampi karoti, hadayampi phāleti, pādepi gahetvā parasamudde vā paracakkavāḷe",
  "atk-s0505a:834_7": "vā khipatī”ti. Tatiyampi bhagavā āha – “jānāmi, gadrabha, sace te agaru, vihareyyāmekaratti”nti.",
  "atk-s0505a:834_8": "“Na me, bhante, garu, apica kho so yakkho attano anārocetvā anujānantaṃ maṃ jīvitā",
  "atk-s0505a:834_9": "voropeyya, ārocemi, bhante, tassā”ti. “Yathāsukhaṃ, gadrabha, ārocehī”ti. “Tena hi,",
  "atk-s0505a:834_10": "bhante, tvameva jānāhī”ti bhagavantaṃ abhivādetvā himavantābhimukho pakkāmi. Bhavanadvārampi",
  "atk-s0505a:834_11": "sayameva bhagavato vivaramadāsi. Bhagavā antobhavanaṃ pavisitvā yattha abhilakkhitesu",
  "atk-s0505a:834_12": "maṅgaladivasādīsu nisīditvā āḷavako siriṃ anubhoti, tasmiṃyeva dibbaratanapallaṅke",
  "atk-s0505a:834_13": "nisīditvā suvaṇṇābhaṃ muñci. Taṃ disvā yakkhassa itthiyo āgantvā, bhagavantaṃ vanditvā,",
  "atk-s0505a:834_14": "samparivāretvā nisīdiṃsu. Bhagavā “pubbe tumhe dānaṃ datvā, sīlaṃ samādiyitvā, pūjaneyyaṃ",
  "atk-s0505a:834_15": "pūjetvā, imaṃ sampattiṃ pattā, idānipi tatheva karotha, mā aññamaññaṃ issāmacchariyābhibhūtā",
  "atk-s0505a:834_16": "viharathā”tiādinā nayena tāsaṃ pakiṇṇakadhammakathaṃ kathesi. Tā ca bhagavato madhuranigghosaṃ",
  "atk-s0505a:834_17": "sutvā, sādhukārasahassāni datvā, bhagavantaṃ parivāretvā nisīdiṃsuyeva. Gadrabhopi",
  "atk-s0505a:834_18": "himavantaṃ gantvā āḷavakassa ārocesi – “yagghe, mārisa, jāneyyāsi, vimāne te bhagavā",
  "atk-s0505a:834_19": "nisinno”ti. So gadrabhassa saññamakāsi “tuṇhī hohi, gantvā kattabbaṃ karissāmī”ti.",
  "atk-s0505a:834_20": "Purisamānena kira lajjito ahosi, tasmā “mā koci parisamajjhe suṇeyyā”ti vāresi.",
  "atk-s0505a:835_0": "Tadā sātāgirahemavatā bhagavantaṃ jetavaneyeva vanditvā “yakkhasamāgamaṃ gamissāmā”ti",
  "atk-s0505a:835_1": "saparivārā nānāyānehi ākāsena gacchanti. Ākāse ca yakkhānaṃ na sabbattha maggo atthi,",
  "atk-s0505a:835_2": "ākāsaṭṭhāni vimānāni pariharitvā maggaṭṭhāneneva maggo hoti. Āḷavakassa pana vimānaṃ",
  "atk-s0505a:835_3": "bhūmaṭṭhaṃ suguttaṃ pākāraparikkhittaṃ susaṃvihitadvāraṭṭālakagopuraṃ, upari kaṃsajālasañchannaṃ",
  "atk-s0505a:835_4": "mañjūsasadisaṃ tiyojanaṃ ubbedhena. Tassa upari maggo hoti. Te taṃ padesamāgamma",
  "atk-s0505a:835_5": "gantuṃ asamatthā ahesuṃ. Buddhānañhi nisinnokāsassa uparibhāgena yāva bhavaggā, tāva",
  "atk-s0505a:835_6": "koci gantuṃ asamattho. Te “kimida”nti āvajjetvā bhagavantaṃ disvā ākāse khittaleḍḍu",
  "atk-s0505a:835_7": "viya oruyha vanditvā, dhammaṃ sutvā, padakkhiṇaṃ katvā “yakkhasamāgamaṃ gacchāma",
  "atk-s0505a:835_8": "bhagavā”ti tīṇi vatthūni pasaṃsantā yakkhasamāgamaṃ agamaṃsu. Āḷavako te disvā “idha",
  "atk-s0505a:835_9": "nisīdathā”ti paṭikkamma okāsamadāsi. Te āḷavakassa nivedesuṃ “lābhā te, āḷavaka,",
  "atk-s0505a:835_10": "yassa te bhavane bhagavā viharati, gacchāvuso bhagavantaṃ payirupāsassū”ti. Evaṃ",
  "atk-s0505a:835_11": "bhagavā bhavaneyeva vihāsi, na yasmiṃ nigrodhe āḷavakassa bhavanaṃ, tassa mūleti.",
  "atk-s0505a:835_12": "Tena vuttaṃ “ekaṃ samayaṃ bhagavā āḷaviyaṃ viharati āḷavakassa yakkhassa bhavane”ti.",
  "atk-s0505a:836_0": "Atha kho āḷavako…pe… bhagavantaṃ etadavoca “nikkhama samaṇā”ti. “Kasmā panāyaṃ etadavocā”ti?",
  "atk-s0505a:836_1": "Vuccate – rosetukāmatāya. Tatrevaṃ ādito pabhuti sambandho veditabbo – ayañhi yasmā",
  "atk-s0505a:836_2": "assaddhassa saddhākathā dukkathā hoti dussīlādīnaṃ sīlādikathā viya, tasmā tesaṃ",
  "atk-s0505a:836_3": "yakkhānaṃ santikā bhagavato pasaṃsaṃ sutvā eva aggimhi pakkhittaloṇasakkharā viya",
  "atk-s0505a:836_4": "abbhantarakopena taṭataṭāyamānahadayo hutvā “ko so bhagavā nāma, yo mama bhavanaṃ",
  "atk-s0505a:836_5": "paviṭṭho”ti āha. Te āhaṃsu – “na tvaṃ, āvuso, jānāsi bhagavantaṃ amhākaṃ satthāraṃ,",
  "atk-s0505a:836_6": "yo tusitabhavane ṭhito pañca mahāvilokanāni viloketvā”tiādinā nayena yāva dhammacakkappavattanaṃ",
  "atk-s0505a:836_7": "kathentā paṭisandhiādinā dvattiṃsa pubbanimittāni vatvā “imānipi tvaṃ, āvuso, acchariyāni",
  "atk-s0505a:836_8": "nāddasā”ti codesuṃ. So disvāpi kodhavasena “nāddasa”nti āha. Āvuso āḷavaka passeyyāsi",
  "atk-s0505a:836_9": "vā tvaṃ, na vā, ko tayā attho passatā vā apassatā vā, kiṃ tvaṃ karissasi amhākaṃ",
  "atk-s0505a:836_10": "satthuno, yo tvaṃ taṃ upanidhāya calakkakudhamahāusabhasamīpe tadahujātavacchako",
  "atk-s0505a:836_11": "viya, tidhāpabhinnamattavāraṇasamīpe bhiṅkapotako viya, bhāsuravilambakesaraupasobhitakkhandhassa",
  "atk-s0505a:836_12": "migarañño samīpe jarasiṅgālo viya, diyaḍḍhayojanasatappavaḍḍhakāyasupaṇṇarājasamīpe",
  "atk-s0505a:836_13": "chinnapakkhakākapotako viya khāyasi, gaccha yaṃ te karaṇīyaṃ, taṃ karohīti. Evaṃ",
  "atk-s0505a:836_14": "vutte kuddho āḷavako uṭṭhahitvā manosilātale vāmapādena ṭhatvā “passatha dāni tumhākaṃ",
  "atk-s0505a:836_15": "vā satthā mahānubhāvo, ahaṃ vā”ti dakkhiṇapādena saṭṭhiyojanamattaṃ kelāsapabbatakūṭaṃ",
  "atk-s0505a:836_16": "akkami, taṃ ayokūṭapahaṭo niddhantaayopiṇḍo viya papaṭikāyo muñci. So tatra ṭhatvā",
  "atk-s0505a:836_17": "“ahaṃ āḷavako”ti ghosesi, sakalajambudīpaṃ saddo phari.",
  "atk-s0505a:837_0": "Cattāro kira saddā sakalajambudīpe suyyiṃsu – yañca puṇṇako yakkhasenāpati dhanañcayakorabyarājānaṃ",
  "atk-s0505a:837_1": "jūte jinitvā apphoṭetvā “ahaṃ jini”nti ugghosesi, yañca sakko devānamindo kassapassa",
  "atk-s0505a:837_2": "bhagavato sāsane parihāyamāne vissakammaṃ devaputtaṃ sunakhaṃ kāretvā “ahaṃ pāpabhikkhū",
  "atk-s0505a:837_3": "ca pāpabhikkhuniyo ca upāsake ca upāsikāyo ca sabbeva adhammavādino khādāmī”ti ugghosāpesi,",
  "atk-s0505a:837_4": "yañca kusajātake pabhāvatihetu sattahi rājūhi nagare uparuddhe pabhāvatiṃ attanā",
  "atk-s0505a:837_5": "saha hatthikkhandhaṃ āropetvā nagarā nikkhamma “ahaṃ sīhassarakusamahārājā”ti mahāpuriso",
  "atk-s0505a:837_6": "ugghosesi, yañca āḷavako kelāsamuddhani ṭhatvā “ahaṃ āḷavako”ti. Tadā hi sakalajambudīpe",
  "atk-s0505a:837_7": "dvāre dvāre ṭhatvā ugghositasadisaṃ ahosi, tiyojanasahassavitthato ca himavāpi saṅkampi",
  "atk-s0505a:837_8": "yakkhassa ānubhāvena.",
  "atk-s0505a:838_0": "So vātamaṇḍalaṃ samuṭṭhāpesi – “eteneva samaṇaṃ palāpessāmī”ti. Te puratthimādibhedā",
  "atk-s0505a:838_1": "vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā",
  "atk-s0505a:838_2": "vanagaccharukkhādīni ummūletvā āḷavīnagaraṃ pakkhantā jiṇṇahatthisālādīni cuṇṇentā",
  "atk-s0505a:838_3": "chadaniṭṭhakā ākāse bhamentā. Bhagavā “mā kassaci uparodho hotū”ti adhiṭṭhāsi. Te",
  "atk-s0505a:838_4": "vātā dasabalaṃ patvā cīvarakaṇṇamattampi cāletuṃ nāsakkhiṃsu. Tato mahāvassaṃ samuṭṭhāpesi",
  "atk-s0505a:838_5": "“udakena ajjhottharitvā samaṇaṃ māressāmī”ti. Tassānubhāvena uparūpari satapaṭalasahassapaṭalādibhedā",
  "atk-s0505a:838_6": "valāhakā uṭṭhahitvā vassiṃsu, vuṭṭhidhārāvegena pathavī chiddā ahosi, vanarukkhādīnaṃ",
  "atk-s0505a:838_7": "upari mahogho āgantvā dasabalassa cīvare ussāvabindumattampi temetuṃ nāsakkhi. Tato",
  "atk-s0505a:838_8": "pāsāṇavassaṃ samuṭṭhāpesi, mahantāni mahantāni pabbatakūṭāni dhūmāyantāni pajjalantāni",
  "atk-s0505a:838_9": "ākāsenāgantvā dasabalaṃ patvā dibbamālāguḷāni sampajjiṃsu. Tato paharaṇavassaṃ samuṭṭhāpesi,",
  "atk-s0505a:838_10": "ekatodhārāubhatodhārā asisattikhurappādayo dhūmāyantā pajjalantā ākāsenāgantvā dasabalaṃ",
  "atk-s0505a:838_11": "patvā dibbapupphāni ahesuṃ. Tato aṅgāravassaṃ samuṭṭhāpesi, kiṃsukavaṇṇā aṅgārā ākāsenāgantvā",
  "atk-s0505a:838_12": "dasabalassa pādamūle dibbapupphāni hutvā vikiriṃsu. Tato kukkulavassaṃ samuṭṭhāpesi,",
  "atk-s0505a:838_13": "accuṇho kukkulo ākāsenāgantvā dasabalassa pādamūle candanacuṇṇaṃ hutvā nipati. Tato",
  "atk-s0505a:838_14": "vālukāvassaṃ samuṭṭhāpesi, atisukhumā vālukā dhūmāyantā pajjalantā ākāsenāgantvā",
  "atk-s0505a:838_15": "dasabalassa pādamūle dibbapupphāni hutvā nipatiṃsu. Tato kalalavassaṃ samuṭṭhāpesi,",
  "atk-s0505a:838_16": "taṃ kalalavassaṃ dhūmāyantaṃ pajjalantaṃ ākāsenāgantvā dasabalassa pādamūle dibbagandhaṃ",
  "atk-s0505a:838_17": "hutvā nipati. Tato andhakāraṃ samuṭṭhāpesi “bhiṃsetvā samaṇaṃ palāpessāmī”ti. Taṃ",
  "atk-s0505a:838_18": "caturaṅgasamannāgatandhakārasadisaṃ hutvā dasabalaṃ patvā sūriyappabhāvihatamivandhakāraṃ antaradhāyi.",
  "atk-s0505a:839_0": "Evaṃ yakkho imāhi navahi vātavassapāsāṇapaharaṇaṅgārakukkulavālukakalalandhakāravuṭṭhīhi",
  "atk-s0505a:839_1": "bhagavantaṃ palāpetuṃ asakkonto nānāvidhapaharaṇahatthāya anekappakārarūpabhūtagaṇasamākulāya",
  "atk-s0505a:839_2": "caturaṅginiyā senāya sayameva bhagavantaṃ abhigato. Te bhūtagaṇā anekappakāre vikāre",
  "atk-s0505a:839_3": "katvā “gaṇhatha hanathā”ti bhagavato upari āgacchantā viya honti, apica te niddhantalohapiṇḍaṃ",
  "atk-s0505a:839_4": "viya makkhikā, bhagavantaṃ allīyituṃ asamatthā evaṃ ahesuṃ. Evaṃ santepi yathā bodhimaṇḍe",
  "atk-s0505a:839_5": "māro āgatavelāyameva nivatto, tathā anivattitvā upaḍḍharattimattaṃ byākulamakaṃsu.",
  "atk-s0505a:839_6": "Evaṃ upaḍḍharattimattaṃ anekappakāravibhiṃsanadassanenapi bhagavantaṃ cāletumasakkonto",
  "atk-s0505a:839_7": "āḷavako cintesi – “yaṃnūnāhaṃ kenaci ajeyyaṃ dussāvudhaṃ muñceyya”nti.",
  "atk-s0505a:840_0": "Cattāri kira āvudhāni loke seṭṭhāni – sakkassa vajirāvudhaṃ, vessavaṇassa gadāvudhaṃ,",
  "atk-s0505a:840_1": "yamassa nayanāvudhaṃ, āḷavakassa dussāvudhanti. Yadi hi sakko kuddho vajirāvudhaṃ",
  "atk-s0505a:840_2": "sinerumatthake pahareyya aṭṭhasaṭṭhisahassādhikayojanasatasahassaṃ sineruṃ vinivijjhitvā",
  "atk-s0505a:840_3": "heṭṭhato gaccheyya. Vessavaṇassa puthujjanakāle vissajjitagadā bahūnaṃ yakkhasahassānaṃ",
  "atk-s0505a:840_4": "sīsaṃ pātetvā puna hatthapāsaṃ āgantvā tiṭṭhati. Yamena kuddhena nayanāvudhena olokitamatte",
  "atk-s0505a:840_5": "anekāni kumbhaṇḍasahassāni tattakapāle tilā viya vipphurantāni vinassanti. Āḷavako",
  "atk-s0505a:840_6": "kuddho sace ākāse dussāvudhaṃ muñceyya, dvādasa vassāni devo na vasseyya. Sace pathaviyaṃ",
  "atk-s0505a:840_7": "muñceyya, sabbarukkhatiṇādīni sussitvā dvādasavassantaraṃ na puna ruheyyuṃ. Sace",
  "atk-s0505a:840_8": "samudde muñceyya, tattakapāle udakabindu viya sabbamudakaṃ susseyya. Sace sinerusadisepi",
  "atk-s0505a:840_9": "pabbate muñceyya, khaṇḍākhaṇḍaṃ hutvā vikireyya. So evaṃ mahānubhāvaṃ dussāvudhaṃ",
  "atk-s0505a:840_10": "uttarīyakataṃ muñcitvā aggahesi. Yebhuyyena dasasahassilokadhātudevatā vegena sannipatiṃsu",
  "atk-s0505a:840_11": "– “ajja bhagavā āḷavakaṃ damessati, tattha dhammaṃ sossāmā”ti. Yuddhadassanakāmāpi",
  "atk-s0505a:840_12": "devatā sannipatiṃsu. Evaṃ sakalampi ākāsaṃ devatāhi puripuṇṇamahosi.",
  "atk-s0505a:841_0": "Atha āḷavako bhagavato samīpe uparūpari vicaritvā vatthāvudhaṃ muñci. Taṃ asanivicakkaṃ",
  "atk-s0505a:841_1": "viya ākāse bheravasaddaṃ karontaṃ dhūmāyantaṃ pajjalantaṃ bhagavantaṃ patvā yakkhassa",
  "atk-s0505a:841_2": "mānamaddanatthaṃ pādamuñchanacoḷakaṃ hutvā pādamūle nipati. Āḷavako taṃ disvā chinnavisāṇo",
  "atk-s0505a:841_3": "viya usabho, uddhaṭadāṭho viya sappo, nittejo nimmado nipatitamānaddhajo hutvā cintesi",
  "atk-s0505a:841_4": "– “dussāvudhampi samaṇaṃ nabhibhosi, kiṃ nu kho kāraṇa”nti? Idaṃ kāraṇaṃ, mettāvihārayutto",
  "atk-s0505a:841_5": "samaṇo, handa naṃ rosetvā mettāya viyojemīti. Iminā sambandhenetaṃ vuttaṃ – “atha",
  "atk-s0505a:841_6": "kho āḷavako yakkho yena bhagavā…pe… nikkhama samaṇā”ti. Tatrāyamadhippāyo – kasmā",
  "atk-s0505a:841_7": "mayā ananuññāto mama bhavanaṃ pavisitvā gharasāmiko viya itthāgārassa majjhe nisinnosi,",
  "atk-s0505a:841_8": "nanu ayuttametaṃ samaṇassa yadidaṃ adinnapaṭibhogo itthisaṃsaggo ca, tasmā yadi tvaṃ",
  "atk-s0505a:841_9": "samaṇadhamme ṭhito, nikkhama samaṇāti. Eke pana “etāni aññāni ca pharusavacanāni",
  "atk-s0505a:841_10": "vatvā evāyaṃ etadavocā”ti bhaṇanti.",
  "atk-s0505a:842_0": "Atha bhagavā “yasmā thaddho paṭithaddhabhāvena vinetuṃ na sakkā, so hi paṭithaddhabhāve",
  "atk-s0505a:842_1": "kariyamāne seyyathāpi caṇḍassa kukkurassa nāsāya pittaṃ bhindeyya, so bhiyyoso mattāya",
  "atk-s0505a:842_2": "caṇḍataro assa, evaṃ thaddhataro hoti, mudunā pana so sakkā vinetu”nti ñatvā “sādhāvuso”ti",
  "atk-s0505a:842_3": "piyavacanena tassa vacanaṃ sampaṭicchitvā nikkhami. Tena vuttaṃ “sādhāvusoti bhagavā nikkhamī”ti.",
  "atk-s0505a:843_0": "Tato āḷavako “suvaco vatāyaṃ samaṇo ekavacaneneva nikkhanto, evaṃ nāma nikkhametuṃ",
  "atk-s0505a:843_1": "sukhaṃ samaṇaṃ akāraṇenevāhaṃ sakalarattiṃ yuddhena abbhuyyāsi”nti muducitto hutvā",
  "atk-s0505a:843_2": "puna cintesi “idānipi na sakkā jānituṃ, kiṃ nu kho suvacatāya nikkhanto, udāhu kodhena,",
  "atk-s0505a:843_3": "handa naṃ vīmaṃsāmī”ti. Tato “pavisa samaṇā”ti āha. Atha “suvaco”ti mudubhūtacittavavatthānakaraṇatthaṃ",
  "atk-s0505a:843_4": "punapi piyavacanaṃ vadanto sādhāvusoti bhagavā pāvisi. Āḷavako punappunaṃ tameva",
  "atk-s0505a:843_5": "suvacabhāvaṃ vīmaṃsanto dutiyampi tatiyampi “nikkhama pavisā”ti āha. Bhagavāpi tathā",
  "atk-s0505a:843_6": "akāsi. Yadi na kareyya, pakatiyāpi thaddhayakkhassa cittaṃ thaddhataraṃ hutvā dhammakathāya",
  "atk-s0505a:843_7": "bhājanaṃ na bhaveyya. Tasmā yathā nāma mātā rodantaṃ puttakaṃ yaṃ so icchati, taṃ",
  "atk-s0505a:843_8": "datvā vā katvā vā saññāpeti, tathā bhagavā kilesarodanena rodantaṃ yakkhaṃ saññāpetuṃ",
  "atk-s0505a:843_9": "yaṃ so bhaṇati, taṃ akāsi. Yathā ca dhātī thaññaṃ apivantaṃ dārakaṃ kiñci datvā upalāḷetvā",
  "atk-s0505a:843_10": "pāyeti, tathā bhagavā yakkhaṃ lokuttaradhammakhīraṃ pāyetuṃ tassa patthitavacanakaraṇena",
  "atk-s0505a:843_11": "upalāḷento evamakāsi. Yathā ca puriso lābumhi catumadhuraṃ pūretukāmo tassabbhantaraṃ",
  "atk-s0505a:843_12": "sodheti, evaṃ bhagavā yakkhassa citte lokuttaracatumadhuraṃ pūretukāmo tassa abbhantare",
  "atk-s0505a:843_13": "kodhamalaṃ sodhetuṃ yāva tatiyaṃ nikkhamanapavesanaṃ akāsi.",
  "atk-s0505a:844_0": "Atha āḷavako “suvaco ayaṃ samaṇo, ‘nikkhamā’ti vutto nikkhamati, ‘pavisā’ti vutto",
  "atk-s0505a:844_1": "pavisati, yaṃnūnāhaṃ imaṃ samaṇaṃ evamevaṃ sakalarattiṃ kilametvā, pāde gahetvā,",
  "atk-s0505a:844_2": "pāragaṅgāya khipeyya”nti pāpakaṃ citaṃ uppādetvā catutthavāraṃ āha – “nikkhama samaṇā”ti.",
  "atk-s0505a:844_3": "Taṃ ñatvā bhagavā “na khvāhaṃ ta”nti āha. “Evaṃ vutte taduttariṃ karaṇīyaṃ pariyesamāno",
  "atk-s0505a:844_4": "pañhaṃ pucchitabbaṃ maññissati, taṃ dhammakathāya mukhaṃ bhavissatī”ti ñatvā “na",
  "atk-s0505a:844_5": "khvāhaṃ ta”nti āha. Tattha naiti paṭikkhepe, khoiti avadhāraṇe. Ahanti attanidassanaṃ,",
  "atk-s0505a:844_6": "nti hetuvacanaṃ. Tenettha “yasmā tvaṃ evaṃ cintesi, tasmā ahaṃ āvuso neva nikkhamissāmi,",
  "atk-s0505a:844_7": "yaṃ te karaṇīyaṃ, taṃ karohī”ti evamattho daṭṭhabbo.",
  "atk-s0505a:845_0": "Tato āḷavako yasmā pubbepi ākāsenāgamanavelāyaṃ “kiṃ nu kho, etaṃ suvaṇṇavimānaṃ,",
  "atk-s0505a:845_1": "udāhu rajatamaṇivimānānaṃ aññataraṃ, handa naṃ passāmā”ti evaṃ attano vimānaṃ āgate",
  "atk-s0505a:845_2": "iddhimante tāpasaparibbājake pañhaṃ pucchitvā vissajjetumasakkonte cittakkhepādīhi",
  "atk-s0505a:845_3": "viheṭheti. Kathaṃ? Amanussā hi bhiṃsanakarūpadassanena vā hadayavatthuparimaddanena",
  "atk-s0505a:845_4": "vāti dvīhākārehi cittakkhepaṃ karonti. Ayaṃ pana yasmā “iddhimanto bhiṃsanakarūpadassanena",
  "atk-s0505a:845_5": "na tasantī”ti ñatvā attano iddhippabhāvena sukhumattabhāvaṃ nimminitvā, tesaṃ anto",
  "atk-s0505a:845_6": "pavisitvā hadayavatthuṃ parimaddati, tato cittasantati na saṇṭhāti, tassā asaṇṭhamānāya",
  "atk-s0505a:845_7": "ummattakā honti khittacittā. Evaṃ khittacittānaṃ etesaṃ urampi phāleti, pādepi ne",
  "atk-s0505a:845_8": "gahetvā pāragaṅgāya khipati “māssu me puna evarūpā bhavanamāgamiṃsū”ti, tasmā te",
  "atk-s0505a:845_9": "pañhe saritvā “yaṃnūnāhaṃ imaṃ samaṇaṃ idāni evaṃ viheṭheyya”nti cintetvā āha “pañhaṃ taṃ samaṇā”tiādi.",
  "atk-s0505a:846_0": "Kuto panassa te pañhāti? Tassa kira mātāpitaro kassapaṃ bhagavantaṃ payirupāsitvā",
  "atk-s0505a:846_1": "aṭṭha pañhe savissajjane uggahesuṃ. Te daharakāle āḷavakaṃ pariyāpuṇāpesuṃ. So kālaccayena",
  "atk-s0505a:846_2": "vissajjanaṃ sammussi. Tato “ime pañhāpi mā vinassantū”ti suvaṇṇapaṭṭe jātihiṅgulakena",
  "atk-s0505a:846_3": "likhāpetvā vimāne nikkhipi. Evamete buddhapañhā buddhavisayā eva honti. Bhagavā taṃ",
  "atk-s0505a:846_4": "sutvā yasmā buddhānaṃ pariccattalābhantarāyo vā jīvitantarāyo vā sabbaññutaññāṇabyāmappabhānaṃ",
  "atk-s0505a:846_5": "paṭighāto vā na sakkā kenaci kātuṃ, tasmā taṃ loke asādhāraṇaṃ buddhānubhāvaṃ dassento",
  "atk-s0505a:846_6": "āha “na khvāhaṃ taṃ, āvuso, passāmi sadevake loke”ti.",
  "atk-s0505a:847_0": "Tattha “sadevakavacanena pañcakāmāvacaradevaggahaṇa”ntiādinā nayena etesaṃ padānaṃ",
  "atk-s0505a:847_1": "atthamattadassanena saṅkhepo vutto, na anusandhiyojanākkamena vitthāro. Svāyaṃ vuccati",
  "atk-s0505a:847_2": "– sadevakavacanena hi ukkaṭṭhaparicchedato sabbadevesu gahitesupi yesaṃ tattha sannipatite",
  "atk-s0505a:847_3": "devagaṇe vimati ahosi “māro mahānubhāvo chakāmāvacarissaro vasavattī paccanīkasāto",
  "atk-s0505a:847_4": "dhammadessī kururakammanto, kiṃ nu kho, sopissa cittakkhepādīni na kareyyā”ti, tesaṃ",
  "atk-s0505a:847_5": "vimatipaṭibāhanatthaṃ “samārake”ti āha. Tato yesaṃ ahosi – “brahmā mahānubhāvo ekaṅguliyā",
  "atk-s0505a:847_6": "ekacakkavāḷasahasse ālokaṃ karoti, dvīhi…pe… dasahi aṅgulīhi dasasu cakkavāḷasahassesu,",
  "atk-s0505a:847_7": "anuttarañca jhānasamāpattisukhaṃ paṭisaṃvedeti, kiṃ sopi na kareyyā”ti, tesaṃ vimatipaṭibāhanatthaṃ",
  "atk-s0505a:847_8": "“sabrahmake”ti āha. Atha yesaṃ ahosi “puthu samaṇabrāhmaṇā sāsanassa paccatthikā",
  "atk-s0505a:847_9": "paccāmittā mantādibalasamannāgatā, kiṃ tepi na kareyyu”nti, tesaṃ vimatipaṭibāhanatthaṃ",
  "atk-s0505a:847_10": "“sassamaṇabrāhmaṇiyā pajāyā”ti āha. Evaṃ ukkaṭṭhaṭṭhānesu kassaci abhāvaṃ dassetvā",
  "atk-s0505a:847_11": "idāni sadevamanussāyāti vacanena sammutideve avasesamanusse ca upādāya ukkaṭṭhaparicchedavaseneva",
  "atk-s0505a:847_12": "sesasattalokepi kassaci abhāvaṃ dassesīti evamettha anusandhiyojanākkamo veditabbo.",
  "atk-s0505a:848_0": "Evaṃ bhagavā tassa bādhanacittaṃ paṭisedhetvā pañhapucchane ussāhaṃ janento āha “apica",
  "atk-s0505a:848_1": "tvaṃ, āvuso, puccha yadākaṅkhasī”ti. Tassattho – puccha, yadi ākaṅkhasi, na me pañhavissajjane",
  "atk-s0505a:848_2": "bhāro atthi. Atha vā “puccha yaṃ ākaṅkhasi, te sabbaṃ vissajjessāmī”ti sabbaññupavāraṇaṃ",
  "atk-s0505a:848_3": "pavāresi asādhāraṇaṃ paccekabuddhaaggasāvakamahāsāvakehi. Te hi “pucchāvuso sutvā",
  "atk-s0505a:848_4": "vedissāmā”ti vadanti. Buddhā pana “pucchāvuso yadākaṅkhasī”ti vā,",
  "atk-s0505a:849": "“Puccha vāsava maṃ pañhaṃ, yaṃ kiñci manasicchasī”ti vā. ;",
  "atk-s0505a:850": "“Bāvarissa ca tuyhaṃ vā, sabbesaṃ sabbasaṃsayaṃ;",
  "atk-s0505a:851": "Katāvakāsā pucchavho, yaṃ kiñci manasicchathā”ti vā. –",
  "atk-s0505a:852_0": "Evamādinā nayena devamanussānaṃ sabbaññupavāraṇaṃ pavārenti. Anacchariyañcetaṃ, yaṃ",
  "atk-s0505a:852_1": "bhagavā buddhabhūmiṃ patvā evaṃ pavāraṇaṃ pavāreyya, yo bodhisattabhūmiyaṃ padesañāṇe vattamānopi –",
  "atk-s0505a:853": "“Koṇḍañña pañhāni viyākarohi, yācanti taṃ isayo sādhurūpā;",
  "atk-s0505a:854": "Koṇḍañña eso manujesu dhammo, yaṃ vuddhamāgacchati esa bhāro”ti. –",
  "atk-s0505a:855": "Evaṃ isīhi yācito –",
  "atk-s0505a:856": "“Katāvakāsā pucchantu bhonto, yaṃ kiñci pañhaṃ manasābhipatthitaṃ;",
  "atk-s0505a:857": "Ahañhi taṃ taṃ vo viyākarissaṃ, ñatvā sayaṃ lokamimaṃ parañcā”ti. –",
  "atk-s0505a:858_0": "Evaṃ sarabhaṅgakāle sambhavajātake ca sakalajambudīpe tikkhattuṃ vicaritvā pañhānaṃ",
  "atk-s0505a:858_1": "antakaraṃ adisvā jātiyā sattavassiko rathikāya paṃsukīḷikaṃ kīḷanto suciratena brāhmaṇena puṭṭho –",
  "atk-s0505a:859": "“Taggha te ahamakkhissaṃ, yathāpi kusalo tathā;",
  "atk-s0505a:860": "Rājā ca kho naṃ jānāti, yadi kāhati vā na vā”ti. –",
  "atk-s0505a:861": "Evaṃ sabbaññupavāraṇaṃ pavāresi. Evaṃ bhagavatā āḷavakassa sabbaññupavāraṇāya pavāritāya atha kho āḷavako yakkho bhagavantaṃ gāthāya ajjhabhāsi “kiṃ sūdha vitta”nti.",
  "atk-s0505a:862_0": "183. Tattha kinti pucchāvacanaṃ. Sūti padapūraṇamatte nipāto. Idhāti imasmiṃ loke.",
  "atk-s0505a:862_1": "Vittanti vidati, pītiṃ karotīti vittaṃ, dhanassetaṃ adhivacanaṃ. Suciṇṇanti sukataṃ.",
  "atk-s0505a:862_2": "Sukhanti kāyikacetasikaṃ sātaṃ. Āvahātīti āvahati, āneti, deti, appetīti vuttaṃ hoti",
  "atk-s0505a:862_3": "haveti daḷhatthe nipāto. Sādutaranti atisayena sāduṃ. “Sādhutara”ntipi pāṭho. Rasānanti",
  "atk-s0505a:862_4": "rasasaññitānaṃ dhammānaṃ. Kathanti kena pakārena, kathaṃjīvino jīvitaṃ kathaṃjīvijīvitaṃ,",
  "atk-s0505a:862_5": "gāthābandhasukhatthaṃ pana sānunāsikaṃ vuccati. “Kathaṃjīviṃ jīvata”nti vā pāṭho.",
  "atk-s0505a:862_6": "Tassa jīvantānaṃ kathaṃjīvinti attho. Sesamettha pākaṭameva. Evamimāya gāthāya “kiṃ",
  "atk-s0505a:862_7": "su idha loke purisassa vittaṃ seṭṭhaṃ, kiṃ su suciṇṇaṃ sukhamāvahāti, kiṃ rasānaṃ",
  "atk-s0505a:862_8": "sādutaraṃ, kathaṃjīvino jīvitaṃ seṭṭhamāhū”ti ime cattāro pañhe pucchi.",
  "atk-s0505a:863_0": "184. Athassa bhagavā kassapadasabalena vissajjitanayeneva vissajjento imaṃ gāthamāha",
  "atk-s0505a:863_1": "“saddhīdha vitta”nti. Tattha yathā hiraññasuvaṇṇādi vittaṃ upabhogaparibhogasukhaṃ",
  "atk-s0505a:863_2": "āvahati, khuppipāsādidukkhaṃ paṭibāhati, dāliddiyaṃ vūpasameti, muttādiratanapaṭilābhahetu",
  "atk-s0505a:863_3": "hoti, lokasanthutiñca āvahati, evaṃ lokiyalokuttarā saddhāpi yathāsambhavaṃ lokiyalokuttaravipākasukhamāvahati,",
  "atk-s0505a:863_4": "saddhādhurena paṭipannānaṃ jātijarādidukkhaṃ paṭibāhati, guṇadāliddiyaṃ vūpasameti,",
  "atk-s0505a:863_5": "satisambojjhaṅgādiratanapaṭilābhahetu hoti.",
  "atk-s0505a:864": "“Saddho sīlena sampanno, yaso bhogasamappito;",
  "atk-s0505a:865": "Yaṃ yaṃ padesaṃ bhajati, tattha tattheva pūjito”ti. –",
  "atk-s0505a:866_0": "Vacanato lokasanthutiñca āvahatīti katvā “vitta”nti vuttā. Yasmā panetaṃ saddhāvittaṃ",
  "atk-s0505a:866_1": "anugāmikaṃ anaññasādhāraṇaṃ sabbasampattihetu, lokiyassa hiraññasuvaṇṇādivittassāpi",
  "atk-s0505a:866_2": "nidānaṃ. Saddhoyeva hi dānādīni puññāni katvā vittaṃ adhigacchati, assaddhassa pana",
  "atk-s0505a:866_3": "vittaṃ yāvadeva anatthāya hoti, tasmā “seṭṭha”nti vuttaṃ. Purisassāti ukkaṭṭhaparicchedadesanā;",
  "atk-s0505a:866_4": "tasmā na kevalaṃ purisassa, itthiādīnampi saddhāvittameva seṭṭhanti veditabbaṃ.",
  "atk-s0505a:867_0": "Dhammoti dasakusalakammapathadhammo, dānasīlabhāvanādhammo vā. Suciṇṇoti sukato sucarito.",
  "atk-s0505a:867_1": "Sukhamāvahātīti soṇaseṭṭhiputtaraṭṭhapālādīnaṃ viya manussasukhaṃ, sakkādīnaṃ viya",
  "atk-s0505a:867_2": "dibbasukhaṃ, pariyosāne ca mahāpadumādīnaṃ viya nibbānasukhañca āvahatīti.",
  "atk-s0505a:868_0": "Saccanti ayaṃ saccasaddo anekesu atthesu dissati. Seyyathidaṃ – “saccaṃ bhaṇe na",
  "atk-s0505a:868_1": "kujjheyyā”tiādīsu vācāsacce. “Sacce ṭhitā samaṇabrāhmaṇā cā”tiādīsu viratisacce.",
  "atk-s0505a:868_2": "“Kasmā nu saccāni vadanti nānā, pavādiyāse kusalāvadānā”tiādīsu diṭṭhisacce. “Cattārimāni,",
  "atk-s0505a:868_3": "bhikkhave, brāhmaṇasaccānī”tiādīsu brāhmaṇasacce. “Ekañhi saccaṃ na dutīyamatthī”tiādīsu",
  "atk-s0505a:868_4": "paramatthasacce. “Catunnaṃ saccānaṃ kati kusalā”tiādīsu ariyasacce. Idha pana paramatthasaccaṃ",
  "atk-s0505a:868_5": "nibbānaṃ, viratisaccaṃ vā abbhantaraṃ katvā vācāsaccaṃ adhippetaṃ, yassānubhāvena",
  "atk-s0505a:868_6": "udakādīni vase vattenti jātijarāmaraṇapāraṃ taranti. Yathāha –",
  "atk-s0505a:869": "“Saccena vācenudakampi dhāvati, visampi saccena hananti paṇḍitā;",
  "atk-s0505a:870": "Saccena devo thanayaṃ pavassati, sacce ṭhitā nibbutiṃ patthayanti.",
  "atk-s0505a:871": "“Ye kecime atthi rasā pathabyā, saccaṃ tesaṃ sādutaraṃ rasānaṃ;",
  "atk-s0505a:872": "Sacce ṭhitā samaṇabrāhmaṇā ca, taranti jātimaraṇassa pāra”nti. ;",
  "atk-s0505a:873_0": "Sādutaranti madhurataraṃ, paṇītataraṃ. Rasānanti ye ime “mūlaraso, khandharaso”tiādinā",
  "atk-s0505a:873_1": "nayena sāyanīyadhammā, ye cime “anujānāmi, bhikkhave, sabbaṃ phalarasaṃ arasarūpo",
  "atk-s0505a:873_2": "bhavaṃ gotamo, ye te, brāhmaṇa, rūparasā, saddarasā, anāpatti rasarase, ayaṃ dhammavinayo",
  "atk-s0505a:873_3": "ekaraso vimuttiraso, bhāgī vā bhagavā attharasassa dhammarasassā”tiādinā nayena vācārasūpavajjā",
  "atk-s0505a:873_4": "avasesabyañjanādayo dhammā “rasā”ti vuccanti, tesaṃ rasānaṃ saccaṃ have sādutaraṃ",
  "atk-s0505a:873_5": "saccameva sādutaraṃ, sādhutaraṃ vā seṭṭhataraṃ, uttamataraṃ. Mūlarasādayo hi sarīraṃ",
  "atk-s0505a:873_6": "upabrūhenti, saṃkilesikañca sukhamāvahanti. Saccarase viratisaccavācāsaccarasā samathavipassanādīhi",
  "atk-s0505a:873_7": "cittamupabrūhenti, asaṃkilesikañca sukhamāvahanti, vimuttiraso paramatthasaccarasaparibhāvitattā",
  "atk-s0505a:873_8": "sādu, attharasadhammarasā ca tadadhigamūpāyabhūtaṃ atthañca dhammañca nissāya pavattitoti.",
  "atk-s0505a:874_0": "Paññājīvinti ettha pana yvāyaṃ andhekacakkhudvicakkhukesu dvicakkhupuggalo gahaṭṭho",
  "atk-s0505a:874_1": "vā kammantānuṭṭhānasaraṇagamanadānasaṃvibhāgasīlasamādānauposathakammādigahaṭṭhapaṭipadaṃ,",
  "atk-s0505a:874_2": "pabbajito vā avippaṭisārakarasīlasaṅkhātaṃ taduttaricittavisuddhiādibhedaṃ vā pabbajitapaṭipadaṃ",
  "atk-s0505a:874_3": "paññāya ārādhetvā jīvati, tassa paññājīvino jīvitaṃ, taṃ vā paññājīviṃ jīvitaṃ seṭṭhamāhūti",
  "atk-s0505a:874_4": "evamattho daṭṭhabbo.",
  "atk-s0505a:875_0": "185-6. Evaṃ bhagavatā vissajjite cattāropi pañhe sutvā attamano yakkho avasesepi",
  "atk-s0505a:875_1": "cattāro pañhe pucchanto “kathaṃ su tarati ogha”nti gāthamāha. Athassa bhagavā purimanayeneva",
  "atk-s0505a:875_2": "vissajjento “saddhāya taratī”ti gāthamāha. Tattha kiñcāpi yo catubbidhaṃ oghaṃ tarati,",
  "atk-s0505a:875_3": "so saṃsāraṇṇavampi tarati, vaṭṭadukkhampi acceti, kilesamalāpi parisujjhati, evaṃ",
  "atk-s0505a:875_4": "santepi pana yasmā assaddho oghataraṇaṃ asaddahanto na pakkhandati, pañcasu kāmaguṇesu",
  "atk-s0505a:875_5": "cittavossaggena pamatto tattheva sattavisattatāya saṃsāraṇṇavaṃ na tarati, kusīto",
  "atk-s0505a:875_6": "dukkhaṃ viharati vokiṇṇo akusalehi dhammehi, appañño suddhimaggaṃ ajānanto na parisujjhati,",
  "atk-s0505a:875_7": "tasmā tappaṭipakkhaṃ dassentena bhagavatā ayaṃ gāthā vuttā.",
  "atk-s0505a:876_0": "Evaṃ vuttāya cetāya yasmā sotāpattiyaṅgapadaṭṭhānaṃ saddhindriyaṃ, tasmā “saddhāya",
  "atk-s0505a:876_1": "tarati ogha”nti iminā padena diṭṭhoghataraṇaṃ sotāpattimaggaṃ sotāpannañca pakāseti.",
  "atk-s0505a:876_2": "Yasmā pana sotāpanno kusalānaṃ dhammānaṃ bhāvanāya sātaccakiriyāsaṅkhātena appamādena",
  "atk-s0505a:876_3": "samannāgato dutiyamaggaṃ ārādhetvā ṭhapetvā sakideva imaṃ lokaṃ āgamanamattaṃ avasesaṃ",
  "atk-s0505a:876_4": "sotāpattimaggena atiṇṇaṃ bhavoghavatthuṃ saṃsāraṇṇavaṃ tarati, tasmā “appamādena",
  "atk-s0505a:876_5": "aṇṇava”nti iminā padena bhavoghataraṇaṃ sakadāgāmimaggaṃ sakadāgāmiñca pakāseti.",
  "atk-s0505a:876_6": "Yasmā sakadāgāmī vīriyena tatiyamaggaṃ ārādhetvā sakadāgāmimaggena anatītaṃ kāmoghavatthuṃ;",
  "atk-s0505a:876_7": "kāmoghasaññitañca kāmadukkhamacceti, tasmā “vīriyena dukkhamaccetī”ti iminā padena",
  "atk-s0505a:876_8": "kāmoghataraṇaṃ anāgāmimaggaṃ anāgāmiñca pakāseti. Yasmā pana anāgāmī vigatakāmapaṅkatāya",
  "atk-s0505a:876_9": "parisuddhāya paññāya ekantaparisuddhaṃ catutthamaggapaññaṃ ārādhetvā anāgāmimaggena",
  "atk-s0505a:876_10": "appahīnaṃ avijjāsaṅkhātaṃ paramamalaṃ pajahati, tasmā “paññāya parisujjhatī”ti iminā",
  "atk-s0505a:876_11": "padena avijjoghataraṇaṃ arahattamaggaṃ arahantañca pakāseti. Imāya ca arahattanikūṭena",
  "atk-s0505a:876_12": "kathitāya gāthāya pariyosāne yakkho sotāpattiphale patiṭṭhāsi.",
  "atk-s0505a:877_0": "187. Idāni tameva “paññāya parisujjhatī”ti ettha vuttaṃ paññāpadaṃ gahetvā attano",
  "atk-s0505a:877_1": "paṭibhānena lokiyalokuttaramissakaṃ pañhaṃ pucchanto “kathaṃ su labhate pañña”nti",
  "atk-s0505a:877_2": "imaṃ chappadagāthamāha. Tattha kathaṃ sūti sabbattheva atthayuttipucchā hoti. Ayañhi",
  "atk-s0505a:877_3": "paññādiatthaṃ ñatvā tassa yuttiṃ pucchati “kathaṃ kāya yuttiyā kena kāraṇena paññaṃ",
  "atk-s0505a:877_4": "labhatī”ti. Esa nayo dhanādīsu.",
  "atk-s0505a:878_0": "188. Athassa bhagavā catūhi kāraṇehi paññālābhaṃ dassento “saddahāno”tiādimāha. Tassattho",
  "atk-s0505a:878_1": "– yena pubbabhāge kāyasucaritādibhedena, aparabhāge ca sattatiṃsabodhipakkhiyabhedena",
  "atk-s0505a:878_2": "dhammena arahanto buddhapaccekabuddhasāvakā nibbānaṃ pattā, taṃ saddahāno arahataṃ",
  "atk-s0505a:878_3": "dhammaṃ nibbānappattiyā lokiyalokuttaraṃ paññaṃ labhati. Tañca kho na saddhāmattakeneva,",
  "atk-s0505a:878_4": "yasmā pana saddhājāto upasaṅkamati, upasaṅkamanto payirupāsati, payirupāsanto sotaṃ",
  "atk-s0505a:878_5": "odahati, ohitasoto dhammaṃ suṇāti, tasmā upasaṅkamanato pabhuti yāva dhammassavanena",
  "atk-s0505a:878_6": "sussūsaṃ labhati. Ki vuttaṃ hoti – taṃ dhammaṃ saddahitvāpi ācariyupajjhāye kālena",
  "atk-s0505a:878_7": "upasaṅkamitvā vattakaraṇena payirupāsitvā yadā payirupāsanāya ārādhitacittā kiñci",
  "atk-s0505a:878_8": "vattukāmā honti. Atha adhigatāya sotukāmatāya sotaṃ odahitvā suṇanto labhatīti. Evaṃ",
  "atk-s0505a:878_9": "susūsampi ca satiavippavāsena appamatto subhāsitadubbhāsitaññutāya vicakkhaṇo eva",
  "atk-s0505a:878_10": "labhati, na itaro. Tenāha “appamatto vicakkhaṇo”ti.",
  "atk-s0505a:879_0": "Evaṃ yasmā saddhāya paññālābhasaṃvattanikaṃ paṭipadaṃ paṭipajjati, sussūsāya sakkaccaṃ",
  "atk-s0505a:879_1": "paññādhigamūpāyaṃ suṇāti, appamādena gahitaṃ na sammussati, vicakkhaṇatāya anūnādhikaṃ",
  "atk-s0505a:879_2": "aviparītañca gahetvā vitthārikaṃ karoti. Sussūsāya vā ohitasoto paññāpaṭilābhahetuṃ",
  "atk-s0505a:879_3": "dhammaṃ suṇāti, appamādena sutvā dhammaṃ dhāreti, vicakkhaṇatāya dhatānaṃ dhammānaṃ",
  "atk-s0505a:879_4": "atthamupaparikkhati, athānupubbena paramatthasaccaṃ sacchikaroti, tasmāssa bhagavā",
  "atk-s0505a:879_5": "“kathaṃ su labhate pañña”nti puṭṭho imāni cattāri kāraṇāni dassento imaṃ gāthamāha",
  "atk-s0505a:879_6": "– “saddahāno…pe… vicakkhaṇo”ti.",
  "atk-s0505a:880_0": "189. Idāni tato pare tayo pañhe vissajjento “patirūpakārī”ti imaṃ gāthamāha. Tattha",
  "atk-s0505a:880_1": "desakālādīni ahāpetvā lokiyassa lokuttarassa vā dhanassa patirūpaṃ adhigamūpāyaṃ",
  "atk-s0505a:880_2": "karotīti patirūpakārī. Dhuravāti cetasikavīriyavasena anikkhittadhuro. Uṭṭhātāti",
  "atk-s0505a:880_3": "“yo ca sītañca uṇhañca, tiṇā bhiyyo na maññatī”tiādinā nayena kāyikavīriyavasena",
  "atk-s0505a:880_4": "uṭṭhānasampanno asithilaparakkamo. Vindate dhananti ekamūsikāya na cirasseva dvesatasahassasaṅkhaṃ",
  "atk-s0505a:880_5": "cūḷantevāsī viya lokiyadhanañca, mahallakamahātissatthero viya lokuttaradhanañca",
  "atk-s0505a:880_6": "labhati. So hi “tīhi iriyāpathehi viharissāmī”ti vattaṃ katvā thinamiddhāgamanavelāya",
  "atk-s0505a:880_7": "palālacumbaṭakaṃ temetvā, sīse katvā, galappamāṇaṃ udakaṃ pavisitvā, thinamiddhaṃ",
  "atk-s0505a:880_8": "paṭibāhento dvādasahi vassehi arahattaṃ pāpuṇi. Saccenāti vacīsaccenāpi “saccavādī",
  "atk-s0505a:880_9": "bhūtavādī”ti, paramatthasaccenāpi “buddho paccekabuddho ariyasāvako”ti evaṃ kittiṃ",
  "atk-s0505a:880_10": "pappoti. Dadanti yaṃkiñci icchitapatthitaṃ dadanto mittāni ganthati, sampādeti karotīti",
  "atk-s0505a:880_11": "attho. Duddadaṃ vā dadaṃ ganthati, dānamukhena vā cattāripi saṅgahavatthūni gahitānīti",
  "atk-s0505a:880_12": "veditabbāni. Tehi mittāni karotīti vuttaṃ hoti.",
  "atk-s0505a:881_0": "190. Evaṃ gahaṭṭhapabbajitānaṃ sādhāraṇena lokiyalokuttaramissakena nayena cattāro",
  "atk-s0505a:881_1": "pañhe vissajjetvā idāni “kathaṃ pecca na socatī”ti imaṃ pañcamaṃ pañhaṃ gahaṭṭhavasena",
  "atk-s0505a:881_2": "vissajjento āha “yassete”ti. Tassattho – yassa “saddahāno arahata”nti ettha vuttāya",
  "atk-s0505a:881_3": "sabbakalyāṇadhammuppādikāya saddhāya samannāgatattā saddhassa gharamesino gharāvāsaṃ",
  "atk-s0505a:881_4": "pañca vā kāmaguṇe esantassa gavesantassa kāmabhogino gahaṭṭhassa “saccena kittiṃ",
  "atk-s0505a:881_5": "pappotī”ti ettha vuttappakāraṃ saccaṃ, “sussūsaṃ labhate pañña”nti ettha sussūsapaññānāmena",
  "atk-s0505a:881_6": "vutto dhammo, “dhuravā uṭṭhātā”ti ettha dhuranāmena uṭṭhānanāmena ca vuttā dhīti,",
  "atk-s0505a:881_7": "“dadaṃ mittāni ganthatī”ti ettha vuttappakāro cāgo cāti ete caturo dhammā santi.",
  "atk-s0505a:881_8": "Sa ve pecca na socatīti idhalokā paralokaṃ gantvā sa ve na socatīti.",
  "atk-s0505a:882_0": "191. Evaṃ bhagavā pañcamampi pañhaṃ vissajjetvā taṃ yakkhaṃ codento āha – “iṅgha",
  "atk-s0505a:882_1": "aññepī”ti. Tattha iṅghāti codanatthe nipāto. Aññepīti aññepi dhamme puthū samaṇabrāhmaṇe",
  "atk-s0505a:882_2": "pucchassu, aññepi vā pūraṇādayo sabbaññupaṭiññe puthū samaṇabrāhmaṇe pucchassu. Yadi",
  "atk-s0505a:882_3": "amhehi “saccena kittiṃ pappotī”ti ettha vuttappakārā saccā bhiyyo kittippattikāraṇaṃ",
  "atk-s0505a:882_4": "vā, “sussūsaṃ labhate pañña”nti ettha sussūsanapaññāpadesena vuttā damā bhiyyo lokiyalokuttarapaññāpaṭilābhakāraṇaṃ",
  "atk-s0505a:882_5": "vā. “Dadaṃ mittāni ganthatī”ti ettha vuttappakārā cāgā bhiyyo mittaganthanakāraṇaṃ",
  "atk-s0505a:882_6": "vā, “dhuravā uṭṭhātā”ti ettha taṃ taṃ atthavasaṃ paṭicca dhuranāmena uṭṭhānanāmena",
  "atk-s0505a:882_7": "ca vuttāya mahābhārasahanaṭṭhena ussoḷhībhāvappattāya vīriyasaṅkhātāya khantyā bhiyyo",
  "atk-s0505a:882_8": "lokiyalokuttaradhanavindanakāraṇaṃ vā, “saccaṃ dhammo dhiti cāgo”ti evaṃ vuttehi",
  "atk-s0505a:882_9": "imeheva catūhi dhammehi bhiyyo asmā lokā paraṃ lokaṃ pecca asocanakāraṇaṃ vā idha",
  "atk-s0505a:882_10": "vijjatīti ayamettha saddhiṃ saṅkhepayojanāya atthavaṇṇanā. Vitthārato pana ekamekaṃ",
  "atk-s0505a:882_11": "padaṃ atthuddhārapaduddhāravaṇṇanānayehi vibhajitvā veditabbā.",
  "atk-s0505a:883_0": "192. Evaṃ vutte yakkho yena saṃsayena aññe puccheyya, tassa pahīnattā “kathaṃ nu",
  "atk-s0505a:883_1": "dāni puccheyyaṃ, puthū samaṇabrāhmaṇeti vatvā yepissa apucchanakāraṇaṃ na jānanti,",
  "atk-s0505a:883_2": "tepi jānāpento “yohaṃ ajja pajānāmi, yo attho samparāyiko”ti āha. Tattha ajjāti ajjādiṃ",
  "atk-s0505a:883_3": "katvāti adhippāyo. Pajānāmīti yathāvuttena pakārena jānāmi. Yo atthoti ettāvatā “sussūsaṃ",
  "atk-s0505a:883_4": "labhate pañña”ntiādinā nayena vuttaṃ diṭṭhadhammikaṃ dasseti samparāyikoti iminā",
  "atk-s0505a:883_5": "“yassete caturo dhammā”ti vuttaṃ pecca sokābhāvakaraṃ samparāyikaṃ. Atthoti ca kāraṇassetaṃ",
  "atk-s0505a:883_6": "adhivacanaṃ. Ayañhi atthasaddo “sātthaṃ sabyañjana”nti evamādīsu pāṭhatthe vattati.",
  "atk-s0505a:883_7": "“Attho me, gahapati, hiraññasuvaṇṇenā”tiādīsu kiccatthe “hoti sīlavataṃ attho”tiādīsu",
  "atk-s0505a:883_8": "vuḍḍhimhi. “Bahujano bhajate atthahetū”tiādīsu dhane. “Ubhinnamatthaṃ caratī”tiādīsu",
  "atk-s0505a:883_9": "hite. “Atthe jāte ca paṇḍita”ntiādīsu kāraṇe. Idha pana kāraṇe. Tasmā yaṃ paññādilābhādīnaṃ",
  "atk-s0505a:883_10": "kāraṇaṃ diṭṭhadhammikaṃ, yañca pecca sokābhāvassa kāraṇaṃ samparāyikaṃ, taṃ yohaṃ",
  "atk-s0505a:883_11": "ajja bhagavatā vuttanayena sāmaṃyeva pajānāmi, so kathaṃ nu dāni puccheyyaṃ puthū",
  "atk-s0505a:883_12": "samaṇabrāhmaṇeti evamettha saṅkhepato attho veditabbo.",
  "atk-s0505a:884_0": "193. Evaṃ yakkho “pajānāmi yo attho samparāyiko”ti vatvā tassa ñāṇassa bhagavaṃmūlakattaṃ",
  "atk-s0505a:884_1": "dassento “atthāya vata me buddho”ti āha. Tattha atthāyāti hitāya, vuḍḍhiyā vā. Yattha",
  "atk-s0505a:884_2": "dinnaṃ mahapphalanti “yassete caturo dhammā”ti ettha vuttacāgena yattha dinnaṃ mahapphalaṃ",
  "atk-s0505a:884_3": "hoti, taṃ aggadakkhiṇeyyaṃ buddhaṃ pajānāmīti attho. Keci pana “saṅghaṃ sandhāya",
  "atk-s0505a:884_4": "evamāhā”ti bhaṇanti.",
  "atk-s0505a:885": "194. Evaṃ imāya gāthāya attano hitādhigamaṃ dassetvā idāni parahitāya paṭipattiṃ dīpento āha “so ahaṃ vicarissāmī”ti. Tassattho hemavatasutte vuttanayeneva veditabbo.",
  "atk-s0505a:886_0": "Evamimāya gāthāya pariyosānañca rattivibhāyanañca sādhukārasadduṭṭhānañca āḷavakakumārassa",
  "atk-s0505a:886_1": "yakkhassa bhavanaṃ ānayanañca ekakkhaṇeyeva ahosi. Rājapurisā sādhukārasaddaṃ sutvā",
  "atk-s0505a:886_2": "“evarūpo sādhukārasaddo ṭhapetvā buddhe na aññesaṃ abbhuggacchati, āgato nu kho bhagavā”ti",
  "atk-s0505a:886_3": "āvajjentā bhagavato sarīrappabhaṃ disvā, pubbe viya bahi aṭṭhatvā, nibbisaṅkā antoyeva",
  "atk-s0505a:886_4": "pavisitvā, addasaṃsu bhagavantaṃ yakkhassa bhavane nisinnaṃ, yakkhañca añjaliṃ paggahetvā",
  "atk-s0505a:886_5": "ṭhitaṃ. Disvāna yakkhaṃ āhaṃsu – “ayaṃ te, mahāyakkha, rājakumāro balikammāya ānīto,",
  "atk-s0505a:886_6": "handa naṃ khāda vā bhuñja vā, yathāpaccayaṃ vā karohī”ti. So sotāpannattā lajjito",
  "atk-s0505a:886_7": "visesato ca bhagavato purato evaṃ vuccamāno, atha taṃ kumāraṃ ubhohi hatthehi paṭiggahetvā",
  "atk-s0505a:886_8": "bhagavato upanāmesi – “ayaṃ bhante kumāro mayhaṃ pesito, imāhaṃ bhagavato dammi,",
  "atk-s0505a:886_9": "hitānukampakā buddhā, paṭiggaṇhātu, bhante, bhagavā imaṃ dārakaṃ imassa hitatthāya",
  "atk-s0505a:886_10": "sukhatthāyā”ti. Imañca gāthamāha –",
  "atk-s0505a:887": "“Imaṃ kumāraṃ satapuññalakkhaṇaṃ, sabbaṅgupetaṃ paripuṇṇabyañjanaṃ;",
  "atk-s0505a:888": "Udaggacitto sumano dadāmi te, paṭiggaha lokahitāya cakkhumā”ti.",
  "atk-s0505a:889_0": "Paṭiggahesi bhagavā kumāraṃ, paṭiggaṇhanto ca yakkhassa ca kumārassa ca maṅgalakaraṇatthaṃ",
  "atk-s0505a:889_1": "pādūnagāthaṃ abhāsi. Taṃ yakkho kumāraṃ saraṇaṃ gamento tikkhattuṃ catutthapādena",
  "atk-s0505a:889_2": "pūreti. Seyyathidaṃ –",
  "atk-s0505a:890": "“Dīghāyuko hotu ayaṃ kumāro,",
  "atk-s0505a:891": "Tuvañca yakkha sukhito bhavāhi;",
  "atk-s0505a:892": "Abyādhitā lokahitāya tiṭṭhatha,",
  "atk-s0505a:893": "Ayaṃ kumāro saraṇamupeti buddhaṃ…pe… dhammaṃ…pe… saṅgha”nti.",
  "atk-s0505a:894_0": "Bhagavā kumāraṃ rājapurisānaṃ adāsi – “imaṃ vaḍḍhetvā puna mameva dethā”ti. Evaṃ",
  "atk-s0505a:894_1": "so kumāro rājapurisānaṃ hatthato yakkhassa hatthaṃ yakkhassa hatthato bhagavato hatthaṃ,",
  "atk-s0505a:894_2": "bhagavato hatthato puna rājapurisānaṃ hatthaṃ gatattā nāmato “hatthako āḷavako”ti",
  "atk-s0505a:894_3": "jāto. Taṃ ādāya paṭinivatte rājapurise disvā kassakavanakammikādayo “kiṃ yakkho kumāraṃ",
  "atk-s0505a:894_4": "atidaharattā na icchatī”ti bhītā pucchiṃsu. Rājapurisā “mā bhāyatha, khemaṃ kataṃ",
  "atk-s0505a:894_5": "bhagavatā”ti sabbamārocesuṃ. Tato “sādhu sādhū”ti sakalaṃ āḷavīnagaraṃ ekakolāhalena",
  "atk-s0505a:894_6": "yakkhābhimukhaṃ ahosi. Yakkhopi bhagavato bhikkhācārakāle anuppatte pattacīvaraṃ",
  "atk-s0505a:894_7": "gahetvā upaḍḍhamaggaṃ āgantvā nivatti.",
  "atk-s0505a:895_0": "Atha bhagavā nagare piṇḍāya caritvā katabhattakicco nagaradvāre aññatarasmiṃ vivitte",
  "atk-s0505a:895_1": "rukkhamūle paññattavarabuddhāsane nisīdi. Tato mahājanakāyena saddhiṃ rājā ca nāgarā",
  "atk-s0505a:895_2": "ca ekato sampiṇḍitvā bhagavantaṃ upasaṅkamma vanditvā parivāretvā nisinnā “kathaṃ,",
  "atk-s0505a:895_3": "bhante, evaṃ dāruṇaṃ yakkhaṃ damayitthā”ti pucchiṃsu. Tesaṃ bhagavā yuddhamādiṃ katvā",
  "atk-s0505a:895_4": "“evaṃ navavidhavassaṃ vassi, evaṃ vibhiṃsanakaṃ akāsi, evaṃ pañhaṃ pucchi, tassāhaṃ",
  "atk-s0505a:895_5": "evaṃ vissajjesi”nti tamevāḷavakasuttaṃ kathesi. Kathāpariyosāne caturāsītipāṇasahassānaṃ",
  "atk-s0505a:895_6": "dhammābhisamayo ahosi. Tato rājā ca nāgarā ca vessavaṇamahārājassa bhavanasamīpe",
  "atk-s0505a:895_7": "yakkhassa bhavanaṃ katvā pupphagandhādisakkārūpetaṃ niccaṃ baliṃ pavattesuṃ. Tañca",
  "atk-s0505a:895_8": "kumāraṃ viññutaṃ pattaṃ “tvaṃ bhagavantaṃ nissāya jīvitaṃ labhi, gaccha, bhagavantaṃyeva",
  "atk-s0505a:895_9": "payirupāsassu bhikkhusaṅghañcā”ti vissajjesuṃ. So bhagavantañca bhikkhusaṅghañca",
  "atk-s0505a:895_10": "payirupāsamāno na cirasseva anāgāmiphale patiṭṭhāya sabbaṃ buddhavacanaṃ uggahetvā",
  "atk-s0505a:895_11": "pañcasataupāsakaparivāro ahosi. Bhagavā ca naṃ etadagge niddisi “etadaggaṃ, bhikkhave,",
  "atk-s0505a:895_12": "mama sāvakānaṃ upāsakānaṃ catūhi saṅgahavatthūhi parisaṃ saṅgaṇhantānaṃ yadidaṃ hatthako",
  "atk-s0505a:895_13": "āḷavako”ti (a ni. 1.251).",
  "atk-s0505a:896": "Paramatthajotikāya khuddaka-aṭṭhakathāya",
  "atk-s0505a:897": "Suttanipāta-aṭṭhakathāya āḷavakasuttavaṇṇanā niṭṭhitā.",
  "atk-s0505a:898": "11. Vijayasuttavaṇṇanā",
  "atk-s0505a:899_0": "Caraṃ vā yadi vā tiṭṭhanti nandasuttaṃ. “Vijayasuttaṃ kāyavicchandanikasutta”ntipi",
  "atk-s0505a:899_1": "vuccati. Kā uppatti? Idaṃ kira suttaṃ dvīsu ṭhānesu vuttaṃ, tasmā assa duvidhā uppatti.",
  "atk-s0505a:899_2": "Tattha bhagavatā anupubbena kapilavatthuṃ anuppatvā, sākiye vinetvā nandādayo pabbājetvā,",
  "atk-s0505a:899_3": "anuññātāya mātugāmassa pabbajjāya ānandattherassa bhaginī nandā, khemakasakkarañño",
  "atk-s0505a:899_4": "dhītā abhirūpanandā, janapadakalyāṇī nandāti tisso nandāyo pabbajiṃsu. Tena ca samayena",
  "atk-s0505a:899_5": "bhagavā sāvatthiyaṃ viharati. Abhirūpanandā abhirūpā eva ahosi dassanīyā pāsādikā,",
  "atk-s0505a:899_6": "tenevassā abhirūpanandāti nāmamakaṃsu. Janapadakalyāṇī nandāpi rūpena attanā sadisaṃ",
  "atk-s0505a:899_7": "na passati. Tā ubhopi rūpamadamattā “bhagavā rūpaṃ vivaṇṇeti, garahati, anekapariyāyena",
  "atk-s0505a:899_8": "rūpe ādīnavaṃ dassetī”ti bhagavato upaṭṭhānaṃ na gacchanti, daṭṭhumpi na icchanti.",
  "atk-s0505a:899_9": "Evaṃ appasannā kasmā pabbajitāti ce? Agatiyā. Abhirūpanandāya hi vāreyyadivaseyeva",
  "atk-s0505a:899_10": "sāmiko sakyakumāro kālamakāsi. Atha naṃ mātāpitaro akāmakaṃ pabbājesuṃ. Janapadakalyāṇī",
  "atk-s0505a:899_11": "nandāpi āyasmante nande arahattaṃ patte nirāsā hutvā “mayhaṃ sāmiko ca mātā ca mahāpajāpati",
  "atk-s0505a:899_12": "aññe ca ñātakā pabbajitā, ñātīhi vinā dukkho gharāvāso”ti gharāvāse assādamalabhantī",
  "atk-s0505a:899_13": "pabbajitā, na saddhāya.",
  "atk-s0505a:900_0": "Atha bhagavā tāsaṃ ñāṇaparipākaṃ viditvā mahāpajāpatiṃ āṇāpesi “sabbāpi bhikkhuniyo",
  "atk-s0505a:900_1": "paṭipāṭiyā ovādaṃ āgacchantū”ti. Tā attano vāre sampatte aññaṃ pesenti. Tato bhagavā",
  "atk-s0505a:900_2": "“sampatte vāre attanāva āgantabbaṃ, na aññā pesetabbā”ti āha. Athekadivasaṃ abhirūpanandā",
  "atk-s0505a:900_3": "agamāsi. Taṃ bhagavā nimmitarūpena saṃvejetvā “aṭṭhīnaṃ nagaraṃ kata”nti imāya dhammapadagāthāya –",
  "atk-s0505a:901": "“Āturaṃ asuciṃ pūtiṃ, passa nande samussayaṃ;",
  "atk-s0505a:902": "Uggharantaṃ paggharantaṃ, bālānaṃ abhipatthitaṃ. ;",
  "atk-s0505a:903": "“Animittañca bhāvehi, mānānusayamujjaha;",
  "atk-s0505a:904": "Tato mānābhisamayā, upasantā carissasī”ti. –",
  "atk-s0505a:905_0": "Imāhi therīgāthāhi ca anupubbena arahatte patiṭṭhāpesi. Athekadivasaṃ sāvatthivāsino",
  "atk-s0505a:905_1": "purebhattaṃ dānaṃ datvā samādinnuposathā sunivatthā supārutā gandhapupphādīni ādāya",
  "atk-s0505a:905_2": "dhammassavanatthāya jetavanaṃ gantvā dhammassavanapariyosāne bhagavantaṃ vanditvā",
  "atk-s0505a:905_3": "nagaraṃ pavisanti. Bhikkhunisaṅghopi dhammakathaṃ sutvā bhikkhuniupassayaṃ gacchati.",
  "atk-s0505a:905_4": "Tattha manussā ca bhikkhuniyo ca bhagavato vaṇṇaṃ bhāsanti. Catuppamāṇike hi lokasannivāse",
  "atk-s0505a:905_5": "sammāsambuddhaṃ disvā appasīdanto nāma natthi. Rūpappamāṇikā hi puggalā bhagavato",
  "atk-s0505a:905_6": "lakkhaṇakhacitamanubyañjanavicitraṃ samujjalitaketumālābyāmappabhāvinaddhamalaṅkāratthamiva",
  "atk-s0505a:905_7": "lokassa samuppannaṃ rūpaṃ disvā pasīdanti, ghosappamāṇikā anekasatesu jātakesu kittighosaṃ",
  "atk-s0505a:905_8": "aṭṭhaṅgasamannāgataṃ karavīkamadhuranigghosaṃ brahmassarañca sutvā, lūkhappamāṇikā",
  "atk-s0505a:905_9": "pattacīvarādilūkhataṃ dukkarakārikalūkhataṃ vā disvā, dhammappamāṇikā sīlakkhandhādīsu",
  "atk-s0505a:905_10": "yaṃkiñci dhammakkhandhaṃ upaparikkhitvā. Tasmā sabbaṭṭhānesu bhagavato vaṇṇaṃ bhāsanti.",
  "atk-s0505a:905_11": "Janapadakalyāṇī nandā bhikkhunipassayaṃ patvāpi anekapariyāyena bhagavato vaṇṇaṃ",
  "atk-s0505a:905_12": "bhāsantānaṃ tesaṃ sutvā bhagavantaṃ upagantukāmā hutvā bhikkhunīnaṃ ārocesi. Bhikkhuniyo",
  "atk-s0505a:905_13": "taṃ gahetvā bhagavantaṃ upasaṅkamiṃsu.",
  "atk-s0505a:906_0": "Bhagavā paṭikacceva tassāgamanaṃ viditvā kaṇṭakena kaṇṭakaṃ, āṇiyā ca āṇiṃ nīharitukāmo",
  "atk-s0505a:906_1": "puriso viya rūpeneva rūpamadaṃ vinetuṃ attano iddhibalena pannarasasoḷasavassuddesikaṃ",
  "atk-s0505a:906_2": "atidassanīyaṃ itthiṃ passe ṭhatvā bījamānaṃ abhinimmini. Nandā bhikkhunīhi saddhiṃ",
  "atk-s0505a:906_3": "upasaṅkamitvā, bhagavantaṃ vanditvā, bhikkhunisaṅghassa antare nisīditvā, pādatalā",
  "atk-s0505a:906_4": "pabhuti yāva kesaggā bhagavato rūpasampattiṃ disvā puna taṃ bhagavato passe ṭhitaṃ",
  "atk-s0505a:906_5": "nimmatarūpañca disvā “aho ayaṃ itthī rūpavatī”ti attano rūpamadaṃ jahitvā tassā rūpe",
  "atk-s0505a:906_6": "abhirattabhāvā ahosi. Tato bhagavā taṃ itthiṃ vīsativassappamāṇaṃ katvā dassesi.",
  "atk-s0505a:906_7": "Mātugāmo hi soḷasavassuddesikoyeva sobhati, na tato uddhaṃ. Atha tassā rūpaparihāniṃ",
  "atk-s0505a:906_8": "disvā nandāya tasmiṃ rūpe chandarāgo tanuko ahosi. Tato bhagavā avijātavaṇṇaṃ, sakiṃvijātavaṇṇaṃ,",
  "atk-s0505a:906_9": "majjhimitthivaṇṇaṃ, mahitthivaṇṇanti evaṃ yāva vassasatikaṃ obhaggaṃ daṇḍaparāyaṇaṃ",
  "atk-s0505a:906_10": "tilakāhatagattaṃ katvā, dassetvā passamānāyeva nandāya tassā maraṇaṃ uddhumātakādibhedaṃ",
  "atk-s0505a:906_11": "kākādīhi samparivāretvā khajjamānaṃ duggandhaṃ jegucchapaṭikūlabhāvañca dassesi.",
  "atk-s0505a:906_12": "Nandāya taṃ kamaṃ disvā “evamevaṃ mamapi aññesampi sabbasādhāraṇo ayaṃ kamo”ti aniccasaññā",
  "atk-s0505a:906_13": "saṇṭhāsi, tadanusārena ca dukkhanattasaññāpi, tayo bhavā ādittamiva agāraṃ appaṭisaraṇā",
  "atk-s0505a:906_14": "hutvā upaṭṭhahiṃsu. Atha bhagavā “kammaṭṭhāne pakkhantaṃ nandāya citta”nti ñatvā",
  "atk-s0505a:906_15": "tassā sappāyavasena imā gāthāyo abhāsi –",
  "atk-s0505a:907": "“Āturaṃ asuciṃ pūtiṃ, passa nande samussayaṃ;",
  "atk-s0505a:908": "Uggharantaṃ paggharantaṃ, bālānaṃ abhipatthitaṃ. ;",
  "atk-s0505a:909": "“Yathā idaṃ tathā etaṃ, yathā etaṃ tathā idaṃ;",
  "atk-s0505a:910": "Dhātuso suññato passa, mā lokaṃ punarāgami;",
  "atk-s0505a:911": "Bhave chandaṃ virājetvā, upasantā carissasī”ti. ;",
  "atk-s0505a:912": "Gāthāpariyosāne nandā sotāpattiphale patiṭṭhāsi. Athassā bhagavā uparimaggādhigamatthaṃ suññataparivāraṃ vipassanākammaṭṭhānaṃ kathento imaṃ suttamabhāsi. Ayaṃ tāvassa ekā uppatti.",
  "atk-s0505a:913_0": "Bhagavati pana rājagahe viharante yā sā cīvarakkhandhake vitthārato vuttasamuṭṭhānāya",
  "atk-s0505a:913_1": "sālavatiyā gaṇikāya dhītā jīvakassa kaniṭṭhā sirimā nāma mātu accayena taṃ ṭhānaṃ",
  "atk-s0505a:913_2": "labhitvā “akkodhena jine kodha”nti imissā gāthāya vatthumhi puṇṇakaseṭṭhidhītaraṃ",
  "atk-s0505a:913_3": "avamaññitvā, bhagavantaṃ khamāpentī dhammadesanaṃ sutvā, sotāpannā hutvā aṭṭha niccabhattāni",
  "atk-s0505a:913_4": "pavattesi. Taṃ ārabbha aññataro niccabhattiko bhikkhu rāgaṃ uppādesi. Āhārakiccampi",
  "atk-s0505a:913_5": "ca kātuṃ asakkonto nirāhāro nipajjīti dhammapadagāthāvatthumhi vuttaṃ. Tasmiṃ tathānipanneyeva",
  "atk-s0505a:913_6": "sirimā kālaṃ katvā yāmabhavane suyāmassa devī ahosi. Atha tassā sarīrassa aggikiccaṃ",
  "atk-s0505a:913_7": "nivāretvā āmakasusāne raññā nikkhipāpitaṃ sarīraṃ dassanāya bhagavā bhikkhusaṅghaparivuto",
  "atk-s0505a:913_8": "agamāsi, tampi bhikkhuṃ ādāya, tathā nāgarā ca rājā ca. Tattha manussā bhaṇanti “pubbe",
  "atk-s0505a:913_9": "sirimāya aṭṭhuttarasahassenāpi dassanaṃ dullabhaṃ, taṃ dānajja kākaṇikāyāpi daṭṭhukāmo",
  "atk-s0505a:913_10": "natthī”ti. Sirimāpi devakaññā pañcahi rathasatehi parivutā tatrāgamāsi. Tatrāpi bhagavā",
  "atk-s0505a:913_11": "sannipatitānaṃ dhammadesanatthaṃ imaṃ suttaṃ tassa bhikkhuno ovādatthaṃ “passa cittakataṃ",
  "atk-s0505a:913_12": "bimba”nti imañca dhammapadagāthaṃ abhāsi. Ayamassa dutiyā uppatti.",
  "atk-s0505a:914_0": "195. Tattha caraṃ vāti sakalarūpakāyassa gantabbadisābhimukhenābhinīhārena gacchanto",
  "atk-s0505a:914_1": "vā. Yadi vā tiṭṭhanti tasseva ussāpanabhāvena tiṭṭhanto vā. Nisinno uda vā sayanti",
  "atk-s0505a:914_2": "tasseva heṭṭhimabhāgasamiñjanauparimabhāgasamussāpanabhāvena nisinno vā, tiriyaṃ",
  "atk-s0505a:914_3": "pasāraṇabhāvena sayanto vā. Samiñjeti pasāretīti tāni tāni pabbāni samiñjeti ca pasāreti ca.",
  "atk-s0505a:915_0": "Esā kāyassa iñjanāti sabbāpesā imasseva saviññāṇakassa kāyassa iñjanā calanā phandanā,",
  "atk-s0505a:915_1": "natthettha añño koci caranto vā pasārento vā, apica kho pana “carāmī”ti citte uppajjante",
  "atk-s0505a:915_2": "taṃsamuṭṭhānā vāyodhātu kāyaṃ pharati, tenassa gantabbadisābhimukho abhinīhāro hoti,",
  "atk-s0505a:915_3": "desantare rūpantarapātubhāvoti attho. Tena “cara”nti vuccati. Tathā “tiṭṭhāmī”ti",
  "atk-s0505a:915_4": "citte uppajjante taṃsamuṭṭhānā vāyodhātu kāyaṃ pharati, tenassa samussāpanaṃ hoti,",
  "atk-s0505a:915_5": "uparūpariṭṭhānena rūpapātubhāvoti attho. Tena “tiṭṭha”nti vuccati. Tathā “nisīdāmī”ti",
  "atk-s0505a:915_6": "citte uppajjante taṃsamuṭṭhānā vāyodhātu kāyaṃ pharati, tenassa heṭṭhimabhāgasamiñjanañca",
  "atk-s0505a:915_7": "uparimabhāgasamussāpanañca hoti, tathābhāvena rūpapātubhāvoti attho. Tena “nisinno”ti",
  "atk-s0505a:915_8": "vuccati. Tathā “sayāmī”ti citte uppajjante taṃsamuṭṭhānā vāyodhātu kāyaṃ pharati,",
  "atk-s0505a:915_9": "tenassa tiriyaṃ pasāraṇaṃ hoti, tathābhāvena rūpapātubhāvoti attho. Tena “saya”nti vuccati.",
  "atk-s0505a:916_0": "Evaṃ cāyamāyasmā yo koci itthannāmo caraṃ vā yadi vā tiṭṭhaṃ, nisinno uda vā sayaṃ",
  "atk-s0505a:916_1": "yametaṃ tattha tattha iriyāpathe tesaṃ tesaṃ pabbānaṃ samiñjanappasāraṇavasena samiñjeti",
  "atk-s0505a:916_2": "pasāretīti vuccati. Tampi yasmā samiñjanappasāraṇacitte uppajjamāne yathāvutteneva",
  "atk-s0505a:916_3": "nayena hoti, tasmā esā kāyassa iñjanā, natthettha añño koci, suññamidaṃ kenaci carantena",
  "atk-s0505a:916_4": "vā pasārentena vā sattena vā puggalena vā. Kevalaṃ pana –",
  "atk-s0505a:917": "“Cittanānattamāgamma, nānattaṃ hoti vāyuno;",
  "atk-s0505a:918": "Vāyunānattato nānā, hoti kāyassa iñjanā”ti. –",
  "atk-s0505a:919": "Ayamettha paramattho.",
  "atk-s0505a:920_0": "Evametāya gāthāya bhagavā yasmā ekasmiṃ iriyāpathe ciraviniyogena kāyapīḷanaṃ hoti,",
  "atk-s0505a:920_1": "tassa ca vinodanatthaṃ iriyāpathaparivattanaṃ karīyati, tasmā “caraṃ vā”tiādīhi iriyāpathapaṭicchannaṃ",
  "atk-s0505a:920_2": "dukkhalakkhaṇaṃ dīpeti, tathā caraṇakāle ṭhānādīnamabhāvato sabbametaṃ caraṇādibhedaṃ",
  "atk-s0505a:920_3": "“esā kāyassa iñjanā”ti bhaṇanto santatipaṭicchannaṃ aniccalakkhaṇaṃ. Tāya tāya sāmaggiyā",
  "atk-s0505a:920_4": "pavattāya “esā kāyassa iñjanā”ti ca attapaṭikkhepena bhaṇanto attasaññāghanapaṭicchannaṃ",
  "atk-s0505a:920_5": "anattalakkhaṇaṃ dīpeti.",
  "atk-s0505a:921_0": "196. Evaṃ lakkhaṇattayadīpanena suññatakammaṭṭhānaṃ kathetvā puna saviññāṇakāviññāṇakaasubhadassanatthaṃ",
  "atk-s0505a:921_1": "“aṭṭhinahārusaṃyutto”ti ārabhi. Tassattho – yassa cesā kāyassa iñjanā, svāyaṃ kāyo",
  "atk-s0505a:921_2": "visuddhimagge dvattiṃsākāravaṇṇanāyaṃ vaṇṇasaṇṭhānadisokāsaparicchedabhedena abyāpāranayena",
  "atk-s0505a:921_3": "ca pakāsitehi saṭṭhādhikehi tīhi aṭṭhisatehi navahi nhārusatehi ca saṃyuttattā aṭṭhinahārusaṃyutto.",
  "atk-s0505a:921_4": "Tattheva pakāsitena aggapādaṅgulitacādinā tacena ca navapesisatappabhedena ca maṃsena",
  "atk-s0505a:921_5": "avalittattā tacamaṃsāvalepano paramaduggandhajegucchapaṭikūloti veditabbo. Kiñcettha",
  "atk-s0505a:921_6": "veditabbaṃ siyā, yadi esa yā sā majjhimassa purisassa sakalasarīrato saṃkaḍḍhitā",
  "atk-s0505a:921_7": "badaraṭṭhippamāṇā bhaveyya, tāya makkhikāpattasukhumacchaviyā nīlādiraṅgajātena gehabhitti",
  "atk-s0505a:921_8": "viya paṭicchanno na bhaveyya, ayaṃ pana evaṃ sukhumāyapi chaviyā kāyo paṭicchanno",
  "atk-s0505a:921_9": "paññācakkhuvirahitehi bālaputhujjanehi yathābhūtaṃ na dissati. Chavirāgarañjito hissa",
  "atk-s0505a:921_10": "paramajegucchapaṭikūladhammasaṅkhāto tacopi tacapaliveṭhitaṃ yaṃ taṃ pabhedato –",
  "atk-s0505a:922": "“Navapesisatā maṃsā, avalittā kaḷevare;",
  "atk-s0505a:923": "Nānākimikulākiṇṇaṃ, miḷhaṭṭhānaṃva pūtikā”ti. –",
  "atk-s0505a:924": "Evaṃ vuttaṃ navamaṃsasatampi, maṃsāvalittā ye te –",
  "atk-s0505a:925": "“Navanhārusatā honti, byāmamatte kaḷevare;",
  "atk-s0505a:926": "Bandhanti aṭṭhisaṅghātaṃ, agāramiva valliyā”ti. –",
  "atk-s0505a:927_0": "Tepi, nhārusamuṭṭhitāni paṭipāṭiyā avaṭṭhitāni pūtīni duggandhāni tīṇi saṭṭhādhikāni",
  "atk-s0505a:927_1": "aṭṭhisatānipi yathābhūtaṃ na dissanti yato anādiyitvā taṃ makkhikāpattasukhumacchaviṃ.",
  "atk-s0505a:927_2": "Yāni panassa chavirāgarattena tacena paliveṭhitattā sabbalokassa apākaṭāni nānappakārāni",
  "atk-s0505a:927_3": "abbhantarakuṇapāni paramāsuciduggandhajegucchanīyapaṭikūlāni, tānipi paññācakkhunā",
  "atk-s0505a:927_4": "paṭivijjhitvā evaṃ passitabbo “antapūro udarapūro…pe… pittassa ca vasāya cā”ti.",
  "atk-s0505a:928_0": "197. Tattha antassa pūro antapūro. Udarassa pūro udarapūro. Udaranti ca udariyassetaṃ",
  "atk-s0505a:928_1": "adhivacanaṃ. Tañhi ṭhānanāmena “udara”nti vuttaṃ. Yakanapeḷassāti yakanapiṇḍassa.",
  "atk-s0505a:928_2": "Vatthinoti muttassa. Ṭhānūpacārena panetaṃ “vatthī”ti vuttaṃ. Pūroti adhikāro, tasmā",
  "atk-s0505a:928_3": "yakanapeḷassa pūro vatthino pūroti evaṃ yojetabbaṃ. Esa nayo hadayassātiādīsu. Sabbāneva",
  "atk-s0505a:928_4": "cetāni antādīni vaṇṇasaṇṭhānadisokāsaparicchedabhedena abyāpāranayena ca visuddhimagge",
  "atk-s0505a:928_5": "vuttanayavaseneva veditabbāni.",
  "atk-s0505a:929_0": "199-200. Evaṃ bhagavā “na kiñcettha ekampi gayhūpagaṃ muttāmaṇisadisaṃ atthi, aññadatthu",
  "atk-s0505a:929_1": "asuciparipūrovāyaṃ kāyo”ti abbhantarakuṇapaṃ dassetvā idāni tameva abbhantarakuṇapaṃ",
  "atk-s0505a:929_2": "bahinikkhamanakuṇapena pākaṭaṃ katvā dassento pubbe vuttañca saṅgaṇhitvā “athassa",
  "atk-s0505a:929_3": "navahi sotehī”ti gāthādvayamāha.",
  "atk-s0505a:930_0": "Tattha athāti pariyāyantaranidassanaṃ, aparenāpi pariyāyena asucibhāvaṃ passāti vuttaṃ",
  "atk-s0505a:930_1": "hoti. Assāti imassa kāyassa. Navahi sotehīti ubhoakkhicchiddakaṇṇacchiddanāsāchiddamukhavaccamaggapassāvamaggehi.",
  "atk-s0505a:930_2": "Asuci savatīti sabbalokapākaṭanānappakāraparamaduggandhajegucchaasuciyeva savati,",
  "atk-s0505a:930_3": "sandati, paggharati, na aññaṃ kiñci agarucandanādigandhajātaṃ vā maṇimuttādiratanajātaṃ",
  "atk-s0505a:930_4": "vā. Sabbadāti tañca kho sabbadā rattimpi divāpi pubbaṇhepi sāyanhepi tiṭṭhatopi gacchatopīti.",
  "atk-s0505a:930_5": "Kiṃ taṃ asucīti ce? “Akkhimhā akkhigūthako”tiādi. Etassa hi dvīhi akkhicchiddehi",
  "atk-s0505a:930_6": "apanītatacamaṃsasadiso akkhigūthako, kaṇṇacchiddehi rajojallasadiso kaṇṇagūthako,",
  "atk-s0505a:930_7": "nāsāchiddehi pubbasadisā siṅghāṇikā ca savati, mukhena ca vamati. Kiṃ vamatīti ce?",
  "atk-s0505a:930_8": "Ekadā pittaṃ, yadā abaddhapittaṃ kuppitaṃ hoti, tadā taṃ vamatīti adhippāyo. Semhañcāti",
  "atk-s0505a:930_9": "na kevalañca pittaṃ, yampi udarapaṭale ekapatthapūrappamāṇaṃ semhaṃ tiṭṭhati, tampi",
  "atk-s0505a:930_10": "ekadā vamati. Taṃ panetaṃ vaṇṇādito visuddhimagge vuttanayeneva veditabbaṃ. “Semhañcā”ti",
  "atk-s0505a:930_11": "ca-saddena semhañca aññañca evarūpaṃ udariyalohitādiasuciṃ vamatīti dasseti. Evaṃ",
  "atk-s0505a:930_12": "sattahi dvārehi asucivamanaṃ dassetvā kālaññū puggalaññū parisaññū ca bhagavā taduttari",
  "atk-s0505a:930_13": "dve dvārāni visesavacanena anāmasitvā aparena pariyāyena sabbasmāpi kāyā asucisavanaṃ",
  "atk-s0505a:930_14": "dassento āha “kāyamhā sedajallikā”ti. Tattha sedajallikāti sedo ca loṇapaṭalamalabhedā",
  "atk-s0505a:930_15": "jallikā ca, tassa “savati sabbadā”ti iminā saddhiṃ sambandho.",
  "atk-s0505a:931_0": "201. Evaṃ bhagavā yathā nāma bhatte paccamāne taṇḍulamalañca udakamalañca pheṇena",
  "atk-s0505a:931_1": "saddhiṃ uṭṭhahitvā ukkhalimukhaṃ makkhetvā bahi gaḷati, tathā asitapītādibhede āhāre",
  "atk-s0505a:931_2": "kammajena agginā paccamāne yaṃ asitapītādimalaṃ uṭṭhahitvā “akkhimhā akkhigūthako”tiādinā",
  "atk-s0505a:931_3": "bhedena nikkhamantaṃ akkhiādīni makkhetvā bahi gaḷati, tassāpi vasena imassa kāyassa",
  "atk-s0505a:931_4": "asucibhāvaṃ dassetvā idāni yaṃ loke uttamaṅgasammataṃ sīsaṃ ativisiṭṭhabhāvato paccentā",
  "atk-s0505a:931_5": "vandaneyyānampi vandanaṃ na karonti, tassāpi nissāratāya asucitāya cassa asucibhāvaṃ",
  "atk-s0505a:931_6": "dassento “athassa susiraṃ sīsa”nti imaṃ gāthamāha.",
  "atk-s0505a:932_0": "Tattha susiranti chiddaṃ. Matthaluṅgassa pūritanti dadhibharitaalābukaṃ viya matthaluṅgabharitaṃ.",
  "atk-s0505a:932_1": "Tañca panetaṃ matthaluṅgaṃ visuddhimagge vuttanayeneva veditabbaṃ. Subhato naṃ maññati",
  "atk-s0505a:932_2": "bāloti tamenaṃ evaṃ nānāvidhakuṇapabharitampi kāyaṃ duccintitacintī bālo subhato",
  "atk-s0505a:932_3": "maññati, subhaṃ suciṃ iṭṭhaṃ kantaṃ manāpanti tīhipi taṇhādiṭṭhimānamaññanāhi maññati.",
  "atk-s0505a:932_4": "Kasmā? Yasmā avijjāya purakkhato catusaccapaṭicchādakena mohena purakkhato, codito,",
  "atk-s0505a:932_5": "pavattito, “evaṃ ādiya, evaṃ abhinivisa evaṃ maññāhī”ti gāhitoti adhippāyo. Passa",
  "atk-s0505a:932_6": "yāva anatthakarā cāyaṃ avijjāti.",
  "atk-s0505a:933_0": "202. Evaṃ bhagavā saviññāṇakavasena asubhaṃ dassetvā idāni aviññāṇakavasena dassetuṃ,",
  "atk-s0505a:933_1": "yasmā vā cakkavattiraññopi kāyo yathāvuttakuṇapabharitoyeva hoti, tasmā sabbappakārenapi",
  "atk-s0505a:933_2": "sampattibhave asubhaṃ dassetvā idāni vipattibhave dassetuṃ “yadā ca so mato setī”ti gāthamāha.",
  "atk-s0505a:934_0": "Tassattho – svāyamevaṃvidho kāyo yadā āyuusmāviññāṇāpagamena mato vātabharitabhastā",
  "atk-s0505a:934_1": "viya uddhumātako vaṇṇaparibhedena vinīlako susānasmiṃ niratthaṃva kaliṅgaraṃ chaḍḍitattā",
  "atk-s0505a:934_2": "apaviddho seti, atha “na dānissa puna uṭṭhānaṃ bhavissatī”ti ekaṃsatoyeva anapekkhā",
  "atk-s0505a:934_3": "honti ñātayo. Tattha matoti aniccataṃ dasseti, setīti nirīhakattaṃ. Tadubhayena ca",
  "atk-s0505a:934_4": "jīvitabalamadappahāne niyojeti. Uddhumātoti saṇṭhānavipattiṃ dasseti, vinīlakoti",
  "atk-s0505a:934_5": "chavirāgavipattiṃ. Tadubhayena ca rūpamadappahāne vaṇṇapokkharataṃ paṭicca mānappahāne",
  "atk-s0505a:934_6": "ca niyojeti. Apaviddhoti gahetabbābhāvaṃ dasseti, susānasminti anto adhivāsetumanarahaṃ",
  "atk-s0505a:934_7": "jigucchanīyabhāvaṃ. Tadubhayenapi “mama”nti gāhassa subhasaññāya ca pahāne niyojeti.",
  "atk-s0505a:934_8": "Anapekkhā honti ñātayoti paṭikiriyābhāvaṃ dasseti, tena ca parivāramadappahāne niyojeti.",
  "atk-s0505a:935_0": "203. Evamimāya gāthāya aparibhinnāviññāṇakavasena asubhaṃ dassetvā idāni paribhinnavasenāpi",
  "atk-s0505a:935_1": "dassetuṃ “khādanti na”nti gāthamāha. Tattha ye caññeti ye ca aññepi kākakulalādayo",
  "atk-s0505a:935_2": "kuṇapabhakkhā pāṇino santi, tepi naṃ khādantīti attho. Sesaṃ uttānameva.",
  "atk-s0505a:936_0": "204. Evaṃ “caraṃ vā”tiādinā nayena suññatakammaṭṭhānavasena, “aṭṭhinahārusaṃyutto”tiādinā",
  "atk-s0505a:936_1": "saviññāṇakāsubhavasena “yadā ca so mato setī”tiādinā aviññāṇakāsubhavasena kāyaṃ",
  "atk-s0505a:936_2": "dassetvā evaṃ niccasukhattabhāvasuññe ekantaasubhe cāpi kāyasmiṃ “subhato naṃ maññati",
  "atk-s0505a:936_3": "bālo, avijjāya purakkhato”ti iminā bālassa vuttiṃ pakāsetvā avijjāmukhena ca vaṭṭaṃ",
  "atk-s0505a:936_4": "dassetvā idāni tattha paṇḍitassa vuttiṃ pariññāmukhena ca vivaṭṭaṃ dassetuṃ “sutvāna",
  "atk-s0505a:936_5": "buddhavacana”nti ārabhi.",
  "atk-s0505a:937_0": "Tattha sutvānāti yoniso nisāmetvā. Buddhavacananti kāyavicchandanakaraṃ buddhavacanaṃ.",
  "atk-s0505a:937_1": "Bhikkhūti sekkho vā puthujjano vā. Paññāṇavāti paññāṇaṃ vuccati vipassanā aniccādippakāresu",
  "atk-s0505a:937_2": "pavattattā, tāya samannāgatoti attho. Idhāti sāsane. So kho naṃ parijānātīti so imaṃ",
  "atk-s0505a:937_3": "kāyaṃ tīhi pariññāhi parijānāti. Kathaṃ? Yathā nāma kusalo vāṇijo idañcidañcāti bhaṇḍaṃ",
  "atk-s0505a:937_4": "oloketvā “ettakena gahite ettako nāma udayo bhavissatī”ti tulayitvā tathā katvā puna",
  "atk-s0505a:937_5": "saudayaṃ mūlaṃ gaṇhanto taṃ bhaṇḍaṃ chaḍḍeti, evamevaṃ “aṭṭhinhāruādayo ime kesalomādayo",
  "atk-s0505a:937_6": "cā”ti ñāṇacakkhunā olokento ñātapariññāya parijānāti, “aniccā ete dhammā dukkhā anattā”ti",
  "atk-s0505a:937_7": "tulayanto tīraṇapariññāya parijānāti, evaṃ tīrayitvā ariyamaggaṃ pāpuṇanto tattha",
  "atk-s0505a:937_8": "chandarāgappahānena pahānapariññāya parijānāti. Saviññāṇakāviññāṇakaasubhavasena",
  "atk-s0505a:937_9": "vā passanto ñātapariññāya parijānāti, aniccādivasena passanto tīraṇapariññāya, arahattamaggena",
  "atk-s0505a:937_10": "tato chandarāgaṃ apakaḍḍhitvā taṃ pajahanto pahānapariññāya parijānāti.",
  "atk-s0505a:938_0": "Kasmā so evaṃ parijānātīti ce? Yathābhūtañhi passati, yasmā yathābhūtaṃ passatīti",
  "atk-s0505a:938_1": "attho. “Paññāṇavā”tiādinā eva ca etasmiṃ atthe siddhe yasmā buddhavacanaṃ sutvā tassa",
  "atk-s0505a:938_2": "paññāṇavattaṃ hoti, yasmā ca sabbajanassa pākaṭopāyaṃ kāyo asutvā buddhavacanaṃ na",
  "atk-s0505a:938_3": "sakkā parijānituṃ, tasmā tassa ñāṇahetuṃ ito bāhirānaṃ evaṃ daṭṭhuṃ asamatthatañca",
  "atk-s0505a:938_4": "dassetuṃ “sutvāna buddhavacana”nti āha. Nandābhikkhuniṃ tañca vipallatthacittaṃ bhikkhuṃ",
  "atk-s0505a:938_5": "ārabbha desanāpavattito aggaparisato tappaṭipattippattānaṃ bhikkhubhāvadassanato ca “bhikkhū”ti āha.",
  "atk-s0505a:939_0": "205. Idāni “yathābhūtañhi passatī”ti ettha yathā passanto yathābhūtaṃ passati, taṃ",
  "atk-s0505a:939_1": "dassetuṃ āha “yathā idaṃ tathā etaṃ, yathā etaṃ tathā ida”nti. Tassattho – yathā",
  "atk-s0505a:939_2": "idaṃ saviññāṇakāsubhaṃ āyuusmāviññāṇānaṃ anapagamā carati, tiṭṭhati, nisīdati, sayati;",
  "atk-s0505a:939_3": "tathā etaṃ etarahi susāne sayitaṃ aviññāṇakampi pubbe tesaṃ dhammānaṃ anapagamā ahosi.",
  "atk-s0505a:939_4": "Yathā ca etaṃ etarahi matasarīraṃ tesaṃ dhammānaṃ apagamā na carati, na tiṭṭhati,",
  "atk-s0505a:939_5": "na nisīdati, na seyyaṃ kappeti, tathā idaṃ saviññāṇakampi tesaṃ dhammānaṃ apagamā",
  "atk-s0505a:939_6": "bhavissati. Yathā ca idaṃ saviññāṇakaṃ etarahi na susāne mataṃ seti, na uddhumātakādibhāvamupagataṃ,",
  "atk-s0505a:939_7": "tathā etaṃ etarahi matasarīrampi pubbe ahosi. Yathā panetaṃ etarahi aviññāṇakāsubhaṃ",
  "atk-s0505a:939_8": "mataṃ susāne seti, uddhumātakādibhāvañca upagataṃ, tathā idaṃ saviññāṇakampi bhavissatīti.",
  "atk-s0505a:940_0": "Tattha yathā idaṃ tathā etanti attanā matassa sarīrassa samānabhāvaṃ karonto bāhire",
  "atk-s0505a:940_1": "dosaṃ pajahati. Yathā etaṃ tathā idanti matasarīrena attano samānabhāvaṃ karonto",
  "atk-s0505a:940_2": "ajjhattike rāgaṃ pajahati. Yenākārena ubhayaṃ sabhaṃ karoti, taṃ pajānanto ubhayattha",
  "atk-s0505a:940_3": "mohaṃ pajahati. Evaṃ yathābhūtadassanena pubbabhāgeyeva akusalamūlappahānaṃ sādhetvā,",
  "atk-s0505a:940_4": "yasmā evaṃ paṭipanno bhikkhu anupubbena arahattamaggaṃ patvā sabbaṃ chandarāgaṃ virājetuṃ",
  "atk-s0505a:940_5": "samattho hoti, tasmā āha “ajjhattañca bahiddhā ca, kāye chandaṃ virājaye”ti. Evaṃ",
  "atk-s0505a:940_6": "paṭipanno bhikkhu anupubbenāti pāṭhaseso.",
  "atk-s0505a:941_0": "206. Evaṃ sekkhabhūmiṃ dassetvā idāni asekkhabhūmiṃ dassento āha “chandarāgaviratto",
  "atk-s0505a:941_1": "so”ti. Tassattho – so bhikkhu arahattamaggañāṇena paññāṇavā maggānantaraṃ phalaṃ",
  "atk-s0505a:941_2": "pāpuṇāti, atha sabbaso chandarāgassa pahīnattā “chandarāgaviratto”ti ca, maraṇābhāvena",
  "atk-s0505a:941_3": "paṇītaṭṭhena vā amataṃ sabbasaṅkhāravūpasamanato santiṃ taṇhāsaṅkhātavānābhāvato",
  "atk-s0505a:941_4": "nibbānaṃ, cavanābhāvato accutanti saṃvaṇṇitaṃ padamajjhagāti ca vuccati. Atha vā",
  "atk-s0505a:941_5": "so bhikkhu arahattamaggañāṇena paññāṇavā maggānantaraphale ṭhito chandarāgaviratto",
  "atk-s0505a:941_6": "nāma hoti, vuttappakārañca padamajjhagāti veditabbo. Tena “idamassa pahīnaṃ, idañcānena laddha”nti dīpeti.",
  "atk-s0505a:942_0": "207-208. Evaṃ saviññāṇakāviññāṇakavasena asubhakammaṭṭhānaṃ saha nipphattiyā kathetvā",
  "atk-s0505a:942_1": "puna saṅkhepadesanāya evaṃ mahato ānisaṃsassa antarāyakaraṃ pamādavihāraṃ garahanto",
  "atk-s0505a:942_2": "“dvipādakoya”nti gāthādvayamāha. Tattha kiñcāpi apādakādayopi kāyā asucīyeva, idhādhikāravasena",
  "atk-s0505a:942_3": "pana ukkaṭṭhaparicchedavasena vā, yasmā vā aññe asucibhūtāpi kāyā loṇambilādīhi abhisaṅkharitvā",
  "atk-s0505a:942_4": "manussānaṃ bhojanepi upanīyanti, na tveva manussakāyo, tasmā asucitarabhāvamassa",
  "atk-s0505a:942_5": "dassentopi “dvipādako”ti āha.",
  "atk-s0505a:943_0": "Ayanti manussakāyaṃ dasseti. Duggandho parihīratīti duggandho samāno pupphagandhādīhi",
  "atk-s0505a:943_1": "abhisaṅkharitvā parihīrati. Nānākuṇapaparipūroti kesādianekappakārakuṇapabharito.",
  "atk-s0505a:943_2": "Vissavanto tato tatoti pupphagandhādīhi paṭicchādetuṃ ghaṭentānampi taṃ vāyāmaṃ nipphalaṃ",
  "atk-s0505a:943_3": "katvā navahi dvārehi kheḷasiṅghāṇikādīni, lomakūpehi ca sedajallikaṃ vissavantoyeva.",
  "atk-s0505a:943_4": "Tattha dāni passatha – etādisena kāyena yo puriso vā itthī vā koci bālo maññe uṇṇametave",
  "atk-s0505a:943_5": "taṇhādiṭṭhimānamaññanāhi “aha”nti vā “mama”nti vā “nicco”ti vātiādinā nayena yo uṇṇamituṃ",
  "atk-s0505a:943_6": "maññeyya, paraṃ vā jātiādīhi avajāneyya attānaṃ ucce ṭhāne ṭhapento, kimaññatra adassanā",
  "atk-s0505a:943_7": "ṭhapetvā ariyamaggena ariyasaccadassanābhāvaṃ kimaññaṃ tassa evaṃ uṇṇamāvajānanakāraṇaṃ siyāti.",
  "atk-s0505a:944_0": "Desanāpariyosāne nandā bhikkhunī saṃvegamāpādi – “aho vata re, ahaṃ bālā, yā maṃyeva",
  "atk-s0505a:944_1": "ārabbha evaṃ vividhadhammadesanāpavattakassa bhagavato upaṭṭhānaṃ nāgamāsi”nti. Evaṃ",
  "atk-s0505a:944_2": "saṃviggā ca tameva dhammadesanaṃ samannāharitvā teneva kammaṭṭhānena katipayadivasabbhantare",
  "atk-s0505a:944_3": "arahattaṃ sacchākāsi. Dutiyaṭṭhānepi kira desanāpariyosāne caturāsītiyā pāṇasahassānaṃ",
  "atk-s0505a:944_4": "dhammābhisamayo ahosi, sirimā devakaññā anāgāmiphalaṃ pattā, so ca bhikkhu sotāpattiphale patiṭṭhahīti.",
  "atk-s0505a:945": "Paramatthajotikāya khuddaka-aṭṭhakathāya",
  "atk-s0505a:946": "Suttanipāta-aṭṭhakathāya vijayasuttavaṇṇanā niṭṭhitā.",
  "atk-s0505a:947": "12. Munisuttavaṇṇanā",
  "atk-s0505a:948_0": "209. Santhavāto bhayaṃ jātanti munisuttaṃ. Kā uppatti? Na sabbasseva suttassa ekā",
  "atk-s0505a:948_1": "uppatti, apicettha ādito tāva catunnaṃ gāthānaṃ ayamuppatti – bhagavati kira sāvatthiyaṃ",
  "atk-s0505a:948_2": "viharante gāmakāvāse aññatarā duggatitthī matapatikā puttaṃ bhikkhūsu pabbājetvā",
  "atk-s0505a:948_3": "attanāpi bhikkhunīsu pabbaji. Te ubhopi sāvatthiyaṃ vassaṃ upagantvā abhiṇhaṃ aññamaññassa",
  "atk-s0505a:948_4": "dassanakāmā ahesuṃ. Mātā kiñci labhitvā puttassa harati, puttopi mātu. Evaṃ sāyampi",
  "atk-s0505a:948_5": "pātopi aññamaññaṃ samāgantvā laddhaṃ laddhaṃ saṃvibhajamānā, sammodamānā, sukhadukkhaṃ",
  "atk-s0505a:948_6": "pucchamānā, nirāsaṅkā ahesuṃ. Tesaṃ evaṃ abhiṇhadassanena saṃsaggo uppajji, saṃsaggā",
  "atk-s0505a:948_7": "vissāso, vissāsā otāro, rāgena otiṇṇacittānaṃ pabbajitasaññā ca mātuputtasaññā ca",
  "atk-s0505a:948_8": "antaradhāyi. Tato mariyādavītikkamaṃ katvā asaddhammaṃ paṭiseviṃsu, ayasappattā ca",
  "atk-s0505a:948_9": "vibbhamitvā agāramajjhe vasiṃsu. Bhikkhū bhagavato ārocesuṃ. “Kiṃ nu so, bhikkhave,",
  "atk-s0505a:948_10": "moghapuriso maññati na mātā putte sārajjati, putto vā pana mātarī”ti garahitvā “nāhaṃ,",
  "atk-s0505a:948_11": "bhikkhave, aññaṃ ekarūpampi samanupassāmī”tiādinā avasesasuttenapi bhikkhū saṃvejetvā",
  "atk-s0505a:948_12": "“tasmātiha, bhikkhave –",
  "atk-s0505a:949": "“Visaṃ yathā halāhalaṃ, telaṃ pakkuthitaṃ yathā;",
  "atk-s0505a:950": "Tambalohavilīnaṃva, mātugāmaṃ vivajjaye”ti ca. –",
  "atk-s0505a:951": "Vatvā puna bhikkhūnaṃ dhammadesanatthaṃ – “santhavāto bhayaṃ jāta”nti imā attupanāyikā catasso gāthā abhāsi.",
  "atk-s0505a:952_0": "Tattha santhavo taṇhādiṭṭhimittabhedena tividhoti pubbe vutto. Idha taṇhādiṭṭhisanthavo",
  "atk-s0505a:952_1": "adhippeto. Taṃ sandhāya bhagavā āha – “passatha, bhikkhave, yathā idaṃ tassa moghapurisassa",
  "atk-s0505a:952_2": "santhavāto bhayaṃ jāta”nti. Tañhi tassa abhiṇhadassanakāmatāditaṇhāya balavakilesabhayaṃ",
  "atk-s0505a:952_3": "jātaṃ, yena saṇṭhātuṃ asakkonto mātari vippaṭipajji. Attānuvādādikaṃ vā mahābhayaṃ,",
  "atk-s0505a:952_4": "yena sāsanaṃ chaḍḍetvā vibbhanto. Niketāti “rūpanimittaniketavisāravinibandhā kho,",
  "atk-s0505a:952_5": "gahapati, ‘niketasārī’ti vuccatī”tiādinā nayena vuttā ārammaṇappabhedā. Jāyate rajoti",
  "atk-s0505a:952_6": "rāgadosamoharajo jāyate. Kiṃ vuttaṃ hoti? Na kevalañca tassa santhavāto bhayaṃ jātaṃ,",
  "atk-s0505a:952_7": "apica kho pana yadetaṃ kilesānaṃ nivāsaṭṭhena sāsavārammaṇaṃ “niketa”nti vuccati,",
  "atk-s0505a:952_8": "idānissa bhinnasaṃvarattā atikkantamariyādattā suṭṭhutaraṃ tato niketā jāyate rajo,",
  "atk-s0505a:952_9": "yena saṃkiliṭṭhacitto anayabyasanaṃ pāpuṇissati. Atha vā passatha, bhikkhave, yathā",
  "atk-s0505a:952_10": "idaṃ tassa moghapurisassa santhavāto bhayaṃ jātaṃ, yathā ca sabbaputhujjanānaṃ niketā",
  "atk-s0505a:952_11": "jāyate rajoti evampetaṃ padadvayaṃ yojetabbaṃ.",
  "atk-s0505a:953_0": "Sabbathā pana iminā purimaddhena bhagavā puthujjanadassanaṃ garahitvā attano dassanaṃ",
  "atk-s0505a:953_1": "pasaṃsanto “aniketa”nti pacchimaddhamāha. Tattha yathāvuttaniketapaṭikkhepena aniketaṃ,",
  "atk-s0505a:953_2": "santhavapaṭikkhepena ca asanthavaṃ veditabbaṃ. Ubhayampetaṃ nibbānassādhivacanaṃ.",
  "atk-s0505a:953_3": "Etaṃ ve munidassananti etaṃ aniketamasanthavaṃ buddhamuninā diṭṭhanti attho. Tattha",
  "atk-s0505a:953_4": "veti vimhayatthe nipāto daṭṭhabbo. Tena ca yaṃ nāma niketasanthavavasena mātāputtesu",
  "atk-s0505a:953_5": "vippaṭipajjamānesu aniketamasanthavaṃ, etaṃ muninā diṭṭhaṃ aho abbhutanti ayamadhippāyo",
  "atk-s0505a:953_6": "siddho hoti. Atha vā munino dassanantipi munidassanaṃ, dassanaṃ nāma khanti ruci,",
  "atk-s0505a:953_7": "khamati ceva ruccati cāti attho.",
  "atk-s0505a:954_0": "210. Dutiyagāthāya yo jātamucchijjāti yo kismiñcideva vatthusmiṃ jātaṃ bhūtaṃ nibbattaṃ",
  "atk-s0505a:954_1": "kilesaṃ yathā uppannākusalappahānaṃ hoti, tathā vāyamanto tasmiṃ vatthusmiṃ puna",
  "atk-s0505a:954_2": "anibbattanavasena ucchinditvā yo anāgatopi kileso tathārūpappaccayasamodhāne nibbattituṃ",
  "atk-s0505a:954_3": "abhimukhībhūtattā vattamānasamīpe vattamānalakkhaṇena “jāyanto”ti vuccati, tañca",
  "atk-s0505a:954_4": "na ropayeyya jāyantaṃ, yathā anuppannākusalānuppādo hoti, tathā vāyamanto na nibbatteyyāti",
  "atk-s0505a:954_5": "attho. Kathañca na nibbatteyya? Assa nānuppavecche, yena paccayena so nibbatteyya",
  "atk-s0505a:954_6": "taṃ nānuppaveseyya na samodhāneyya. Evaṃ sambhāravekallakaraṇena taṃ na ropayeyya",
  "atk-s0505a:954_7": "jāyantaṃ. Atha vā yasmā maggabhāvanāya atītāpi kilesā ucchijjanti āyatiṃ vipākābhāvena",
  "atk-s0505a:954_8": "vattamānāpi na ropīyanti tadabhāvena, anāgatāpi cittasantatiṃ nānuppavesīyanti uppattisāmatthiyavighātena,",
  "atk-s0505a:954_9": "tasmā yo ariyamaggabhāvanāya jātamucchijja na ropayeyya jāyantaṃ, anāgatampi cassa",
  "atk-s0505a:954_10": "jāyantassa nānuppavecche, tamāhu ekaṃ muninaṃ carantaṃ, so ca addakkhi santipadaṃ",
  "atk-s0505a:954_11": "mahesīti evampettha yojanā veditabbā. Ekantanikkilesatāya ekaṃ, seṭṭhaṭṭhena vā ekaṃ.",
  "atk-s0505a:954_12": "Muninanti muniṃ, munīsu vā ekaṃ. Carantanti sabbākāraparipūrāya lokatthacariyāya",
  "atk-s0505a:954_13": "avasesacariyāhi ca carantaṃ. Addakkhīti addasa. Soti yo jātamucchijja aropane ananuppavesane",
  "atk-s0505a:954_14": "ca samatthatāya “na ropayeyya jāyantamassa nānuppavecche”ti vutto buddhamuni. Santipadanti",
  "atk-s0505a:954_15": "santikoṭṭhāsaṃ, dvāsaṭṭhidiṭṭhigatavipassanānibbānabhedāsu tīsu sammutisanti, tadaṅgasanti,",
  "atk-s0505a:954_16": "accantasantīsu seṭṭhaṃ evaṃ anupasante loke accantasantiṃ addasa mahesīti evamattho veditabbo.",
  "atk-s0505a:955_0": "211. Tatiyagāthāya saṅkhāyāti gaṇayitvā, paricchinditvā vīmaṃsitvā yathābhūtato ñatvā,",
  "atk-s0505a:955_1": "dukkhapariññāya parijānitvāti attho. Vatthūnīti yesu evamayaṃ loko sajjati, tāni",
  "atk-s0505a:955_2": "khandhāyatanadhātubhedāni kilesaṭṭhānāni. Pamāya bījanti yaṃ tesaṃ vatthūnaṃ bījaṃ",
  "atk-s0505a:955_3": "abhisaṅkhāraviññāṇaṃ, taṃ pamāya hiṃsitvā, bādhitvā, samucchedappahānena pajahitvāti",
  "atk-s0505a:955_4": "attho. Sinehamassa nānuppaveccheti yena taṇhādiṭṭhisinehena sinehitaṃ taṃ bījaṃ āyatiṃ",
  "atk-s0505a:955_5": "paṭisandhivasena taṃ yathāvuttaṃ vatthusassaṃ viruheyya, taṃ sinehamassa nānuppavecche,",
  "atk-s0505a:955_6": "tappaṭipakkhāya maggabhāvanāya taṃ nānuppaveseyyāti attho. Sa ve muni jātikhayantadassīti",
  "atk-s0505a:955_7": "so evarūpo buddhamuni nibbānasacchikiriyāya jātiyā ca maraṇassa ca antabhūtassa nibbānassa",
  "atk-s0505a:955_8": "diṭṭhattā jātikkhayantadassī takkaṃ pahāya na upeti saṅkhaṃ. Imāya catusaccabhāvanāya",
  "atk-s0505a:955_9": "navappabhedampi akusalavitakkaṃ pahāya saupādisesanibbānadhātuṃ patvā lokatthacariyaṃ",
  "atk-s0505a:955_10": "karonto anupubbena carimaviññāṇakkhayā anupādisesanibbānadhātuppattiyā “devo vā manusso",
  "atk-s0505a:955_11": "vā”ti na upeti saṅkhaṃ. Aparinibbuto eva vā yathā kāmavitakkādino vitakkassa appahīnattā",
  "atk-s0505a:955_12": "“ayaṃ puggalo ratto”ti vā “duṭṭho”ti vā saṅkhaṃ upeti, evaṃ takkaṃ pahāya na upeti",
  "atk-s0505a:955_13": "saṅkhanti evampettha attho daṭṭhabbo.",
  "atk-s0505a:956_0": "212. Catutthagāthāya aññāyāti aniccādinayena jānitvā. Sabbānīti anavasesāni, nivesanānīti",
  "atk-s0505a:956_1": "kāmabhavādike bhave. Nivasanti hi tesu sattā, tasmā “nivesanānī”ti vuccanti. Anikāmayaṃ",
  "atk-s0505a:956_2": "aññatarampi tesanti evaṃ diṭṭhādīnavattā tesaṃ nivesanānaṃ ekampi apatthento so evarūpo",
  "atk-s0505a:956_3": "buddhamuni maggabhāvanābalena taṇhāgedhassa vigatattā vītagedho, vītagedhattā eva",
  "atk-s0505a:956_4": "ca agiddho, na yathā eke avītagedhā eva samānā “agiddhamhā”ti paṭijānanti, evaṃ.",
  "atk-s0505a:956_5": "Nāyūhatīti tassa tassa nivesanassa nibbattakaṃ kusalaṃ vā akusalaṃ vā na karoti.",
  "atk-s0505a:956_6": "Kiṃ kāraṇā? Pāragato hi hoti, yasmā evarūpo sabbanivesanānaṃ pāraṃ nibbānaṃ gato hotīti attho.",
  "atk-s0505a:957_0": "Evaṃ paṭhamagāthāya puthujjanadassanaṃ garahitvā attano dassanaṃ pasaṃsanto dutiyagāthāya",
  "atk-s0505a:957_1": "yehi kilesehi puthujjano anupasanto hoti, tesaṃ abhāvena attano santipadādhigamaṃ",
  "atk-s0505a:957_2": "pasaṃsanto tatiyagāthāya yesu vatthūsu puthujjano takkaṃ appahāya tathā tathā saṅkhaṃ",
  "atk-s0505a:957_3": "upeti, tesu catusaccabhāvanāya takkaṃ pahāya attano saṅkhānupagamanaṃ pasaṃsanto",
  "atk-s0505a:957_4": "catutthagāthāya āyatimpi yāni nivesanāni kāmayamāno puthujjano bhavataṇhāya āyūhati,",
  "atk-s0505a:957_5": "tesu taṇhābhāvena attano anāyūhanaṃ pasaṃsanto catūhi gāthāhi arahattanikūṭeneva",
  "atk-s0505a:957_6": "ekaṭṭhuppattikaṃ desanaṃ niṭṭhāpesi.",
  "atk-s0505a:958_0": "213. Sabbābhibhunti kā uppatti? Mahāpuriso mahābhinikkhamanaṃ katvā anupubbena sabbaññutaṃ",
  "atk-s0505a:958_1": "patvā dhammacakkappavattanatthāya bārāṇasiṃ gacchanto bodhimaṇḍassa ca gayāya ca",
  "atk-s0505a:958_2": "antare upakenājīvakena samāgacchi. Tena ca “vippasannāni kho te, āvuso, indriyānī”tiādinā",
  "atk-s0505a:958_3": "nayena puṭṭho “sabbābhibhū”tiādīni āha. Upako “hupeyyāvuso”ti vatvā, sīsaṃ okampetvā,",
  "atk-s0505a:958_4": "ummaggaṃ gahetvā pakkāmi. Anukkamena ca vaṅkahārajanapade aññataraṃ māgavikagāmaṃ",
  "atk-s0505a:958_5": "pāpuṇi. Tamenaṃ māgavikajeṭṭhako disvā – “aho appiccho samaṇo vatthampi na nivāseti,",
  "atk-s0505a:958_6": "ayaṃ loke arahā”ti gharaṃ netvā maṃsarasena parivisitvā bhuttāviñca naṃ saputtadāro",
  "atk-s0505a:958_7": "vanditvā “idheva, bhante, vasatha, ahaṃ paccayena upaṭṭhahissāmī”ti nimantetvā, vasanokāsaṃ",
  "atk-s0505a:958_8": "katvā adāsi. So tattha vasati.",
  "atk-s0505a:959_0": "Māgaviko gimhakāle udakasampanne sītale padese carituṃ dūraṃ apakkantesu migesu tattha",
  "atk-s0505a:959_1": "gacchanto “amhākaṃ arahantaṃ sakkaccaṃ upaṭṭhahassū”ti chāvaṃ nāma dhītaraṃ āṇāpetvā",
  "atk-s0505a:959_2": "agamāsi saddhiṃ puttabhātukehi. Sā cassa dhītā dassanīyā hoti koṭṭhāsasampannā. Dutiyadivase",
  "atk-s0505a:959_3": "upako gharaṃ āgato taṃ dārikaṃ sabbaṃ upacāraṃ katvā, parivisituṃ upagataṃ disvā,",
  "atk-s0505a:959_4": "rāgena abhibhūto bhuñjitumpi asakkonto bhājanena bhattaṃ ādāya vasanaṭṭhānaṃ gantvā,",
  "atk-s0505a:959_5": "bhattaṃ ekamante nikkhipitvā – “sace chāvaṃ labhāmi, jīvāmi, no ce, marāmī”ti nirāhāro",
  "atk-s0505a:959_6": "sayi. Sattame divase māgaviko āgantvā dhītaraṃ upakassa pavattiṃ pucchi. Sā – “ekadivasameva",
  "atk-s0505a:959_7": "āgantvā puna nāgatapubbo”ti āha. Māgaviko “āgataveseneva naṃ upasaṅkamitvā pucchissāmī”ti",
  "atk-s0505a:959_8": "taṅkhaṇaññeva gantvā – “kiṃ, bhante, aphāsuka”nti pāde parāmasanto pucchi. Upako",
  "atk-s0505a:959_9": "nitthunanto parivattatiyeva. So “vada, bhante, yaṃ mayā sakkā kātuṃ, sabbaṃ karissāmī”ti",
  "atk-s0505a:959_10": "āha. Upako – “sace chāvaṃ labhāmi, jīvāmi, no ce, idheva maraṇaṃ seyyo”ti āha. “Jānāsi",
  "atk-s0505a:959_11": "pana, bhante, kiñci sippa”nti? “Na jānāmī”ti. “Na, bhante, kiñci sippaṃ ajānantena",
  "atk-s0505a:959_12": "sakkā gharāvāsaṃ adhiṭṭhātu”nti? So āha – “nāhaṃ kiñci sippaṃ jānāmi, apica tumhākaṃ",
  "atk-s0505a:959_13": "maṃsahārako bhavissāmi, maṃsañca vikkiṇissāmī”ti. Māgavikopi “amhākaṃ etadeva ruccatī”ti",
  "atk-s0505a:959_14": "uttarasāṭakaṃ datvā, gharaṃ ānetvā dhītaraṃ adāsi. Tesaṃ saṃvāsamanvāya putto vijāyi.",
  "atk-s0505a:959_15": "Subhaddotissa nāmaṃ akaṃsu. Chāvā puttatosanagītena upakaṃ uppaṇḍesi. So taṃ asahanto",
  "atk-s0505a:959_16": "“bhadde, ahaṃ anantajinassa santikaṃ gacchāmī”ti majjhimadesābhimukho pakkāmi.",
  "atk-s0505a:960_0": "Bhagavā ca tena samayena sāvatthiyaṃ viharati jetavanamahāvihāre. Atha kho bhagavā",
  "atk-s0505a:960_1": "paṭikacceva bhikkhū āṇāpesi – “yo, bhikkhave, anantajinoti pucchamāno āgacchati,",
  "atk-s0505a:960_2": "tassa maṃ dasseyyāthā”ti. Upakopi kho anupubbeneva sāvatthiṃ āgantvā vihāramajjhe",
  "atk-s0505a:960_3": "ṭhatvā “imasmiṃ vihāre mama sahāyo anantajino nāma atthi, so kuhiṃ vasatī”ti pucchi.",
  "atk-s0505a:960_4": "Taṃ bhikkhū bhagavato santikaṃ nayiṃsu. Bhagavā tassānurūpaṃ dhammaṃ desesi. So desanāpariyosāne",
  "atk-s0505a:960_5": "anāgāmiphale patiṭṭhāsi. Bhikkhū tassa pubbappavattiṃ sutvā kathaṃ samuṭṭhāpesuṃ",
  "atk-s0505a:960_6": "– “bhagavā paṭhamaṃ nissirikassa naggasamaṇassa dhammaṃ desesī”ti. Bhagavā taṃ kathāsamuṭṭhānaṃ",
  "atk-s0505a:960_7": "viditvā gandhakuṭito nikkhamma taṅkhaṇānurūpena pāṭihāriyena buddhāsane nisīditvā",
  "atk-s0505a:960_8": "bhikkhū āmantesi – “kāya nuttha, bhikkhave, etarahi kathāya sannisinnā”ti? Te sabbaṃ",
  "atk-s0505a:960_9": "kathesuṃ. Tato bhagavā – “na, bhikkhave, tathāgato ahetuappaccayā dhammaṃ deseti,",
  "atk-s0505a:960_10": "nimmalā tathāgatassa dhammadesanā, na sakkā tattha dosaṃ daṭṭhuṃ. Tena, bhikkhave,",
  "atk-s0505a:960_11": "dhammadesanūpanissayena upako etarahi anāgāmī jāto”ti vatvā attano desanāmalābhāvadīpikaṃ imaṃ gāthamabhāsi.",
  "atk-s0505a:961_0": "Tassattho – sāsavesu sabbakhandhāyatanadhātūsu chandarāgappahānena tehi anabhibhūtattā",
  "atk-s0505a:961_1": "sayañca te dhamme sabbe abhibhuyya pavattattā sabbābhibhuṃ. Tesañca aññesañca sabbadhammānaṃ",
  "atk-s0505a:961_2": "sabbākārena viditattā sabbaviduṃ. Sabbadhammadesanasamatthāya sobhanāya medhāya samannāgatattā",
  "atk-s0505a:961_3": "sumedhaṃ. Yesaṃ taṇhādiṭṭhilepānaṃ vasena sāsavakhandhādibhedesu sabbadhammesu upalimpati,",
  "atk-s0505a:961_4": "tesaṃ lepānaṃ abhāvā tesu sabbesu dhammesu anupalittaṃ. Tesu ca sabbadhammesu chandarāgābhāvena",
  "atk-s0505a:961_5": "sabbe te dhamme jahitvā ṭhitattā sabbañjahaṃ. Upadhivivekaninnena cittena taṇhakkhaye",
  "atk-s0505a:961_6": "nibbāne visesena muttattā taṇhakkhaye vimuttaṃ, adhimuttanti vuttaṃ hoti. Taṃ vāpi",
  "atk-s0505a:961_7": "dhīrā muni vedayantīti tampi paṇḍitā sattā muniṃ vedayanti jānanti. Passatha yāva",
  "atk-s0505a:961_8": "paṭivisiṭṭhovāyaṃ muni, tassa kuto desanāmalanti attānaṃ vibhāveti. Vibhāvanattho",
  "atk-s0505a:961_9": "hi ettha vāsaddoti. Keci pana vaṇṇayanti – “upako tadā tathāgataṃ disvāpi ‘ayaṃ buddhamunī’ti",
  "atk-s0505a:961_10": "na saddahī”ti evaṃ bhikkhū kathaṃ samuṭṭhāpesuṃ, tato bhagavā “saddahatu vā mā vā,",
  "atk-s0505a:961_11": "dhīrā pana taṃ muniṃ vedayantī”ti dassento imaṃ gāthamabhāsīti.",
  "atk-s0505a:962_0": "214. Paññābalanti kā uppatti? Ayaṃ gāthā revatattheraṃ ārabbha vuttā. Tattha “gāme",
  "atk-s0505a:962_1": "vā yadi vāraññe”ti imissā gāthāya vuttanayeneva revatattherassa ādito pabhuti pabbajjā,",
  "atk-s0505a:962_2": "pabbajitassa khadiravane vihāro, tattha viharato visesādhigamo, bhagavato tattha",
  "atk-s0505a:962_3": "gamanapaccāgamanañca veditabbaṃ. Paccāgate pana bhagavati yo so mahallakabhikkhu",
  "atk-s0505a:962_4": "upāhanaṃ sammussitvā paṭinivatto khadirarukkhe ālaggitaṃ disvā sāvatthiṃ anuppatto",
  "atk-s0505a:962_5": "visākhāya upāsikāya “kiṃ, bhante, revatattherassa vasanokāso ramaṇīyo”ti bhikkhū",
  "atk-s0505a:962_6": "pucchamānāya yehi bhikkhūhi pasaṃsito, te apasādento “upāsike, ete tucchaṃ bhaṇanti,",
  "atk-s0505a:962_7": "na sundaro bhūmippadeso, atilūkhakakkhaḷaṃ khadiravanamevā”ti āha. So visākhāya āgantukabhattaṃ",
  "atk-s0505a:962_8": "bhuñjitvā pacchābhattaṃ maṇḍalamāḷe sannipatite bhikkhū ujjhāpento āha – “kiṃ, āvuso,",
  "atk-s0505a:962_9": "revatattherassa senāsane ramaṇīyaṃ tumhehi diṭṭha”nti. Bhagavā taṃ ñatvā gandhakuṭito",
  "atk-s0505a:962_10": "nikkhamma taṅkhaṇānurūpena pāṭihāriyena parisamajjhaṃ patvā, buddhāsane nisīditvā",
  "atk-s0505a:962_11": "bhikkhū āmantesi – “kāya nuttha, bhikkhave, etarahi kathāya sannisinnā”ti? Te āhaṃsu",
  "atk-s0505a:962_12": "– “revataṃ, bhante, ārabbha kathā uppannā ‘evaṃ navakammiko kadā samaṇadhammaṃ karissatī”’ti.",
  "atk-s0505a:962_13": "“Na, bhikkhave, revato navakammiko, arahā revato khīṇāsavo”ti vatvā taṃ ārabbha tesaṃ",
  "atk-s0505a:962_14": "bhikkhūnaṃ dhammadesanatthaṃ imaṃ gāthamabhāsi.",
  "atk-s0505a:963_0": "Tassattho – dubbalakarakilesappahānasādhakena vikubbanaadhiṭṭhānappabhedena vā paññābalena",
  "atk-s0505a:963_1": "samannāgatattā paññābalaṃ, catupārisuddhisīlena dhutaṅgavatena ca upapannattā sīlavatūpapannaṃ,",
  "atk-s0505a:963_2": "maggasamādhinā phalasamādhinā iriyāpathasamādhinā ca samāhitaṃ, upacārappanābhedena",
  "atk-s0505a:963_3": "jhānena jhāne vā ratattā jhānarataṃ, sativepullappattattā satimaṃ, rāgādisaṅgato",
  "atk-s0505a:963_4": "pamuttatā saṅgā pamuttaṃ, pañcacetokhilacatuāsavābhāvena akhilaṃ anāsavaṃ taṃ vāpi",
  "atk-s0505a:963_5": "dhīrā muniṃ vedayanti. Tampi evaṃ paññādiguṇasaṃyuttaṃ saṅgādidosavisaṃyuttaṃ paṇḍitā",
  "atk-s0505a:963_6": "sattā muniṃ vā vedayanti. Passatha yāva paṭivisiṭṭhovāyaṃ khīṇāsavamuni, so “navakammiko”ti",
  "atk-s0505a:963_7": "vā “kadā samaṇadhammaṃ karissatī”ti vā kathaṃ vattabbo. So hi paññābalena taṃ vihāraṃ",
  "atk-s0505a:963_8": "niṭṭhāpesi, na navakammakaraṇena, katakiccova so, na idāni samaṇadhammaṃ karissatīti",
  "atk-s0505a:963_9": "revatattheraṃ vibhāveti. Vibhāvanattho hi ettha vā-saddoti.",
  "atk-s0505a:964_0": "215. Ekaṃ carantanti kā uppatti? Bodhimaṇḍato pabhuti yathākkamaṃ kapilavatthuṃ anuppatte",
  "atk-s0505a:964_1": "bhagavati pitāputtasamāgame vattamāne bhagavā sammodamānena raññā suddhodanena “tumhe,",
  "atk-s0505a:964_2": "bhante, gahaṭṭhakāle gandhakaraṇḍake vāsitāni kāsikādīni dussāni nivāsetvā idāni",
  "atk-s0505a:964_3": "kathaṃ chinnakāni paṃsukūlāni dhārethā”ti evamādinā vutto rājānaṃ anunayamāno –",
  "atk-s0505a:965": "“Yaṃ tvaṃ tāta vade mayhaṃ, paṭṭuṇṇaṃ dukūlakāsikaṃ;",
  "atk-s0505a:966": "Paṃsukūlaṃ tato seyyaṃ, etaṃ me abhipatthita”nti. –",
  "atk-s0505a:967": "Ādīni vatvā lokadhammehi attano avikampabhāvaṃ dassento rañño dhammadesanatthaṃ imaṃ sattapadagāthamabhāsi.",
  "atk-s0505a:968_0": "Tassattho – pabbajjāsaṅkhātādīhi ekaṃ, iriyāpathādīhi cariyāhi carantaṃ. Moneyyadhammasamannāgamena",
  "atk-s0505a:968_1": "muniṃ. Sabbaṭṭhānesu pamādābhāvato appamattaṃ. Akkosanagarahanādibhedāya nindāya",
  "atk-s0505a:968_2": "vaṇṇanathomanādibhedāya pasaṃsāya cāti imāsu nindāpasaṃsāsu paṭighānunayavasena avedhamānaṃ.",
  "atk-s0505a:968_3": "Nindāpasaṃsāmukhena cettha aṭṭhapi lokadhammā vuttāti veditabbā. Sīhaṃva bherisaddādīsu",
  "atk-s0505a:968_4": "saddesu aṭṭhasu lokadhammesu pakativikārānupagamena asantasantaṃ, pantesu vā senāsanesu",
  "atk-s0505a:968_5": "santāsābhāvena. Vātaṃva suttamayādibhede jālamhi catūhi maggehi taṇhādiṭṭhijāle asajjamānaṃ,",
  "atk-s0505a:968_6": "aṭṭhasu vā lokadhammesu paṭighānunayavasena asajjamānaṃ. Padumaṃva toyena loke jātampi",
  "atk-s0505a:968_7": "yesaṃ taṇhādiṭṭhilepānaṃ vasena sattā lokena lippanti, tesaṃ lepānaṃ pahīnattā lokena",
  "atk-s0505a:968_8": "alippamānaṃ, nibbānagāmimaggaṃ uppādetvā tena maggena netāramaññesaṃ devamanussānaṃ.",
  "atk-s0505a:968_9": "Attano pana aññena kenaci maggaṃ dassetvā anetabbattā anaññaneyyaṃ taṃ vāpi dhīrā",
  "atk-s0505a:968_10": "muni vedayanti buddhamuniṃ vedayantīti attānaṃ vibhāveti. Sesamettha vuttanayameva.",
  "atk-s0505a:969_0": "216. Yo ogahaṇeti kā uppatti? Bhagavato paṭhamābhisambuddhassa cattāri asaṅkhyeyyāni",
  "atk-s0505a:969_1": "kappasatasahassañca pūritadasapāramidasaupapāramidasaparamatthapāramippabhedaṃ abhinīhāraguṇapāramiyo",
  "atk-s0505a:969_2": "pūretvā tusitabhavane abhinibbattiguṇaṃ tattha nivāsaguṇaṃ mahāvilokanaguṇaṃ gabbhavokkantiṃ",
  "atk-s0505a:969_3": "gabbhavāsaṃ gabbhanikkhamanaṃ padavītihāraṃ disāvilokanaṃ brahmagajjanaṃ mahābhinikkhamanaṃ",
  "atk-s0505a:969_4": "mahāpadhānaṃ abhisambodhiṃ dhammacakkappavattanaṃ catubbidhaṃ maggañāṇaṃ phalañāṇaṃ",
  "atk-s0505a:969_5": "aṭṭhasu parisāsu akampanañāṇaṃ, dasabalañāṇaṃ, catuyoniparicchedakañāṇaṃ, pañcagatiparicchedakañāṇaṃ,",
  "atk-s0505a:969_6": "chabbidhaṃ asādhāraṇañāṇaṃ, aṭṭhavidhaṃ sāvakasādhāraṇabuddhañāṇaṃ, cuddasavidhaṃ",
  "atk-s0505a:969_7": "buddhañāṇaṃ, aṭṭhārasabuddhaguṇaparicchedakañāṇaṃ, ekūnavīsatividhapaccavekkhaṇañāṇaṃ,",
  "atk-s0505a:969_8": "sattasattatividhañāṇavatthu evamiccādiguṇasatasahasse nissāya pavattaṃ mahālābhasakkāraṃ",
  "atk-s0505a:969_9": "asahamānehi titthiyehi uyyojitāya ciñcamāṇavikāya “ekaṃ dhammaṃ atītassā”ti imissā",
  "atk-s0505a:969_10": "gāthāya vatthumhi vuttanayena catuparisamajjhe bhagavato ayase uppādite tappaccayā",
  "atk-s0505a:969_11": "bhikkhū kathaṃ samuṭṭhāpesuṃ “evarūpepi nāma ayase uppanne na bhagavato cittassa",
  "atk-s0505a:969_12": "aññathattaṃ atthī”ti. Taṃ ñatvā bhagavā gandhakuṭito nikkhamma taṅkhaṇānurūpena pāṭihāriyena",
  "atk-s0505a:969_13": "parisamajjhaṃ patvā, buddhāsane nisīditvā, bhikkhū āmantesi – “kāya nuttha, bhikkhave,",
  "atk-s0505a:969_14": "etarahi kathāya sannisinnā”ti? Te sabbaṃ ārocesuṃ. Tato bhagavā – “buddhā nāma, bhikkhave,",
  "atk-s0505a:969_15": "aṭṭhasu lokadhammesu tādino hontī”ti vatvā tesaṃ bhikkhūnaṃ dhammadesanatthaṃ imaṃ gāthamabhāsi.",
  "atk-s0505a:970_0": "Tassattho – yathā nāma ogahaṇe manussānaṃ nhānatitthe aṅgaghaṃsanatthāya caturasse",
  "atk-s0505a:970_1": "vā aṭṭhaṃse vā thambhe nikhāte uccakulīnāpi nīcakulīnāpi aṅgaṃ ghaṃsanti, na tena",
  "atk-s0505a:970_2": "thambhassa unnati vā onati vā hoti. Evamevaṃ yo ogahaṇe thambhorivābhijāyati yasmiṃ",
  "atk-s0505a:970_3": "pare vācāpariyantaṃ vadanti. Kiṃ vuttaṃ hoti? Yasmiṃ vatthusmiṃ pare titthiyā vā",
  "atk-s0505a:970_4": "aññe vā vaṇṇavasena uparimaṃ vā avaṇṇavasena heṭṭhimaṃ vā vācāpariyantaṃ vadanti,",
  "atk-s0505a:970_5": "tasmiṃ vatthusmiṃ anunayaṃ vā paṭighaṃ vā anāpajjamāno tādibhāvena yo ogahaṇe thambhoriva",
  "atk-s0505a:970_6": "bhavatīti. Taṃ vītarāgaṃ susamāhitindriyanti taṃ iṭṭhārammaṇe rāgābhāvena vītarāgaṃ,",
  "atk-s0505a:970_7": "aniṭṭhārammaṇe ca dosamohābhāvena susamāhitindriyaṃ, suṭṭhu vā samodhānetvā ṭhapitindriyaṃ,",
  "atk-s0505a:970_8": "rakkhitindriyaṃ, gopitindriyanti vuttaṃ hoti. Taṃ vāpi dhīrā muni vedayanti buddhamuniṃ",
  "atk-s0505a:970_9": "vedayanti, tassa kathaṃ cittassa aññathattaṃ bhavissatīti attānaṃ vibhāveti. Sesaṃ vuttanayameva.",
  "atk-s0505a:971_0": "217. Yo ve ṭhitattoti kā uppatti? Sāvatthiyaṃ kira aññatarā seṭṭhidhītā pāsādā oruyha",
  "atk-s0505a:971_1": "heṭṭhāpāsāde tantavāyasālaṃ gantvā tasaraṃ vaṭṭente disvā tassa ujubhāvena tappaṭibhāganimittaṃ",
  "atk-s0505a:971_2": "aggahesi – “aho vata sabbe sattā kāyavacīmanovaṅkaṃ pahāya tasaraṃ viya ujucittā",
  "atk-s0505a:971_3": "bhaveyyu”nti. Sā pāsādaṃ abhiruhitvāpi punappunaṃ tadeva nimittaṃ āvajjentī nisīdi.",
  "atk-s0505a:971_4": "Evaṃ paṭipannāya cassā na cirasseva aniccalakkhaṇaṃ pākaṭaṃ ahosi, tadanusāreneva",
  "atk-s0505a:971_5": "ca dukkhānattalakkhaṇānipi. Athassā tayopi bhavā ādittā viya upaṭṭhahiṃsu. Taṃ tathā",
  "atk-s0505a:971_6": "vipassamānaṃ ñatvā bhagavā gandhakuṭiyaṃ nisinnova obhāsaṃ muñci. Sā taṃ disvā “kiṃ",
  "atk-s0505a:971_7": "ida”nti āvajjentī bhagavantaṃ passe nisinnamiva disvā uṭṭhāya pañjalikā aṭṭhāsi.",
  "atk-s0505a:971_8": "Athassā bhagavā sappāyaṃ viditvā dhammadesanāvasena imaṃ gāthamabhāsi.",
  "atk-s0505a:972_0": "Tassattho – yo ve ekaggacittatāya akuppavimuttitāya ca vuḍḍhihānīnaṃ abhāvato vikkhīṇajātisaṃsārattā",
  "atk-s0505a:972_1": "bhavantarūpagamanābhāvato ca ṭhitatto, pahīnakāyavacīmanovaṅkatāya agatigamanābhāvena",
  "atk-s0505a:972_2": "vā tasaraṃva uju, hirottappasampannattā jigucchati kammehi pāpakehi, pāpakāni kammāni",
  "atk-s0505a:972_3": "gūthagataṃ viya muttagataṃ viya ca jigucchati, hirīyatīti vuttaṃ hoti. Yogavibhāgena",
  "atk-s0505a:972_4": "hi upayogatthe karaṇavacanaṃ saddasatthe sijjhati. Vīmaṃsamāno visamaṃ samañcāti",
  "atk-s0505a:972_5": "kāyavisamādivisamaṃ kāyasamādisamañca pahānabhāvanākiccasādhanena maggapaññāya vīmaṃsamāno",
  "atk-s0505a:972_6": "upaparikkhamāno. Taṃ vāpi khīṇāsavaṃ dhīrā muniṃ vedayantīti. Kiṃ vuttaṃ hoti? Yathāvuttanayena",
  "atk-s0505a:972_7": "maggapaññāya vīmaṃsamāno visamaṃ samañca yo ve ṭhitatto hoti, so evaṃ tasaraṃva uju",
  "atk-s0505a:972_8": "hutvā kiñci vītikkamaṃ anāpajjanto jigucchati kammehi pāpakehi. Taṃ vāpi dhīrā muniṃ",
  "atk-s0505a:972_9": "vedayanti. Yato īdiso hotīti khīṇāsavamuniṃ dassento arahattanikūṭena gāthaṃ desesi.",
  "atk-s0505a:972_10": "Desanāpariyosāne seṭṭhidhītā sotāpattiphale patiṭṭhahi. Ettha ca vikappe vā samuccaye",
  "atk-s0505a:972_11": "vā vāsaddo daṭṭhabbo.",
  "atk-s0505a:973_0": "218. Yo saññatattoti kā uppatti? Bhagavati kira āḷaviyaṃ viharante āḷavīnagare aññataro",
  "atk-s0505a:973_1": "tantavāyo sattavassikaṃ dhītaraṃ āṇāpesi – “amma, hiyyo avasiṭṭhatasaraṃ na bahu,",
  "atk-s0505a:973_2": "tasaraṃ vaṭṭetvā lahuṃ tantavāyasālaṃ āgaccheyyāsi, mā kho cirāyī”ti. Sā “sādhū”ti",
  "atk-s0505a:973_3": "sampaṭicchi. So sālaṃ gantvā tantaṃ vinento aṭṭhāsi. Taṃ divasañca bhagavā mahākaruṇāsamāpattito",
  "atk-s0505a:973_4": "vuṭṭhāya lokaṃ volokento tassā dārikāya sotāpattiphalūpanissayaṃ desanāpariyosāne",
  "atk-s0505a:973_5": "caturāsītiyā pāṇasahassānañca dhammābhisamayaṃ disvā pageva sarīrapaṭijagganaṃ katvā",
  "atk-s0505a:973_6": "pattacīvaramādāya nagaraṃ pāvisi. Manussā bhagavantaṃ disvā – “addhā ajja koci anuggahetabbo",
  "atk-s0505a:973_7": "atthi, pageva paviṭṭho bhagavā”ti bhagavantaṃ upagacchiṃsu. Bhagavā yena maggena",
  "atk-s0505a:973_8": "sā dārikā pitusantikaṃ gacchati, tasmiṃ aṭṭhāsi. Nagaravāsino taṃ padesaṃ sammajjitvā,",
  "atk-s0505a:973_9": "paripphositvā, pupphūpahāraṃ katvā, vitānaṃ bandhitvā, āsanaṃ paññāpesuṃ. Nisīdi",
  "atk-s0505a:973_10": "bhagavā paññatte āsane, mahājanakāyo parivāretvā aṭṭhāsi. Sā dārikā taṃ padesaṃ pattā",
  "atk-s0505a:973_11": "mahājanaparivutaṃ bhagavantaṃ disvā pañcapatiṭṭhitena vandi. Taṃ bhagavā āmantetvā",
  "atk-s0505a:973_12": "– “dārike kuto āgatāsī”ti pucchi. “Na jānāmi bhagavā”ti. “Kuhiṃ gamissasī”ti? “Na",
  "atk-s0505a:973_13": "jānāmi bhagavā”ti. “Na jānāsī”ti? “Jānāmi bhagavā”ti. “Jānāsī”ti? “Na jānāmi bhagavā”ti.",
  "atk-s0505a:974_0": "Taṃ sutvā manussā ujjhāyanti – “passatha, bho, ayaṃ dārikā attano gharā āgatāpi bhagavatā",
  "atk-s0505a:974_1": "pucchiyamānā ‘na jānāmī’ti āha, tantavāyasālaṃ gacchantī cāpi pucchiyamānā ‘na jānāmī’ti",
  "atk-s0505a:974_2": "āha, ‘na jānāsī’ti vuttā ‘jānāmī’ti āha, ‘jānāsī’ti vuttā ‘na jānāmī’ti āha, sabbaṃ",
  "atk-s0505a:974_3": "paccanīkameva karotī”ti. Bhagavā manussānaṃ tamatthaṃ pākaṭaṃ kātukāmo taṃ pucchi",
  "atk-s0505a:974_4": "– “kiṃ mayā pucchitaṃ, kiṃ tayā vutta”nti? Sā āha – “na maṃ, bhante, koci na jānāti,",
  "atk-s0505a:974_5": "gharato āgatā tantavāyasālaṃ gacchatī”ti; apica maṃ tumhe paṭisandhivasena pucchatha,",
  "atk-s0505a:974_6": "“kuto āgatāsī”ti, cutivasena pucchatha, “kuhiṃ gamissasī”ti ahañca na jānāmi. “Kuto",
  "atk-s0505a:974_7": "camhi āgatā; nirayā vā devalokā vā”ti, na hi jānāmi, “kuhimpi gamissāmi nirayaṃ vā",
  "atk-s0505a:974_8": "devalokaṃ vā”ti, tasmā “na jānāmī”ti avacaṃ. Tato maṃ bhagavā maraṇaṃ sandhāya pucchi",
  "atk-s0505a:974_9": "– “na jānāsī”ti, ahañca jānāmi. “Sabbesaṃ maraṇaṃ dhuva”nti, tenāvocaṃ “jānāmī”ti.",
  "atk-s0505a:974_10": "Tato maṃ bhagavā maraṇakālaṃ sandhāya pucchi “jānāsī”ti, ahañca na jānāmi “kadā marissāmi",
  "atk-s0505a:974_11": "kiṃ ajja vā udāhu sve vā”ti, tenāvocaṃ “na jānāmī”ti. Bhagavā tāya vissajjitaṃ pañhaṃ",
  "atk-s0505a:974_12": "“sādhu sādhū”ti anumodi. Mahājanakāyopi “yāva paṇḍitā ayaṃ dārikā”ti sādhukārasahassāni",
  "atk-s0505a:974_13": "adāsi. Atha bhagavā dārikāya sappāyaṃ viditvā dhammaṃ desento –",
  "atk-s0505a:975": "“Andhabhūto ayaṃ loko, tanukettha vipassati;",
  "atk-s0505a:976": "Sakuṇo jālamuttova, appo saggāya gacchatī”ti. –",
  "atk-s0505a:977": "Imaṃ gāthamāha. Sā gāthāpariyosāne sotāpattiphale patiṭṭhāsi, caturāsītiyā pāṇasahassānañca dhammābhisamayo ahosi.",
  "atk-s0505a:978_0": "Sā bhagavantaṃ vanditvā pitu santikaṃ agamāsi. Pitā taṃ disvā “cirenāgatā”ti kuddho",
  "atk-s0505a:978_1": "vegena tante vemaṃ pakkhipi. Taṃ nikkhamitvā dārikāya kucchiṃ bhindi. Sā tattheva",
  "atk-s0505a:978_2": "kālamakāsi. So disvā – “nāhaṃ mama dhītaraṃ pahariṃ, apica kho imaṃ vemaṃ vegasā",
  "atk-s0505a:978_3": "nikkhamitvā imissā kucchiṃ bhindi. Jīvati nu kho nanu kho”ti vīmaṃsanto mataṃ disvā",
  "atk-s0505a:978_4": "cintesi – “manussā maṃ ‘iminā dhītā māritā’ti ñatvā upakkoseyyuṃ, tena rājāpi garukaṃ",
  "atk-s0505a:978_5": "daṇḍaṃ paṇeyya, handāhaṃ paṭikacceva palāyāmī”ti. So daṇḍabhayena palāyanto bhagavato",
  "atk-s0505a:978_6": "santike kammaṭṭhānaṃ gahetvā araññe vasantānaṃ bhikkhūnaṃ vasanokāsaṃ pāpuṇi. Te",
  "atk-s0505a:978_7": "ca bhikkhū upasaṅkamitvā pabbajjaṃ yāci. Te taṃ pabbājetvā tacapañcakakammaṭṭhānaṃ",
  "atk-s0505a:978_8": "adaṃsu. So taṃ uggahetvā vāyamanto na cirasseva arahattaṃ pāpuṇi, te cassa ācariyupajjhāyā.",
  "atk-s0505a:978_9": "Atha mahāpavāraṇāya sabbeva bhagavato santikaṃ agamaṃsu – “visuddhipavāraṇaṃ pavāressāmā”ti.",
  "atk-s0505a:978_10": "Bhagavā pavāretvā vutthavasso bhikkhusaṅghaparivuto gāmanigamādīsu cārikaṃ caramāno",
  "atk-s0505a:978_11": "anupubbena āḷaviṃ agamāsi. Tattha manussā bhagavantaṃ nimantetvā dānādīni karontā",
  "atk-s0505a:978_12": "taṃ bhikkhuṃ disvā “dhītaraṃ māretvā idāni kaṃ māretuṃ āgatosī”tiādīni vatvā uppaṇḍesuṃ.",
  "atk-s0505a:978_13": "Bhikkhū taṃ sutvā upaṭṭhānavelāyaṃ upasaṅkamitvā bhagavato etamatthaṃ ārocesuṃ. Bhagavā",
  "atk-s0505a:978_14": "– “na, bhikkhave, ayaṃ bhikkhu dhītaraṃ māresi, sā attano kammena matā”ti vatvā tassa",
  "atk-s0505a:978_15": "bhikkhuno manussehi dubbijānaṃ khīṇāsavamunibhāvaṃ pakāsento bhikkhūnaṃ dhammadesanatthaṃ imaṃ gāthamabhāsi.",
  "atk-s0505a:979_0": "Tassattho – yo tīsupi kammadvāresu sīlasaṃyamena saṃyatatto kāyena vā vācāya vā cetasā",
  "atk-s0505a:979_1": "vā hiṃsādikaṃ na karoti pāpaṃ, tañca kho pana daharo vā daharavaye ṭhito, majjhimo",
  "atk-s0505a:979_2": "vā majjhimavaye ṭhito, eteneva nayena thero vā pacchimavaye ṭhitoti kadācipi na karoti.",
  "atk-s0505a:979_3": "Kiṃ kāraṇā? Yatatto, yasmā anuttarāya viratiyā sabbapāpehi uparatacittoti vuttaṃ hoti.",
  "atk-s0505a:980_0": "Idāni muni arosaneyyo na so roseti kañcīti etesaṃ padānaṃ ayaṃ yojanā ca adhippāyo",
  "atk-s0505a:980_1": "ca – so khīṇāsavamuni arosaneyyo “dhītumārako”ti vā “pesakāro”ti vā evamādinā nayena",
  "atk-s0505a:980_2": "kāyena vā vācāya vā rosetuṃ, ghaṭṭetuṃ, bādhetuṃ araho na hoti. Sopi hi na roseti",
  "atk-s0505a:980_3": "kañci, “nāhaṃ mama dhītaraṃ māremi, tvaṃ māresi, tumhādiso vā māretī”tiādīni vatvā",
  "atk-s0505a:980_4": "kañci na roseti, na ghaṭṭeti, na bādheti, tasmā sopi na rosaneyyo. Apica kho pana",
  "atk-s0505a:980_5": "“tiṭṭhatu nāgo, mā nāgaṃ ghaṭṭesi, namo karohi nāgassā”ti vuttanayena namassitabboyeva",
  "atk-s0505a:980_6": "hoti. Taṃ vāpi dhīrā muni vedayantīti ettha pana tampi dhīrāva muniṃ vedayantīti",
  "atk-s0505a:980_7": "evaṃ padavibhāgo veditabbo. Adhippāyo cettha – taṃ “ayaṃ arosaneyyo”ti ete bālamanussā",
  "atk-s0505a:980_8": "ajānitvā rosenti. Ye pana dhīrā honti, te dhīrāva tampi muniṃ vedayanti, ayaṃ khīṇāsavamunīti jānantīti.",
  "atk-s0505a:981_0": "219. Yadaggatoti kā uppatti? Sāvatthiyaṃ kira pañcaggadāyako nāma brāhmaṇo ahosi.",
  "atk-s0505a:981_1": "So nipphajjamānesu sassesu khettaggaṃ, rāsaggaṃ, koṭṭhaggaṃ, kumbhiaggaṃ, bhojanagganti",
  "atk-s0505a:981_2": "imāni pañca aggāni deti. Tattha paṭhamapakkāniyeva sāli-yava-godhūma-sīsāni āharāpetvā",
  "atk-s0505a:981_3": "yāgupāyāsaputhukādīni paṭiyādetvā “aggassa dātā medhāvī, aggaṃ so adhigacchatī”ti",
  "atk-s0505a:981_4": "evaṃdiṭṭhiko hutvā buddhappamukhassa bhikkhusaṅghassa dānaṃ deti, idamassa khettaggadānaṃ.",
  "atk-s0505a:981_5": "Nipphannesu pana sassesu lāyitesu madditesu ca varadhaññāni gahetvā tatheva dānaṃ",
  "atk-s0505a:981_6": "deti, idamassa rāsaggadānaṃ. Puna tehi dhaññehi koṭṭhāgārāni pūrāpetvā paṭhamakoṭṭhāgāravivaraṇe",
  "atk-s0505a:981_7": "paṭhamanīhaṭāni dhaññāni gahetvā tatheva dānaṃ deti, idamassa koṭṭhaggadānaṃ. Yaṃ",
  "atk-s0505a:981_8": "yadeva panassa ghare randheti, tato aggaṃ anuppattapabbajitānaṃ adatvā antamaso dārakānampi",
  "atk-s0505a:981_9": "na kiñci deti, idamassa kumbhiaggadānaṃ. Puna attano bhojanakāle paṭhamūpanītaṃ bhojanaṃ",
  "atk-s0505a:981_10": "purebhattakāle saṅghassa, pacchābhattakāle sampattayācakānaṃ, tadabhāve antamaso",
  "atk-s0505a:981_11": "sunakhānampi adatvā na bhuñjati, idamassa bhojanaggadānaṃ. Evaṃ so pañcaggadāyakotveva abhilakkhito ahosi.",
  "atk-s0505a:982_0": "Athekadivasaṃ bhagavā paccūsasamaye buddhacakkhunā lokaṃ volokento tassa brāhmaṇassa",
  "atk-s0505a:982_1": "brāhmaṇiyā ca sotāpattimaggaupanissayaṃ disvā sarīrapaṭijagganaṃ katvā atippageva",
  "atk-s0505a:982_2": "gandhakuṭiṃ pāvisi. Bhikkhū pihitadvāraṃ gandhakuṭiṃ disvā – “ajja bhagavā ekakova",
  "atk-s0505a:982_3": "gāmaṃ pavisitukāmo”ti ñatvā bhikkhācāravelāya gandhakuṭiṃ padakkhiṇaṃ katvā piṇḍāya",
  "atk-s0505a:982_4": "pavisiṃsu. Bhagavāpi brāhmaṇassa bhojanavelāyaṃ nikkhamitvā sāvatthiṃ pāvisi. Manussā",
  "atk-s0505a:982_5": "bhagavantaṃ disvā evaṃ – “nūnajja koci satto anuggahetabbo atthi, tathā hi bhagavā",
  "atk-s0505a:982_6": "ekakova paviṭṭho”ti ñatvā na bhagavantaṃ upasaṅkamiṃsu nimantanatthāya. Bhagavāpi",
  "atk-s0505a:982_7": "anupubbena brāhmaṇassa gharadvāraṃ sampatvā aṭṭhāsi. Tena ca samayena brāhmaṇo bhojanaṃ",
  "atk-s0505a:982_8": "gahetvā nisinno hoti, brāhmaṇī panassa bījaniṃ gahetvā ṭhitā. Sā bhagavantaṃ disvā",
  "atk-s0505a:982_9": "“sacāyaṃ brāhmaṇo passeyya, pattaṃ gahetvā sabbaṃ bhojanaṃ dadeyya, tato me puna",
  "atk-s0505a:982_10": "pacitabbaṃ bhaveyyā”ti cintetvā appasādañca maccherañca uppādetvā yathā brāhmaṇo",
  "atk-s0505a:982_11": "bhagavantaṃ na passati, evaṃ tālavaṇṭena paṭicchādesi. Bhagavā taṃ ñatvā sarīrābhaṃ",
  "atk-s0505a:982_12": "muñci. Taṃ brāhmaṇo suvaṇṇobhāsaṃ disvā “kimeta”nti ullokento addasa bhagavantaṃ",
  "atk-s0505a:982_13": "dvāre ṭhitaṃ. Brāhmaṇīpi “diṭṭhonena bhagavā”ti tāvadeva tālavaṇṭaṃ nikkhipitvā bhagavantaṃ",
  "atk-s0505a:982_14": "upasaṅkamitvā pañcapatiṭṭhitena vandi, vanditvā cassā uṭṭhahantiyā sappāyaṃ viditvā –",
  "atk-s0505a:983": "“Sabbaso nāmarūpasmiṃ, yassa natthi mamāyitaṃ;",
  "atk-s0505a:984": "Asatā ca na socati, sa ve bhikkhūti vuccatī”ti. –",
  "atk-s0505a:985_0": "Imaṃ gāthamabhāsi. Sā gāthāpariyosāneyeva sotāpattiphale patiṭṭhāsi. Brāhmaṇopi bhagavantaṃ",
  "atk-s0505a:985_1": "antogharaṃ pavesetvā, varāsane nisīdāpetvā, dakkhiṇodakaṃ datvā, attano upanītabhojanaṃ",
  "atk-s0505a:985_2": "upanāmesi – “tumhe, bhante, sadevake loke aggadakkhiṇeyyā, sādhu, me taṃ bhojanaṃ",
  "atk-s0505a:985_3": "attano patte patiṭṭhāpethā”ti. Bhagavā tassa anuggahatthaṃ paṭiggahetvā paribhuñji.",
  "atk-s0505a:985_4": "Katabhattakicco ca brāhmaṇassa sappāyaṃ viditvā imaṃ gāthamabhāsi.",
  "atk-s0505a:986_0": "Tassattho – yaṃ kumbhito paṭhamameva gahitattā aggato, addhāvasesāya kumbhiyā āgantvā",
  "atk-s0505a:986_1": "tato gahitattā majjhato, ekadvikaṭacchumattāvasesāya kumbhiyā āgantvā tato gahitattā",
  "atk-s0505a:986_2": "sesato vā piṇḍaṃ labhetha. Paradattūpajīvīti pabbajito. So hi udakadantapoṇaṃ ṭhapetvā",
  "atk-s0505a:986_3": "avasesaṃ pareneva dattaṃ upajīvati, tasmā “paradattūpajīvī”ti vuccati. Nālaṃ thutuṃ",
  "atk-s0505a:986_4": "nopi nipaccavādīti aggato laddhā attānaṃ vā dāyakaṃ vā thometumpi nārahati pahīnānunayattā.",
  "atk-s0505a:986_5": "Sesato laddhā “kiṃ etaṃ iminā dinna”ntiādinā nayena dāyakaṃ nipātetvā appiyavacanāni",
  "atk-s0505a:986_6": "vattāpi na hoti pahīnapaṭighattā. Taṃ vāpi dhīrā muni vedayantīti tampi pahīnānunayapaṭighaṃ",
  "atk-s0505a:986_7": "dhīrāva muniṃ vedayantīti brāhmaṇassa arahattanikūṭena gāthaṃ desesi. Gāthāpariyosāne",
  "atk-s0505a:986_8": "brāhmaṇo sotāpattiphale patiṭṭhahīti.",
  "atk-s0505a:987_0": "220. Muniṃ carantanti kā uppatti? Sāvatthiyaṃ kira aññataro seṭṭhiputto utuvasena",
  "atk-s0505a:987_1": "tīsu pāsādesu sabbasampattīhi paricārayamāno daharova pabbajitukāmo hutvā, mātāpitaro",
  "atk-s0505a:987_2": "yācitvā, khaggavisāṇasutte “kāmā hi citrā”ti imissā gāthāya aṭṭhuppattiyaṃ vuttanayeneva",
  "atk-s0505a:987_3": "tikkhattuṃ pabbajitvā ca uppabbajitvā ca catutthavāre arahattaṃ pāpuṇi. Taṃ pubbaparicayena",
  "atk-s0505a:987_4": "bhikkhū bhaṇanti – “samayo, āvuso, uppabbajitu”nti. So “abhabbo dānāhaṃ, āvuso, vibbhamitu”nti",
  "atk-s0505a:987_5": "āha. Taṃ sutvā bhikkhū bhagavato ārocesuṃ. Bhagavā “evametaṃ, bhikkhave, abhabbo",
  "atk-s0505a:987_6": "so dāni vibbhamitu”nti tassa khīṇāsavamunibhāvaṃ āvikaronto imaṃ gāthamāha.",
  "atk-s0505a:988_0": "Tassattho – moneyyadhammasamannāgamena muniṃ, ekavihāritāya, pubbe vuttappakārāsu",
  "atk-s0505a:988_1": "vā cariyāsu yāya kāyaci cariyāya carantaṃ, pubbe viya methunadhamme cittaṃ akatvā",
  "atk-s0505a:988_2": "anuttarāya viratiyā virataṃ methunasmā. Dutiyapādassa sambandho – kīdisaṃ muniṃ carantaṃ",
  "atk-s0505a:988_3": "virataṃ methunasmāti ce? Yo yobbane nopanibajjhate kvaci, yo bhadrepi yobbane vattamāne",
  "atk-s0505a:988_4": "kvaci itthirūpe yathā pure, evaṃ methunarāgena na upanibajjhati. Atha vā kvaci attano",
  "atk-s0505a:988_5": "vā parassa vā yobbane “yuvā tāvamhi, ayaṃ vā yuvāti paṭisevāmi tāva kāme”ti evaṃ",
  "atk-s0505a:988_6": "yo rāgena na upanibajjhatīti ayampettha attho. Na kevalañca virataṃ methunasmā, apica",
  "atk-s0505a:988_7": "kho pana jātimadādibhedā madā, kāmaguṇesu sativippavāsasaṅkhātā pamādāpi ca virataṃ,",
  "atk-s0505a:988_8": "evaṃ madappamādā viratattā eva ca vippamuttaṃ sabbakilesabandhanehi. Yathā vā eko",
  "atk-s0505a:988_9": "lokikāyapi viratiyā virato hoti, na evaṃ, kiṃ pana vippamuttaṃ virataṃ, sabbakilesabandhanehi",
  "atk-s0505a:988_10": "vippamuttattā lokuttaraviratiyā viratantipi attho. Taṃ vāpi dhīrā muni vedayantīti",
  "atk-s0505a:988_11": "tampi dhīrā eva muniṃ vedayanti, tumhe pana naṃ na vedayatha, tena naṃ evaṃ bhaṇathāti dasseti.",
  "atk-s0505a:989_0": "221. Aññāya lokanti kā uppatti? Bhagavā kapilavatthusmiṃ viharati. Tena samayena",
  "atk-s0505a:989_1": "nandassa ābharaṇamaṅgalaṃ, abhisekamaṅgalaṃ, āvāhamaṅgalanti tīṇi maṅgalāni akaṃsu.",
  "atk-s0505a:989_2": "Bhagavāpi tattha nimantito pañcahi bhikkhusatehi saddhiṃ tattha gantvā bhuñjitvā",
  "atk-s0505a:989_3": "nikkhamanto nandassa hatthe pattaṃ adāsi. Taṃ nikkhamantaṃ disvā janapadakalyāṇī",
  "atk-s0505a:989_4": "“tuvaṭṭaṃ kho, ayyaputta, āgaccheyyāsī”ti āha. So bhagavato gāravena “handa bhagavā",
  "atk-s0505a:989_5": "patta”nti vattuṃ asakkonto vihārameva gato. Bhagavā gandhakuṭipariveṇe ṭhatvā “āhara,",
  "atk-s0505a:989_6": "nanda, patta”nti gahetvā “pabbajissasī”ti āha. So bhagavato gāravena paṭikkhipituṃ",
  "atk-s0505a:989_7": "asakkonto “pabbajāmi, bhagavā”ti āha. Taṃ bhagavā pabbājesi. So pana janapadakalyāṇiyā",
  "atk-s0505a:989_8": "vacanaṃ punappunaṃ saranto ukkaṇṭhi. Bhikkhū bhagavato ārocesuṃ. Bhagavā nandassa",
  "atk-s0505a:989_9": "anabhiratiṃ vinodetukāmo “tāvatiṃsabhavanaṃ gatapubbosi, nandā”ti āha. Nando “nāhaṃ,",
  "atk-s0505a:989_10": "bhante, gatapubbo”ti avoca.",
  "atk-s0505a:990_0": "Tato naṃ bhagavā attano ānubhāvena tāvatiṃsabhavanaṃ netvā vejayantapāsādadvāre aṭṭhāsi.",
  "atk-s0505a:990_1": "Bhagavato āgamanaṃ viditvā sakko accharāgaṇaparivuto pāsādā orohi. Tā sabbāpi kassapassa",
  "atk-s0505a:990_2": "bhagavato sāvakānaṃ pādamakkhanatelaṃ datvā kakuṭapādiniyo ahesuṃ. Atha bhagavā nandaṃ",
  "atk-s0505a:990_3": "āmantesi – “passasi no, tvaṃ nanda, imāni pañca accharāsatāni kakuṭapādānī”ti sabbaṃ",
  "atk-s0505a:990_4": "vitthāretabbaṃ. Mātugāmassa nāma nimittānubyañjanaṃ gahetabbanti sakalepi buddhavacane",
  "atk-s0505a:990_5": "etaṃ natthi. Atha ca panettha bhagavā upāyakusalatāya āturassa dose uggiletvā nīharitukāmo",
  "atk-s0505a:990_6": "vejjo subhojanaṃ viya nandassa rāgaṃ uggiletvā nīharitukāmo nimittānubyañjanaggahaṇaṃ",
  "atk-s0505a:990_7": "anuññāsi yathā taṃ anuttaro purisadammasārathi. Tato bhagavā accharāhetu nandassa",
  "atk-s0505a:990_8": "brahmacariye abhiratiṃ disvā bhikkhū āṇāpesi – “bhatakavādena nandaṃ codethā”ti.",
  "atk-s0505a:990_9": "So tehi codiyamāno lajjito yoniso manasi karonto paṭipajjitvā na cirasseva arahattaṃ",
  "atk-s0505a:990_10": "sacchākāsi. Tassa caṅkamanakoṭiyaṃ rukkhe adhivatthā devatā bhagavato etamatthaṃ",
  "atk-s0505a:990_11": "ārocesi. Bhagavatopi ñāṇaṃ udapādi. Bhikkhū ajānantā tathevāyasmantaṃ codenti. Bhagavā",
  "atk-s0505a:990_12": "“na, bhikkhave, idāni nando evaṃ codetabbo”ti tassa khīṇāsavamunibhāvaṃ dīpento tesaṃ",
  "atk-s0505a:990_13": "bhikkhūnaṃ dhammadesanatthaṃ imaṃ gāthamabhāsi.",
  "atk-s0505a:991_0": "Tassattho – dukkhasaccavavatthānakaraṇena khandhādilokaṃ aññāya jānitvā vavatthapetvā",
  "atk-s0505a:991_1": "nirodhasaccasacchikiriyāya paramatthadassiṃ, samudayappahānena catubbidhampi oghaṃ,",
  "atk-s0505a:991_2": "pahīnasamudayattā rūpamadādivegasahanena cakkhādiāyatanasamuddañca atitariya atitaritvā",
  "atk-s0505a:991_3": "atikkamitvā maggabhāvanāya, “tanniddesā tādī”ti imāya tādilakkhaṇappattiyā tādiṃ.",
  "atk-s0505a:991_4": "Yo vāyaṃ kāmarāgādikilesarāsiyeva avahananaṭṭhena ogho, kucchitagatipariyāyena samuddanaṭṭhena",
  "atk-s0505a:991_5": "samuddo, samudayappahāneneva taṃ oghaṃ samuddañca atitariya atitiṇṇoghattā idāni",
  "atk-s0505a:991_6": "tumhehi evaṃ vuccamānepi vikāramanāpajjanatāya tādimpi evampettha attho ca adhippāyo",
  "atk-s0505a:991_7": "ca veditabbo. Taṃ chinnaganthaṃ asitaṃ anāsavanti idaṃ panassa thutivacanameva, imāya",
  "atk-s0505a:991_8": "catusaccabhāvanāya catunnaṃ ganthānaṃ chinnattā chinnaganthaṃ, diṭṭhiyā taṇhāya vā",
  "atk-s0505a:991_9": "katthaci anissitattā asitaṃ, catunnaṃ āsavānaṃ abhāvena anāsavanti vuttaṃ hoti. Taṃ",
  "atk-s0505a:991_10": "vāpi dhīrā muni vedayantīti tampi dhīrāva khīṇāsavamuniṃ vedayanti tumhe pana avedayamānā",
  "atk-s0505a:991_11": "evaṃ bhaṇathāti dasseti.",
  "atk-s0505a:992_0": "222. Asamā ubhoti kā uppatti? Aññataro bhikkhu kosalaraṭṭhe paccantagāmaṃ nissāya",
  "atk-s0505a:992_1": "araññe viharati. Tasmiñca gāme migaluddako tassa bhikkhuno vasanokāsaṃ gantvā mige",
  "atk-s0505a:992_2": "bandhati. So araññaṃ pavisanto theraṃ gāmaṃ piṇḍāya pavisantampi passati, araññā",
  "atk-s0505a:992_3": "āgacchanto gāmato nikkhamantampi passati. Evaṃ abhiṇhadassanena there jātasineho",
  "atk-s0505a:992_4": "ahosi. So yadā bahuṃ maṃsaṃ labhati, tadā therassāpi rasapiṇḍapātaṃ deti. Manussā",
  "atk-s0505a:992_5": "ujjhāyanti – “ayaṃ bhikkhu ‘amukasmiṃ padese migā tiṭṭhanti, caranti, pānīyaṃ pivantī’ti",
  "atk-s0505a:992_6": "luddakassa āroceti. Tato luddako mige māreti, tena ubho saṅgamma jīvikaṃ kappentī”ti.",
  "atk-s0505a:992_7": "Atha bhagavā janapadacārikaṃ caramāno taṃ janapadaṃ agamāsi. Bhikkhū gāmaṃ piṇḍāya",
  "atk-s0505a:992_8": "pavisantā taṃ pavattiṃ sutvā bhagavato ārocesuṃ. Bhagavā luddakena saddhiṃ samānajīvikābhāvasādhakaṃ",
  "atk-s0505a:992_9": "tassa bhikkhuno khīṇāsavamunibhāvaṃ dīpento tesaṃ bhikkhūnaṃ dhammadesanatthaṃ imaṃ gāthamabhāsi.",
  "atk-s0505a:993_0": "Tassattho – yo ca, bhikkhave, bhikkhu, yo ca luddako, ete asamā ubho. Yaṃ manussā",
  "atk-s0505a:993_1": "bhaṇanti “samānajīvikā”ti, taṃ micchā. Kiṃ kāraṇā? Dūravihāravuttino, dūre vihāro",
  "atk-s0505a:993_2": "ca vutti ca nesanti dūravihāravuttino. Vihāroti vasanokāso, so ca bhikkhuno araññe,",
  "atk-s0505a:993_3": "luddakassa ca gāme. Vuttīti jīvikā, sā ca bhikkhuno gāme sapadānabhikkhācariyā, luddakassa",
  "atk-s0505a:993_4": "ca araññe migasakuṇamāraṇā. Puna caparaṃ gihī dāraposī, so luddako tena kammena puttadāraṃ",
  "atk-s0505a:993_5": "poseti. Amamo ca subbato, puttadāresu taṇhādiṭṭhimamattavirahito sucivatattā sundaravatattā",
  "atk-s0505a:993_6": "ca subbato so khīṇāsavabhikkhu. Puna caparaṃ parapāṇarodhāya gihī asaññato, so luddako",
  "atk-s0505a:993_7": "gihī parapāṇarodhāya tesaṃ pāṇānaṃ jīvitindriyupacchedāya kāyavācācittehi asaṃyato.",
  "atk-s0505a:993_8": "Niccaṃ munī rakkhati pāṇine yato, itaro pana khīṇāsavamuni kāyavācācittehi niccaṃ",
  "atk-s0505a:993_9": "yato saṃyato pāṇino rakkhati. Evaṃ sante te kathaṃ samānajīvikā bhavissantīti?",
  "atk-s0505a:994_0": "223. Sikhī yathāti kā uppatti? Bhagavati kapilavatthusmiṃ viharante sākiyānaṃ kathā",
  "atk-s0505a:994_1": "udapādi – “paṭhamakasotāpanno pacchā sotāpattiṃ pattassa dhammena vuḍḍhataro hoti,",
  "atk-s0505a:994_2": "tasmā pacchā sotāpannena bhikkhunā paṭhamasotāpannassa gihino abhivādanādīni kattabbānī”ti",
  "atk-s0505a:994_3": "taṃ kathaṃ aññataro piṇḍacāriko bhikkhu sutvā bhagavato ārocesi. Bhagavā “aññā eva",
  "atk-s0505a:994_4": "hi ayaṃ jāti, pūjaneyyavatthu liṅga”nti sandhāya “anāgāmīpi ce, bhikkhave, gihī hoti,",
  "atk-s0505a:994_5": "tena tadahupabbajitassāpi sāmaṇerassa abhivādanādīni kattabbānevā”ti vatvā puna pacchā",
  "atk-s0505a:994_6": "sotāpannassāpi bhikkhuno paṭhamasotāpannagahaṭṭhato atimahantaṃ visesaṃ dassento",
  "atk-s0505a:994_7": "bhikkhūnaṃ dhammadesanatthaṃ imaṃ gāthamabhāsi.",
  "atk-s0505a:995_0": "Tassattho – yvāyaṃ matthake jātāya sikhāya sabbhāvena sikhī, maṇidaṇḍasadisāya gīvāya",
  "atk-s0505a:995_1": "nīlagīvoti ca mayūravihaṅgamo vuccati. So yathā haritahaṃsatambahaṃsakhīrahaṃsakāḷahaṃsapākahaṃsasuvaṇṇahaṃsesu",
  "atk-s0505a:995_2": "yvāyaṃ suvaṇṇahaṃso, tassa haṃsassa javena soḷasimpi kalaṃ na upeti. Suvaṇṇahaṃso",
  "atk-s0505a:995_3": "hi muhuttakena yojanasahassampi gacchati, yojanampi asamattho itaro. Dassanīyatāya",
  "atk-s0505a:995_4": "pana ubhopi dassanīyā honti, evaṃ gihī paṭhamasotāpannopi kiñcāpi maggadassanena",
  "atk-s0505a:995_5": "dassanīyo hoti. Atha kho so pacchā sotāpannassāpi maggadassanena tulyadassanīyabhāvassāpi",
  "atk-s0505a:995_6": "bhikkhuno javena nānukaroti. Katamena javena? Uparimaggavipassanāñāṇajavena. Gihino",
  "atk-s0505a:995_7": "hi taṃ ñāṇaṃ dandhaṃ hoti puttadārādijaṭāya jaṭitattā, bhikkhuno pana tikkhaṃ hoti",
  "atk-s0505a:995_8": "tassā jaṭāya vijaṭitattā. Svāyamattho bhagavatā “munino vivittassa vanamhi jhāyato”ti",
  "atk-s0505a:995_9": "iminā pādena dīpito. Ayañhi sekkhamuni bhikkhu kāyacittavivekena ca vivitto hoti,",
  "atk-s0505a:995_10": "lakkhaṇārammaṇūpanijjhānena ca niccaṃ vanasmiṃ jhāyati. Kuto gihino evarūpo viveko",
  "atk-s0505a:995_11": "ca jhānañcāti ayañhettha adhippāyoti?",
  "atk-s0505a:996": "Paramatthajotikāya khuddaka-aṭṭhakathāya",
  "atk-s0505a:997": "Suttanipāta-aṭṭhakathāya munisuttavaṇṇanā niṭṭhitā.",
  "atk-s0505a:998": "Niṭṭhito ca paṭhamo vaggo atthavaṇṇanānayato, nāmena",
  "atk-s0505a:999": "Uragavaggoti.",
  "atk-s0505a:1000": "2. Cūḷavaggo",
  "atk-s0505a:1001": "1. Ratanasuttavaṇṇanā",
  "atk-s0505a:1002_0": "Yānīdha bhūtānīti ratanasuttaṃ. Kā uppatti? Atīte kira vesāliyaṃ dubbhikkhādayo upaddavā",
  "atk-s0505a:1002_1": "uppajjiṃsu. Tesaṃ vūpasamanatthāya licchavayo rājagahaṃ gantvā, yācitvā, bhagavantaṃ",
  "atk-s0505a:1002_2": "vesālimānayiṃsu. Evaṃ ānīto bhagavā tesaṃ upaddavānaṃ vūpasamanatthāya idaṃ suttamabhāsi.",
  "atk-s0505a:1002_3": "Ayamettha saṅkhepo. Porāṇā panassa vesālivatthuto pabhuti uppattiṃ vaṇṇayanti. Sā",
  "atk-s0505a:1002_4": "evaṃ veditabbā – bārāṇasirañño kira aggamahesiyā kucchimhi gabbho saṇṭhāsi. Sā taṃ",
  "atk-s0505a:1002_5": "ñatvā rañño nivedesi. Rājā gabbhaparihāraṃ adāsi. Sā sammā parihariyamānagabbhā gabbhaparipākakāle",
  "atk-s0505a:1002_6": "vijāyanagharaṃ pāvisi. Puññavatīnaṃ paccūsasamaye gabbhavuṭṭhānaṃ hoti, sā ca tāsaṃ",
  "atk-s0505a:1002_7": "aññatarā, tena paccūsasamaye alattakapaṭalabandhujīvakapupphasadisaṃ maṃsapesiṃ vijāyi.",
  "atk-s0505a:1002_8": "Tato “aññā deviyo suvaṇṇabimbasadise putte vijāyanti, aggamahesī maṃsapesinti rañño",
  "atk-s0505a:1002_9": "purato mama avaṇṇo uppajjeyyā”ti cintetvā tena avaṇṇabhayena taṃ maṃsapesiṃ ekasmiṃ",
  "atk-s0505a:1002_10": "bhājane pakkhipitvā aññena paṭikujjitvā rājamuddikāya lañchetvā gaṅgāya sote pakkhipāpesi.",
  "atk-s0505a:1002_11": "Manussehi chaḍḍitamatte devatā ārakkhaṃ saṃvidahiṃsu. Suvaṇṇapaṭṭikañcettha jātihiṅgulakena",
  "atk-s0505a:1002_12": "“bārāṇasirañño aggamahesiyā pajā”ti likhitvā bandhiṃsu. Tato taṃ bhājanaṃ ūmibhayādīhi",
  "atk-s0505a:1002_13": "anupaddutaṃ gaṅgāya sotena pāyāsi.",
  "atk-s0505a:1003_0": "Tena ca samayena aññataro tāpaso gopālakulaṃ nissāya gaṅgāya tīre vasati. So pātovagaṅgaṃ",
  "atk-s0505a:1003_1": "otiṇṇo taṃ bhājanaṃ āgacchantaṃ disvā paṃsukūlasaññāya aggahesi. Tato tattha taṃ",
  "atk-s0505a:1003_2": "akkharapaṭṭikaṃ rājamuddikālañchanañca disvā muñcitvā taṃ maṃsapesiṃ addasa. Disvānassa",
  "atk-s0505a:1003_3": "etadahosi – “siyā gabbho, tathā hissa duggandhapūtibhāvo natthī”ti taṃ assamaṃ netvā",
  "atk-s0505a:1003_4": "suddhe okāse ṭhapesi. Atha aḍḍhamāsaccayena dve maṃsapesiyo ahesuṃ. Tāpaso disvā",
  "atk-s0505a:1003_5": "sādhukataraṃ ṭhapesi. Tato puna addhamāsaccayena ekamekissā pesiyā hatthapādasīsānamatthāya",
  "atk-s0505a:1003_6": "pañca pañca piḷakā uṭṭhahiṃsu. Atha tato addhamāsaccayena ekā maṃsapesi suvaṇṇabimbasadiso",
  "atk-s0505a:1003_7": "dārako; ekā dārikā ahosi. Tesu tāpasassa puttasineho uppajji, aṅguṭṭhato cassa khīraṃ",
  "atk-s0505a:1003_8": "nibbatti, tato pabhuti ca khīrabhattaṃ labhati. So bhattaṃ bhuñjitvā khīraṃ dārakānaṃ",
  "atk-s0505a:1003_9": "mukhe āsiñcati. Tesaṃ yaṃ yaṃ udaraṃ pavisati, taṃ sabbaṃ maṇibhājanagataṃ viya dissati.",
  "atk-s0505a:1003_10": "Evaṃ nicchavī ahesuṃ. Apare pana āhu – “sibbitvā ṭhapitā viya nesaṃ aññamaññaṃ līnā",
  "atk-s0505a:1003_11": "chavi ahosī”ti. Evaṃ te nicchavitāya vā līnacchavitāya vā licchavīti paññāyiṃsu.",
  "atk-s0505a:1004_0": "Tāpaso dārake posento ussūre gāmaṃ piṇḍāya pavisati, atidivā paṭikkamati. Tassa taṃ",
  "atk-s0505a:1004_1": "byāpāraṃ ñatvā gopālakā āhaṃsu – “bhante, pabbajitānaṃ dārakaposanaṃ palibodho, amhākaṃ",
  "atk-s0505a:1004_2": "dārake detha, mayaṃ posessāma, tumhe attano kammaṃ karothā”ti. Tāpaso “sādhū”ti paṭissuṇi.",
  "atk-s0505a:1004_3": "Gopālakā dutiyadivase maggaṃ samaṃ katvā, pupphehi okiritvā; dhajapaṭākā ussāpetvā",
  "atk-s0505a:1004_4": "tūriyehi vajjamānehi assamaṃ āgatā. Tāpaso “mahāpuññā dārakā, appamādena vaḍḍhetha,",
  "atk-s0505a:1004_5": "vaḍḍhetvā ca aññamaññaṃ āvāhavivāhaṃ karotha, pañcagorasena rājānaṃ tosetvā bhūmibhāgaṃ",
  "atk-s0505a:1004_6": "gahetvā nagaraṃ māpetha, tatra kumāraṃ abhisiñcathā”ti vatvā dārake adāsi. Te “sādhū”ti",
  "atk-s0505a:1004_7": "paṭissuṇitvā dārake netvā posesuṃ.",
  "atk-s0505a:1005_0": "Dārakā vaḍḍhimanvāya kīḷantā vivādaṭṭhānesu aññe gopāladārake hatthenapi pādenapi",
  "atk-s0505a:1005_1": "paharanti, te rodanti. “Kissa rodathā”ti ca mātāpitūhi vuttā “ime nimmātāpitikā tāpasapositā",
  "atk-s0505a:1005_2": "amhe atīva paharantī”ti vadanti. Tato tesaṃ mātāpitaro “ime dārakā aññe dārake viheṭhenti",
  "atk-s0505a:1005_3": "dukkhāpenti, na ime saṅgahetabbā, vajjetabbā ime”ti āhaṃsu. Tato pabhuti kira so",
  "atk-s0505a:1005_4": "padeso “vajjī”ti vuccati yojanasataṃ parimāṇena. Atha taṃ padesaṃ gopālakā rājānaṃ",
  "atk-s0505a:1005_5": "tosetvā aggahesuṃ. Tattheva nagaraṃ māpetvā soḷasavassuddesikaṃ kumāraṃ abhisiñcitvā",
  "atk-s0505a:1005_6": "rājānaṃ akaṃsu. Tāya cassa dārikāya saddhiṃ vāreyyaṃ katvā katikaṃ akaṃsu – “na bāhirato",
  "atk-s0505a:1005_7": "dārikā ānetabbā, ito dārikā na kassaci dātabbā”ti. Tesaṃ paṭhamasaṃvāsena dve dārakā",
  "atk-s0505a:1005_8": "jātā dhītā ca putto ca, evaṃ soḷasakkhattuṃ dve dve jātā. Tato tesaṃ dārakānaṃ yathākkamaṃ",
  "atk-s0505a:1005_9": "vaḍḍhantānaṃ ārāmuyyānanivāsanaṭṭhānaparivārasampattiṃ gahetuṃ appahontaṃ taṃ nagaraṃ",
  "atk-s0505a:1005_10": "tikkhattuṃ gāvutantarena gāvutantarena pākārena parikkhipiṃsu. Tassa punappunaṃ visālīkatattā",
  "atk-s0505a:1005_11": "vesālītveva nāmaṃ jātaṃ. Idaṃ vesālīvatthu.",
  "atk-s0505a:1006_0": "Ayaṃ pana vesālī bhagavato uppannakāle iddhā vepullappattā ahosi. Tattha hi rājūnaṃyeva",
  "atk-s0505a:1006_1": "satta sahassāni satta ca satāni satta ca rājāno ahesuṃ, tathā yuvarājasenāpatibhaṇḍāgārikappabhutīnaṃ. Yathāha –",
  "atk-s0505a:1007_0": "“Tena kho pana samayena vesālī iddhā ceva hoti phītā ca bahujanā ākiṇṇamanussā subhikkhā",
  "atk-s0505a:1007_1": "ca, satta ca pāsādasahassāni, satta ca pāsādasatāni, satta ca pāsādā, satta ca kūṭāgārasahassāni,",
  "atk-s0505a:1007_2": "satta ca kūṭāgārasatāni, satta ca kūṭāgārāni, satta ca ārāmasahassāni, satta ca ārāmasatāni,",
  "atk-s0505a:1007_3": "satta ca ārāmā, satta ca pokkharaṇisahassāni, satta ca pokkharaṇisatāni, satta ca pokkharaṇiyo”ti.",
  "atk-s0505a:1008_0": "Sā aparena samayena dubbhikkhā ahosi dubbuṭṭhikā dussassā. Paṭhamaṃ duggatamanussā",
  "atk-s0505a:1008_1": "maranti, te bahiddhā chaḍḍenti. Matamanussānaṃ kuṇapagandhena amanussā nagaraṃ pavisiṃsu.",
  "atk-s0505a:1008_2": "Tato bahutarā mīyanti, tāya paṭikūlatāya ca sattānaṃ ahivātakarogo uppajji. Iti tīhi",
  "atk-s0505a:1008_3": "dubbhikkhaamanussarogabhayehi upaddutāya vesāliyā nagaravāsino upasaṅkamitvā rājānamāhaṃsu",
  "atk-s0505a:1008_4": "– “mahārāja, imasmiṃ nagare tividhaṃ bhayamuppannaṃ, ito pubbe yāva sattamā rājakulaparivaṭṭā",
  "atk-s0505a:1008_5": "evarūpaṃ anuppannapubbaṃ, tumhākaṃ maññe adhammikattena etarahi uppanna”nti. Rājā",
  "atk-s0505a:1008_6": "sabbe santhāgāre sannipātāpetvā, “mayhaṃ adhammikabhāvaṃ vicinathā”ti āha. Te sabbaṃ",
  "atk-s0505a:1008_7": "paveṇiṃ vicinantā na kiñci addasaṃsu.",
  "atk-s0505a:1009_0": "Tato rañño dosaṃ adisvā “idaṃ bhayaṃ amhākaṃ kathaṃ vūpasameyyā”ti cintesuṃ. Tattha",
  "atk-s0505a:1009_1": "ekacce cha satthāro apadisiṃsu – “etehi okkantamatte vūpasamissatī”ti. Ekacce āhaṃsu",
  "atk-s0505a:1009_2": "– “buddho kira loke uppanno, so bhagavā sabbasattahitāya dhammaṃ deseti mahiddhiko",
  "atk-s0505a:1009_3": "mahānubhāvo, tena okkantamatte sabbabhayāni vūpasameyyu”nti. Tena te attamanā hutvā",
  "atk-s0505a:1009_4": "“kahaṃ pana so bhagavā etarahi viharati, amhehi vā pesite āgaccheyyā”ti āhaṃsu. Athāpare",
  "atk-s0505a:1009_5": "āhaṃsu – “buddhā nāma anukampakā, kissa nāgaccheyyuṃ, so pana bhagavā etarahi rājagahe",
  "atk-s0505a:1009_6": "viharati, rājā ca bimbisāro taṃ upaṭṭhahati, kadāci so āgantuṃ na dadeyyā”ti. “Tena",
  "atk-s0505a:1009_7": "hi rājānaṃ saññāpetvā ānessāmā”ti dve licchavirājāno mahatā balakāyena pahūtaṃ paṇṇākāraṃ",
  "atk-s0505a:1009_8": "datvā rañño santikaṃ pesesuṃ – “bimbisāraṃ saññāpetvā bhagavantaṃ ānethā”ti. Te gantvā",
  "atk-s0505a:1009_9": "rañño paṇṇākāraṃ datvā taṃ pavattiṃ nivedetvā “mahārāja, bhagavantaṃ amhākaṃ nagaraṃ",
  "atk-s0505a:1009_10": "pesehī”ti āhaṃsu. Rājā na sampaṭicchi – “tumhe eva jānāthā”ti āha. Te bhagavantaṃ",
  "atk-s0505a:1009_11": "upasaṅkamitvā vanditvā evamāhaṃsu – “bhante, amhākaṃ nagare tīṇi bhayāni uppannāni.",
  "atk-s0505a:1009_12": "Sace bhagavā āgaccheyya, sotthi no bhaveyyā”ti. Bhagavā āvajjetvā “vesāliyaṃ ratanasutte",
  "atk-s0505a:1009_13": "vutte sā rakkhā koṭisatasahassacakkavāḷāni pharissati, suttapariyosāne caturāsītiyā",
  "atk-s0505a:1009_14": "pāṇasahassānaṃ dhammābhisamayo bhavissatī”ti adhivāsesi. Atha rājā bimbisāro bhagavato",
  "atk-s0505a:1009_15": "adhivāsanaṃ sutvā “bhagavatā vesāligamanaṃ adhivāsita”nti nagare ghosanaṃ kārāpetvā",
  "atk-s0505a:1009_16": "bhagavantaṃ upasaṅkamitvā āha – “kiṃ, bhante, sampaṭicchittha vesāligamana”nti? “Āma,",
  "atk-s0505a:1009_17": "mahārājā”ti. “Tena hi, bhante, āgametha, yāva maggaṃ paṭiyādemī”ti.",
  "atk-s0505a:1010_0": "Atha kho rājā bimbisāro rājagahassa ca gaṅgāya ca antarā pañcayojanaṃ bhūmiṃ samaṃ",
  "atk-s0505a:1010_1": "katvā, yojane yojane vihāraṃ māpetvā, bhagavato gamanakālaṃ paṭivedesi. Bhagavā pañcahi",
  "atk-s0505a:1010_2": "bhikkhusatehi parivuto pāyāsi. Rājā pañcayojanaṃ maggaṃ pañcavaṇṇehi pupphehi jāṇumattaṃ",
  "atk-s0505a:1010_3": "okirāpetvā dhajapaṭākāpuṇṇaghaṭakadaliādīni ussāpetvā bhagavato dve setacchattāni,",
  "atk-s0505a:1010_4": "ekekassa ca bhikkhussa ekamekaṃ ukkhipāpetvā saddhiṃ attano parivārena pupphagandhādīhi",
  "atk-s0505a:1010_5": "pūjaṃ karonto ekekasmiṃ vihāre bhagavantaṃ vasāpetvā mahādānāni datvā pañcahi divasehi",
  "atk-s0505a:1010_6": "gaṅgātīraṃ nesi. Tattha sabbālaṅkārehi nāvaṃ alaṅkaronto vesālikānaṃ sāsanaṃ pesesi",
  "atk-s0505a:1010_7": "– “āgato bhagavā, maggaṃ paṭiyādetvā sabbe bhagavato paccuggamanaṃ karothā”ti. Te",
  "atk-s0505a:1010_8": "“diguṇaṃ pūjaṃ karissāmā”ti vesāliyā ca gaṅgāya ca antarā tiyojanaṃ bhūmiṃ samaṃ",
  "atk-s0505a:1010_9": "katvā bhagavato cattāri, ekekassa ca bhikkhuno dve dve setacchattāni sajjetvā pūjaṃ",
  "atk-s0505a:1010_10": "kurumānā gaṅgātīre āgantvā aṭṭhaṃsu.",
  "atk-s0505a:1011_0": "Bimbisāro dve nāvāyo saṅghāṭetvā, maṇḍapaṃ katvā, pupphadāmādīhi alaṅkaritvā tattha",
  "atk-s0505a:1011_1": "sabbaratanamayaṃ buddhāsanaṃ paññāpesi. Bhagavā tasmiṃ nisīdi. Pañcasatā bhikkhūpi",
  "atk-s0505a:1011_2": "nāvaṃ abhiruhitvā yathānurūpaṃ nisīdiṃsu. Rājā bhagavantaṃ anugacchanto galappamāṇaṃ",
  "atk-s0505a:1011_3": "udakaṃ orohitvā “yāva, bhante, bhagavā āgacchati, tāvāhaṃ idheva gaṅgātīre vasissāmī”ti",
  "atk-s0505a:1011_4": "vatvā nivatto. Upari devatā yāva akaniṭṭhabhavanā pūjamakaṃsu, heṭṭhā gaṅgānivāsino",
  "atk-s0505a:1011_5": "kambalassatarādayo nāgā pūjamakaṃsu. Evaṃ mahatiyā pūjāya bhagavā yojanamattaṃ addhānaṃ",
  "atk-s0505a:1011_6": "gaṅgāya gantvā vesālikānaṃ sīmantaraṃ paviṭṭho.",
  "atk-s0505a:1012_0": "Tato licchavirājāno tena bimbisārena katapūjāya diguṇaṃ karontā galappamāṇe udake",
  "atk-s0505a:1012_1": "bhagavantaṃ paccuggacchiṃsu. Teneva khaṇena tena muhuttena vijjuppabhāvinaddhandhakāravisaṭakūṭo",
  "atk-s0505a:1012_2": "gaḷagaḷāyanto catūsu disāsu mahāmegho vuṭṭhāsi. Atha bhagavatā paṭhamapāde gaṅgātīre",
  "atk-s0505a:1012_3": "nikkhittamatte pokkharavassaṃ vassi. Ye temetukāmā, te eva tementi, atemetukāmā na",
  "atk-s0505a:1012_4": "tementi. Sabbattha jāṇumattaṃ ūrumattaṃ kaṭimattaṃ galappamāṇaṃ udakaṃ vahati, sabbakuṇapāni",
  "atk-s0505a:1012_5": "udakena gaṅgaṃ pavesitāni parisuddho bhūmibhāgo ahosi.",
  "atk-s0505a:1013_0": "Licchavirājāno bhagavantaṃ antarā yojane yojane vāsāpetvā mahādānāni datvā tīhi divasehi",
  "atk-s0505a:1013_1": "diguṇaṃ pūjaṃ karontā vesāliṃ nayiṃsu. Vesāliṃ sampatte bhagavati sakko devānamindo",
  "atk-s0505a:1013_2": "devasaṅghapurakkhato āgacchi, mahesakkhānaṃ devānaṃ sannipātena amanussā yebhuyyena",
  "atk-s0505a:1013_3": "palāyiṃsu. Bhagavā nagaradvāre ṭhatvā ānandattheraṃ āmantesi – “imaṃ ānanda, ratanasuttaṃ",
  "atk-s0505a:1013_4": "uggahetvā balikammūpakaraṇāni gahetvā licchavikumārehi saddhiṃ vesāliyā tīsu pākārantaresu",
  "atk-s0505a:1013_5": "vicaranto parittaṃ karohī”ti ratanasuttaṃ abhāsi. Evaṃ “kena panetaṃ suttaṃ, kadā,",
  "atk-s0505a:1013_6": "kattha, kasmā ca vutta”nti etesaṃ pañhānaṃ vissajjanā vitthārena vesālivatthuto pabhuti porāṇehi vaṇṇiyati.",
  "atk-s0505a:1014_0": "Evaṃ bhagavato vesāliṃ anuppattadivaseyeva vesālinagaradvāre tesaṃ upaddavānaṃ paṭighātatthāya",
  "atk-s0505a:1014_1": "vuttamidaṃ ratanasuttaṃ uggahetvā āyasmā ānando parittatthāya bhāsamāno bhagavato",
  "atk-s0505a:1014_2": "pattena udakaṃ ādāya sabbanagaraṃ abbhukkiranto anuvicari. “Yaṃ kiñcī”ti vuttamatteyeva",
  "atk-s0505a:1014_3": "ca therena ye pubbe apalātā saṅkārakūṭabhittippadesādinissitā amanussā, te catūhi",
  "atk-s0505a:1014_4": "dvārehi palāyiṃsu, dvārāni anokāsāni ahesuṃ. Tato ekacce dvāresu okāsaṃ alabhamānā",
  "atk-s0505a:1014_5": "pākāraṃ bhinditvā palātā. Amanussesu gatamattesu manussānaṃ gattesu rogo vūpasanto,",
  "atk-s0505a:1014_6": "te nikkhamitvā sabbagandhapupphādīhi theraṃ pūjesuṃ. Mahājano nagaramajjhe santhāgāraṃ",
  "atk-s0505a:1014_7": "sabbagandhehi limpitvā vitānaṃ katvā sabbālaṅkārehi alaṅkaritvā tattha buddhāsanaṃ",
  "atk-s0505a:1014_8": "paññāpetvā bhagavantaṃ ānesi.",
  "atk-s0505a:1015_0": "Bhagavā santhāgāraṃ pavisitvā paññatte āsane nisīdi. Bhikkhusaṅghopi kho rājāno manussā",
  "atk-s0505a:1015_1": "ca patirūpe okāse nisīdiṃsu. Sakkopi devānamindo dvīsu devalokesu devaparisāya saddhiṃ",
  "atk-s0505a:1015_2": "upanisīdi aññe ca devā. Ānandattheropi sabbaṃ vesāliṃ anuvicaranto ārakkhaṃ katvā",
  "atk-s0505a:1015_3": "vesālinagaravāsīhi saddhiṃ āgantvā ekamantaṃ nisīdi. Tattha bhagavā sabbesaṃ tadeva",
  "atk-s0505a:1015_4": "ratanasuttaṃ abhāsīti.",
  "atk-s0505a:1016_0": "224. Tattha yānīdha bhūtānīti paṭhamagāthāyaṃ yānīti yādisāni appesakkhāni vā mahesakkhāni",
  "atk-s0505a:1016_1": "vā. Idhāti imasmiṃ padese, tasmiṃ khaṇe sannipatitaṭṭhānaṃ sandhāyāha. Bhūtānīti",
  "atk-s0505a:1016_2": "kiñcāpi bhūtasaddo “bhūtasmiṃ pācittiya”nti evamādīsu vijjamāne, “bhūtamidanti, bhikkhave,",
  "atk-s0505a:1016_3": "samanupassathā”ti evamādīsu khandhapañcake, “cattāro kho, bhikkhu, mahābhūtā hetū”ti",
  "atk-s0505a:1016_4": "evamādīsu catubbidhe pathavīdhātvādirūpe, “yo ca kālaghaso bhūto”ti evamādīsu khīṇāsave,",
  "atk-s0505a:1016_5": "“sabbeva nikkhipissanti, bhūtā loke samussaya”nti evamādīsu sabbasatte, “bhūtagāmapātabyatāyā”ti",
  "atk-s0505a:1016_6": "evamādīsu rukkhādike, “bhūtaṃ bhūtato sañjānātī”ti evamādīsu cātumahārājikānaṃ heṭṭhā",
  "atk-s0505a:1016_7": "sattanikāyaṃ upādāya vattati. Idha pana avisesato amanussesu daṭṭhabbo.",
  "atk-s0505a:1017_0": "Samāgatānīti sannipatitāni. Bhummānīti bhūmiyaṃ nibbattāni. Vāti vikappane. Tena",
  "atk-s0505a:1017_1": "yānīdha bhummāni vā bhūtāni samāgatānīti imamekaṃ vikappaṃ katvā puna dutiyaṃ vikappaṃ",
  "atk-s0505a:1017_2": "kātuṃ “yāni vā antalikkhe”ti āha. Antalikkhe vā yāni bhūtāni nibbattāni, tāni sabbāni",
  "atk-s0505a:1017_3": "idha samāgatānīti attho. Ettha ca yāmato yāva akaniṭṭhaṃ, tāva nibbattāni bhūtāni",
  "atk-s0505a:1017_4": "ākāse pātubhūtavimānesu nibbattattā “antalikkhe bhūtānī”ti veditabbāni. Tato heṭṭhā",
  "atk-s0505a:1017_5": "sineruto pabhuti yāva bhūmiyaṃ rukkhalatādīsu adhivatthāni pathaviyañca nibbattāni",
  "atk-s0505a:1017_6": "bhūtāni, tāni sabbāni bhūmiyaṃ bhūmipaṭibaddhesu ca rukkhalatāpabbatādīsu nibbattattā",
  "atk-s0505a:1017_7": "“bhummāni bhūtānī”ti veditabbāni.",
  "atk-s0505a:1018_0": "Evaṃ bhagavā sabbāneva amanussabhūtāni “bhummāni vā yāni va antalikkhe”ti dvīhi padehi",
  "atk-s0505a:1018_1": "vikappetvā puna ekena padena pariggahetvā “sabbeva bhūtā sumanā bhavantū”ti āha.",
  "atk-s0505a:1018_2": "Sabbeti anavasesā. Evāti avadhāraṇe, ekampi anapanetvāti adhippāyo. Bhūtāti amanussā.",
  "atk-s0505a:1018_3": "Sumanā bhavantūti sukhitamanā, pītisomanassajātā bhavantūti attho. Athopīti kiccantarasanniyojanatthaṃ",
  "atk-s0505a:1018_4": "vākyopādāne nipātadvayaṃ. Sakkacca suṇantu bhāsitanti aṭṭhiṃ katvā, manasi katvā,",
  "atk-s0505a:1018_5": "sabbacetaso samannāharitvā dibbasampattilokuttarasukhāvahaṃ mama desanaṃ suṇantu.",
  "atk-s0505a:1019_0": "Evamettha bhagavā “yānīdha bhūtāni samāgatānī”ti aniyamitavacanena bhūtāni pariggahetvā",
  "atk-s0505a:1019_1": "puna “bhummāni vā yāni va antalikkhe”ti dvidhā vikappetvā tato “sabbeva bhūtā”ti",
  "atk-s0505a:1019_2": "puna ekajjhaṃ katvā “sumanā bhavantū”ti iminā vacanena āsayasampattiyaṃ niyojento",
  "atk-s0505a:1019_3": "“sakkacca suṇantu bhāsita”nti payogasampattiyaṃ, tathā yonisomanasikārasampattiyaṃ",
  "atk-s0505a:1019_4": "paratoghosasampattiyañca, tathā attasammāpaṇidhisappurisūpanissayasampattīsu samādhipaññāhetusampattīsu",
  "atk-s0505a:1019_5": "ca niyojento gāthaṃ samāpesi.",
  "atk-s0505a:1020_0": "225. Tasmā hi bhūtāti dutiyagāthā. Tattha tasmāti kāraṇavacanaṃ. Bhūtāti āmantanavacanaṃ.",
  "atk-s0505a:1020_1": "Nisāmethāti suṇātha. Sabbeti anavasesā. Kiṃ vuttaṃ hoti? Yasmā tumhe dibbaṭṭhānāni",
  "atk-s0505a:1020_2": "tattha upabhogasampadañca pahāya dhammassavanatthaṃ idha samāgatā, na naṭanaccanādidassanatthaṃ,",
  "atk-s0505a:1020_3": "tasmā hi bhūtā nisāmetha sabbeti. Atha vā “sumanā bhavantu sakkacca suṇantū”ti vacanena",
  "atk-s0505a:1020_4": "tesaṃ sumanabhāvaṃ sakkaccaṃ sotukamyatañca disvā āha – yasmā tumhe sumanabhāvena",
  "atk-s0505a:1020_5": "attasammāpaṇidhiyonisomanasikārāsayasuddhīhi sakkaccaṃ sotukamyatāya sappurisūpanissayaparatoghosapadaṭṭhānato",
  "atk-s0505a:1020_6": "payogasuddhīhi ca yuttā, tasmā hi bhūtā nisāmetha sabbeti. Atha vā yaṃ purimagāthāya",
  "atk-s0505a:1020_7": "ante “bhāsita”nti vuttaṃ, taṃ kāraṇabhāvena apadisanto āha – “yasmā mama bhāsitaṃ",
  "atk-s0505a:1020_8": "nāma atidullabhaṃ aṭṭhakkhaṇaparivajjitassa khaṇassa dullabhattā, anekānisaṃsañca",
  "atk-s0505a:1020_9": "paññākaruṇāguṇena pavattattā, tañcāhaṃ vattukāmo ‘suṇantu bhāsita’nti avocaṃ. Tasmā",
  "atk-s0505a:1020_10": "hi bhūtā nisāmetha sabbe”ti idaṃ iminā gāthāpadena vuttaṃ hoti.",
  "atk-s0505a:1021_0": "Evametaṃ kāraṇaṃ niropento attano bhāsitanisāmane niyojetvā nisāmetabbaṃ vattumāraddho",
  "atk-s0505a:1021_1": "“mettaṃ karotha mānusiyā pajāyā”ti. Tassattho – yāyaṃ tīhi upaddavehi upaddutā mānusī",
  "atk-s0505a:1021_2": "pajā, tassā mānusiyā pajāya mittabhāvaṃ hitajjhāsayataṃ paccupaṭṭhāpethāti. Keci",
  "atk-s0505a:1021_3": "pana “mānusiyaṃ paja”nti paṭhanti, taṃ bhummatthāsambhavā na yujjati. Yampi caññe",
  "atk-s0505a:1021_4": "atthaṃ vaṇṇayanti, sopi na yujjati. Adhippāyo panettha – nāhaṃ buddhoti issariyabalena",
  "atk-s0505a:1021_5": "vadāmi, apica pana tumhākañca imissā ca mānusiyā pajāya hitatthaṃ vadāmi – “mettaṃ",
  "atk-s0505a:1021_6": "karotha mānusiyā pajāyā”ti. Ettha ca –",
  "atk-s0505a:1022": "“Ye sattasaṇḍaṃ pathaviṃ vijetvā, rājisayo yajamānā anupariyagā;",
  "atk-s0505a:1023": "Assamedhaṃ purisamedhaṃ, sammāpāsaṃ vājapeyyaṃ niraggaḷaṃ.",
  "atk-s0505a:1024": "“Mettassa cittassa subhāvitassa, kalampi te nānubhavanti soḷasiṃ.",
  "atk-s0505a:1025": "“Ekampi ce pāṇamaduṭṭhacitto, mettāyati kusalī tena hoti;",
  "atk-s0505a:1026": "Sabbe ca pāṇe manasānukampī, pahūtamariyo pakaroti puñña”nti. –",
  "atk-s0505a:1027": "Evamādīnaṃ suttānaṃ ekādasānisaṃsānañca vasena ye mettaṃ karonti, tesaṃ mettā hitāti veditabbā.",
  "atk-s0505a:1028": "“Devatānukampito poso, sadā bhadrāni passatī”ti. –",
  "atk-s0505a:1029": "Evamādīnaṃ vasena yesu karīyati, tesampi hitāti veditabbā.",
  "atk-s0505a:1030_0": "Evaṃ ubhayesampi hitabhāvaṃ dassento “mettaṃ karotha mānusiyā pajāyā”ti vatvā idāni",
  "atk-s0505a:1030_1": "upakārampi dassento āha “divā ca ratto ca haranti ye baliṃ, tasmā hi ne rakkhatha",
  "atk-s0505a:1030_2": "appamattā”ti. Tassattho – ye manussā cittakammakaṭṭhakammādīhipi devatā katvā cetiyarukkhādīni",
  "atk-s0505a:1030_3": "ca upasaṅkamitvā devatā uddissa divā baliṃ karonti, kāḷapakkhādīsu ca rattiṃ baliṃ",
  "atk-s0505a:1030_4": "karonti. Salākabhattādīni vā datvā ārakkhadevatā upādāya yāva brahmadevatānaṃ pattidānaniyyātanena",
  "atk-s0505a:1030_5": "divā baliṃ karonti, chattāropanadīpamālā sabbarattikadhammassavanādīni kārāpetvā",
  "atk-s0505a:1030_6": "pattidānaniyyātanena ca rattiṃ baliṃ karonti, te kathaṃ na rakkhitabbā. Yato evaṃ",
  "atk-s0505a:1030_7": "divā ca ratto ca tumhe uddissa karonti ye baliṃ, tasmā hi ne rakkhatha. Tasmā balikammakāraṇāpi",
  "atk-s0505a:1030_8": "te manusse rakkhatha gopayatha, ahitaṃ tesaṃ apanetha, hitaṃ upanetha appamattā hutvā",
  "atk-s0505a:1030_9": "taṃ kataññubhāvaṃ hadaye katvā niccamanussarantāti.",
  "atk-s0505a:1031_0": "226. Evaṃ devatāsu manussānaṃ upakārakabhāvaṃ dassetvā tesaṃ upaddavavūpasamanatthaṃ",
  "atk-s0505a:1031_1": "buddhādiguṇappakāsanena ca devamanussānaṃ dhammassavanatthaṃ “yaṃkiñci vitta”ntiādinā",
  "atk-s0505a:1031_2": "nayena saccavacanaṃ payujjitumāraddho. Tattha yaṃkiñcīti aniyamitavasena anavasesaṃ",
  "atk-s0505a:1031_3": "pariyādiyati yaṃkiñci tattha tattha vohārūpagaṃ. Vittanti dhanaṃ. Tañhi vittiṃ janetīti",
  "atk-s0505a:1031_4": "vittaṃ. Idha vāti manussalokaṃ niddisati, huraṃ vāti tato paraṃ avasesalokaṃ. Tena",
  "atk-s0505a:1031_5": "ca ṭhapetvā manusse sabbalokaggahaṇe patte “saggesu vā”ti parato vuttattā ṭhapetvā",
  "atk-s0505a:1031_6": "manusse ca sagge ca avasesānaṃ nāgasupaṇṇādīnaṃ gahaṇaṃ veditabbaṃ. Evaṃ imehi dvīhi",
  "atk-s0505a:1031_7": "padehi yaṃ manussānaṃ vohārūpagaṃ alaṅkāraparibhogūpagañca jātarūparajatamuttāmaṇiveḷuriyapavāḷalohitaṅkamasāragallādikaṃ,",
  "atk-s0505a:1031_8": "yañca muttāmaṇivālukatthatāya bhūmiyā ratanamayavimānesu anekayojanasatavitthatesu",
  "atk-s0505a:1031_9": "bhavanesu uppannānaṃ nāgasupaṇṇādīnaṃ vittaṃ, taṃ niddiṭṭhaṃ hoti.",
  "atk-s0505a:1032_0": "Saggesu vāti kāmāvacararūpāvacaradevalokesu. Te hi sobhanena kammena ajīyanti gammantīti",
  "atk-s0505a:1032_1": "saggā, suṭṭhu vā aggātipi saggā. Yanti yaṃ sassāmikaṃ vā assāmikaṃ vā. Ratananti",
  "atk-s0505a:1032_2": "ratiṃ nayati, vahati, janayati, vaḍḍhetīti ratanaṃ, yaṃkiñci cittīkataṃ mahagghaṃ",
  "atk-s0505a:1032_3": "atulaṃ dullabhadassanaṃ anomasattaparibhogañca, tassetaṃ adhivacanaṃ. Yathāha –",
  "atk-s0505a:1033": "“Cittīkataṃ mahagghañca, atulaṃ dullabhadassanaṃ;",
  "atk-s0505a:1034": "Anomasattaparibhogaṃ, ratanaṃ tena vuccatī”ti.",
  "atk-s0505a:1035_0": "Paṇītanti uttamaṃ, seṭṭhaṃ, atappakaṃ. Evaṃ iminā gāthāpadena yaṃ saggesu anekayojanasatappamāṇasabbaratanamayavimānesu",
  "atk-s0505a:1035_1": "sudhammavejayantappabhutīsu sassāmikaṃ, yañca buddhuppādavirahena apāyameva paripūrentesu",
  "atk-s0505a:1035_2": "sattesu suññavimānapaṭibaddhaṃ assāmikaṃ, yaṃ vā panaññampi pathavīmahāsamuddahimavantādinissitaṃ",
  "atk-s0505a:1035_3": "assāmikaṃ ratanaṃ, taṃ niddiṭṭhaṃ hoti.",
  "atk-s0505a:1036_0": "Na no samaṃ atthi tathāgatenāti na-iti paṭisedhe, no-iti avadhāraṇe. Samanti tulyaṃ.",
  "atk-s0505a:1036_1": "Atthīti vijjati. Tathāgatenāti buddhena. Kiṃ vuttaṃ hoti? Yaṃ etaṃ vittañca ratanañca",
  "atk-s0505a:1036_2": "pakāsitaṃ, ettha ekampi buddharatanena sadisaṃ ratanaṃ nevatthi. Yampi hi taṃ cittīkataṭṭhena",
  "atk-s0505a:1036_3": "ratanaṃ, seyyathidaṃ – rañño cakkavattissa cakkaratanaṃ maṇiratanañca, yamhi uppanne",
  "atk-s0505a:1036_4": "mahājano na aññattha cittīkāraṃ karoti, na koci pupphagandhādīni gahetvā yakkhaṭṭhānaṃ",
  "atk-s0505a:1036_5": "vā bhūtaṭṭhānaṃ vā gacchati, sabbopi jano cakkaratanamaṇiratanameva cittiṃ karoti",
  "atk-s0505a:1036_6": "pūjeti, taṃ taṃ varaṃ pattheti, patthitapatthitañcassa ekaccaṃ samijjhati, tampi",
  "atk-s0505a:1036_7": "ratanaṃ buddharatanena samaṃ natthi. Yadi hi cittīkataṭṭhena ratanaṃ, tathāgatova",
  "atk-s0505a:1036_8": "ratanaṃ. Tathāgate hi uppanne ye keci mahesakkhā devamanussā, na te aññatra cittīkāraṃ",
  "atk-s0505a:1036_9": "karonti, na kañci aññaṃ pūjenti. Tathā hi brahmā sahampati sinerumattena ratanadāmena",
  "atk-s0505a:1036_10": "tathāgataṃ pūjesi, yathābalañca aññe devā manussā ca bimbisārakosalarājaanāthapiṇḍikādayo.",
  "atk-s0505a:1036_11": "Parinibbutampi ca bhagavantaṃ uddissa channavutikoṭidhanaṃ vissajjetvā asokamahārājā",
  "atk-s0505a:1036_12": "sakalajambudīpe caturāsīti vihārasahassāni patiṭṭhāpesi, ko pana vādo aññesaṃ cittīkārānaṃ.",
  "atk-s0505a:1036_13": "Apica kassaññassa parinibbutassāpi jātibodhidhammacakkappavattanaparinibbānaṭṭhānāni",
  "atk-s0505a:1036_14": "paṭimācetiyādīni vā uddissa evaṃ cittīkāragarukāro vattati yathā bhagavato. Evaṃ",
  "atk-s0505a:1036_15": "cittīkataṭṭhenāpi tathāgatasamaṃ ratanaṃ natthi.",
  "atk-s0505a:1037_0": "Tathā yampi taṃ mahagghaṭṭhena ratanaṃ, seyyathidaṃ – kāsikaṃ vatthaṃ. Yathāha –",
  "atk-s0505a:1037_1": "“jiṇṇampi, bhikkhave, kāsikaṃ vatthaṃ vaṇṇavantañceva hoti sukhasamphassañca mahagghañcā”ti,",
  "atk-s0505a:1037_2": "tampi buddharatanena samaṃ natthi. Yadi hi mahagghaṭṭhena ratanaṃ, tathāgatova ratanaṃ.",
  "atk-s0505a:1037_3": "Tathāgato hi yesaṃ paṃsukampi paṭiggaṇhāti, tesaṃ taṃ mahapphalaṃ hoti mahānisaṃsaṃ,",
  "atk-s0505a:1037_4": "seyyathāpi asokassa rañño. Idamassa mahagghatāya. Evaṃ mahagghatāvacane cettha dosābhāvasādhakaṃ",
  "atk-s0505a:1037_5": "idaṃ tāva suttapadaṃ veditabbaṃ –",
  "atk-s0505a:1038_0": "“Yesaṃ kho pana so paṭiggaṇhāti cīvarapiṇḍapātasenāsanagilānappaccayabhesajjaparikkhāraṃ,",
  "atk-s0505a:1038_1": "tesaṃ taṃ mahapphalaṃ hoti mahānisaṃsaṃ. Idamassa mahagghatāya vadāmi. Seyyathāpi",
  "atk-s0505a:1038_2": "taṃ, bhikkhave, kāsikaṃ vatthaṃ mahagghaṃ, tathūpamāhaṃ, bhikkhave, imaṃ puggalaṃ vadāmī”ti.",
  "atk-s0505a:1039": "Evaṃ mahagghaṭṭhenāpi tathāgatasamaṃ ratanaṃ natthi.",
  "atk-s0505a:1040_0": "Tathā yampi taṃ atulaṭṭhena ratanaṃ. Seyyathidaṃ – rañño cakkavattissa cakkaratanaṃ",
  "atk-s0505a:1040_1": "uppajjati indanīlamaṇimayanābhi sattaratanamayasahassāraṃ pavāḷamayanemi, rattasuvaṇṇamayasandhi,",
  "atk-s0505a:1040_2": "yassa dasannaṃ dasannaṃ arānaṃ upari ekaṃ muṇḍāraṃ hoti vātaṃ gahetvā saddakaraṇatthaṃ,",
  "atk-s0505a:1040_3": "yena kato saddo sukusalappatāḷitapañcaṅgikatūriyasaddo viya hoti. Yassa nābhiyā ubhosu",
  "atk-s0505a:1040_4": "passesu dve sīhamukhāni honti, abbhantaraṃ sakaṭacakkasseva susiraṃ, tassa kattā",
  "atk-s0505a:1040_5": "vā kāretā vā natthi, kammapaccayena ututo samuṭṭhāti. Yaṃ rājā dasavidhaṃ cakkavattivattaṃ",
  "atk-s0505a:1040_6": "pūretvā tadahuposathe pannarase puṇṇamadivase sīsaṃnhāto uposathiko uparipāsādavaragato",
  "atk-s0505a:1040_7": "sīlāni sodhento nisinno puṇṇacandaṃ viya sūriyaṃ viya ca uṭṭhentaṃ passati, yassa",
  "atk-s0505a:1040_8": "dvādasayojanato saddo suyyati, yojanato vaṇṇo dissati, yaṃ mahājanena “dutiyo maññe",
  "atk-s0505a:1040_9": "cando sūriyo vā uṭṭhito”ti ativiya kotūhalajātena dissamānaṃ nagarassa upari āgantvā",
  "atk-s0505a:1040_10": "rañño antepurassa pācīnapasse nātiuccaṃ nātinīcaṃ hutvā mahājanassa gandhapupphādīhi",
  "atk-s0505a:1040_11": "pūjetuṃ yuttaṭṭhāne akkhāhataṃ viya tiṭṭhati.",
  "atk-s0505a:1041_0": "Tadeva anubandhamānaṃ hatthiratanaṃ uppajjati, sabbaseto rattapādo sattappatiṭṭho",
  "atk-s0505a:1041_1": "iddhimā vehāsaṅgamo uposathakulā vā chaddantakulā vā āgacchati. Uposathakulā āgacchanto",
  "atk-s0505a:1041_2": "hi sabbajeṭṭho āgacchati, chaddantakulā sabbakaniṭṭho sikkhitasikkho damathūpeto.",
  "atk-s0505a:1041_3": "So dvādasayojanaṃ parisaṃ gahetvā sakalajambudīpaṃ anusaṃyāyitvā purepātarāsameva",
  "atk-s0505a:1041_4": "sakaṃ rājadhāniṃ āgacchati.",
  "atk-s0505a:1042": "Tampi anubandhamānaṃ assaratanaṃ uppajjati, sabbaseto rattapādo kākasīso muñjakeso valāhakassa rājakulā āgacchati. Sesamettha hatthiratanasadisameva.",
  "atk-s0505a:1043_0": "Tampi anubandhamānaṃ maṇiratanaṃ uppajjati. So hoti maṇi veḷuriyo subho jātimā aṭṭhaṃso",
  "atk-s0505a:1043_1": "suparikammakato āyāmato cakkanābhisadiso, vepullapabbatā āgacchati, so caturaṅgasamannāgatepi",
  "atk-s0505a:1043_2": "andhakāre rañño dhajaggato yojanaṃ obhāseti, yassobhāsena manussā “divā”ti maññamānā",
  "atk-s0505a:1043_3": "kammante payojenti, antamaso kunthakipillikaṃ upādāya passanti.",
  "atk-s0505a:1044_0": "Tampi anubandhamānaṃ itthiratanaṃ uppajjati. Pakatiaggamahesī vā hoti, uttarakuruto",
  "atk-s0505a:1044_1": "vā āgacchati maddarājakulato vā, atidīghādichadosavivajjitā atikkantā mānusaṃ vaṇṇaṃ",
  "atk-s0505a:1044_2": "appattā dibbaṃ vaṇṇaṃ, yassā rañño sītakāle uṇhāni gattāni honti, uṇhakāle sītāni,",
  "atk-s0505a:1044_3": "satadhā phoṭitatūlapicuno viya samphasso hoti, kāyato candanagandho vāyati, mukhato",
  "atk-s0505a:1044_4": "uppalagandho, pubbuṭṭhāyitādianekaguṇasamannāgatā ca hoti.",
  "atk-s0505a:1045_0": "Tampi anubandhamānaṃ gahapatiratanaṃ uppajjati rañño pakatikammakaro seṭṭhi, yassa",
  "atk-s0505a:1045_1": "cakkaratane uppannamatte dibbaṃ cakkhu pātubhavati, yena samantato yojanamatte nidhiṃ",
  "atk-s0505a:1045_2": "passati sassāmikampi assāmikampi. So rājānaṃ upasaṅkamitvā pavāreti “appossukko tvaṃ,",
  "atk-s0505a:1045_3": "deva, hohi, ahaṃ te dhanena dhanakaraṇīyaṃ karissāmī”ti.",
  "atk-s0505a:1046_0": "Tampi anubandhamānaṃ pariṇāyakaratanaṃ uppajjati rañño pakatijeṭṭhaputto, cakkaratane",
  "atk-s0505a:1046_1": "uppannamatte atirekapaññāveyyattiyena samannāgato hoti, dvādasayojanāya parisāya",
  "atk-s0505a:1046_2": "cetasā cittaṃ parijānitvā niggahapaggahasamattho hoti. So rājānaṃ upasaṅkamitvā pavāreti",
  "atk-s0505a:1046_3": "– “appossukko tvaṃ, deva, hohi, ahaṃ te rajjaṃ anusāsissāmī”ti. Yaṃ vā panaññampi",
  "atk-s0505a:1046_4": "evarūpaṃ atulaṭṭhena ratanaṃ, yassa na sakkā tulayitvā tīrayitvā aggho kātuṃ “sataṃ",
  "atk-s0505a:1046_5": "vā sahassaṃ vā agghati koṭiṃ vā”ti. Tattha ekaratanampi buddharatanena samaṃ natthi.",
  "atk-s0505a:1046_6": "Yadi hi atulaṭṭhena ratanaṃ, tathāgatova ratanaṃ. Tathāgato hi na sakkā sīlato vā",
  "atk-s0505a:1046_7": "samādhito vā paññādīnaṃ vā aññatarato kenaci tulayitvā tīrayitvā “ettakaguṇo vā iminā",
  "atk-s0505a:1046_8": "samo vā sappaṭibhāgo vā”ti paricchindituṃ. Evaṃ atulaṭṭhenāpi tathāgatasamaṃ ratanaṃ natthi.",
  "atk-s0505a:1047_0": "Tathā yampi taṃ dullabhadassanaṭṭhena ratanaṃ. Seyyathidaṃ – dullabhapātubhāvo rājā",
  "atk-s0505a:1047_1": "cakkavatti cakkādīni ca tassa ratanāni, tampi buddharatanena samaṃ natthi. Yadi hi",
  "atk-s0505a:1047_2": "dullabhadassanaṭṭhena ratanaṃ, tathāgatova ratanaṃ, kuto cakkavattiādīnaṃ ratanattaṃ,",
  "atk-s0505a:1047_3": "yāni ekasmiṃyeva kappe anekāni uppajjanti. Yasmā pana asaṅkhyeyyepi kappe tathāgatasuñño",
  "atk-s0505a:1047_4": "loko hoti, tasmā tathāgato eva kadāci karahaci uppajjanato dullabhadassano. Vuttaṃ",
  "atk-s0505a:1047_5": "cetaṃ bhagavatā parinibbānasamaye –",
  "atk-s0505a:1048_0": "“Devatā, ānanda, ujjhāyanti – ‘dūrā ca vatamha āgatā tathāgataṃ dassanāya, kadāci",
  "atk-s0505a:1048_1": "karahaci tathāgatā loke uppajjanti arahanto sammāsambuddhā, ajjeva rattiyā pacchime",
  "atk-s0505a:1048_2": "yāme tathāgatassa parinibbānaṃ bhavissati, ayañca mahesakkho bhikkhu bhagavato purato",
  "atk-s0505a:1048_3": "ṭhito ovārento, na mayaṃ labhāma pacchime kāle tathāgataṃ dassanāyā”’ti.",
  "atk-s0505a:1049": "Evaṃ dullabhadassanaṭṭhenapi tathāgatasamaṃ ratanaṃ natthi.",
  "atk-s0505a:1050_0": "Tathā yampi taṃ anomasattaparibhogaṭṭhena ratanaṃ. Seyyathidaṃ – rañño cakkavattissa",
  "atk-s0505a:1050_1": "cakkaratanādi. Tañhi koṭisatasahassadhanānampi sattabhūmikapāsādavaratale vasantānampi",
  "atk-s0505a:1050_2": "caṇḍālavenanesādarathakārapukkusādīnaṃ nīcakulikānaṃ omakapurisānaṃ supinantepi paribhogatthāya",
  "atk-s0505a:1050_3": "na nibbattati. Ubhato sujātassa pana rañño khattiyasseva paripūritadasavidhacakkavattivattassa",
  "atk-s0505a:1050_4": "paribhogatthāya nibbattanato anomasattaparibhogaṃyeva hoti, tampi buddharatanena",
  "atk-s0505a:1050_5": "samaṃ natthi. Yadi hi anomasattaparibhogaṭṭhena ratanaṃ, tathāgatova ratanaṃ. Tathāgato",
  "atk-s0505a:1050_6": "hi loke anomasattasammatānampi anupanissayasampannānaṃ viparītadassanānaṃ pūraṇakassapādīnaṃ",
  "atk-s0505a:1050_7": "channaṃ satthārānaṃ aññesañca evarūpānaṃ supinantepi aparibhogo, upanissayasampannānaṃ",
  "atk-s0505a:1050_8": "pana catuppadāyapi gāthāya pariyosāne arahattamadhigantuṃ samatthānaṃ nibbedhikañāṇadassanānaṃ",
  "atk-s0505a:1050_9": "bāhiyadārucīriyappabhutīnaṃ aññesañca mahākulappasutānaṃ mahāsāvakānaṃ paribhogo.",
  "atk-s0505a:1050_10": "Te hi taṃ dassanānuttariyasavanānuttariyapāricariyānuttariyādīni sādhentā tathā tathā",
  "atk-s0505a:1050_11": "paribhuñjanti. Evaṃ anomasattaparibhogaṭṭhenāpi tathāgatasamaṃ ratanaṃ natthi.",
  "atk-s0505a:1051_0": "Yampi taṃ avisesato ratijananaṭṭhena ratanaṃ. Seyyathidaṃ – rañño cakkavattissa cakkaratanaṃ.",
  "atk-s0505a:1051_1": "Tañhi disvā rājā cakkavatti attamano hoti, evampi taṃ rañño ratiṃ janeti. Puna caparaṃ",
  "atk-s0505a:1051_2": "rājā cakkavatti vāmena hatthena suvaṇṇabhiṅkāraṃ gahetvā dakkhiṇena hatthena cakkaratanaṃ",
  "atk-s0505a:1051_3": "abbhukkirati “pavattatu bhavaṃ cakkaratanaṃ, abhivijinātu bhavaṃ cakkaratana”nti.",
  "atk-s0505a:1051_4": "Tato cakkaratanaṃ pañcaṅgikaṃ viya tūriyaṃ madhurassaraṃ niccharantaṃ ākāsena puratthimaṃ",
  "atk-s0505a:1051_5": "disaṃ gacchati, anvadeva rājā cakkavatti cakkānubhāvena dvādasayojanavitthiṇṇāya",
  "atk-s0505a:1051_6": "caturaṅginiyā senāya nātiuccaṃ nātinīcaṃ uccarukkhānaṃ heṭṭhābhāgena, nīcarukkhānaṃ",
  "atk-s0505a:1051_7": "uparibhāgena, rukkhesu pupphaphalapallavādipaṇṇākāraṃ gahetvā āgatānaṃ hatthato paṇṇākārañca",
  "atk-s0505a:1051_8": "gaṇhanto “ehi kho mahārājā”tievamādinā paramanipaccakārena āgate paṭirājāno “pāṇo",
  "atk-s0505a:1051_9": "na hantabbo”tiādinā nayena anusāsanto gacchati. Yattha pana rājā bhuñjitukāmo vā",
  "atk-s0505a:1051_10": "divāseyyaṃ vā kappetukāmo hoti, tattha cakkaratanaṃ ākāsā otaritvā udakādisabbakiccakkhame",
  "atk-s0505a:1051_11": "same bhūmibhāge akkhāhataṃ viya tiṭṭhati. Puna rañño gamanacitte uppanne purimanayeneva",
  "atk-s0505a:1051_12": "saddaṃ karontaṃ gacchati, yaṃ sutvā dvādasayojanikāpi parisā ākāsena gacchati. Cakkaratanaṃ",
  "atk-s0505a:1051_13": "anupubbena puratthimaṃ samuddaṃ ajjhogāhati, tasmiṃ ajjhogāhante udakaṃ yojanappamāṇaṃ",
  "atk-s0505a:1051_14": "apagantvā bhittīkataṃ viya tiṭṭhati. Mahājano yathākāmaṃ satta ratanāni gaṇhāti.",
  "atk-s0505a:1051_15": "Puna rājā suvaṇṇabhiṅkāraṃ gahetvā “ito paṭṭhāya mama rajja”nti udakena abbhukkiritvā",
  "atk-s0505a:1051_16": "nivattati. Senā purato hoti, cakkaratanaṃ pacchato, rājā majjhe. Cakkaratanassa osakkitosakkitaṭṭhānaṃ",
  "atk-s0505a:1051_17": "udakaṃ paripūrati. Eteneva upāyena dakkhiṇapacchimauttarepi samudde gacchati.",
  "atk-s0505a:1052_0": "Evaṃ catuddisaṃ anusaṃyāyitvā cakkaratanaṃ tiyojanappamāṇaṃ ākāsaṃ ārohati. Tattha",
  "atk-s0505a:1052_1": "ṭhito rājā cakkaratanānubhāvena vijitaṃ pañcasataparittadīpapaṭimaṇḍitaṃ sattayojanasahassaparimaṇḍalaṃ",
  "atk-s0505a:1052_2": "pubbavidehaṃ, tathā aṭṭhayojanasahassaparimaṇḍalaṃ uttarakuruṃ, sattayojanasahassaparimaṇḍalaṃyeva",
  "atk-s0505a:1052_3": "aparagoyānaṃ, dasayojanasahassaparimaṇḍalaṃ jambudīpañcāti evaṃ catumahādīpadvisahassaparittadīpapaṭimaṇḍitaṃ",
  "atk-s0505a:1052_4": "ekaṃ cakkavāḷaṃ suphullapuṇḍarīkavanaṃ viya oloketi. Evaṃ olokayato cassa anappikā",
  "atk-s0505a:1052_5": "rati uppajjati. Evampi taṃ cakkaratanaṃ rañño ratiṃ janeti, tampi buddharatanasamaṃ",
  "atk-s0505a:1052_6": "natthi. Yadi hi ratijananaṭṭhena ratanaṃ, tathāgatova ratanaṃ. Kiṃ karissati etaṃ",
  "atk-s0505a:1052_7": "cakkaratanaṃ? Tathāgato hi yassā dibbāya ratiyā cakkaratanādīhi sabbehipi janitā",
  "atk-s0505a:1052_8": "cakkavattirati saṅkhampi kalampi kalabhāgampi na upeti, tatopi ratito uttaritarañca",
  "atk-s0505a:1052_9": "paṇītatarañca attano ovādappatikarānaṃ asaṅkhyeyyānampi devamanussānaṃ paṭhamajjhānaratiṃ,",
  "atk-s0505a:1052_10": "dutiyatatiyacatutthapañcamajjhānaratiṃ, ākāsānañcāyatanaratiṃ, viññāṇañcāyatanaākiñcaññāyatananevasaññānāsaññāyatanaratiṃ,",
  "atk-s0505a:1052_11": "sotāpattimaggaratiṃ, sotāpattiphalaratiṃ, sakadāgāmianāgāmiarahattamaggaphalaratiñca",
  "atk-s0505a:1052_12": "janeti. Evaṃ ratijananaṭṭhenāpi tathāgatasamaṃ ratanaṃ natthīti.",
  "atk-s0505a:1053_0": "Apica ratanaṃ nāmetaṃ duvidhaṃ hoti saviññāṇakaṃ aviññāṇakañca. Tattha aviññāṇakaṃ",
  "atk-s0505a:1053_1": "cakkaratanaṃ maṇiratanaṃ, yaṃ vā panaññampi anindriyabaddhaṃ suvaṇṇarajatādi, saviññāṇakaṃ",
  "atk-s0505a:1053_2": "hatthiratanādi pariṇāyakaratanapariyosānaṃ, yaṃ vā panaññampi evarūpaṃ indriyabaddhaṃ.",
  "atk-s0505a:1053_3": "Evaṃ duvidhe cettha saviññāṇakaratanaṃ aggamakkhāyati. Kasmā? Yasmā aviññāṇakaṃ suvaṇṇarajatamaṇimuttādiratanaṃ,",
  "atk-s0505a:1053_4": "saviññāṇakānaṃ hatthiratanādīnaṃ alaṅkāratthāya upanīyati.",
  "atk-s0505a:1054_0": "Saviññāṇakaratanampi duvidhaṃ tiracchānagataratanaṃ, manussaratanañca. Tattha manussaratanaṃ",
  "atk-s0505a:1054_1": "aggamakkhāyati. Kasmā? Yasmā tiracchānagataratanaṃ manussaratanassa opavayhaṃ hoti.",
  "atk-s0505a:1054_2": "Manussaratanampi duvidhaṃ itthiratanaṃ, purisaratanañca. Tattha purisaratanaṃ aggamakkhāyati.",
  "atk-s0505a:1054_3": "Kasmā? Yasmā itthiratanaṃ purisaratanassa paricārikattaṃ āpajjati. Purisaratanampi",
  "atk-s0505a:1054_4": "duvidhaṃ agārikaratanaṃ, anagārikaratanañca. Tattha anagārikaratanaṃ aggamakkhāyati.",
  "atk-s0505a:1054_5": "Kasmā? Yasmā agārikaratanesu aggo cakkavattīpi sīlādiguṇayuttaṃ anagārikaratanaṃ",
  "atk-s0505a:1054_6": "pañcapatiṭṭhitena vanditvā upaṭṭhahitvā payirupāsitvā ca dibbamānusikā sampattiyo",
  "atk-s0505a:1054_7": "pāpuṇitvā ante nibbānasampattiṃ pāpuṇāti.",
  "atk-s0505a:1055_0": "Evaṃ anagārikaratanampi duvidhaṃ – ariyaputhujjanavasena. Ariyaratanampi duvidhaṃ",
  "atk-s0505a:1055_1": "sekkhāsekkhavasena. Asekkharatanampi duvidhaṃ sukkhavipassakasamathayānikavasena,",
  "atk-s0505a:1055_2": "samathayānikaratanampi duvidhaṃ sāvakapāramippattaṃ, appattañca. Tattha sāvakapāramippattaṃ",
  "atk-s0505a:1055_3": "aggamakkhāyati. Kasmā? Guṇamahantatāya. Sāvakapāramippattaratanatopi paccekabuddharatanaṃ",
  "atk-s0505a:1055_4": "aggamakkhāyati. Kasmā? Guṇamahantatāya. Sāriputtamoggallānasadisāpi hi anekasatā",
  "atk-s0505a:1055_5": "sāvakā ekassa paccekabuddhassa guṇānaṃ satabhāgampi na upenti. Paccekabuddharatanatopi",
  "atk-s0505a:1055_6": "sammāsambuddharatanaṃ aggamakkhāyati. Kasmā? Guṇamahantatāya. Sakalampi hi jambudīpaṃ",
  "atk-s0505a:1055_7": "pūretvā pallaṅkena pallaṅkaṃ ghaṭṭentā nisinnā paccekabuddhā ekassa sammāsambuddhassa",
  "atk-s0505a:1055_8": "guṇānaṃ neva saṅkhaṃ na kalaṃ na kalabhāgaṃ upenti. Vuttampi cetaṃ bhagavatā – “yāvatā,",
  "atk-s0505a:1055_9": "bhikkhave, sattā apadā vā…pe… tathāgato tesaṃ aggamakkhāyatī”tiādi. Evaṃ kenacipi",
  "atk-s0505a:1055_10": "pariyāyena tathāgatasamaṃ ratanaṃ natthi. Tenāha bhagavā “na no samaṃ atthi tathāgatenā”ti.",
  "atk-s0505a:1056_0": "Evaṃ bhagavā buddharatanassa aññehi ratanehi asamataṃ vatvā idāni tesaṃ sattānaṃ",
  "atk-s0505a:1056_1": "uppannaupaddavavūpasamanatthaṃ neva jātiṃ na gottaṃ na kolaputtiyaṃ na vaṇṇapokkharatādiṃ",
  "atk-s0505a:1056_2": "nissāya, apica kho avīcimupādāya bhavaggapariyante loke sīlasamādhikkhandhādīhi guṇehi",
  "atk-s0505a:1056_3": "buddharatanassa asadisabhāvaṃ nissāya saccavacanaṃ payuñjati “idampi buddhe ratanaṃ",
  "atk-s0505a:1056_4": "paṇītaṃ, etena saccena suvatthi hotū”ti.",
  "atk-s0505a:1057_0": "Tassattho – idampi idha vā huraṃ vā saggesu vā yaṃkiñci atthi vittaṃ vā ratanaṃ vā,",
  "atk-s0505a:1057_1": "tena saddhiṃ tehi tehi guṇehi asamattā buddharatanaṃ paṇītaṃ. Yadi etaṃ saccaṃ, etena",
  "atk-s0505a:1057_2": "saccena imesaṃ pāṇīnaṃ sotthi hotu, sobhanānaṃ atthitā hotu, arogatā nirupaddavatāti.",
  "atk-s0505a:1057_3": "Ettha ca yathā “cakkhuṃ kho, ānanda, suññaṃ attena vā attaniyena vā”tievamādīsu attabhāvena",
  "atk-s0505a:1057_4": "vā attaniyabhāvena vāti attho. Itarathā hi cakkhu attā vā attaniyaṃ vāti appaṭisiddhameva",
  "atk-s0505a:1057_5": "siyā. Evaṃ ratanaṃ paṇītanti ratanattaṃ paṇītaṃ, ratanabhāvo paṇītoti ayamattho veditabbo.",
  "atk-s0505a:1057_6": "Itarathā hi buddho neva ratananti sijjheyya. Na hi yattha ratanaṃ atthi, taṃ ratananti",
  "atk-s0505a:1057_7": "sijjhati. Yattha pana cittīkatādiatthasaṅkhātaṃ yena vā tena vā vidhinā sambandhagataṃ",
  "atk-s0505a:1057_8": "ratanattaṃ atthi, yasmā taṃ ratanattamupādāya ratananti paññāpīyati, tasmā tassa",
  "atk-s0505a:1057_9": "ratanattassa atthitāya ratananti sijjhati. Atha vā idampi buddhe ratananti imināpi",
  "atk-s0505a:1057_10": "kāraṇena buddhova ratananti evampettha attho veditabbo. Vuttamattāya ca bhagavatā",
  "atk-s0505a:1057_11": "imāya gāthāya rājakulassa sotthi jātā, bhayaṃ vūpasantaṃ. Imissā gāthāya āṇā koṭisatasahassacakkavāḷesu",
  "atk-s0505a:1057_12": "amanussehi paṭiggahitāti.",
  "atk-s0505a:1058_0": "227. Evaṃ buddhaguṇena saccaṃ vatvā idāni nibbānadhammaguṇena vattumāraddho “khayaṃ",
  "atk-s0505a:1058_1": "virāga”nti. Tattha yasmā nibbānasacchikiriyāya rāgādayo khīṇā honti parikkhīṇā, yasmā",
  "atk-s0505a:1058_2": "vā taṃ tesaṃ anuppādanirodhakkhayamattaṃ, yasmā ca taṃ rāgādiviyuttaṃ sampayogato",
  "atk-s0505a:1058_3": "ca ārammaṇato ca, yasmā vā tamhi sacchikate rāgādayo accantaṃ virattā honti vigatā",
  "atk-s0505a:1058_4": "viddhastā, tasmā “khaya”nti ca “virāga”nti ca vuccati. Yasmā panassa na uppādo paññāyati,",
  "atk-s0505a:1058_5": "na vayo na ṭhitassa aññathattaṃ, tasmā taṃ na jāyati na jīyati na mīyatīti katvā",
  "atk-s0505a:1058_6": "“amata”nti vuccati, uttamaṭṭhena pana atappakaṭṭhena ca paṇītanti. Yadajjhagāti yaṃ",
  "atk-s0505a:1058_7": "ajjhagā vindi, paṭilabhi, attano ñāṇabalena sacchākāsi. Sakyamunīti sakyakulappasutattā",
  "atk-s0505a:1058_8": "sakyo, moneyyadhammasamannāgatattā muni, sakyo eva muni sakyamuni. Samāhitoti ariyamaggasamādhinā",
  "atk-s0505a:1058_9": "samāhitacitto. Na tena dhammena samatthi kiñcīti tena khayādināmakena sakyamuninā",
  "atk-s0505a:1058_10": "adhigatena dhammena samaṃ kiñci dhammajātaṃ natthi. Tasmā suttantarepi vuttaṃ “yāvatā,",
  "atk-s0505a:1058_11": "bhikkhave, dhammā saṅkhatā vā asaṅkhatā vā, virāgo tesaṃ dhammānaṃ aggamakkhāyatī”tiādi.",
  "atk-s0505a:1059_0": "Evaṃ bhagavā nibbānadhammassa aññehi dhammehi asamataṃ vatvā idāni tesaṃ sattānaṃ",
  "atk-s0505a:1059_1": "uppannaupaddavavūpasamanatthaṃ khayavirāgāmatapaṇītatāguṇehi nibbānadhammaratanassa",
  "atk-s0505a:1059_2": "asadisabhāvaṃ nissāya saccavacanaṃ payuñjati “idampi dhamme ratanaṃ paṇītaṃ etena",
  "atk-s0505a:1059_3": "saccena suvatthi hotū”ti. Tassattho purimagāthāya vuttanayeneva veditabbo. Imissāpi",
  "atk-s0505a:1059_4": "gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a:1060_0": "228. Evaṃ nibbānadhammaguṇena saccaṃ vatvā idāni maggadhammaguṇena vattumāraddho",
  "atk-s0505a:1060_1": "“yaṃ buddhaseṭṭho”ti. Tattha “bujjhitā saccānī”tiādinā nayena buddho, uttamo pasaṃsanīyo",
  "atk-s0505a:1060_2": "cāti seṭṭho, buddho ca so seṭṭho cāti buddhaseṭṭho. Anubuddhapaccekabuddhasaṅkhātesu",
  "atk-s0505a:1060_3": "vā buddhesu seṭṭhoti buddhaseṭṭho. So buddhaseṭṭho yaṃ parivaṇṇayī, “aṭṭhaṅgiko ca",
  "atk-s0505a:1060_4": "maggānaṃ, khemaṃ nibbānappattiyā”ti ca “ariyaṃ vo, bhikkhave, sammāsamādhiṃ desessāmi",
  "atk-s0505a:1060_5": "saupanisaṃ saparikkhāra”nti ca evamādinā nayena tattha tattha pasaṃsi pakāsayi. Sucinti",
  "atk-s0505a:1060_6": "kilesamalasamucchedakaraṇato accantavodānaṃ. Samādhimānantarikaññamāhūti yañca attano",
  "atk-s0505a:1060_7": "pavattisamanantaraṃ niyameneva phaladānato “ānantarikasamādhī”ti āhu. Na hi maggasamādhiñhi",
  "atk-s0505a:1060_8": "uppanne tassa phaluppattinisedhako koci antarāyo atthi. Yathāha –",
  "atk-s0505a:1061_0": "“Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā",
  "atk-s0505a:1061_1": "assa, neva tāva kappo uḍḍayheyya, yāvāyaṃ puggalo na sotāpattiphalaṃ sacchikaroti,",
  "atk-s0505a:1061_2": "ayaṃ vuccati puggalo ṭhitakappī. Sabbepi maggasamaṅgino puggalā ṭhitakappino”ti.",
  "atk-s0505a:1062_0": "Samādhinā tena samo na vijjatīti tena buddhaseṭṭhaparivaṇṇitena sucinā ānantarikasamādhinā",
  "atk-s0505a:1062_1": "samo rūpāvacarasamādhi vā arūpāvacarasamādhi vā koci na vijjati. Kasmā? Tesaṃ bhāvitattā",
  "atk-s0505a:1062_2": "tattha tattha brahmaloke uppannassāpi puna nirayādīsu uppattisambhavato, imassa ca",
  "atk-s0505a:1062_3": "arahattasamādhissa bhāvitattā ariyapuggalassa sabbuppattisamugghātasambhavato. Tasmā",
  "atk-s0505a:1062_4": "suttantarepi vuttaṃ “yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ",
  "atk-s0505a:1062_5": "aggamakkhāyatī”tiādi.",
  "atk-s0505a:1063_0": "Evaṃ bhagavā ānantarikasamādhissa aññehi samādhīhi asamataṃ vatvā idāni purimanayeneva",
  "atk-s0505a:1063_1": "maggadhammaratanassa asadisabhāvaṃ nissāya saccavacanaṃ payuñjati “idampi dhamme…pe…",
  "atk-s0505a:1063_2": "hotū”ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0505a:1063_3": "amanussehi paṭiggahitāti.",
  "atk-s0505a:1064_0": "229. Evaṃ maggadhammaguṇenāpi saccaṃ vatvā idāni saṅghaguṇenāpi vattumāraddho “ye",
  "atk-s0505a:1064_1": "puggalā”ti. Tattha yeti aniyametvā uddeso. Puggalāti sattā. Aṭṭhāti tesaṃ gaṇanaparicchedo.",
  "atk-s0505a:1064_2": "Te hi cattāro ca paṭipannā cattāro ca phale ṭhitāti aṭṭha honti. Sataṃ pasatthāti",
  "atk-s0505a:1064_3": "sappurisehi buddhapaccekabuddhasāvakehi aññehi ca devamanussehi pasatthā. Kasmā?",
  "atk-s0505a:1064_4": "Sahajātasīlādiguṇayogā. Tesañhi campakavakulakusumādīnaṃ sahajātavaṇṇagandhādayo",
  "atk-s0505a:1064_5": "viya sahajātasīlasamādhiādayo guṇā. Tena te vaṇṇagandhādisampannāni viya pupphāni",
  "atk-s0505a:1064_6": "devamanussānaṃ sataṃ piyā manāpā pasaṃsanīyā ca honti. Tena vuttaṃ “ye puggalā aṭṭhasataṃ pasatthā”ti.",
  "atk-s0505a:1065_0": "Atha vā yeti aniyametvā uddeso. Puggalāti sattā. Aṭṭhasatanti tesaṃ gaṇanaparicchedo.",
  "atk-s0505a:1065_1": "Te hi ekabījī kolaṃkolo sattakkhattuparamoti tayo sotāpannā, kāmarūpārūpabhavesu",
  "atk-s0505a:1065_2": "adhigatapphalā tayo sakadāgāmino, te sabbepi catunnaṃ paṭipadānaṃ vasena catuvīsati,",
  "atk-s0505a:1065_3": "antarāparinibbāyī, upahaccaparinibbāyī, sasaṅkhāraparinibbāyī, asaṅkhāraparinibbāyī,",
  "atk-s0505a:1065_4": "uddhaṃsoto akaniṭṭhagāmīti, avihesu pañca, tathā atappasudassasudassīsu. Akaniṭṭhesu",
  "atk-s0505a:1065_5": "pana uddhaṃsotavajjā cattāroti catuvīsati anāgāmino, sukkhavipassako samathayānikoti",
  "atk-s0505a:1065_6": "dve arahanto, cattāro maggaṭṭhāti catupaññāsa. Te sabbepi saddhādhurapaññādhurānaṃ",
  "atk-s0505a:1065_7": "vasena diguṇā hutvā aṭṭhasataṃ honti. Sesaṃ vuttanayameva.",
  "atk-s0505a:1066_0": "Cattāri etāni yugāni hontīti te sabbepi aṭṭha vā aṭṭhasataṃ vāti vitthāravasena uddiṭṭhapuggalā,",
  "atk-s0505a:1066_1": "saṅkhepavasena sotāpattimaggaṭṭho phalaṭṭhoti ekaṃ yugaṃ, evaṃ yāva arahattamaggaṭṭho",
  "atk-s0505a:1066_2": "phalaṭṭhoti ekaṃ yuganti cattāri yugāni honti. Te dakkhiṇeyyāti ettha teti pubbe",
  "atk-s0505a:1066_3": "aniyametvā uddiṭṭhānaṃ niyametvā niddeso. Ye puggalā vitthāravasena aṭṭha vā aṭṭhasataṃ",
  "atk-s0505a:1066_4": "vā, saṅkhepavasena cattāri yugāni hontīti vuttā, sabbepi te dakkhiṇaṃ arahantīti",
  "atk-s0505a:1066_5": "dakkhiṇeyyā. Dakkhiṇā nāma kammañca kammavipākañca saddahitvā “esa me idaṃ vejjakammaṃ",
  "atk-s0505a:1066_6": "vā jaṅghapesanikaṃ vā karissatī”ti evamādīni anapekkhitvā dīyamāno deyyadhammo, taṃ",
  "atk-s0505a:1066_7": "arahanti nāma sīlādiguṇayuttā puggalā. Ime ca tādisā, tena vuccanti te “dakkhiṇeyyā”ti.",
  "atk-s0505a:1067_0": "Sugatassa sāvakāti bhagavā sobhanena gamanena yuttattā, sobhanañca ṭhānaṃ gatattā,",
  "atk-s0505a:1067_1": "suṭṭhu ca gatattā suṭṭhu eva ca gadattā sugato, tassa sugatassa. Sabbepi te vacanaṃ",
  "atk-s0505a:1067_2": "suṇantīti sāvakā. Kāmañca aññepi suṇanti, na pana sutvā kattabbakiccaṃ karonti. Ime",
  "atk-s0505a:1067_3": "pana sutvā kattabbaṃ dhammānudhammapaṭipattiṃ katvā maggaphalāni pattā, tasmā “sāvakā”ti",
  "atk-s0505a:1067_4": "vuccanti. Etesu dinnāni mahapphalānīti etesu sugatasāvakesu appakānipi dānāni dinnāni",
  "atk-s0505a:1067_5": "paṭiggāhakato dakkhiṇāvisuddhibhāvaṃ upagatattā mahapphalāni honti. Tasmā suttantarepi vuttaṃ –",
  "atk-s0505a:1068_0": "“Yāvatā, bhikkhave, saṅghā vā gaṇā vā, tathāgatasāvakasaṅgho tesaṃ aggamakkhāyati,",
  "atk-s0505a:1068_1": "yadidaṃ cattāri purisayugāni aṭṭha purisapuggalā, esa bhagavato sāvakasaṅgho…pe…",
  "atk-s0505a:1068_2": "aggo vipāko hotī”ti.",
  "atk-s0505a:1069_0": "Evaṃ bhagavā sabbesampi maggaṭṭhaphalaṭṭhānaṃ vasena saṅgharatanassa guṇaṃ vatvā",
  "atk-s0505a:1069_1": "idāni tameva guṇaṃ nissāya saccavacanaṃ payuñjati “idampi saṅghe”ti. Tassattho pubbe",
  "atk-s0505a:1069_2": "vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a:1070_0": "230. Evaṃ maggaṭṭhaphalaṭṭhānaṃ vasena saṅghaguṇena saccaṃ vatvā idāni tato ekacciyānaṃ",
  "atk-s0505a:1070_1": "phalasamāpattisukhamanubhavantānaṃ khīṇāsavapuggalānaṃyeva guṇena vattumāraddho “ye",
  "atk-s0505a:1070_2": "suppayuttā”ti. Tattha yeti aniyamituddesavacanaṃ. Suppayuttāti suṭṭhu payuttā, anekavihitaṃ",
  "atk-s0505a:1070_3": "anesanaṃ pahāya suddhājīvitaṃ nissāya vipassanāya attānaṃ payuñjitumāraddhāti attho.",
  "atk-s0505a:1070_4": "Atha vā suppayuttāti parisuddhakāyavacīpayogasamannāgatā. Tena tesaṃ sīlakkhandhaṃ",
  "atk-s0505a:1070_5": "dasseti. Manasā daḷhenāti daḷhena manasā, thirasamādhiyuttena cetasāti attho. Tena",
  "atk-s0505a:1070_6": "tesaṃ samādhikkhandhaṃ dasseti. Nikkāminoti kāye ca jīvite ca anapekkhā hutvā paññādhurena",
  "atk-s0505a:1070_7": "vīriyena sabbakilesehi katanikkamanā. Tena tesaṃ vīriyasampannaṃ paññākkhandhaṃ dasseti.",
  "atk-s0505a:1071_0": "Gotamasāsanamhīti gottato gotamassa tathāgatasseva sāsanamhi. Tena ito bahiddhā nānappakārampi",
  "atk-s0505a:1071_1": "amaratapaṃ karontānaṃ suppayogādiguṇābhāvato kilesehi nikkamanābhāvaṃ dīpeti. Teti",
  "atk-s0505a:1071_2": "pubbe uddiṭṭhānaṃ niddesavacanaṃ. Pattipattāti ettha pattabbāti patti, pattabbā nāma",
  "atk-s0505a:1071_3": "pattuṃ arahā, yaṃ patvā accantayogakkhemino honti, arahattaphalassetaṃ adhivacanaṃ,",
  "atk-s0505a:1071_4": "taṃ pattiṃ pattāti pattipattā. Amatanti nibbānaṃ. Vigayhāti ārammaṇavasena vigāhitvā.",
  "atk-s0505a:1071_5": "Laddhāti labhitvā. Mudhāti abyayena kākaṇikamattampi byayaṃ akatvā. Nibbutinti paṭippassaddhakilesadarathaṃ",
  "atk-s0505a:1071_6": "phalasamāpattiṃ. Bhuñjamānāti anubhavamānā. Kiṃ vuttaṃ hoti? Ye imasmiṃ gotamasāsanamhi",
  "atk-s0505a:1071_7": "sīlasampannattā suppayuttā, samādhisampannattā manasā daḷhena, paññāsampannattā nikkāmino,",
  "atk-s0505a:1071_8": "te imāya sammāpaṭipadāya amataṃ vigayha mudhā laddhā phalasamāpattisaññitaṃ nibbutiṃ",
  "atk-s0505a:1071_9": "bhuñjamānā pattipattā nāma hontīti.",
  "atk-s0505a:1072_0": "Evaṃ bhagavā phalasamāpattisukhamanubhavantānaṃ khīṇāsavapuggalānaṃyeva vasena saṅgharatanassa",
  "atk-s0505a:1072_1": "guṇaṃ vatvā idāni tameva guṇaṃ nissāya saccavacanaṃ payuñjati “idampi saṅghe”ti.",
  "atk-s0505a:1072_2": "Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0505a:1072_3": "amanussehi paṭiggahitāti.",
  "atk-s0505a:1073_0": "231. Evaṃ khīṇāsavapuggalānaṃ guṇena saṅghādhiṭṭhānaṃ saccaṃ vatvā idāni bahujanapaccakkhena",
  "atk-s0505a:1073_1": "sotāpannasseva guṇena vattumāraddho “yathindakhīlo”ti. Tattha yathāti upamāvacanaṃ.",
  "atk-s0505a:1073_2": "Indakhīloti nagaradvāranivāraṇatthaṃ ummārabbhantare aṭṭha vā dasa vā hatthe pathaviṃ",
  "atk-s0505a:1073_3": "khaṇitvā ākoṭitassa sāradārumayathambhassetaṃ adhivacanaṃ. Pathavinti bhūmiṃ. Sitoti",
  "atk-s0505a:1073_4": "anto pavisitvā nissito. Siyāti bhaveyya. Catubbhi vātehīti catūhi disāhi āgatavātehi.",
  "atk-s0505a:1073_5": "Asampakampiyoti kampetuṃ vā cāletuṃ vā asakkuṇeyyo. Tathūpamanti tathāvidhaṃ. Sappurisanti",
  "atk-s0505a:1073_6": "uttamapurisaṃ. Vadāmīti bhaṇāmi. Yo ariyasaccāni avecca passatīti yo cattāri ariyasaccāni",
  "atk-s0505a:1073_7": "paññāya ajjhogāhetvā passati. Tattha ariyasaccāni visuddhimagge vuttanayeneva veditabbāni.",
  "atk-s0505a:1074_0": "Ayaṃ panettha saṅkhepattho – yathā hi indakhīlo gambhīranematāya pathavissito catubbhi",
  "atk-s0505a:1074_1": "vātehi asampakampiyo siyā, imampi sappurisaṃ tathūpamameva vadāmi, yo ariyasaccāni",
  "atk-s0505a:1074_2": "avecca passati. Kasmā? Yasmā sopi indakhīlo viya catūhi vātehi sabbatitthiyavādavātehi",
  "atk-s0505a:1074_3": "asampakampiyo hoti, tamhā dassanā kenaci kampetuṃ vā cāletuṃ vā asakkuṇeyyo. Tasmā",
  "atk-s0505a:1074_4": "suttantarepi vuttaṃ –",
  "atk-s0505a:1075_0": "“Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī,",
  "atk-s0505a:1075_1": "puratthimāya cepi disāya āgaccheyya bhusā vātavuṭṭhi, neva naṃ saṅkampeyya na sampakampeyya",
  "atk-s0505a:1075_2": "na sampacāleyya. Pacchimāya…pe… dakkhiṇāya… uttarāya cepi…pe… na sampacāleyya. Taṃ",
  "atk-s0505a:1075_3": "kissa hetu? Gambhīrattā, bhikkhave, nemassa sunikhātattā indakhīlassa. Evameva kho,",
  "atk-s0505a:1075_4": "bhikkhave, ye ca kho keci samaṇā vā brāhmaṇā vā ‘idaṃ dukkhanti…pe… paṭipadā’ti yathābhūtaṃ",
  "atk-s0505a:1075_5": "pajānanti, te na aññassa samaṇassa vā brāhmaṇassa vā mukhaṃ olokenti ‘ayaṃ nūna bhavaṃ",
  "atk-s0505a:1075_6": "jānaṃ jānāti passaṃ passatī’ti. Taṃ kissa hetu? Sudiṭṭhattā, bhikkhave, catunnaṃ ariyasaccāna”nti.",
  "atk-s0505a:1076_0": "Evaṃ bhagavā bahujanapaccakkhassa sotāpannasseva vasena saṅgharatanassa guṇaṃ vatvā",
  "atk-s0505a:1076_1": "idāni tameva guṇaṃ nissāya saccavacanaṃ payuñjati “idampi saṅghe”ti. Tassattho pubbe",
  "atk-s0505a:1076_2": "vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a:1077": "232. Evaṃ avisesato sotāpannassa guṇena saṅghādhiṭṭhānaṃ saccaṃ vatvā idāni ye te tayo sotāpannā ekabījī kolaṃkolo sattakkhattuparamoti. Yathāha –",
  "atk-s0505a:1078_0": "“Idhekacco puggalo tiṇṇaṃ saṃyojanānaṃ parikkhayā sotāpanno hoti…pe… so ekaṃyeva",
  "atk-s0505a:1078_1": "bhavaṃ nibbattitvā dukkhassantaṃ karoti, ayaṃ ekabījī. Tathā dve vā tīṇi vā kulāni",
  "atk-s0505a:1078_2": "sandhāvitvā saṃsaritvā dukkhassantaṃ karoti, ayaṃ kolaṃkolo. Tathā sattakkhattuṃ",
  "atk-s0505a:1078_3": "devesu ca manussesu ca sandhāvitvā saṃsaritvā dukkhassantaṃ karoti, ayaṃ sattakkhattuparamo”ti.",
  "atk-s0505a:1079_0": "Tesaṃ sabbakaniṭṭhassa sattakkhattuparamassa guṇena vattumāraddho “ye ariyasaccānī”ti.",
  "atk-s0505a:1079_1": "Tattha ye ariyasaccānīti etaṃ vuttanayameva. Vibhāvayantīti paññāobhāsena saccapaṭicchādakaṃ",
  "atk-s0505a:1079_2": "kilesandhakāraṃ vidhamitvā attano pakāsāni pākaṭāni karonti. Gambhīrapaññenāti appameyyapaññatāya",
  "atk-s0505a:1079_3": "sadevakassapi lokassa ñāṇena alabbhaneyyapatiṭṭhapaññena, sabbaññunāti vuttaṃ hoti.",
  "atk-s0505a:1079_4": "Sudesitānīti samāsabyāsasākalyavekalyādīhi tehi tehi nayehi suṭṭhu desitāni. Kiñcāpi",
  "atk-s0505a:1079_5": "te honti bhusaṃ pamattāti te vibhāvitaariyasaccā puggalā kiñcāpi devarajjacakkavattirajjādippamādaṭṭhānaṃ",
  "atk-s0505a:1079_6": "āgamma bhusaṃ pamattā honti, tathāpi sotāpattimaggañāṇena abhisaṅkhāraviññāṇassa",
  "atk-s0505a:1079_7": "nirodhā ṭhapetvā satta bhave anamatagge saṃsāre ye uppajjeyyuṃ nāmañca rūpañca, tesaṃ",
  "atk-s0505a:1079_8": "niruddhattā atthaṅgatattā na aṭṭhamaṃ bhavaṃ ādiyanti, sattamabhave eva pana vipassanaṃ",
  "atk-s0505a:1079_9": "ārabhitvā arahattaṃ pāpuṇantīti.",
  "atk-s0505a:1080_0": "Evaṃ bhagavā sattakkhattuparamavasena saṅgharatanassa guṇaṃ vatvā idāni tameva guṇaṃ",
  "atk-s0505a:1080_1": "nissāya saccavacanaṃ payuñjati “idampi saṅghe”ti. Tassattho pubbe vuttanayeneva veditabbo.",
  "atk-s0505a:1080_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a:1081_0": "233. Evaṃ sattakkhattuparamassa aṭṭhamaṃ bhavaṃ anādiyanaguṇena saṅghādhiṭṭhānaṃ",
  "atk-s0505a:1081_1": "saccaṃ vatvā idāni tasseva satta bhave ādiyatopi aññehi appahīnabhavādānehi puggalehi",
  "atk-s0505a:1081_2": "visiṭṭhena guṇena vattumāraddho “sahāvassā”ti. Tattha sahāvāti saddhiṃyeva. Assāti",
  "atk-s0505a:1081_3": "“na te bhavaṃ aṭṭhamamādiyantī”ti vuttesu aññatarassa. Dassanasampadāyāti sotāpattimaggasampattiyā.",
  "atk-s0505a:1081_4": "Sotāpattimaggo hi nibbānaṃ disvā kattabbakiccasampadāya sabbapaṭhamaṃ nibbānadassanato",
  "atk-s0505a:1081_5": "“dassana”nti vuccati. Tassa attani pātubhāvo dassanasampadā, tāya dassanasampadāya",
  "atk-s0505a:1081_6": "saha eva. Tayassu dhammā jahitā bhavantīti ettha suiti padapūraṇamatte nipāto. “Idaṃsu",
  "atk-s0505a:1081_7": "me, sāriputta, mahāvikaṭabhojanasmiṃ hotī”tievamādīsu viya. Yato sahāvassa dassanasampadāya",
  "atk-s0505a:1081_8": "tayo dhammā jahitā bhavanti pahīnā bhavantīti ayamevettha attho.",
  "atk-s0505a:1082_0": "Idāni jahitadhammadassanatthaṃ āha “sakkāyadiṭṭhī vicikicchitañca, sīlabbataṃ vāpi",
  "atk-s0505a:1082_1": "yadatthi kiñcī”ti. Tattha sati kāye vijjamāne upādānakkhandhapañcakasaṅkhāte kāye",
  "atk-s0505a:1082_2": "vīsativatthukā diṭṭhi sakkāyadiṭṭhi, satī vā tattha kāye diṭṭhītipi sakkāyadiṭṭhi,",
  "atk-s0505a:1082_3": "yathāvuttappakāre kāye vijjamānā diṭṭhīti attho. Satiyeva vā kāye diṭṭhītipi sakkāyadiṭṭhi,",
  "atk-s0505a:1082_4": "yathāvuttappakāre kāye vijjamāne rūpādisaṅkhāto attāti evaṃ pavattā diṭṭhīti attho.",
  "atk-s0505a:1082_5": "Tassā ca pahīnattā sabbadiṭṭhigatāni pahīnāniyeva honti. Sā hi nesaṃ mūlaṃ. Sabbakilesabyādhivūpasamanato",
  "atk-s0505a:1082_6": "paññā “cikicchita”nti vuccati, taṃ paññācikicchitaṃ ito vigataṃ, tato vā paññācikicchitā",
  "atk-s0505a:1082_7": "idaṃ vigatanti vicikicchitaṃ, “satthari kaṅkhatī”tiādinā nayena vuttāya aṭṭhavatthukāya",
  "atk-s0505a:1082_8": "vimatiyā etaṃ adhivacanaṃ. Tassā pahīnattā sabbavicikicchitāni pahīnāni honti. Tañhi",
  "atk-s0505a:1082_9": "nesaṃ mūlaṃ. “Ito bahiddhā samaṇabrāhmaṇānaṃ sīlena suddhi vatena suddhī”tievamādīsu",
  "atk-s0505a:1082_10": "āgataṃ gosīlakukkurasīlādikaṃ sīlaṃ govatakukkuravatādikañca vataṃ “sīlabbata”nti",
  "atk-s0505a:1082_11": "vuccati. Tassa pahīnattā sabbampi naggiyamuṇḍikādi amaratapaṃ pahīnaṃ hoti. Tañhi",
  "atk-s0505a:1082_12": "tassa mūlaṃ. Tena sabbāvasāne vuttaṃ “yadatthi kiñcī”ti. Dukkhadassanasampadāya cettha",
  "atk-s0505a:1082_13": "sakkāyadiṭṭhi, samudayadassanasampadāya vicikicchitaṃ, maggadassananibbānadassanasampadāya",
  "atk-s0505a:1082_14": "sīlabbataṃ pahīyatīti viññātabbaṃ.",
  "atk-s0505a:1083_0": "234. Evamassa kilesavaṭṭappahānaṃ dassetvā idāni tasmiṃ kilesavaṭṭe sati yena vipākavaṭṭena",
  "atk-s0505a:1083_1": "bhavitabbaṃ, tappahānā tassāpi pahānaṃ dīpento āha “catūhapāyehi ca vippamutto”ti.",
  "atk-s0505a:1083_2": "Tattha cattāro apāyā nāma nirayatiracchānapettivisayaasurakāyā, tehi esa satta bhave",
  "atk-s0505a:1083_3": "upādiyantopi vippamuttoti attho.",
  "atk-s0505a:1084_0": "Evamassa vipākavaṭṭappahānaṃ dassetvā idāni yaṃ imassa vipākavaṭṭassa mūlabhūtaṃ",
  "atk-s0505a:1084_1": "kammavaṭṭaṃ, tassāpi pahānaṃ dassento āha “chaccābhiṭhānāni abhabba kātu”nti. Tattha",
  "atk-s0505a:1084_2": "abhiṭhānānīti oḷārikaṭṭhānāni, tāni esa cha abhabbo kātuṃ. Tāni ca “aṭṭhānametaṃ,",
  "atk-s0505a:1084_3": "bhikkhave, anavakāso, yaṃ diṭṭhisampanno puggalo mātaraṃ jīvitā voropeyyā”tiādinā",
  "atk-s0505a:1084_4": "nayena ekakanipāte vuttāni mātughātapitughātaarahantaghātalohituppādasaṅghabhedaaññasatthāruddesakammāni",
  "atk-s0505a:1084_5": "veditabbāni. Tāni hi kiñcāpi diṭṭhisampanno ariyasāvako kunthakipillikampi jīvitā",
  "atk-s0505a:1084_6": "na voropeti, apica kho pana puthujjanabhāvassa vigarahaṇatthaṃ vuttāni. Puthujjano",
  "atk-s0505a:1084_7": "hi adiṭṭhisampannattā evaṃmahāsāvajjāni abhiṭhānānipi karoti, dassanasampanno pana",
  "atk-s0505a:1084_8": "abhabbo tāni kātunti. Abhabbaggahaṇañcettha bhavantarepi akaraṇadassanatthaṃ. Bhavantarepi",
  "atk-s0505a:1084_9": "hi esa attano ariyasāvakabhāvaṃ ajānantopi dhammatāya eva etāni vā cha, pakatipāṇātipātādīni",
  "atk-s0505a:1084_10": "vā pañca verāni aññasatthāruddesena saha cha ṭhānāni na karoti, yāni sandhāya ekacce",
  "atk-s0505a:1084_11": "“chachābhiṭhānānī”ti paṭhanti. Matamacchaggāhādayo cettha ariyasāvakagāmadārakānaṃ nidassanaṃ.",
  "atk-s0505a:1085_0": "Evaṃ bhagavā satta bhave ādiyatopi ariyasāvakassa aññehi appahīnabhavādānehi puggalehi",
  "atk-s0505a:1085_1": "visiṭṭhaguṇavasena saṅgharatanassa guṇaṃ vatvā idāni tameva guṇaṃ nissāya saccavacanaṃ",
  "atk-s0505a:1085_2": "payuñjati “idampi saṅghe”ti. Tassattho pubbe vuttanayeneva veditabbo. Imissāpi gāthāya",
  "atk-s0505a:1085_3": "āṇā koṭisatasahassacakkavāḷesu amanussehi paṭiggahitāti.",
  "atk-s0505a:1086_0": "235. Evaṃ satta bhave ādiyatopi aññehi appahīnabhavādānehi puggalehi visiṭṭhaguṇavasena",
  "atk-s0505a:1086_1": "saṅghādhiṭṭhānaṃ saccaṃ vatvā idāni “na kevalaṃ dassanasampanno cha abhiṭhānāni abhabbo",
  "atk-s0505a:1086_2": "kātuṃ, kiṃ pana appamattakampi pāpaṃ kammaṃ katvā tassa paṭicchādanāyapi abhabbo”ti",
  "atk-s0505a:1086_3": "pamādavihārinopi dassanasampannassa katapaṭicchādanābhāvaguṇena vattumāraddho “kiñcāpi",
  "atk-s0505a:1086_4": "so kammaṃ karoti pāpaka”nti.",
  "atk-s0505a:1087_0": "Tassattho – so dassanasampanno kiñcāpi satisammosena pamādavihāraṃ āgamma yaṃ taṃ",
  "atk-s0505a:1087_1": "bhagavatā lokavajjasañciccānatikkamanaṃ sandhāya vuttaṃ “yaṃ mayā sāvakānaṃ sikkhāpadaṃ",
  "atk-s0505a:1087_2": "paññattaṃ, taṃ mama sāvakā jīvitahetupi nātikkamantī”ti, taṃ ṭhapetvā aññaṃ kuṭikārasahaseyyādiṃ",
  "atk-s0505a:1087_3": "vā paṇṇattivajjavītikkamasaṅkhātaṃ buddhapaṭikuṭṭhaṃ kāyena pāpakammaṃ karoti, padasodhammauttarichappañcavācādhammadesanāsamphappalāpapharusavacanādiṃ",
  "atk-s0505a:1087_4": "vā vācāya, uda cetasā vā katthaci lobhadosuppādanajātarūpādisādiyanaṃ cīvarādiparibhogesu",
  "atk-s0505a:1087_5": "apaccavekkhaṇādiṃ vā pāpakammaṃ karoti. Abhabbo so tassa paṭicchadāya, na so taṃ",
  "atk-s0505a:1087_6": "“idaṃ akappiyamakaraṇīya”nti jānitvā muhuttampi paṭicchādeti, taṅkhaṇaññeva pana",
  "atk-s0505a:1087_7": "satthari vā viññūsu vā sabrahmacārīsu āvi katvā yathādhammaṃ paṭikaroti, “na puna",
  "atk-s0505a:1087_8": "karissāmī”ti evaṃ saṃvaritabbaṃ vā saṃvarati. Kasmā? Yasmā abhabbatā diṭṭhapadassa",
  "atk-s0505a:1087_9": "vuttā, evarūpaṃ pāpakammaṃ katvā tassa paṭicchādāya diṭṭhanibbānapadassa dassanasampannassa",
  "atk-s0505a:1087_10": "puggalassa abhabbatā vuttāti attho.",
  "atk-s0505a:1088": "Kathaṃ –",
  "atk-s0505a:1089_0": "“Seyyathāpi, bhikkhave, daharo kumāro mando uttānaseyyako hatthena vā pādena vā aṅgāraṃ",
  "atk-s0505a:1089_1": "akkamitvā khippameva paṭisaṃharati, evameva kho, bhikkhave, ghammatā esā diṭṭhisampannassa",
  "atk-s0505a:1089_2": "puggalassa, kiñcāpi tathārūpiṃ āpattiṃ āpajjati, yathārūpāya āpattiyā vuṭṭhānaṃ paññāyati,",
  "atk-s0505a:1089_3": "atha kho naṃ khippameva satthari vā viññūsu vā sabrahmacārīsu deseti vivarati uttānīkaroti,",
  "atk-s0505a:1089_4": "desetvā vivaritvā uttānīkatvā āyatiṃ saṃvaraṃ āpajjatī”ti.",
  "atk-s0505a:1090_0": "Evaṃ bhagavā pamādavihārinopi dassanasampannassa katapaṭicchādanābhāvaguṇena saṅgharatanassa",
  "atk-s0505a:1090_1": "guṇaṃ vatvā idāni tameva guṇaṃ nissāya saccavacanaṃ payuñjati “idampi saṅghe”ti.",
  "atk-s0505a:1090_2": "Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0505a:1090_3": "amanussehi paṭiggahitāti.",
  "atk-s0505a:1091_0": "236. Evaṃ saṅghapariyāpannānaṃ puggalānaṃ tena tena guṇappakārena saṅghādhiṭṭhānaṃ",
  "atk-s0505a:1091_1": "saccaṃ vatvā idāni yvāyaṃ bhagavatā ratanattayaguṇaṃ dīpentena idha saṅkhepena aññatra",
  "atk-s0505a:1091_2": "ca vitthārena pariyattidhammo desito, tampi nissāya puna buddhādhiṭṭhānaṃ saccaṃ",
  "atk-s0505a:1091_3": "vattumāraddho “vanappagumbe yatha phussitagge”ti. Tattha āsannasannivesavavatthitānaṃ",
  "atk-s0505a:1091_4": "rukkhānaṃ samūho vanaṃ, mūlasārapheggutacasākhāpalāsehi pavuḍḍho gumbo pagumbo, vane",
  "atk-s0505a:1091_5": "pagumbo vanappagumbo, svāyaṃ “vanappagumbe”ti vutto. Evampi hi vattuṃ labbhati “atthi",
  "atk-s0505a:1091_6": "savitakkasavicāre, atthi avitakkavicāramatte, sukhe dukkhe jīve”tiādīsu viya. Yathāti",
  "atk-s0505a:1091_7": "opammavacanaṃ. Phussitāni aggāni assāti phussitaggo, sabbasākhāpasākhāsu sañjātapupphoti",
  "atk-s0505a:1091_8": "attho. So pubbe vuttanayeneva “phussitagge”ti vutto. Gimhāna māse paṭhamasmiṃ gimheti",
  "atk-s0505a:1091_9": "ye cattāro gimhamāsā, tesaṃ catunnaṃ gimhānaṃ ekasmiṃ māse. Katamasmiṃ māse iti ce?",
  "atk-s0505a:1091_10": "Paṭhamasmiṃ gimhe, citramāseti attho. So hi “paṭhamagimho”ti ca “bālavasanto”ti ca",
  "atk-s0505a:1091_11": "vuccati. Tato paraṃ padatthato pākaṭameva.",
  "atk-s0505a:1092_0": "Ayaṃ panettha piṇḍattho – yathā paṭhamagimhanāmake bālavasante nānāvidharukkhagahane",
  "atk-s0505a:1092_1": "vane supupphitaggasākho taruṇarukkhagacchapariyāyanāmo pagumbo ativiya sassiriko",
  "atk-s0505a:1092_2": "hoti, evamevaṃ khandhāyatanādīhi satipaṭṭhānasammappadhānādīhi sīlasamādhikkhandhādīhi",
  "atk-s0505a:1092_3": "vā nānappakārehi atthappabhedapupphehi ativiya sassirikattā tathūpamaṃ nibbānagāmimaggadīpanato",
  "atk-s0505a:1092_4": "nibbānagāmiṃ pariyattidhammavaraṃ neva lābhahetu na sakkārādihetu, kevalañhi mahākaruṇāya",
  "atk-s0505a:1092_5": "abbhussāhitahadayo sattānaṃ paramaṃhitāya adesayīti. Paramaṃhitāyāti ettha ca gāthābandhasukhatthaṃ",
  "atk-s0505a:1092_6": "anunāsiko, ayaṃ panattho “paramahitāya nibbānāya adesayī”ti.",
  "atk-s0505a:1093_0": "Evaṃ bhagavā imaṃ supupphitaggavanappagumbasadisaṃ pariyattidhammaṃ vatvā idāni tameva",
  "atk-s0505a:1093_1": "nissāya buddhādhiṭṭhānaṃ saccavacanaṃ payuñjati “idampi buddhe”ti. Tassattho pubbe",
  "atk-s0505a:1093_2": "vuttanayeneva veditabbo, kevalaṃ pana idampi yathāvuttappakārapariyattidhammasaṅkhātaṃ",
  "atk-s0505a:1093_3": "buddhe ratanaṃ paṇītanti yojetabbaṃ. Imissāpi gāthāya āṇā koṭisatasahassacakkavāḷesu",
  "atk-s0505a:1093_4": "amanussehi paṭiggahitāti.",
  "atk-s0505a:1094_0": "237. Evaṃ bhagavā pariyattidhammena buddhādhiṭṭhānaṃ saccaṃ vatvā idāni lokuttaradhammena",
  "atk-s0505a:1094_1": "vattumāraddho “varo varaññū”ti. Tattha varoti paṇītādhimuttikehi icchito “aho vata",
  "atk-s0505a:1094_2": "mayampi evarūpā assāmā”ti, varaguṇayogato vā varo, uttamo seṭṭhoti attho. Varaññūti",
  "atk-s0505a:1094_3": "nibbānaññū. Nibbānañhi sabbadhammānaṃ uttamaṭṭhena varaṃ, tañcesa bodhimūle sayaṃ",
  "atk-s0505a:1094_4": "paṭivijjhitvā aññāsi. Varadoti pañcavaggiyabhaddavaggiyajaṭilādīnaṃ aññesañca devamanussānaṃ",
  "atk-s0505a:1094_5": "nibbedhabhāgiyavāsanābhāgiyavaradhammadāyīti attho. Varāharoti varassa maggassa āhaṭattā",
  "atk-s0505a:1094_6": "varāharoti vuccati. So hi bhagavā dīpaṅkarato pabhuti samatiṃsa pāramiyo pūrento",
  "atk-s0505a:1094_7": "pubbakehi sammāsambuddhehi anuyātaṃ purāṇaṃ maggavaraṃ āhari, tena varāharoti vuccati.",
  "atk-s0505a:1094_8": "Apica sabbaññutaññāṇapaṭilābhena varo, nibbānasacchikiriyāya varaññū, sattānaṃ vimuttisukhadānena",
  "atk-s0505a:1094_9": "varado, uttamapaṭipadāharaṇena varāharo, etehi lokuttaraguṇehi adhikassa kassaci abhāvato anuttaro.",
  "atk-s0505a:1095_0": "Aparo nayo – varo upasamādhiṭṭhānaparipūraṇena, varaññū paññādhiṭṭhānaparipūraṇena,",
  "atk-s0505a:1095_1": "varado cāgādhiṭṭhānaparipūraṇena, varāharo saccādhiṭṭhānaparipūraṇena, varaṃ maggasaccamāharīti.",
  "atk-s0505a:1095_2": "Tathā varo puññussayena, varaññū paññussayena, varado buddhabhāvatthikānaṃ tadupāyasampadānena,",
  "atk-s0505a:1095_3": "varāharo paccekabuddhabhāvatthikānaṃ tadupāyāharaṇena, anuttaro tattha tattha asadisatāya,",
  "atk-s0505a:1095_4": "attanā vā anācariyako hutvā paresaṃ ācariyabhāvena, dhammavaraṃ adesayi sāvakabhāvatthikānaṃ",
  "atk-s0505a:1095_5": "tadatthāya svākhātatādiguṇayuttassa varadhammassa desanato. Sesaṃ vuttanayamevāti.",
  "atk-s0505a:1096_0": "Evaṃ bhagavā navavidhena lokuttaradhammena attano guṇaṃ vatvā idāni tameva guṇaṃ",
  "atk-s0505a:1096_1": "nissāya buddhādhiṭṭhānaṃ saccavacanaṃ payuñjati “idampi buddhe”ti. Tassattho pubbe",
  "atk-s0505a:1096_2": "vuttanayeneva veditabbo. Kevalaṃ pana yaṃ varaṃ navalokuttaradhammaṃ esa aññāsi,",
  "atk-s0505a:1096_3": "yañca adāsi, yañca āhari, yañca adesayi, idampi buddhe ratanaṃ paṇītanti evaṃ yojetabbaṃ.",
  "atk-s0505a:1096_4": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a:1097_0": "238. Evaṃ bhagavā pariyattidhammaṃ lokuttaradhammañca nissāya dvīhi gāthāhi buddhādhiṭṭhānaṃ",
  "atk-s0505a:1097_1": "saccaṃ vatvā idāni ye taṃ pariyattidhammaṃ assosuṃ sutānusārena ca paṭipajjitvā navappakārampi",
  "atk-s0505a:1097_2": "lokuttaradhammaṃ adhigamiṃsu, tesaṃ anupādisesanibbānappattiguṇaṃ nissāya puna saṅghādhiṭṭhānaṃ",
  "atk-s0505a:1097_3": "saccaṃ vattumāraddho “khīṇaṃ purāṇa”nti. Tattha khīṇanti samucchinnaṃ. Purāṇanti",
  "atk-s0505a:1097_4": "purātanaṃ. Navanti sampati vattamānaṃ. Natthisambhavanti avijjamānapātubhāvaṃ. Virattacittāti",
  "atk-s0505a:1097_5": "vigatarāgacittā. Āyatike bhavasminti anāgatamaddhānaṃ punabbhave. Teti yesaṃ khīṇaṃ",
  "atk-s0505a:1097_6": "purāṇaṃ navaṃ natthisambhavaṃ, ye ca āyatike bhavasmiṃ virattacittā, te khīṇāsavā",
  "atk-s0505a:1097_7": "bhikkhū. Khīṇabījāti ucchinnabījā. Avirūḷhichandāti virūḷhichandavirahitā. Nibbantīti",
  "atk-s0505a:1097_8": "vijjhāyanti. Dhīrāti dhitisampannā. Yathāyaṃ padīpoti ayaṃ padīpo viya.",
  "atk-s0505a:1098_0": "Kiṃ vuttaṃ hoti? Yaṃ taṃ sattānaṃ uppajjitvā niruddhampi purāṇaṃ atītakālikaṃ kammaṃ",
  "atk-s0505a:1098_1": "taṇhāsinehassa appahīnattā paṭisandhiāharaṇasamatthatāya akhīṇaṃyeva hoti, taṃ purāṇaṃ",
  "atk-s0505a:1098_2": "kammaṃ yesaṃ arahattamaggena taṇhāsinehassa sositattā agginā daḍḍhabījamiva āyatiṃ",
  "atk-s0505a:1098_3": "vipākadānāsamatthatāya khīṇaṃ. Yañca nesaṃ buddhapūjādivasena idāni pavattamānaṃ",
  "atk-s0505a:1098_4": "kammaṃ navanti vuccati, tañca taṇhāpahāneneva chinnamūlapādapapupphamiva āyatiṃ phaladānāsamatthatāya",
  "atk-s0505a:1098_5": "yesaṃ natthisambhavaṃ, ye ca taṇhāpahāneneva āyatike bhavasmiṃ virattacittā, te khīṇāsavā",
  "atk-s0505a:1098_6": "bhikkhū “kammaṃ khettaṃ viññāṇaṃ bīja”nti ettha vuttassa paṭisandhiviññāṇassa kammakkhayeneva",
  "atk-s0505a:1098_7": "khīṇattā khīṇabījā. Yopi pubbe punabbhavasaṅkhātāya virūḷhiyā chando ahosi, tassāpi",
  "atk-s0505a:1098_8": "samudayappahāneneva pahīnattā pubbe viya cutikāle asambhavena avirūḷhichandā dhitisampannattā",
  "atk-s0505a:1098_9": "dhīrā carimaviññāṇanirodhena yathāyaṃ padīpo nibbuto, evaṃ nibbanti, puna “rūpino",
  "atk-s0505a:1098_10": "vā arūpino vā”ti evamādiṃ paññattipathaṃ accentīti. Tasmiṃ kira samaye nagaradevatānaṃ",
  "atk-s0505a:1098_11": "pūjanatthāya jālitesu padīpesu eko padīpo vijjhāyi, taṃ dassento āha – “yathāyaṃ padīpo”ti.",
  "atk-s0505a:1099_0": "Evaṃ bhagavā ye taṃ purimāhi dvīhi gāthāhi vuttaṃ pariyattidhammaṃ assosuṃ, sutānusāreneva",
  "atk-s0505a:1099_1": "paṭipajjitvā navappakārampi lokuttaradhammaṃ adhigamiṃsu, tesaṃ anupādisesanibbānappattiguṇaṃ",
  "atk-s0505a:1099_2": "vatvā idāni tameva guṇaṃ nissāya saṅghādhiṭṭhānaṃ saccavacanaṃ payuñjanto desanaṃ",
  "atk-s0505a:1099_3": "samāpesi “idampi saṅghe”ti. Tassattho pubbe vuttanayeneva veditabbo, kevalaṃ pana",
  "atk-s0505a:1099_4": "idampi yathāvuttena pakārena khīṇāsavabhikkhūnaṃ nibbānasaṅkhātaṃ saṅghe ratanaṃ",
  "atk-s0505a:1099_5": "paṇītanti evaṃ yojetabbaṃ. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0505a:1100": "Desanāpariyosāne rājakulassa sotthi ahosi, sabbūpaddavā vūpasamiṃsu caturāsītiyā pāṇasahassānaṃ dhammābhisamayo ahosi.",
  "atk-s0505a:1101_0": "239-241. Atha sakko devānamindo “bhagavatā ratanattayaguṇaṃ nissāya saccavacanaṃ",
  "atk-s0505a:1101_1": "payuñjamānena nāgarassa sotthi katā, mayāpi nāgarassa sotthitthaṃ ratanattayaguṇaṃ",
  "atk-s0505a:1101_2": "nissāya kiñci vattabba”nti cintetvā avasāne gāthāttayaṃ abhāsi “yānīdha bhūtānī”ti.",
  "atk-s0505a:1101_3": "Tattha yasmā buddho yathā lokahitatthāya ussukkaṃ āpannehi āgantabbaṃ, tathā āgatato,",
  "atk-s0505a:1101_4": "yathā ca etehi gantabbaṃ, tathā gatato, yathā vā etehi ājānitabbaṃ, tathā ājānanato,",
  "atk-s0505a:1101_5": "yathā ca jānitabbaṃ, tathā jānanato, yañca tatheva hoti, tassa gadanato ca “tathāgato”ti",
  "atk-s0505a:1101_6": "vuccati. Yasmā ca so devamanussehi pupphagandhādinā bahinibbattena upakaraṇena, dhammānudhammappaṭipattādinā",
  "atk-s0505a:1101_7": "ca attani nibbattena ativiya pūjito, tasmā sakko devānamindo sabbadevaparisaṃ attanā",
  "atk-s0505a:1101_8": "saddhiṃ sampiṇḍetvā āha “tathāgataṃ devamanussapūjitaṃ, buddhaṃ namassāma suvatthi hotū”ti.",
  "atk-s0505a:1102_0": "Yasmā pana dhamme maggadhammo yathā yuganandha samathavipassanābalena gantabbaṃ kilesapakkhaṃ",
  "atk-s0505a:1102_1": "samucchindantena, tathā gatoti tathāgato. Nibbānadhammopi yathā gato paññāya paṭividdho",
  "atk-s0505a:1102_2": "sabbadukkhavighātāya sampajjati, buddhādīhi tathā avagato, tasmā “tathāgato”ti vuccati.",
  "atk-s0505a:1102_3": "Yasmā ca saṅghopi yathā attahitāya paṭipannehi gantabbaṃ tena tena maggena, tathā",
  "atk-s0505a:1102_4": "gato, tasmā “tathāgato” tveva vuccati. Tasmā avasesagāthādvayepi tathāgataṃ dhammaṃ",
  "atk-s0505a:1102_5": "namassāma suvatthi hotu, tathāgataṃ saṅghaṃ namassāma suvatthi hotūti vuttaṃ. Sesaṃ vuttanayamevāti.",
  "atk-s0505a:1103_0": "Evaṃ sakko devānamindo imaṃ gāthāttayaṃ bhāsitvā bhagavantaṃ padakkhiṇaṃ katvā devapurameva",
  "atk-s0505a:1103_1": "gato saddhiṃ devaparisāya. Bhagavā pana tadeva ratanasuttaṃ dutiyadivasepi desesi,",
  "atk-s0505a:1103_2": "puna caturāsītiyā pāṇasahassānaṃ dhammābhisamayo ahosi. Evaṃ bhagavā yāva sattamaṃ",
  "atk-s0505a:1103_3": "divasaṃ desesi, divase divase tatheva dhammābhisamayo ahosi. Bhagavā aḍḍhamāsameva",
  "atk-s0505a:1103_4": "vesāliyaṃ viharitvā rājūnaṃ “gacchāmā”ti paṭivedesi. Tato rājāno diguṇena sakkārena",
  "atk-s0505a:1103_5": "puna tīhi divasehi bhagavantaṃ gaṅgātīraṃ nayiṃsu. Gaṅgāyaṃ nibbattā nāgarājāno cintesuṃ",
  "atk-s0505a:1103_6": "– “manussā tathāgatassa sakkāraṃ karonti, mayaṃ kiṃ na karissāmā”ti suvaṇṇarajatamaṇimayā",
  "atk-s0505a:1103_7": "nāvāyo māpetvā suvaṇṇarajatamaṇimaye eva pallaṅke paññāpetvā pañcavaṇṇapadumasañchannaṃ",
  "atk-s0505a:1103_8": "udakaṃ karitvā “amhākaṃ anuggahaṃ karothā”ti bhagavantaṃ upagatā. Bhagavā adhivāsetvā",
  "atk-s0505a:1103_9": "ratananāvamārūḷho pañca ca bhikkhusatāni sakaṃ sakaṃ nāvaṃ. Nāgarājāno bhagavantaṃ",
  "atk-s0505a:1103_10": "saddhiṃ bhikkhusaṅghena nāgabhavanaṃ pavesesuṃ. Tatra sudaṃ bhagavā sabbarattiṃ nāgaparisāya",
  "atk-s0505a:1103_11": "dhammaṃ desesi. Dutiyadivase dibbehi khādanīyabhojanīyehi mahādānaṃ adaṃsu. Bhagavā",
  "atk-s0505a:1103_12": "anumoditvā nāgabhavanā nikkhami.",
  "atk-s0505a:1104_0": "Bhūmaṭṭhā devā “manussā ca nāgā ca tathāgatassa sakkāraṃ karonti, mayaṃ kiṃ na karissāmā”ti",
  "atk-s0505a:1104_1": "cintetvā vanagumbarukkhapabbatādīsu chattātichattāni ukkhipiṃsu. Eteneva upāyena",
  "atk-s0505a:1104_2": "yāva akaniṭṭhabrahmabhavanaṃ, tāva mahāsakkāraviseso nibbatti. Bimbisāropi licchavīhi",
  "atk-s0505a:1104_3": "āgatakāle katasakkārato diguṇamakāsi, pubbe vuttanayeneva pañcahi divasehi bhagavantaṃ rājagahaṃ ānesi.",
  "atk-s0505a:1105_0": "Rājagahamanuppatte bhagavati pacchābhattaṃ maṇḍalamāḷe sannipatitānaṃ bhikkhūnaṃ",
  "atk-s0505a:1105_1": "ayamantarakathā udapādi – “aho buddhassa bhagavato ānubhāvo, yaṃ uddissa gaṅgāya",
  "atk-s0505a:1105_2": "orato ca pārato ca aṭṭhayojano bhūmibhāgo ninnañca thalañca samaṃ katvā vālukāya",
  "atk-s0505a:1105_3": "okiritvā pupphehi sañchanno, yojanappamāṇaṃ gaṅgāya udakaṃ nānāvaṇṇehi padumehi sañchannaṃ,",
  "atk-s0505a:1105_4": "yāva akaniṭṭhabhavanā chattātichattāni ussitānī”ti. Bhagavā taṃ pavattiṃ ñatvā gandhakuṭito",
  "atk-s0505a:1105_5": "nikkhamitvā taṅkhaṇānurūpena pāṭihāriyena gantvā maṇḍalamāḷe paññattavarabuddhāsane",
  "atk-s0505a:1105_6": "nisīdi. Nisajja kho bhagavā bhikkhū āmantesi – “kāya nuttha, bhikkhave, etarahi kathāya",
  "atk-s0505a:1105_7": "sannisinnā”ti? Bhikkhū sabbaṃ ārocesuṃ. Bhagavā etadavoca – “na, bhikkhave, ayaṃ",
  "atk-s0505a:1105_8": "pūjāviseso mayhaṃ buddhānubhāvena nibbatto, na nāgadevabrahmānubhāvena, apica kho",
  "atk-s0505a:1105_9": "pubbe appamattakapariccāgānubhāvena nibbatto”ti. Bhikkhū āhaṃsu – “na mayaṃ, bhante,",
  "atk-s0505a:1105_10": "taṃ appamattakaṃ pariccāgaṃ jānāma, sādhu no bhagavā tathā kathetu, yathā mayaṃ taṃ jāneyyāmā”ti.",
  "atk-s0505a:1106_0": "Bhagavā āha – bhūtapubbaṃ, bhikkhave, takkasilāyaṃ saṅkho nāma brāhmaṇo ahosi. Tassa",
  "atk-s0505a:1106_1": "putto susīmo nāma māṇavo soḷasavassuddesiko vayena, so ekadivasaṃ pitaraṃ upasaṅkamitvā",
  "atk-s0505a:1106_2": "abhivādetvā ekamantaṃ aṭṭhāsi. Taṃ pitā āha – “kiṃ, tāta susīmā”ti? So āha – “icchāmahaṃ,",
  "atk-s0505a:1106_3": "tāta, bārāṇasiṃ gantvā sippaṃ uggahetu”nti. “Tena hi, tāta susīma, asuko nāma brāhmaṇo",
  "atk-s0505a:1106_4": "mama sahāyako, tassa santikaṃ gantvā uggaṇhāhī”ti kahāpaṇasahassaṃ adāsi. So taṃ",
  "atk-s0505a:1106_5": "gahetvā mātāpitaro abhivādetvā anupubbena bārāṇasiṃ gantvā upacārayuttena vidhinā",
  "atk-s0505a:1106_6": "ācariyaṃ upasaṅkamitvā abhivādetvā attānaṃ nivedesi. Ācariyo “mama sahāyakassa putto”ti",
  "atk-s0505a:1106_7": "māṇavaṃ sampaṭicchitvā sabbaṃ pāhuneyyamakāsi. So addhānakilamathaṃ paṭivinodetvā",
  "atk-s0505a:1106_8": "taṃ kahāpaṇasahassaṃ ācariyassa pādamūle ṭhapetvā sippaṃ uggahetuṃ okāsaṃ yāci. Ācariyo",
  "atk-s0505a:1106_9": "okāsaṃ katvā uggaṇhāpesi.",
  "atk-s0505a:1107_0": "So lahuñca gaṇhanto bahuñca gaṇhanto gahitagahitañca suvaṇṇabhājane pakkhittamiva",
  "atk-s0505a:1107_1": "sīhatelaṃ avinassamānaṃ dhārento dvādasavassikaṃ sippaṃ katipayamāseneva pariyosāpesi.",
  "atk-s0505a:1107_2": "So sajjhāyaṃ karonto ādimajjhaṃyeva passati, no pariyosānaṃ. Atha ācariyaṃ upasaṅkamitvā",
  "atk-s0505a:1107_3": "āha – “imassa sippassa ādimajjhameva passāmi, pariyosānaṃ na passāmī”ti. Ācariyo",
  "atk-s0505a:1107_4": "āha – “ahampi, tāta, evamevā”ti. “Atha ko, ācariya, imassa sippassa pariyosānaṃ jānātī”ti?",
  "atk-s0505a:1107_5": "“Isipatane, tāta, isayo atthi, te jāneyyu”nti. Te upasaṅkamitvā “pucchāmi, ācariyā”ti.",
  "atk-s0505a:1107_6": "“Puccha, tāta, yathāsukha”nti. So isipatanaṃ gantvā paccekabuddhe upasaṅkamitvā pucchi",
  "atk-s0505a:1107_7": "– “ādimajjhapariyosānaṃ jānāthā”ti? “Āmāvuso, jānāmā”ti. “Taṃ mampi sikkhāpethā”ti.",
  "atk-s0505a:1107_8": "“Tena, hāvuso, pabbajāhi, na sakkā apabbajitena sikkhitu”nti. “Sādhu, bhante, pabbājetha",
  "atk-s0505a:1107_9": "vā maṃ, yaṃ vā icchatha, taṃ katvā pariyosānaṃ jānāpethā”ti. Te taṃ pabbājetvā kammaṭṭhāne",
  "atk-s0505a:1107_10": "niyojetuṃ asamatthā “evaṃ te nivāsetabbaṃ, evaṃ pārupitabba”ntiādinā nayena ābhisamācārikaṃ",
  "atk-s0505a:1107_11": "sikkhāpesuṃ. So tattha sikkhanto upanissayasampannattā na cireneva paccekabodhiṃ",
  "atk-s0505a:1107_12": "abhisambujjhi. Sakalabārāṇasiyaṃ “susīmapaccekabuddho”ti pākaṭo ahosi lābhaggayasaggappatto",
  "atk-s0505a:1107_13": "sampannaparivāro. So appāyukasaṃvattanikassa kammassa katattā na cireneva parinibbāyi.",
  "atk-s0505a:1107_14": "Tassa paccekabuddhā ca mahājanakāyo ca sarīrakiccaṃ katvā dhātuto gahetvā nagaradvāre",
  "atk-s0505a:1107_15": "thūpaṃ patiṭṭhāpesuṃ.",
  "atk-s0505a:1108_0": "Atha kho saṅkho brāhmaṇo “putto me ciragato, na cassa pavattiṃ jānāmī”ti puttaṃ daṭṭhukāmo",
  "atk-s0505a:1108_1": "takkasilāya nikkhamitvā anupubbena bārāṇasiṃ patvā mahājanakāyaṃ sannipatitaṃ disvā",
  "atk-s0505a:1108_2": "“addhā bahūsu ekopi me puttassa pavattiṃ jānissatī”ti cintento upasaṅkamitvā pucchi",
  "atk-s0505a:1108_3": "– “susīmo nāma māṇavo idha āgato atthi, api nu tassa pavattiṃ jānāthā”ti? Te “āma,",
  "atk-s0505a:1108_4": "brāhmaṇa, jānāma, asmiṃ nagare brāhmaṇassa santike tiṇṇaṃ vedānaṃ pāragū hutvā paccekabuddhānaṃ",
  "atk-s0505a:1108_5": "santike pabbajitvā paccekabuddho hutvā anupādisesāya nibbānadhātuyā parinibbāyi,",
  "atk-s0505a:1108_6": "ayamassa thūpo patiṭṭhāpito”ti āhaṃsu. So bhūmiṃ hatthena paharitvā, roditvā ca paridevitvā",
  "atk-s0505a:1108_7": "ca taṃ cetiyaṅgaṇaṃ gantvā tiṇāni uddharitvā uttarasāṭakena vālukaṃ ānetvā, paccekabuddhacetiyaṅgaṇe",
  "atk-s0505a:1108_8": "ākiritvā, kamaṇḍaluto udakena samantato bhūmiṃ paripphositvā vanapupphehi pūjaṃ katvā",
  "atk-s0505a:1108_9": "uttarasāṭakena paṭākaṃ āropetvā thūpassa upari attano chattaṃ bandhitvā pakkāmīti.",
  "atk-s0505a:1109_0": "Evaṃ atītaṃ dassetvā taṃ jātakaṃ paccuppannena anusandhento bhikkhūnaṃ dhammakathaṃ",
  "atk-s0505a:1109_1": "kathesi – “siyā kho pana vo, bhikkhave, evamassa añño nūna tena samayena saṅkho brāhmaṇo",
  "atk-s0505a:1109_2": "ahosī”ti, na kho panetaṃ evaṃ daṭṭhabbaṃ, ahaṃ tena samayena saṅkho brāhmaṇo ahosiṃ,",
  "atk-s0505a:1109_3": "mayā susīmassa paccekabuddhassa cetiyaṅgaṇe tiṇāni uddhaṭāni, tassa me kammassa nissandena",
  "atk-s0505a:1109_4": "aṭṭhayojanamaggaṃ vigatakhāṇukaṇṭakaṃ katvā samaṃ suddhamakaṃsu, mayā tattha vālukā",
  "atk-s0505a:1109_5": "okiṇṇā, tassa me nissandena aṭṭhayojanamagge vālukaṃ okiriṃsu. Mayā tattha vanakusumehi",
  "atk-s0505a:1109_6": "pūjā katā, tassa me nissandena navayojanamagge thale ca udake ca nānāpupphehi pupphasantharaṃ",
  "atk-s0505a:1109_7": "akaṃsu. Mayā tattha kamaṇḍaludakena bhūmi paripphositā, tassa me nissandena vesāliyaṃ",
  "atk-s0505a:1109_8": "pokkharavassaṃ vassi. Mayā tasmiṃ cetiye paṭākā āropitā, chattañca baddhaṃ, tassa",
  "atk-s0505a:1109_9": "me nissandena yāva akaniṭṭhabhavanā paṭākā ca āropitā, chattātichattāni ca ussitāni.",
  "atk-s0505a:1109_10": "Iti kho, bhikkhave, ayaṃ mayhaṃ pūjāviseso neva buddhānubhāvena nibbatto, na nāgadevabrahmānubhāvena,",
  "atk-s0505a:1109_11": "apica kho appamattakapariccāgānubhāvena nibbatto”ti. Dhammakathāpariyosāne imaṃ gāthamabhāsi –",
  "atk-s0505a:1110": "“Mattāsukhapariccāgā, passe ce vipulaṃ sukhaṃ;",
  "atk-s0505a:1111": "Caje mattāsukhaṃ dhīro, sampassaṃ vipulaṃ sukha”nti. ;",
  "atk-s0505a:1112": "Paramatthajotikāya khuddaka-aṭṭhakathāya",
  "atk-s0505a:1113": "Suttanipāta-aṭṭhakathāya ratanasuttavaṇṇanā niṭṭhitā.",
  "atk-s0505a:1114": "2. Āmagandhasuttavaṇṇanā",
  "atk-s0505a:1115_0": "Sāmākaciṅgūlakacīnakāni cāti āmagandhasuttaṃ. Kā uppatti? Anuppanne bhagavati āmagandho",
  "atk-s0505a:1115_1": "nāma brāhmaṇo pañcahi māṇavakasatehi saddhiṃ tāpasapabbajjaṃ pabbajitvā himavantaṃ",
  "atk-s0505a:1115_2": "pavisitvā pabbatantare assamaṃ kārāpetvā vanamūlaphalāhāro hutvā tattha paṭivasati,",
  "atk-s0505a:1115_3": "na kadāci macchamaṃsaṃ khādati. Atha tesaṃ tāpasānaṃ loṇambilādīni aparibhuñjantānaṃ",
  "atk-s0505a:1115_4": "paṇḍurogo uppajji. Tato te “loṇambilādisevanatthāya manussapathaṃ gacchāmā”ti paccantagāmaṃ",
  "atk-s0505a:1115_5": "sampattā. Tattha manussā tesu pasīditvā nimantetvā bhojesuṃ, katabhattakiccānaṃ nesaṃ",
  "atk-s0505a:1115_6": "mañcapīṭhaparibhogabhājanapādamakkhanādīni upanetvā “ettha, bhante, vasatha, mā ukkaṇṭhitthā”ti",
  "atk-s0505a:1115_7": "vasanaṭṭhānaṃ dassetvā pakkamiṃsu. Dutiyadivasepi nesaṃ dānaṃ datvā puna gharapaṭipāṭiyā",
  "atk-s0505a:1115_8": "ekekadivasaṃ dānamadaṃsu. Tāpasā catumāsaṃ tattha vasitvā loṇambilādisevanāya thirabhāvappattasarīrā",
  "atk-s0505a:1115_9": "hutvā “mayaṃ, āvuso, gacchāmā”ti manussānaṃ ārocesuṃ. Manussā tesaṃ telataṇḍulādīni",
  "atk-s0505a:1115_10": "adaṃsu. Te tāni ādāya attano assamameva agamaṃsu. Tañca gāmaṃ tatheva saṃvacchare",
  "atk-s0505a:1115_11": "saṃvacchare āgamiṃsu. Manussāpi tesaṃ āgamanakālaṃ viditvā dānatthāya taṇḍulādīni",
  "atk-s0505a:1115_12": "sajjetvāva acchanti, āgate ca ne tatheva sammānenti.",
  "atk-s0505a:1116_0": "Atha bhagavā loke uppajjitvā pavattitavaradhammacakko anupubbena sāvatthiṃ gantvā",
  "atk-s0505a:1116_1": "tattha viharanto tesaṃ tāpasānaṃ upanissayasampattiṃ disvā tato nikkhamma bhikkhusaṅghaparivuto",
  "atk-s0505a:1116_2": "cārikaṃ caramāno anupubbena taṃ gāmaṃ anuppatto. Manussā bhagavantaṃ disvā mahādānāni",
  "atk-s0505a:1116_3": "adaṃsu. Bhagavā tesaṃ dhammaṃ desesi. Te tāya dhammadesanāya appekacce sotāpannā,",
  "atk-s0505a:1116_4": "ekacce sakadāgāmino, ekacce anāgāmino ahesuṃ, ekacce pabbajitvā arahattaṃ pāpuṇiṃsu.",
  "atk-s0505a:1116_5": "Bhagavā punadeva sāvatthiṃ paccāgamāsi. Atha te tāpasā taṃ gāmaṃ āgamiṃsu. Manussā",
  "atk-s0505a:1116_6": "tāpase disvā na pubbasadisaṃ kotūhalamakaṃsu. Tāpasā taṃ pucchiṃsu – “kiṃ, āvuso,",
  "atk-s0505a:1116_7": "ime manussā na pubbasadisā, kiṃ nu kho ayaṃ gāmo rājadaṇḍena upadduto, udāhu dubbhikkhena,",
  "atk-s0505a:1116_8": "udāhu amhehi sīlādiguṇehi sampannataro koci pabbajito imaṃ gāmamanuppatto”ti? Te",
  "atk-s0505a:1116_9": "āhaṃsu – “na, bhante, rājadaṇḍena, na dubbhikkhenāyaṃ gāmo upadduto, apica buddho",
  "atk-s0505a:1116_10": "loke uppanno, so bhagavā bahujanahitāya dhammaṃ desento idhāgato”ti.",
  "atk-s0505a:1117_0": "Taṃ sutvā āmagandhatāpaso “buddhoti, gahapatayo, vadethā”ti? “Buddhoti, bhante, vadāmā”ti",
  "atk-s0505a:1117_1": "tikkhattuṃ vatvā “ghosopi kho eso dullabho lokasmiṃ, yadidaṃ buddho”ti attamano attamanavācaṃ",
  "atk-s0505a:1117_2": "nicchāretvā pucchi – “kiṃ nu kho so buddho āmagandhaṃ bhuñjati, na bhuñjatī”ti? “Ko,",
  "atk-s0505a:1117_3": "bhante, āmagandho”ti? “Āmagandho nāma macchamaṃsaṃ, gahapatayo”ti. “Bhagavā, bhante,",
  "atk-s0505a:1117_4": "macchamaṃsaṃ paribhuñjatī”ti. Taṃ sutvā tāpaso vippaṭisārī ahosi – “māheva kho pana",
  "atk-s0505a:1117_5": "buddho siyā”ti. Puna cintesi – “buddhānaṃ pātubhāvo nāma dullabho, gantvā buddhaṃ",
  "atk-s0505a:1117_6": "disvā pucchitvā jānissāmī”ti. Tato yena bhagavā gato, taṃ maggaṃ manusse pucchitvā",
  "atk-s0505a:1117_7": "vacchagiddhinī gāvī viya turitaturito sabbattha ekarattivāsena sāvatthiṃ anuppatvā",
  "atk-s0505a:1117_8": "jetavanameva pāvisi saddhiṃ sakāya parisāya. Bhagavāpi tasmiṃ samaye dhammadesanatthāya",
  "atk-s0505a:1117_9": "āsane nisinno eva hoti. Tāpasā bhagavantaṃ upasaṅkamma tuṇhībhūtā anabhivādetvāva",
  "atk-s0505a:1117_10": "ekamantaṃ nisīdiṃsu. Bhagavā “kacci vo isayo khamanīya”ntiādinā nayena tehi saddhiṃ",
  "atk-s0505a:1117_11": "paṭisammodi. Tepi “khamanīyaṃ, bho gotamā”tiādimāhaṃsu. Tato āmagandho bhagavantaṃ",
  "atk-s0505a:1117_12": "pucchi – “āmagandhaṃ, bho gotama, bhuñjasi, na bhuñjasī”ti? “Ko so, brāhmaṇa, āmagandho",
  "atk-s0505a:1117_13": "nāmā”ti? “Macchamaṃsaṃ, bho gotamā”ti. Bhagavā “na, brāhmaṇa, macchamaṃsaṃ āmagandho.",
  "atk-s0505a:1117_14": "Apica kho āmagandho nāma sabbe kilesā pāpakā akusalā dhammā”ti vatvā “na, brāhmaṇa,",
  "atk-s0505a:1117_15": "idāni tvameva āmagandhaṃ pucchi, atītepi tisso nāma brāhmaṇo kassapaṃ bhagavantaṃ",
  "atk-s0505a:1117_16": "pucchi. Evañca so pucchi, evañcassa bhagavā byākāsī”ti tissena ca brāhmaṇena kassapena",
  "atk-s0505a:1117_17": "ca bhagavatā vuttagāthāyo eva ānetvā tāhi gāthāhi brāhmaṇaṃ saññāpento āha – “sāmākaciṅgūlakacīnakāni",
  "atk-s0505a:1117_18": "cā”ti. Ayaṃ tāva imassa suttassa idha uppatti.",
  "atk-s0505a:1118_0": "Atīte pana kassapo kira bodhisatto aṭṭhāsaṅkhyeyyāni kappasatasahassañca pāramiyo",
  "atk-s0505a:1118_1": "pūretvā bārāṇasiyaṃ brahmadattassa brāhmaṇassa dhanavatī nāma brāhmaṇī, tassā kucchimhi",
  "atk-s0505a:1118_2": "paṭisandhiṃ aggahesi. Aggasāvakopi taṃ divasaṃyeva devalokā cavitvā anupurohitabrāhmaṇassa",
  "atk-s0505a:1118_3": "pajāpatiyā kucchimhi nibbatti. Evaṃ tesaṃ ekadivasameva paṭisandhiggahaṇañca gabbhavuṭṭhānañca",
  "atk-s0505a:1118_4": "ahosi, ekadivasameva etesaṃ ekassa kassapo, ekassa tissoti nāmamakaṃsu. Te sahapaṃsukīḷanakā",
  "atk-s0505a:1118_5": "dve sahāyā anupubbena vuḍḍhiṃ agamiṃsu. Tissassa pitā puttaṃ āṇāpesi – “ayaṃ, tāta,",
  "atk-s0505a:1118_6": "kassapo nikkhamma pabbajitvā buddho bhavissati, tvampissa santike pabbajitvā bhavanissaraṇaṃ",
  "atk-s0505a:1118_7": "kareyyāsī”ti. So “sādhū”ti paṭissuṇitvā bodhisattassa santikaṃ gantvā “ubhopi, samma,",
  "atk-s0505a:1118_8": "pabbajissāmā”ti āha. Bodhisatto “sādhū”ti paṭissuṇi. Tato vuḍḍhiṃ anuppattakālepi",
  "atk-s0505a:1118_9": "tisso bodhisattaṃ āha – “ehi, samma, pabbajissāmā”ti bodhisatto na nikkhami. Tisso",
  "atk-s0505a:1118_10": "“na tāvassa ñāṇaṃ paripākaṃ gata”nti sayaṃ nikkhamma isipabbajjaṃ pabbajitvā araññe",
  "atk-s0505a:1118_11": "pabbatapāde assamaṃ kārāpetvā vasati. Bodhisattopi aparena samayena ghare ṭhitoyeva",
  "atk-s0505a:1118_12": "ānāpānassatiṃ pariggahetvā cattāri jhānāni abhiññāyo ca uppādetvā pāsādena bodhimaṇḍasamīpaṃ",
  "atk-s0505a:1118_13": "gantvā “puna pāsādo yathāṭhāneyeva patiṭṭhātū”ti adhiṭṭhāsi, so sakaṭṭhāneyeva patiṭṭhāsi.",
  "atk-s0505a:1118_14": "Apabbajitena kira bodhimaṇḍaṃ upagantuṃ na sakkāti. So pabbajitvā bodhimaṇḍaṃ patvā",
  "atk-s0505a:1118_15": "nisīditvā satta divase padhānayogaṃ katvā sattahi divasehi sammāsambodhiṃ sacchākāsi.",
  "atk-s0505a:1119_0": "Tadā isipatane vīsatisahassā pabbajitā paṭivasanti. Atha kassapo bhagavā te āmantetvā",
  "atk-s0505a:1119_1": "dhammacakkaṃ pavattesi. Suttapariyosāne sabbeva arahanto ahesuṃ. So sudaṃ bhagavā",
  "atk-s0505a:1119_2": "vīsatibhikkhusahassaparivuto tattheva isipatane vasati. Kikī ca naṃ kāsirājā catūhi",
  "atk-s0505a:1119_3": "paccayehi upaṭṭhāti. Athekadivasaṃ bārāṇasivāsī eko puriso pabbate candanasārādīni",
  "atk-s0505a:1119_4": "gavesanto tissassa tāpasassa assamaṃ patvā taṃ abhivādetvā ekamantaṃ aṭṭhāsi. Tāpaso",
  "atk-s0505a:1119_5": "taṃ disvā “kuto āgatosī”ti pucchi. “Bārāṇasito, bhante”ti. “Kā tattha pavattī”ti?",
  "atk-s0505a:1119_6": "“Tattha, bhante, kassapo nāma sammāsambuddho uppanno”ti. Tāpaso dullabhavacanaṃ sutvā",
  "atk-s0505a:1119_7": "pītisomanassajāto pucchi – “kiṃ so āmagandhaṃ bhuñjati, na bhuñjatī”ti? “Ko bhante,",
  "atk-s0505a:1119_8": "āmagandho”ti? “Macchamaṃsaṃ āvuso”ti. “Bhagavā, bhante, macchamaṃsaṃ bhuñjatī”ti.",
  "atk-s0505a:1119_9": "Taṃ sutvā tāpaso vippaṭisārī hutvā puna cintesi – “gantvā taṃ pucchissāmi, sace ‘āmagandhaṃ",
  "atk-s0505a:1119_10": "paribhuñjāmī’ti vakkhati, tato naṃ ‘tumhākaṃ, bhante, jātiyā ca kulassa ca gottassa",
  "atk-s0505a:1119_11": "ca ananucchavikameta’nti nivāretvā tassa santike pabbajitvā bhavanissaraṇaṃ karissāmī”ti",
  "atk-s0505a:1119_12": "sallahukaṃ upakaraṇaṃ gahetvā sabbattha ekarattivāsena sāyanhasamaye bārāṇasiṃ patvā",
  "atk-s0505a:1119_13": "isipatanameva pāvisi. Bhagavāpi tasmiṃ samaye dhammadesanatthāya āsane nisinnoyeva",
  "atk-s0505a:1119_14": "hoti. Tāpaso bhagavantaṃ upasaṅkamma anabhivādetvā tuṇhībhūto ekamantaṃ aṭṭhāsi.",
  "atk-s0505a:1119_15": "Bhagavā taṃ disvā pubbe vuttanayeneva paṭisammodi. Sopi “khamanīyaṃ, bho kassapā”tiādīni",
  "atk-s0505a:1119_16": "vatvā ekamantaṃ nisīditvā bhagavantaṃ pucchi – “āmagandhaṃ, bho kassapa, bhuñjasi,",
  "atk-s0505a:1119_17": "na bhuñjasī”ti? “Nāhaṃ, brāhmaṇa, āmagandhaṃ bhuñjāmī”ti. “Sādhu, sādhu, bho kassapa,",
  "atk-s0505a:1119_18": "parakuṇapaṃ akhādanto sundaramakāsi, yuttametaṃ bhoto kassapassa jātiyā ca kulassa",
  "atk-s0505a:1119_19": "ca gottassa cā”ti. Tato bhagavā “ahaṃ kilese sandhāya ‘āmagandhaṃ na bhuñjāmī’ti",
  "atk-s0505a:1119_20": "vadāmi, brāhmaṇo macchamaṃsaṃ pacceti, yaṃnūnāhaṃ sve gāmaṃ piṇḍāya apavisitvā kikīrañño",
  "atk-s0505a:1119_21": "gehā ābhataṃ piṇḍapātaṃ paribhuñjeyyaṃ, evaṃ āmagandhaṃ ārabbha kathā pavattissati.",
  "atk-s0505a:1119_22": "Tato brāhmaṇaṃ dhammadesanāya saññāpessāmī”ti dutiyadivase kālasseva sarīraparikammaṃ",
  "atk-s0505a:1119_23": "katvā gandhakuṭiṃ pāvisi. Bhikkhū gandhakuṭidvāraṃ pihitaṃ disvā “na bhagavā ajja",
  "atk-s0505a:1119_24": "bhikkhūhi saddhiṃ pavisitukāmo”ti ñatvā gandhakuṭiṃ padakkhiṇaṃ katvā piṇḍāya pavisiṃsu.",
  "atk-s0505a:1120_0": "Bhagavāpi gandhakuṭito nikkhamma paññattāsane nisīdi. Tāpasopi kho pattasākaṃ pacitvā",
  "atk-s0505a:1120_1": "khāditvā bhagavato santike nisīdi. Kikī kāsirājā bhikkhū piṇḍāya carante disvā “kuhiṃ",
  "atk-s0505a:1120_2": "bhagavā, bhante”ti pucchitvā “vihāre, mahārājā”ti ca sutvā nānābyañjanarasamanekamaṃsavikatisampannaṃ",
  "atk-s0505a:1120_3": "bhojanaṃ bhagavato pāhesi. Amaccā vihāraṃ netvā bhagavato ārocetvā dakkhiṇodakaṃ",
  "atk-s0505a:1120_4": "datvā parivisantā paṭhamaṃ nānāmaṃsavikatisampannaṃ yāguṃ adaṃsu, tāpaso disvā “khādati",
  "atk-s0505a:1120_5": "nu kho no”ti cintento aṭṭhāsi. Bhagavā tassa passatoyeva yāguṃ pivanto maṃsakhaṇḍaṃ",
  "atk-s0505a:1120_6": "mukhe pakkhipi. Tāpaso disvā kuddho. Puna yāgupītassa nānārasabyañjanaṃ bhojanamadaṃsu,",
  "atk-s0505a:1120_7": "tampi gahetvā bhuñjantaṃ disvā ativiya kuddho “macchamaṃsaṃ khādantoyeva ‘na khādāmī’ti",
  "atk-s0505a:1120_8": "bhaṇatī”ti. Atha bhagavantaṃ katabhattakiccaṃ hatthapāde dhovitvā nisinnaṃ upasaṅkamma",
  "atk-s0505a:1120_9": "“bho kassapa, musā tvaṃ bhaṇasi, netaṃ paṇḍitakiccaṃ. Musāvādo hi garahito buddhānaṃ,",
  "atk-s0505a:1120_10": "yepi te pabbatapāde vanamūlaphalādīhi yāpentā isayo vasanti, tepi musā na bhaṇantī”ti",
  "atk-s0505a:1120_11": "vatvā puna isīnaṃ guṇe gāthāya vaṇṇento āha “sāmākaciṅgūlakacīnakāni cā”ti.",
  "atk-s0505a:1121_0": "242. Tattha sāmākāti dhunitvā vā sīsāni uccinitvā vā gayhūpagā tiṇadhaññajāti. Tathā",
  "atk-s0505a:1121_1": "ciṅgūlakā kaṇavīrapupphasaṇṭhānasīsā honti. Cīnakānīti aṭavipabbatapādesu aropitajātā",
  "atk-s0505a:1121_2": "cīnamuggā. Pattapphalanti yaṃkiñci haritapaṇṇaṃ. Mūlaphalanti yaṃkiñci kandamūlaṃ.",
  "atk-s0505a:1121_3": "Gavipphalanti yaṃkiñci rukkhavalliphalaṃ. Mūlaggahaṇena vā kandamūlaṃ, phalaggahaṇena",
  "atk-s0505a:1121_4": "rukkhavalliphalaṃ, gavipphalaggahaṇena udake jātasiṅghātakakaserukādiphalaṃ veditabbaṃ.",
  "atk-s0505a:1121_5": "Dhammena laddhanti dūteyyapahiṇagamanādimicchājīvaṃ pahāya vane uñchācariyāya laddhaṃ.",
  "atk-s0505a:1121_6": "Satanti santo ariyā. Asnamānāti bhuñjamānā. Na kāmakāmā alikaṃ bhaṇantīti te evaṃ",
  "atk-s0505a:1121_7": "amamā apariggahā etāni sāmākādīni bhuñjamānā isayo yathā tvaṃ sādurasādike kāme patthayanto",
  "atk-s0505a:1121_8": "āmagandhaṃ bhuñjantoyeva “nāhaṃ, brāhmaṇa, āmagandhaṃ bhuñjāmī”ti bhaṇanto alikaṃ",
  "atk-s0505a:1121_9": "bhaṇasi, tathā na kāmakāmā alikaṃ bhaṇanti, kāme kāmayantā musā na bhaṇantīti isīnaṃ",
  "atk-s0505a:1121_10": "pasaṃsāya bhagavato nindaṃ dīpeti.",
  "atk-s0505a:1122_0": "243. Evaṃ isīnaṃ pasaṃsāpadesena bhagavantaṃ ninditvā idāni attanā adhippetaṃ nindāvatthuṃ",
  "atk-s0505a:1122_1": "dassetvā nippariyāyeneva bhagavantaṃ nindanto āha “yadasnamāno”ti tattha da-kāro",
  "atk-s0505a:1122_2": "padasandhikaro. Ayaṃ panattho – yaṃ kiñcideva sasamaṃsaṃ vā tittiramaṃsaṃ vā dhovanacchedanādinā",
  "atk-s0505a:1122_3": "pubbaparikammena sukataṃ, pacanavāsanādinā pacchāparikammena suniṭṭhitaṃ, na mātarā",
  "atk-s0505a:1122_4": "na pitarā, apica kho pana “dakkhiṇeyyo aya”nti maññamānehi dhammakāmehi parehi dinnaṃ,",
  "atk-s0505a:1122_5": "sakkārakaraṇena payataṃ paṇītamalaṅkataṃ, uttamarasatāya ojavantatāya thāmabalabharaṇasamatthatāya",
  "atk-s0505a:1122_6": "ca paṇītaṃ asnamāno āhārayamāno, na kevalañca yaṃkiñci maṃsameva, apica kho pana",
  "atk-s0505a:1122_7": "idampi sālīnamannaṃ vicitakāḷakaṃ sālitaṇḍulodanaṃ paribhuñjamāno so bhuñjasi, kassapa,",
  "atk-s0505a:1122_8": "āmagandhaṃ, so tvaṃ yaṃkiñci maṃsaṃ bhuñjamāno idañca sālīnamannaṃ paribhuñjamāno",
  "atk-s0505a:1122_9": "bhuñjasi, kassapa, āmagandhanti bhagavantaṃ gottena ālapati.",
  "atk-s0505a:1123_0": "244. Evaṃ āhārato bhagavantaṃ ninditvā idāni musāvādaṃ āropetvā nindanto āha “na",
  "atk-s0505a:1123_1": "āmagandho…pe… susaṅkhatehī”ti. Tassattho – pubbe mayā pucchito samāno “na āmagandho",
  "atk-s0505a:1123_2": "mama kappatī”ti icceva tvaṃ bhāsasi, evaṃ ekaṃseneva tvaṃ bhāsasi brahmabandhu brāhmaṇaguṇavirahitajātimattabrāhmaṇāti",
  "atk-s0505a:1123_3": "paribhāsanto bhaṇati. Sālīnamannanti sālitaṇḍulodanaṃ. Paribhuñjamānoti bhuñjamāno.",
  "atk-s0505a:1123_4": "Sakuntamaṃsehi susaṅkhatehīti tadā bhagavato abhihaṭaṃ sakuṇamaṃsaṃ niddisanto bhaṇati.",
  "atk-s0505a:1124_0": "Evaṃ bhaṇanto eva ca bhagavato heṭṭhā pādatalā pabhuti yāva upari kesaggā sarīramullokento",
  "atk-s0505a:1124_1": "dvattiṃsavaralakkhaṇāsītianubyañjanasampadaṃ byāmappabhāparikkhepañca disvā “evarūpo",
  "atk-s0505a:1124_2": "mahāpurisalakkhaṇādipaṭimaṇḍitakāyo na musā bhaṇituṃ arahati. Ayaṃ hissa bhavantarepi",
  "atk-s0505a:1124_3": "saccavācānissandeneva uṇṇā bhamukantare jātā odātā mudu tūlasannibhā, ekekāni ca",
  "atk-s0505a:1124_4": "lomakūpesu lomāni. Svāyaṃ kathamidāni musā bhaṇissati. Addhā añño imassa āmagandho",
  "atk-s0505a:1124_5": "bhavissati, yaṃ sandhāya etadavoca – ‘nāhaṃ, brāhmaṇa, āmagandhaṃ bhuñjāmī’ti, yaṃnūnāhaṃ",
  "atk-s0505a:1124_6": "etaṃ puccheyya”nti cintetvā sañjātabahumāno gotteneva ālapanto imaṃ gāthāsesaṃ āha –",
  "atk-s0505a:1125": "“Pucchāmi taṃ kassapa etamatthaṃ, kathaṃpakāro tava āmagandho”ti.",
  "atk-s0505a:1126_0": "245. Athassa bhagavā āmagandhaṃ vissajjetuṃ “pāṇātipāto”ti evamādimāha. Tattha pāṇātipātoti",
  "atk-s0505a:1126_1": "pāṇavadho. Vadhachedabandhananti ettha sattānaṃ daṇḍādīhi ākoṭanaṃ vadho, hatthapādādīnaṃ",
  "atk-s0505a:1126_2": "chedanaṃ chedo, rajjuādīhi bandho bandhanaṃ. Theyyaṃ musāvādoti theyyañca musāvādo",
  "atk-s0505a:1126_3": "ca. Nikatīti “dassāmi, karissāmī”tiādinā nayena āsaṃ uppādetvā nirāsākaraṇaṃ. Vañcanānīti",
  "atk-s0505a:1126_4": "asuvaṇṇaṃ suvaṇṇanti gāhāpanādīni. Ajjhenakuttanti niratthakamanekaganthapariyāpuṇanaṃ.",
  "atk-s0505a:1126_5": "Paradārasevanāti parapariggahitāsu cārittāpajjanaṃ. Esāmagandho na hi maṃsabhojananti",
  "atk-s0505a:1126_6": "esa pāṇātipātādiakusaladhammasamudācāro āmagandho vissagandho kuṇapagandho. Kiṃ kāraṇā?",
  "atk-s0505a:1126_7": "Amanuññattā kilesaasucimissakattā sabbhi jigucchitattā paramaduggandhabhāvāvahattā",
  "atk-s0505a:1126_8": "ca. Ye hi ussannakilesā sattā, te tehi atiduggandhā honti, nikkilesānaṃ matasarīrampi",
  "atk-s0505a:1126_9": "duggandhaṃ na hoti, tasmā esāmagandho. Maṃsabhojanaṃ pana adiṭṭhamasutamaparisaṅkitañca",
  "atk-s0505a:1126_10": "anavajjaṃ, tasmā na hi maṃsabhojanaṃ āmagandhoti.",
  "atk-s0505a:1127_0": "246. Evaṃ dhammādhiṭṭhānāya desanāya ekena nayena āmagandhaṃ vissajjetvā idāni yasmā",
  "atk-s0505a:1127_1": "te te sattā tehi tehi āmagandhehi samannāgatā, na eko eva sabbehi, na ca sabbe ekeneva,",
  "atk-s0505a:1127_2": "tasmā nesaṃ te te āmagandhe pakāsetuṃ “ye idha kāmesu asaññatā janā”tiādinā nayena",
  "atk-s0505a:1127_3": "puggalādhiṭṭhānāya tāva desanāya āmagandhe vissajjento dve gāthāyo abhāsi.",
  "atk-s0505a:1128_0": "Tattha ye idha kāmesu asaññatā janāti ye keci idha loke kāmapaṭisevanasaṅkhātesu",
  "atk-s0505a:1128_1": "kāmesu mātimātucchādīsupi mariyādāvirahena bhinnasaṃvaratāya asaṃyatā puthujjanā.",
  "atk-s0505a:1128_2": "Rasesu giddhāti jivhāviññeyyesu rasesu giddhā gadhitā mucchitā ajjhosannā anādīnavadassāvino",
  "atk-s0505a:1128_3": "anissaraṇapaññā rase paribhuñjanti. Asucibhāvamassitāti tāya rasagiddhiyā rasapaṭilābhatthāya",
  "atk-s0505a:1128_4": "nānappakāramicchājīvasaṅkhātaasucibhāvamissitā. Natthikadiṭṭhīti “natthi dinna”ntiādidasavatthukamicchādiṭṭhisamannāgatā.",
  "atk-s0505a:1128_5": "Visamāti visamena kāyakammādinā samannāgatā. Durannayāti duviññāpayā sandiṭṭhiparāmāsīādhānaggāhīduppaṭinissaggitāsamannāgatā.",
  "atk-s0505a:1128_6": "Esāmagandhoti esa etāya gāthāya puggale adhiṭṭhāya niddiṭṭho “kāmesu asaṃyatatā rasagiddhatā",
  "atk-s0505a:1128_7": "ājīvavipattinatthikadiṭṭhikāyaduccaritādivisamatā durannayabhāvatā”ti aparopi pubbe",
  "atk-s0505a:1128_8": "vuttenevatthena chabbidho āmagandho veditabbo. Na hi maṃsabhojananti maṃsabhojanaṃ",
  "atk-s0505a:1128_9": "pana yathāvuttenevatthena na āmagandhoti.",
  "atk-s0505a:1129_0": "247. Dutiyagāthāyapi ye lūkhasāti ye lūkhā nirasā, attakilamathānuyuttāti attho.",
  "atk-s0505a:1129_1": "Dāruṇāti kakkhaḷā dovacassatāyuttā. Piṭṭhimaṃsikāti purato madhuraṃ bhaṇitvā parammukhe",
  "atk-s0505a:1129_2": "avaṇṇabhāsino. Ete hi abhimukhaṃ oloketumasakkontā parammukhānaṃ piṭṭhimaṃsakhādakā",
  "atk-s0505a:1129_3": "viya honti, tena “piṭṭhimaṃsikā”ti vuccanti. Mittaddunoti mittadūhakā, dāradhanajīvitesu",
  "atk-s0505a:1129_4": "vissāsamāpannānaṃ mittānaṃ tattha micchāpaṭipajjanakāti vuttaṃ hoti. Nikkaruṇāti",
  "atk-s0505a:1129_5": "karuṇāvirahitā sattānaṃ anatthakāmā. Atimāninoti “idhekacco jātiyā vā…pe… aññataraññatarena",
  "atk-s0505a:1129_6": "vatthunā pare atimaññati, yo evarūpo māno ketukamyatā cittassā”ti evaṃ vuttena atimānena",
  "atk-s0505a:1129_7": "samannāgatā. Adānasīlāti adānapakatikā, adānādhimuttā asaṃvibhāgaratāti attho. Na",
  "atk-s0505a:1129_8": "ca denti kassacīti tāya ca pana adānasīlatāya yācitāpi santā kassaci kiñci na denti,",
  "atk-s0505a:1129_9": "adinnapubbakakule manussasadisā nijjhāmataṇhikapetaparāyaṇā honti. Keci pana “ādānasīlā”tipi",
  "atk-s0505a:1129_10": "paṭhanti, kevalaṃ gahaṇasīlā, kassaci pana kiñci na dentīti. Esāmagandho na hi maṃsabhojananti",
  "atk-s0505a:1129_11": "esa etāya gāthāya puggale adhiṭṭhāya niddiṭṭho “lūkhatā, dāruṇatā, piṭṭhimaṃsikatā,",
  "atk-s0505a:1129_12": "mittadūbhitā, nikkaruṇatā, atimānitā, adānasīlatā, adāna”nti aparopi pubbe vuttenevatthena",
  "atk-s0505a:1129_13": "aṭṭhavidho āmagandho veditabbo, na hi maṃsabhojananti.",
  "atk-s0505a:1130_0": "248. Evaṃ puggalādhiṭṭhānāya desanāya dve gāthāyo vatvā puna tassa tāpasassa āsayānuparivattanaṃ",
  "atk-s0505a:1130_1": "viditvā dhammādhiṭṭhānāyeva desanāya ekaṃ gāthaṃ abhāsi. Tattha kodho uragasutte",
  "atk-s0505a:1130_2": "vuttanayeneva veditabbo. Madoti “jātimado, gottamado, ārogyamado”tiādinā nayena vibhaṅge",
  "atk-s0505a:1130_3": "vuttappabhedo cittassa majjanabhāvo. Thambhoti thaddhabhāvo. Paccupaṭṭhāpanāti paccanīkaṭṭhāpanā,",
  "atk-s0505a:1130_4": "dhammena nayena vuttassa paṭivirujjhitvā ṭhānaṃ. Māyāti “idhekacco kāyena duccaritaṃ",
  "atk-s0505a:1130_5": "caritvā”tiādinā nayena vibhaṅge vibhattā katapāpapaṭicchādanatā. Usūyāti paralābhasakkārādīsu",
  "atk-s0505a:1130_6": "issā. Bhassasamussayoti samussitaṃ bhassaṃ, attukkaṃsanatāti vuttaṃ hoti. Mānātimānoti",
  "atk-s0505a:1130_7": "“idhekacco jātiyā vā…pe… aññataraññatarena vatthunā pubbakālaṃ parehi sadisaṃ attānaṃ",
  "atk-s0505a:1130_8": "dahati, aparakālaṃ attānaṃ seyyaṃ dahati, pare hīne dahati, yo evarūpo māno…pe… ketukamyatā",
  "atk-s0505a:1130_9": "cittassā”ti vibhaṅge vibhatto. Asabbhi santhavoti asappurisehi santhavo. Esāmagandho",
  "atk-s0505a:1130_10": "na hi maṃsabhojananti esa kodhādi navavidho akusalarāsi pubbe vuttenevatthena āmagandhoti",
  "atk-s0505a:1130_11": "veditabbo, na hi maṃsabhojananti.",
  "atk-s0505a:1131_0": "249. Evaṃ dhammādhiṭṭhānāya desanāya navavidhaṃ āmagandhaṃ dassetvā punapi pubbe",
  "atk-s0505a:1131_1": "vuttanayeneva puggalādhiṭṭhānāya desanāya āmagandhe vissajjento tisso gāthāyo abhāsi.",
  "atk-s0505a:1131_2": "Tattha ye pāpasīlāti ye pāpasamācāratāya “pāpasīlā”ti loke pākaṭā. Iṇaghātasūcakāti",
  "atk-s0505a:1131_3": "vasalasutte vuttanayena iṇaṃ gahetvā tassa appadānena iṇaghātā, pesuññena sūcakā",
  "atk-s0505a:1131_4": "ca. Vohārakūṭā idha pāṭirūpikāti dhammaṭṭaṭṭhāne ṭhitā lañjaṃ gahetvā sāmike parājentā",
  "atk-s0505a:1131_5": "kūṭena vohārena samannāgatattā vohārakūṭā, dhammaṭṭhapaṭirūpakattā pāṭirūpikā. Atha",
  "atk-s0505a:1131_6": "vā idhāti sāsane. Pāṭirūpikāti dussīlā. Te hi yasmā nesaṃ iriyāpathasampadādīhi sīlavantapaṭirūpaṃ",
  "atk-s0505a:1131_7": "atthi, tasmā paṭirūpā, paṭirūpā eva pāṭirūpikā. Narādhamā yedha karonti kibbisanti",
  "atk-s0505a:1131_8": "ye idha loke narādhamā mātāpitūsu buddhapaccekabuddhādīsu ca micchāpaṭipattisaññitaṃ",
  "atk-s0505a:1131_9": "kibbisaṃ karonti. Esāmagandho na hi maṃsabhojananti esa etāya gāthāya puggale adhiṭṭhāya",
  "atk-s0505a:1131_10": "niddiṭṭho “pāpasīlatā, iṇaghātatā, sūcakatā, vohārakūṭatā, pāṭirūpikatā, kibbisakāritā”ti",
  "atk-s0505a:1131_11": "aparopi pubbe vuttenevatthena chabbidho āmagandho veditabbo, na hi maṃsabhojananti.",
  "atk-s0505a:1132_0": "250. Ye idha pāṇesu asaññatā janāti ye janā idhaloke pāṇesu yathākāmacāritāya satampi",
  "atk-s0505a:1132_1": "sahassampi māretvā anuddayāmattassāpi akaraṇena asaṃyatā. Paresamādāya vihesamuyyutāti",
  "atk-s0505a:1132_2": "paresaṃ santakaṃ ādāya dhanaṃ vā jīvitaṃ vā tato “mā evaṃ karothā”ti yācantānaṃ vā",
  "atk-s0505a:1132_3": "nivārentānaṃ vā pāṇileḍḍudaṇḍādīhi vihesaṃ uyyutā. Pare vā satte samādāya “ajja dasa,",
  "atk-s0505a:1132_4": "ajja vīsa”nti evaṃ samādiyitvā tesaṃ vadhabandhanādīhi vihesamuyyutā. Dussīlaluddāti",
  "atk-s0505a:1132_5": "nissīlā ca durācārattā, luddā ca kurūrakammantā lohitapāṇitāya, macchaghātakamigabandhakasākuṇikādayo",
  "atk-s0505a:1132_6": "idhādhippetā. Pharusāti pharusavācā. Anādarāti “idāni na karissāma, viramissāma evarūpā”ti",
  "atk-s0505a:1132_7": "evaṃ ādaravirahitā. Esāmagandho na hi maṃsabhojananti esa etāya gāthāya puggale adhiṭṭhāya",
  "atk-s0505a:1132_8": "niddiṭṭho “pāṇātipāto vadhachedabandhana”ntiādinā nayena pubbe vutto ca avutto ca",
  "atk-s0505a:1132_9": "“pāṇesu asaṃyatatā paresaṃ vihesatā dussīlatā luddatā pharusatā anādaro”ti chabbidho",
  "atk-s0505a:1132_10": "āmagandho veditabbo, na hi maṃsabhojananti. Pubbe vuttampi hi sotūnaṃ sotukāmatāya",
  "atk-s0505a:1132_11": "avadhāraṇatāya daḷhīkaraṇatāyāti evamādīhi kāraṇehi puna vuccati. Teneva ca parato",
  "atk-s0505a:1132_12": "vakkhati “iccetamatthaṃ bhagavā punappunaṃ, akkhāsi naṃ vedayi mantapāragū”ti.",
  "atk-s0505a:1133_0": "251. Etesu giddhā viruddhātipātinoti etesu pāṇesu gedhena giddhā, dosena viruddhā,",
  "atk-s0505a:1133_1": "mohena ādīnavaṃ apassantā punappunaṃ ajjhācārappattiyā atipātino, etesu vā “pāṇātipāto",
  "atk-s0505a:1133_2": "vadhachedabandhana”ntiādinā nayena vuttesu pāpakammesu yathāsambhavaṃ ye gedhavirodhātipātasaṅkhātā",
  "atk-s0505a:1133_3": "rāgadosamohā, tehi giddhā viruddhā atipātino ca. Niccuyyutāti akusalakaraṇe niccaṃ",
  "atk-s0505a:1133_4": "uyyutā, kadāci paṭisaṅkhāya appaṭiviratā. Peccāti asmā lokā paraṃ gantvā. Tamaṃ vajanti",
  "atk-s0505a:1133_5": "ye, patanti sattā nirayaṃ avaṃsirāti ye lokantarikandhakārasaṅkhātaṃ nīcakulatādibhedaṃ",
  "atk-s0505a:1133_6": "vā tamaṃ vajanti, ye ca patanti sattā avīciādibhedaṃ nirayaṃ avaṃsirā adhogatasīsā.",
  "atk-s0505a:1133_7": "Esāmagandhoti tesaṃ sattānaṃ tamavajananirayapatanahetu esa gedhavirodhātipātabhedo",
  "atk-s0505a:1133_8": "sabbāmagandhamūlabhūto yathāvuttenatthena tividho āmagandho. Na hi maṃsabhojananti",
  "atk-s0505a:1133_9": "maṃsabhojanaṃ pana na āmagandhoti.",
  "atk-s0505a:1134_0": "252. Evaṃ bhagavā paramatthato āmagandhaṃ vissajjetvā duggatimaggabhāvañcassa pakāsetvā",
  "atk-s0505a:1134_1": "idāni yasmiṃ macchamaṃsabhojane tāpaso āmagandhasaññī duggatimaggasaññī ca hutvā",
  "atk-s0505a:1134_2": "tassa abhojanena suddhikāmo hutvā taṃ na bhuñjati, tassa ca aññassa ca tathāvidhassa",
  "atk-s0505a:1134_3": "sodhetuṃ asamatthabhāvaṃ dassento “na macchamaṃsa”nti imaṃ chappadaṃ gāthamāha. Tattha",
  "atk-s0505a:1134_4": "sabbapadāni antimapādena yojetabbāni – na macchamaṃsaṃ sodheti maccaṃ avitiṇṇakaṅkhaṃ,",
  "atk-s0505a:1134_5": "na āhutiyaññamutūpasevanā sodheti maccaṃ avitiṇṇakaṅkhanti evaṃ. Ettha ca na macchamaṃsanti",
  "atk-s0505a:1134_6": "akhādiyamānaṃ macchamaṃsaṃ na sodheti, tathā anāsakattanti evaṃ porāṇā vaṇṇenti.",
  "atk-s0505a:1134_7": "Evaṃ pana sundarataraṃ siyā “na macchamaṃsānaṃ anāsakattaṃ na macchamaṃsānānāsakattaṃ,",
  "atk-s0505a:1134_8": "macchamaṃsānaṃ anāsakattaṃ na sodheti, macca”nti athāpi siyā, evaṃ sante anāsakattaṃ",
  "atk-s0505a:1134_9": "ohīyatīti? Tañca na, amaratapena saṅgahitattā. “Ye vāpi loke amarā bahū tapā”ti ettha",
  "atk-s0505a:1134_10": "hi sabbopi vuttāvaseso attakilamatho saṅgahaṃ gacchatīti. Naggiyanti acelakattaṃ.",
  "atk-s0505a:1134_11": "Muṇḍiyanti muṇḍabhāvo. Jaṭājallanti jaṭā ca rajojallañca. Kharājinānīti kharāni ajinacammāni.",
  "atk-s0505a:1134_12": "Aggihuttassupasevanāti aggipāricāriyā. Amarāti amarabhāvapatthanatāya pavattakāyakilesā.",
  "atk-s0505a:1134_13": "Bahūti ukkuṭikappadhānādibhedato aneke. Tapāti sarīrasantāpā. Mantāti vedā. Āhutīti",
  "atk-s0505a:1134_14": "aggihomakammaṃ. Yaññamutūpasevanāti assamedhādiyaññā ca utūpasevanā ca. Utūpasevanā",
  "atk-s0505a:1134_15": "nāma gimhe ātapaṭṭhānasevanā, vasse rukkhamūlasevanā, hemante jalappavesasevanā.",
  "atk-s0505a:1134_16": "Na sodhenti maccaṃ avitiṇṇakaṅkhanti kilesasuddhiyā vā bhavasuddhiyā vā avitiṇṇavicikicchaṃ",
  "atk-s0505a:1134_17": "maccaṃ na sodhenti. Kaṅkhāmale hi sati na visuddho hoti, tvañca sakaṅkhoyevāti. Ettha",
  "atk-s0505a:1134_18": "ca “avitiṇṇakaṅkha”nti etaṃ “na macchamaṃsa”ntiādīni sutvā “kiṃ nu kho macchamaṃsānaṃ",
  "atk-s0505a:1134_19": "abhojanādinā siyā visuddhimaggo”ti tāpasassa kaṅkhāya uppannāya bhagavatā vuttaṃ",
  "atk-s0505a:1134_20": "siyāti no adhippāyo. Yā cassa “so macchamaṃsaṃ bhuñjatī”ti sutvāva buddhe kaṅkhā",
  "atk-s0505a:1134_21": "uppannā, taṃ sandhāyetaṃ vuttanti veditabbaṃ.",
  "atk-s0505a:1135_0": "253. Evaṃ macchamaṃsānāsakattādīnaṃ sodhetuṃ asamatthabhāvaṃ dassetvā idāni sodhetuṃ",
  "atk-s0505a:1135_1": "samatthe dhamme dassento “sotesu gutto”ti imaṃ gāthamāha. Tattha sotesūti chasu indriyesu.",
  "atk-s0505a:1135_2": "Guttoti indriyasaṃvaraguttiyā samannāgato. Ettāvatā indriyasaṃvaraparivārasīlaṃ dasseti.",
  "atk-s0505a:1135_3": "Viditindriyo careti ñātapariññāya chaḷindriyāni viditvā pākaṭāni katvā careyya, vihareyyāti",
  "atk-s0505a:1135_4": "vuttaṃ hoti. Ettāvatā visuddhasīlassa nāmarūpaparicchedaṃ dasseti. Dhamme ṭhitoti",
  "atk-s0505a:1135_5": "ariyamaggena abhisametabbacatusaccadhamme ṭhito. Etena sotāpattibhūmiṃ dasseti. Ajjavamaddave",
  "atk-s0505a:1135_6": "ratoti ujubhāve ca mudubhāve ca rato. Etena sakadāgāmibhūmiṃ dasseti. Sakadāgāmī",
  "atk-s0505a:1135_7": "hi kāyavaṅkādikarānaṃ cittathaddhabhāvakarānañca rāgadosānaṃ tanubhāvā ajjavamaddave",
  "atk-s0505a:1135_8": "rato hoti. Saṅgātigoti rāgadosasaṅgātigo. Etena anāgāmibhūmiṃ dasseti. Sabbadukkhappahīnoti",
  "atk-s0505a:1135_9": "sabbassa vaṭṭadukkhassa hetuppahānena pahīnasabbadukkho. Etena arahattabhūmiṃ dasseti.",
  "atk-s0505a:1135_10": "Na lippati diṭṭhasutesu dhīroti so evaṃ anupubbena arahattaṃ patto dhitisampadāya",
  "atk-s0505a:1135_11": "dhīro diṭṭhasutesu dhammesu kenaci kilesena na lippati. Na kevalañca diṭṭhasutesu,",
  "atk-s0505a:1135_12": "mutaviññātesu ca na lippati, aññadatthu paramavisuddhippatto hotīti arahattanikūṭena desanaṃ niṭṭhāpesi.",
  "atk-s0505a:1136_0": "254-5. Ito paraṃ “iccetamattha”nti dve gāthā saṅgītikārehi vuttā. Tāsamattho – iti",
  "atk-s0505a:1136_1": "bhagavā kassapo etamatthaṃ punappunaṃ anekāhi gāthāhi dhammādhiṭṭhānāya puggalādhiṭṭhānāya",
  "atk-s0505a:1136_2": "ca desanāya yāva tāpaso aññāsi, tāva so akkhāsi kathesi vitthāresi. Naṃ vedayi mantapāragūti",
  "atk-s0505a:1136_3": "sopi tañca atthaṃ mantapāragū, vedapāragū, tisso brāhmaṇo vedayi aññāsi. Kiṃ kāraṇā?",
  "atk-s0505a:1136_4": "Yasmā atthato ca padato ca desanānayato ca citrāhi gāthāhi munī pakāsayi. Kīdiso?",
  "atk-s0505a:1136_5": "Nirāmagandho asito durannayo, āmagandhakilesābhāvā nirāmagandho, taṇhādiṭṭhinissayābhāvā",
  "atk-s0505a:1136_6": "asito, bāhiradiṭṭhivasena “idaṃ seyyo idaṃ vara”nti kenaci netuṃ asakkuṇeyyattā durannayo.",
  "atk-s0505a:1136_7": "Evaṃ pakāsitavato cassa sutvāna buddhassa subhāsitaṃ padaṃ sukathitaṃ dhammadesanaṃ",
  "atk-s0505a:1136_8": "sutvā nirāmagandhaṃ nikkilesayogaṃ, sabbadukkhappanūdanaṃ sabbavaṭṭadukkhappanūdanaṃ,",
  "atk-s0505a:1136_9": "nīcamano nīcacitto hutvā vandi tathāgatassa, tisso brāhmaṇo tathāgatassa pāde pañcapatiṭṭhitaṃ",
  "atk-s0505a:1136_10": "katvā vandi. Tattheva pabbajjamarocayitthāti tattheva ca naṃ āsane nisinnaṃ kassapaṃ",
  "atk-s0505a:1136_11": "bhagavantaṃ tisso tāpaso pabbajjamarocayittha, ayācīti vuttaṃ hoti. Taṃ bhagavā “ehi",
  "atk-s0505a:1136_12": "bhikkhū”ti āha. So taṅkhaṇaṃyeva aṭṭhaparikkhārayutto hutvā ākāsenāgantvā vassasatikatthero",
  "atk-s0505a:1136_13": "viya bhagavantaṃ vanditvā katipāheneva sāvakapāramiñāṇaṃ paṭivijjhitvā tisso nāma",
  "atk-s0505a:1136_14": "aggasāvako ahosi, puna dutiyo bhāradvājo nāma. Evaṃ tassa bhagavato tissabhāradvājaṃ",
  "atk-s0505a:1136_15": "nāma sāvakayugaṃ ahosi.",
  "atk-s0505a:1137_0": "Amhākaṃ pana bhagavā yā ca tissena brāhmaṇena ādito tisso gāthā vuttā, yā ca kassapena",
  "atk-s0505a:1137_1": "bhagavatā majjhe nava, yā ca tadā saṅgītikārehi ante dve, tā sabbāpi cuddasa gāthā",
  "atk-s0505a:1137_2": "ānetvā paripuṇṇaṃ katvā imaṃ āmagandhasuttaṃ ācariyappamukhānaṃ pañcannaṃ tāpasasatānaṃ",
  "atk-s0505a:1137_3": "āmagandhaṃ byākāsi. Taṃ sutvā so brāhmaṇo tatheva nīcamano hutvā bhagavato pāde vanditvā",
  "atk-s0505a:1137_4": "pabbajjaṃ yāci saddhiṃ parisāya. “Etha bhikkhavo”ti bhagavā avoca. Te tatheva ehibhikkhubhāvaṃ",
  "atk-s0505a:1137_5": "patvā ākāsenāgantvā bhagavantaṃ vanditvā katipāheneva sabbeva aggaphale arahatte patiṭṭhahiṃsūti.",
  "atk-s0505a:1138": "Paramatthajotikāya khuddaka-aṭṭhakathāya",
  "atk-s0505a:1139": "Suttanipāta-aṭṭhakathāya āmagandhasuttavaṇṇanā niṭṭhitā.",
  "atk-s0505a:1140": "3. Hirisuttavaṇṇanā",
  "atk-s0505a:1141_0": "Hiriṃ tarantanti hirisuttaṃ. Kā uppatti? Anuppanne bhagavati sāvatthiyaṃ aññataro",
  "atk-s0505a:1141_1": "brāhmaṇamahāsālo aḍḍho ahosi asītikoṭidhanavibhavo. Tassa ekaputtako ahosi piyo manāpo.",
  "atk-s0505a:1141_2": "So taṃ devakumāraṃ viya nānappakārehi sukhūpakaraṇehi saṃvaḍḍhento taṃ sāpateyyaṃ",
  "atk-s0505a:1141_3": "tassa aniyyātetvāva kālamakāsi saddhiṃ brāhmaṇiyā. Tato tassa māṇavassa mātāpitūnaṃ",
  "atk-s0505a:1141_4": "accayena bhaṇḍāgāriko sāragabbhaṃ vivaritvā sāpateyyaṃ niyyātento āha – “idaṃ te,",
  "atk-s0505a:1141_5": "sāmi, mātāpitūnaṃ santakaṃ, idaṃ ayyakapayyakānaṃ santakaṃ, idaṃ sattakulaparivaṭṭena",
  "atk-s0505a:1141_6": "āgata”nti. Māṇavo dhanaṃ disvā cintesi – “idaṃ dhanaṃyeva dissati, yehi pana idaṃ",
  "atk-s0505a:1141_7": "sañcitaṃ, te na dissanti, sabbeva maccuvasaṃ gatā. Gacchantā ca na ito kiñci ādāya",
  "atk-s0505a:1141_8": "agamaṃsu, evaṃ nāma bhoge pahāya gantabbo paraloko, na sakkā kiñci ādāya gantuṃ aññatra",
  "atk-s0505a:1141_9": "sucaritena. Yaṃnūnāhaṃ imaṃ dhanaṃ pariccajitvā sucaritadhanaṃ gaṇheyyaṃ, yaṃ sakkā",
  "atk-s0505a:1141_10": "ādāya gantu”nti. So divase divase satasahassaṃ vissajjento puna cintesi – “pahūtamidaṃ",
  "atk-s0505a:1141_11": "dhanaṃ, kiṃ iminā evamappakena pariccāgena, yaṃnūnāhaṃ mahādānaṃ dadeyya”nti. So",
  "atk-s0505a:1141_12": "rañño ārocesi – “mahārāja, mama ghare ettakaṃ dhanaṃ atthi, icchāmi tena mahādānaṃ",
  "atk-s0505a:1141_13": "dātuṃ. Sādhu, mahārāja, nagare ghosanaṃ kārāpethā”ti. Rājā tathā kārāpesi. So āgatāgatānaṃ",
  "atk-s0505a:1141_14": "bhājanāni pūretvā sattahi divasehi sabbadhanamadāsi, datvā ca cintesi – “evaṃ mahāpariccāgaṃ",
  "atk-s0505a:1141_15": "katvā ayuttaṃ ghare vasituṃ, yaṃnūnāhaṃ pabbajeyya”nti. Tato parijanassa etamatthaṃ",
  "atk-s0505a:1141_16": "ārocesi. Te “mā, tvaṃ sāmi, ‘dhanaṃ parikkhīṇa’nti cintayi, mayaṃ appakeneva kālena",
  "atk-s0505a:1141_17": "nānāvidhehi upāyehi dhanasañcayaṃ karissāmā”ti vatvā nānappakārehi taṃ yāciṃsu. So",
  "atk-s0505a:1141_18": "tesaṃ yācanaṃ anādiyitvāva tāpasapabbajjaṃ pabbaji.",
  "atk-s0505a:1142_0": "Tattha aṭṭhavidhā tāpasā – saputtabhariyā, uñchācārikā, sampattakālikā, anaggipakkikā,",
  "atk-s0505a:1142_1": "asmamuṭṭhikā, dantaluyyakā, pavattaphalikā, vaṇṭamuttikā cāti. Tattha saputtabhariyāti",
  "atk-s0505a:1142_2": "puttadārena saddhiṃ pabbajitvā kasivaṇijjādīhi jīvikaṃ kappayamānā keṇiyajaṭilādayo.",
  "atk-s0505a:1142_3": "Uñchācārikāti nagaradvāre assamaṃ kārāpetvā tattha khattiyabrāhmaṇakumārādayo sippādīni",
  "atk-s0505a:1142_4": "sikkhāpetvā hiraññasuvaṇṇaṃ paṭikkhipitvā tilataṇḍulādikappiyabhaṇḍapaṭiggāhakā,",
  "atk-s0505a:1142_5": "te saputtabhariyehi seṭṭhatarā. Sampattakālikāti āhāravelāya sampattaṃ āhāraṃ gahetvā",
  "atk-s0505a:1142_6": "yāpentā, te uñchācārikehi seṭṭhatarā. Anaggipakkikāti agginā apakkapattaphalāni khāditvā",
  "atk-s0505a:1142_7": "yāpentā, te sampattakālikehi seṭṭhatarā. Asmamuṭṭhikāti muṭṭhipāsāṇaṃ gahetvā aññaṃ",
  "atk-s0505a:1142_8": "vā kiñci vāsisatthakādiṃ gahetvā vicarantā yadā chātā honti, tadā sampattarukkhato",
  "atk-s0505a:1142_9": "tacaṃ gahetvā khāditvā uposathaṅgāni adhiṭṭhāya cattāro brahmavihāre bhāventi, te",
  "atk-s0505a:1142_10": "anaggipakkikehi seṭṭhatarā. Dantaluyyakāti muṭṭhipāsāṇādīnipi agahetvā carantā khudākāle",
  "atk-s0505a:1142_11": "sampattarukkhato dantehi uppāṭetvā tacaṃ khāditvā uposathaṅgāni adhiṭṭhāya brahmavihāre",
  "atk-s0505a:1142_12": "bhāventi, te asmamuṭṭhikehi seṭṭhatarā. Pavattaphalikāti jātassaraṃ vā vanasaṇḍaṃ",
  "atk-s0505a:1142_13": "vā nissāya vasantā yaṃ tattha sare bhisamuḷālādi, yaṃ vā vanasaṇḍe pupphakāle pupphaṃ,",
  "atk-s0505a:1142_14": "phalakāle phalaṃ, tameva khādanti. Pupphaphale asati antamaso tattha rukkhapapaṭikampi",
  "atk-s0505a:1142_15": "khāditvā vasanti, na tveva āhāratthāya aññatra gacchanti. Uposathaṅgādhiṭṭhānaṃ brahmavihārabhāvanaṃ",
  "atk-s0505a:1142_16": "ca karonti, te dantaluyyakehi seṭṭhatarā. Vaṇṭamuttikā nāma vaṇṭamuttāni bhūmiyaṃ",
  "atk-s0505a:1142_17": "patitāni paṇṇāniyeva khādanti, sesaṃ purimasadisameva, te sabbaseṭṭhā.",
  "atk-s0505a:1143_0": "Ayaṃ pana brāhmaṇakulaputto “tāpasapabbajjāsu aggapabbajjaṃ pabbajissāmī”ti vaṇṭamuttikapabbajjameva",
  "atk-s0505a:1143_1": "pabbajitvā himavante dve tayo pabbate atikkamma assamaṃ kārāpetvā paṭivasati. Atha",
  "atk-s0505a:1143_2": "bhagavā loke uppajjitvā pavattitavaradhammacakko anupubbena sāvatthiṃ gantvā sāvatthiyaṃ",
  "atk-s0505a:1143_3": "viharati jetavane anāthapiṇḍikassa ārāme. Tena kho pana samayena sāvatthivāsī eko",
  "atk-s0505a:1143_4": "puriso pabbate candanasārādīni gavesanto tassa assamaṃ patvā abhivādetvā ekamantaṃ",
  "atk-s0505a:1143_5": "aṭṭhāsi. So taṃ disvā “kuto āgatosī”ti pucchi. “Sāvatthito, bhante”ti. “Kā tattha",
  "atk-s0505a:1143_6": "pavattī”ti? “Tattha, bhante, manussā appamattā dānādīni puññāni karontī”ti. “Kassa",
  "atk-s0505a:1143_7": "ovādaṃ sutvā”ti? “Buddhassa bhagavato”ti. Tāpaso buddhasaddassavanena vimhito “buddhoti",
  "atk-s0505a:1143_8": "tvaṃ, bho purisa, vadesī”ti āmagandhe vuttanayeneva tikkhattuṃ pucchitvā “ghosopi",
  "atk-s0505a:1143_9": "kho eso dullabho”ti attamano bhagavato santikaṃ gantukāmo hutvā cintesi – “na yuttaṃ",
  "atk-s0505a:1143_10": "buddhassa santikaṃ tucchameva gantuṃ, kiṃ nu kho gahetvā gaccheyya”nti. Puna cintesi",
  "atk-s0505a:1143_11": "– “buddhā nāma āmisagarukā na honti, handāhaṃ dhammapaṇṇākāraṃ gahetvā gacchāmī”ti",
  "atk-s0505a:1143_12": "cattāro pañhe abhisaṅkhari –",
  "atk-s0505a:1144": "“Kīdiso mitto na sevitabbo, kīdiso mitto sevitabbo;",
  "atk-s0505a:1145": "Kīdiso payogo payuñjitabbo, kiṃ rasānaṃ agga”nti.",
  "atk-s0505a:1146_0": "So te pañhe gahetvā majjhimadesābhimukho pakkamitvā anupubbena sāvatthiṃ patvā jetavanaṃ",
  "atk-s0505a:1146_1": "paviṭṭho. Bhagavāpi tasmiṃ samaye dhammadesanatthāya āsane nisinnoyeva hoti. So bhagavantaṃ",
  "atk-s0505a:1146_2": "disvā avanditvāva ekamantaṃ aṭṭhāsi. Bhagavā “kacci, isi, khamanīya”ntiādinā nayena",
  "atk-s0505a:1146_3": "sammodi. Sopi “khamanīyaṃ, bho gotamā”tiādinā nayena paṭisammoditvā “yadi buddho",
  "atk-s0505a:1146_4": "bhavissati, manasā pucchite pañhe vācāya eva vissajjessatī”ti manasā eva bhagavantaṃ",
  "atk-s0505a:1146_5": "te pañhe pucchi. Bhagavā brāhmaṇena puṭṭho ādipañhaṃ tāva vissajjetuṃ hiriṃ tarantanti",
  "atk-s0505a:1146_6": "ārabhitvā aḍḍhateyyā gāthāyo āha.",
  "atk-s0505a:1147_0": "256. Tāsaṃ attho – hiriṃ tarantanti hiriṃ atikkamantaṃ ahirikaṃ nillajjaṃ. Vijigucchamānanti",
  "atk-s0505a:1147_1": "asucimiva passamānaṃ. Ahiriko hi hiriṃ jigucchati asucimiva passati, tena naṃ na",
  "atk-s0505a:1147_2": "bhajati na allīyati. Tena vuttaṃ “vijigucchamāna”nti. Tavāhamasmi iti bhāsamānanti",
  "atk-s0505a:1147_3": "“ahaṃ, samma, tava sahāyo hitakāmo sukhakāmo, jīvitampi me tuyhaṃ atthāya pariccatta”nti",
  "atk-s0505a:1147_4": "evamādinā nayena bhāsamānaṃ. Sayhāni kammāni anādiyantanti evaṃ bhāsitvāpi ca sayhāni",
  "atk-s0505a:1147_5": "kātuṃ sakkānipi tassa kammāni anādiyantaṃ karaṇatthāya asamādiyantaṃ. Atha vā cittena",
  "atk-s0505a:1147_6": "tattha ādaramattampi akarontaṃ, apica kho pana uppannesu kiccesu byasanameva dassentaṃ.",
  "atk-s0505a:1147_7": "Neso mamanti iti naṃ vijaññāti taṃ evarūpaṃ “mittapaṭirūpako eso, neso me mitto”ti",
  "atk-s0505a:1147_8": "evaṃ paṇḍito puriso vijāneyya.",
  "atk-s0505a:1148_0": "257. Ananvayanti yaṃ atthaṃ dassāmi, karissāmīti ca bhāsati, tena ananugataṃ. Piyaṃ",
  "atk-s0505a:1148_1": "vācaṃ yo mittesu pakubbatīti yo atītānāgatehi padehi paṭisantharanto niratthakena",
  "atk-s0505a:1148_2": "saṅgaṇhanto kevalaṃ byañjanacchāyāmatteneva piyaṃ mittesu vācaṃ pavatteti. Akarontaṃ",
  "atk-s0505a:1148_3": "bhāsamānaṃ, parijānanti paṇḍitāti evarūpaṃ yaṃ bhāsati, taṃ akarontaṃ, kevalaṃ vācāya",
  "atk-s0505a:1148_4": "bhāsamānaṃ “vacīparamo nāmesa amitto mittapaṭirūpako”ti evaṃ paricchinditvā paṇḍitā jānanti.",
  "atk-s0505a:1149_0": "258. Na so mitto yo sadā appamatto, bhedāsaṅkī randhamevānupassīti yo bhedameva āsaṅkamāno",
  "atk-s0505a:1149_1": "katamadhurena upacārena sadā appamatto viharati, yaṃkiñci assatiyā amanasikārena",
  "atk-s0505a:1149_2": "kataṃ, aññāṇakena vā akataṃ, “yadā maṃ garahissati, tadā naṃ etena paṭicodessāmī”ti",
  "atk-s0505a:1149_3": "evaṃ randhameva anupassati, na so mitto sevitabboti.",
  "atk-s0505a:1150_0": "Evaṃ bhagavā “kīdiso mitto na sevitabbo”ti imaṃ ādipañhaṃ vissajjetvā dutiyaṃ vissajjetuṃ",
  "atk-s0505a:1150_1": "“yasmiñca setī”ti imaṃ upaḍḍhagāthamāha. Tassattho yasmiñca mitte mitto tassa hadayamanupavisitvā",
  "atk-s0505a:1150_2": "sayanena yathā nāma pitu urasi putto “imassa mayi urasi sayante dukkhaṃ vā anattamanatā",
  "atk-s0505a:1150_3": "vā bhaveyyā”tiādīhi aparisaṅkamāno nibbisaṅko hutvā seti, evamevaṃ dāradhanajīvitādīsu",
  "atk-s0505a:1150_4": "vissāsaṃ karonto mittabhāvena nibbisaṅko seti. Yo ca parehi kāraṇasataṃ kāraṇasahassampi",
  "atk-s0505a:1150_5": "vatvā abhejjo, sa ve mitto sevitabboti.",
  "atk-s0505a:1151_0": "259. Evaṃ bhagavā “kīdiso mitto sevitabbo”ti evaṃ dutiyapañhaṃ vissajjetvā tatiyaṃ",
  "atk-s0505a:1151_1": "vissajjetuṃ “pāmujjakaraṇa”nti gāthamāha. Tassattho – pāmujjaṃ karotīti pāmujjakaraṇaṃ.",
  "atk-s0505a:1151_2": "Ṭhānanti kāraṇaṃ. Kiṃ pana tanti? Vīriyaṃ. Tañhi dhammūpasañhitaṃ pītipāmojjasukhamuppādanato",
  "atk-s0505a:1151_3": "pāmujjakaraṇanti vuccati. Yathāha “svākhāte, bhikkhave, dhammavinaye yo āraddhavīriyo,",
  "atk-s0505a:1151_4": "so sukhaṃ viharatī”ti. Pasaṃsaṃ āvahatīti pasaṃsāvahanaṃ. Ādito dibbamānusakasukhānaṃ,",
  "atk-s0505a:1151_5": "pariyosāne nibbānasukhassa āvahanato phalūpacārena sukhaṃ. Phalaṃ paṭikaṅkhamāno",
  "atk-s0505a:1151_6": "phalānisaṃso. Bhāvetīti vaḍḍheti. Vahanto porisaṃ dhuranti purisānucchavikaṃ bhāraṃ",
  "atk-s0505a:1151_7": "ādāya viharanto etaṃ sammappadhānavīriyasaṅkhātaṃ ṭhānaṃ bhāveti, īdiso payogo sevitabboti.",
  "atk-s0505a:1152_0": "260. Evaṃ bhagavā “kīdiso payogo payuñjitabbo”ti tatiyapañhaṃ vissajjetvā catutthaṃ",
  "atk-s0505a:1152_1": "vissajjetuṃ “pavivekarasa”nti gāthamāha. Tattha pavivekoti kilesavivekato jātattā",
  "atk-s0505a:1152_2": "aggaphalaṃ vuccati, tassa rasoti assādanaṭṭhena taṃsampayuttaṃ sukhaṃ. Upasamopi",
  "atk-s0505a:1152_3": "kilesūpasamante jātattā nibbānasaṅkhātaupasamārammaṇattā vā tadeva, dhammapītirasopi",
  "atk-s0505a:1152_4": "ariyadhammato anapetāya nibbānasaṅkhāte dhamme uppannāya pītiyā rasattā tadeva. Taṃ",
  "atk-s0505a:1152_5": "pavivekarasaṃ upasamassa ca rasaṃ pitvā tadeva dhammapītirasaṃ pivaṃ niddaro hoti",
  "atk-s0505a:1152_6": "nippāpo, pivitvāpi kilesapariḷāhābhāvena niddaro, pivantopi pahīnapāpattā nippāpo",
  "atk-s0505a:1152_7": "hoti, tasmā etaṃ rasānamagganti. Keci pana “jhānanibbānapaccavekkhaṇānaṃ kāyacittaupadhivivekānañca",
  "atk-s0505a:1152_8": "vasena pavivekarasādayo tayo eva ete dhammā”ti yojenti, purimameva sundaraṃ. Evaṃ",
  "atk-s0505a:1152_9": "bhagavā catutthapañhaṃ vissajjento arahattanikūṭena desanaṃ niṭṭhāpesi. Desanāpariyosāne",
  "atk-s0505a:1152_10": "brāhmaṇo bhagavato santike pabbajitvā katipāheneva paṭisambhidāppatto arahā ahosīti.",
  "atk-s0505a:1153": "Paramatthajotikāya khuddaka-aṭṭhakathāya",
  "atk-s0505a:1154": "Suttanipāta-aṭṭhakathāya hirisuttavaṇṇanā niṭṭhitā.",
  "atk-s0505a:1155": "Paṭhamo bhāgo niṭṭhito.",
  "atk-s0505a:1156": "Namo tassa bhagavato arahato sammāsambuddhassa",
  "atk-s0505a:1157": "Khuddakanikāye",
  "atk-s0505a:1158": "Suttanipāta-aṭṭhakathā",
  "atk-s0505a:1159": "(Dutiyo bhāgo)",
  "atk-s0505a:1160": "2. Cūḷavaggo",
  "atk-s0505a:1161": "4. Maṅgalasuttavaṇṇanā",
  "atk-s0505a:1162_0": "Evaṃ me sutanti maṅgalasuttaṃ. Kā uppatti? Jambudīpe kira tattha tattha nagaradvārasanthāgārasabhādīsu",
  "atk-s0505a:1162_1": "mahājanā sannipatitvā hiraññasuvaṇṇaṃ datvā nānappakāraṃ sītāharaṇādibāhirakakathaṃ",
  "atk-s0505a:1162_2": "kathāpenti, ekekā kathā catumāsaccayena niṭṭhāti. Tattha ekadivasaṃ maṅgalakathā",
  "atk-s0505a:1162_3": "samuṭṭhāsi – “kiṃ nu kho maṅgalaṃ, kiṃ diṭṭhaṃ maṅgalaṃ, sutaṃ maṅgalaṃ, mutaṃ maṅgalaṃ,",
  "atk-s0505a:1162_4": "ko maṅgalaṃ jānātī”ti?",
  "atk-s0505a:1163_0": "Atha diṭṭhamaṅgaliko nāmeko puriso āha – “ahaṃ maṅgalaṃ jānāmi, diṭṭhaṃ loke maṅgalaṃ,",
  "atk-s0505a:1163_1": "diṭṭhaṃ nāma abhimaṅgalasammataṃ rūpaṃ. Seyyathidaṃ – idhekacco kālasseva vuṭṭhāya",
  "atk-s0505a:1163_2": "cātakasakuṇaṃ vā passati, beluvalaṭṭhiṃ vā gabbhiniṃ vā kumārake vā alaṅkatapaṭiyatte",
  "atk-s0505a:1163_3": "puṇṇaghaṭaṃ vā allarohitamacchaṃ vā ājaññaṃ vā ājaññarathaṃ vā usabhaṃ vā gāviṃ vā",
  "atk-s0505a:1163_4": "kapilaṃ vā, yaṃ vā panaññampi kiñci evarūpaṃ abhimaṅgalasammataṃ rūpaṃ passati, idaṃ",
  "atk-s0505a:1163_5": "vuccati diṭṭhamaṅgala”nti. Tassa vacanaṃ ekacce aggahesuṃ, ekacce nāggahesuṃ. Ye",
  "atk-s0505a:1163_6": "nāggahesuṃ, te tena saha vivadiṃsu.",
  "atk-s0505a:1164_0": "Atha sutamaṅgaliko nāmeko puriso āha – “cakkhu nāmetaṃ, bho, sucimpi asucimpi passati,",
  "atk-s0505a:1164_1": "tathā sundarampi asundarampi, manāpampi amanāpampi. Yadi tena diṭṭhaṃ maṅgalaṃ siyā,",
  "atk-s0505a:1164_2": "sabbampi maṅgalaṃ siyā, tasmā na diṭṭhaṃ maṅgalaṃ, apica kho pana sutaṃ maṅgalaṃ,",
  "atk-s0505a:1164_3": "sutaṃ nāma abhimaṅgalasammato saddo. Seyyathidaṃ – idhekacco kālasseva vuṭṭhāya vaḍḍhāti",
  "atk-s0505a:1164_4": "vā vaḍḍhamānāti vā puṇṇāti vā phussāti vā sumanāti vā sirīti vā sirivaḍḍhāti vā ajja",
  "atk-s0505a:1164_5": "sunakkhattaṃ sumuhuttaṃ sudivasaṃ sumaṅgalanti evarūpaṃ vā yaṃkiñci abhimaṅgalasammataṃ",
  "atk-s0505a:1164_6": "saddaṃ suṇāti, idaṃ vuccati sutamaṅgala”nti. Tassapi vacanaṃ ekacce aggahesuṃ, ekacce",
  "atk-s0505a:1164_7": "nāggahesuṃ. Ye nāggahesuṃ, te tena saha vivadiṃsu.",
  "atk-s0505a:1165_0": "Atha mutamaṅgaliko nāmeko puriso āha – “sotampi hi nāmetaṃ bho sādhumpi asādhumpi",
  "atk-s0505a:1165_1": "manāpampi amanāpampi suṇāti. Yadi tena sutaṃ maṅgalaṃ siyā, sabbampi maṅgalaṃ siyā,",
  "atk-s0505a:1165_2": "tasmā na sutaṃ maṅgalaṃ, apica kho pana mutaṃ maṅgalaṃ, mutaṃ nāma abhimaṅgalasammataṃ",
  "atk-s0505a:1165_3": "gandharasaphoṭṭhabbaṃ. Seyyathidaṃ – idhekacco kālasseva vuṭṭhāya padumagandhādipupphagandhaṃ",
  "atk-s0505a:1165_4": "vā ghāyati, phussadantakaṭṭhaṃ vā khādati, pathaviṃ vā āmasati, haritasassaṃ vā allagomayaṃ",
  "atk-s0505a:1165_5": "vā kacchapaṃ vā tilavāhaṃ vā pupphaṃ vā phalaṃ vā āmasati, phussamattikāya vā sammā",
  "atk-s0505a:1165_6": "limpati, phussasāṭakaṃ vā nivāseti, phussaveṭhanaṃ vā dhāreti, yaṃ vā panaññampi",
  "atk-s0505a:1165_7": "kiñci evarūpaṃ abhimaṅgalasammataṃ gandhaṃ vā ghāyati, rasaṃ vā sāyati, phoṭṭhabbaṃ",
  "atk-s0505a:1165_8": "vā phusati, idaṃ vuccati mutamaṅgala”nti. Tassapi vacanaṃ ekacce aggahesuṃ, ekacce nāggahesuṃ.",
  "atk-s0505a:1166_0": "Tattha na diṭṭhamaṅgaliko sutamutamaṅgalike asakkhi saññāpetuṃ. Na tesaṃ aññataro",
  "atk-s0505a:1166_1": "itare dve. Tesu ca manussesu ye diṭṭhamaṅgalikassa vacanaṃ gaṇhiṃsu, te “diṭṭhaṃyeva",
  "atk-s0505a:1166_2": "maṅgala”nti gatā. Ye sutamutamaṅgalikānaṃ vacanaṃ gaṇhiṃsu, te “sutaṃyeva mutaṃyeva",
  "atk-s0505a:1166_3": "maṅgala”nti gatā. Evamayaṃ maṅgalakathā sakalajambudīpe pākaṭā jātā.",
  "atk-s0505a:1167_0": "Atha sakalajambudīpe manussā gumbagumbā hutvā “kiṃ nu kho maṅgala”nti maṅgalāni cintayiṃsu.",
  "atk-s0505a:1167_1": "Tesaṃ manussānaṃ ārakkhadevatā taṃ kathaṃ sutvā tatheva maṅgalāni cintayiṃsu. Tāsaṃ",
  "atk-s0505a:1167_2": "devatānaṃ bhummadevatā mittā honti, atha tato sutvā bhummadevatāpi tatheva maṅgalāni",
  "atk-s0505a:1167_3": "cintayiṃsu. Tāsampi devatānaṃ ākāsaṭṭhadevatā mittā honti, ākāsaṭṭhadevatānaṃ cātumahārājikadevatā.",
  "atk-s0505a:1167_4": "Eteneva upāyena yāva sudassīdevatānaṃ akaniṭṭhadevatā mittā honti, atha tato sutvā",
  "atk-s0505a:1167_5": "akaniṭṭhadevatāpi tatheva gumbagumbā hutvā maṅgalāni cintayiṃsu. Evaṃ dasasahassacakkavāḷesu",
  "atk-s0505a:1167_6": "sabbattha maṅgalacintā udapādi. Uppannā ca sā “idaṃ maṅgalaṃ idaṃ maṅgala”nti vinicchiyamānāpi",
  "atk-s0505a:1167_7": "appattā eva vinicchayaṃ dvādasa vassāni aṭṭhāsi. Sabbe manussā ca devā ca brahmāno",
  "atk-s0505a:1167_8": "ca ṭhapetvā ariyasāvake diṭṭhasutamutavasena tidhā bhinnā. Ekopi “idameva maṅgala”nti",
  "atk-s0505a:1167_9": "yathābhuccato niṭṭhaṅgato nāhosi, maṅgalakolāhalaṃ loke uppajji.",
  "atk-s0505a:1168_0": "Kolāhalaṃ nāma pañcavidhaṃ – kappakolāhalaṃ, cakkavattikolāhalaṃ, buddhakolāhalaṃ,",
  "atk-s0505a:1168_1": "maṅgalakolāhalaṃ, moneyyakolāhalanti. Tattha kāmāvacaradevā muttasirā vikiṇṇakesā",
  "atk-s0505a:1168_2": "rudammukhā assūni hatthehi puñchamānā rattavatthanivatthā ativiya virūpavesadhārino",
  "atk-s0505a:1168_3": "hutvā, “vassasatasahassassa accayena kappuṭṭhānaṃ bhavissati. Ayaṃ loko vinassissati,",
  "atk-s0505a:1168_4": "mahāsamuddo sussissati, ayañca mahāpathavī sineru ca pabbatarājā uḍḍhayhissati vinassissati,",
  "atk-s0505a:1168_5": "yāva brahmalokā lokavināso bhavissati. Mettaṃ, mārisā, bhāvetha, karuṇaṃ muditaṃ",
  "atk-s0505a:1168_6": "upekkhaṃ, mārisā, bhāvetha, mātaraṃ upaṭṭhahatha, pitaraṃ upaṭṭhahatha, kule jeṭṭhāpacāyino",
  "atk-s0505a:1168_7": "hotha, jāgaratha mā pamādatthā”ti manussapathe vicaritvā ārocenti. Idaṃ kappakolāhalaṃ nāma.",
  "atk-s0505a:1169": "Kāmāvacaradevāyeva “vassasatassaccayena cakkavattirājā loke uppajjissatī”ti manussapathe vicaritvā ārocenti. Idaṃ cakkavattikolāhalaṃ nāma.",
  "atk-s0505a:1170_0": "Suddhāvāsā pana devā brahmābharaṇena alaṅkaritvā brahmaveṭhanaṃ sīse katvā pītisomanassajātā",
  "atk-s0505a:1170_1": "buddhaguṇavādino “vassasahassassa accayena buddho loke uppajjissatī”ti manussapathe",
  "atk-s0505a:1170_2": "vicaritvā ārocenti. Idaṃ buddhakolāhalaṃ nāma.",
  "atk-s0505a:1171": "Suddhāvāsā eva devā manussānaṃ cittaṃ ñatvā “dvādasannaṃ vassānaṃ accayena sammāsambuddho maṅgalaṃ kathessatī”ti manussapathe vicaritvā ārocenti. Idaṃ maṅgalakolāhalaṃ nāma.",
  "atk-s0505a:1172_0": "Suddhāvāsā eva devā “sattannaṃ vassānaṃ accayena aññataro bhikkhu bhagavatā saddhiṃ",
  "atk-s0505a:1172_1": "samāgamma moneyyapaṭipadaṃ pucchissatī”ti manussapathe vicaritvā ārocenti. Idaṃ moneyyakolāhalaṃ",
  "atk-s0505a:1172_2": "nāma. Imesu pañcasu kolāhalesu diṭṭhamaṅgalādivasena tidhā bhinnesu devamanussesu",
  "atk-s0505a:1172_3": "idaṃ maṅgalakolāhalaṃ loke uppajji.",
  "atk-s0505a:1173_0": "Atha devesu ca manussesu ca vicinitvā vicinitvā maṅgalāni alabhamānesu dvādasannaṃ",
  "atk-s0505a:1173_1": "vassānaṃ accayena tāvatiṃsakāyikā devatā saṅgamma samāgamma evaṃ samacintesuṃ – “seyyathāpi",
  "atk-s0505a:1173_2": "nāma, mārisā, gharasāmiko antogharajanānaṃ, gāmasāmiko gāmavāsīnaṃ, rājā sabbamanussānaṃ,",
  "atk-s0505a:1173_3": "evamevaṃ ayaṃ sakko devānamindo amhākaṃ aggo ca seṭṭho ca yadidaṃ puññena tejena",
  "atk-s0505a:1173_4": "issariyena paññāya dvinnaṃ devalokānaṃ adhipati. Yaṃnūna mayaṃ sakkaṃ devānamindaṃ",
  "atk-s0505a:1173_5": "etamatthaṃ puccheyyāmā”ti. Tā sakkassa santikaṃ gantvā sakkaṃ devānamindaṃ taṅkhaṇānurūpanivāsanābharaṇasassirikasarīraṃ",
  "atk-s0505a:1173_6": "aḍḍhateyyakoṭiaccharāgaṇaparivutaṃ pāricchattakamūle paṇḍukambalavarāsane nisinnaṃ",
  "atk-s0505a:1173_7": "abhivādetvā ekamantaṃ ṭhatvā etadavocuṃ – “yagghe, mārisa, jāneyyāsi, etarahi maṅgalapañhā",
  "atk-s0505a:1173_8": "samuṭṭhitā, eke diṭṭhaṃ maṅgalanti vadanti, eke sutaṃ maṅgalanti vadanti, eke mutaṃ",
  "atk-s0505a:1173_9": "maṅgalanti vadanti. Tattha mayañca aññe ca aniṭṭhaṅgatā, sādhu vata no tvaṃ yāthāvato",
  "atk-s0505a:1173_10": "byākarohī”ti. Devarājā pakatiyāpi paññavā “ayaṃ maṅgalakathā kattha paṭhamaṃ samuṭṭhitā”ti",
  "atk-s0505a:1173_11": "āha. “Mayaṃ deva cātumahārājikānaṃ assumhā”ti āhaṃsu. Tato cātumahārājikā ākāsaṭṭhadevatānaṃ,",
  "atk-s0505a:1173_12": "ākāsaṭṭhadevatā bhummadevatānaṃ, bhummadevatā manussārakkhadevatānaṃ, manussārakkhadevatā",
  "atk-s0505a:1173_13": "“manussaloke samuṭṭhitā”ti āhaṃsu.",
  "atk-s0505a:1174_0": "Atha devānamindo “sammāsambuddho kattha vasatī”ti pucchi. “Manussaloke, devā”ti āhaṃsu.",
  "atk-s0505a:1174_1": "“Taṃ bhagavantaṃ koci pucchī”ti āha. “Na koci devā”ti. “Kiṃ nu kho nāma tumhe mārisā",
  "atk-s0505a:1174_2": "aggiṃ chaḍḍetvā khajjopanakaṃ ujjāletha, ye anavasesamaṅgaladesakaṃ taṃ bhagavantaṃ",
  "atk-s0505a:1174_3": "atikkamitvā maṃ pucchitabbaṃ maññatha? Āgacchatha, mārisā, taṃ bhagavantaṃ pucchāma,",
  "atk-s0505a:1174_4": "addhā sassirikaṃ pañhabyākaraṇaṃ labhissāmā”ti ekaṃ devaputtaṃ āṇāpesi – “tvaṃ bhagavantaṃ",
  "atk-s0505a:1174_5": "pucchā”ti. So devaputto taṅkhaṇānurūpena alaṅkārena attānaṃ alaṅkaritvā vijjuriva",
  "atk-s0505a:1174_6": "vijjotamāno devagaṇaparivuto jetavanamahāvihāraṃ āgantvā bhagavantaṃ abhivādetvā",
  "atk-s0505a:1174_7": "ekamantaṃ ṭhatvā maṅgalapañhaṃ pucchanto gāthāya ajjhabhāsi. Bhagavā tassa taṃ pañhaṃ",
  "atk-s0505a:1174_8": "vissajjento imaṃ suttamabhāsi.",
  "atk-s0505a:1175_0": "Tattha evaṃ me sutantiādīnamattho saṅkhepato kasibhāradvājasuttavaṇṇanāyaṃ vutto,",
  "atk-s0505a:1175_1": "vitthāraṃ pana icchantehi papañcasūdaniyā majjhimaṭṭhakathāyaṃ vuttanayena gahetabbo.",
  "atk-s0505a:1175_2": "Kasibhāradvājasutte ca “magadhesu viharati dakkhiṇāgirismiṃ ekanāḷāyaṃ brāhmaṇagāme”ti",
  "atk-s0505a:1175_3": "vuttaṃ, idha “sāvatthiyaṃ viharati jetavane anāthapiṇḍikassa ārāme”ti. Tasmā “sāvatthiya”nti",
  "atk-s0505a:1175_4": "imaṃ padaṃ ādiṃ katvā idha apubbapadavaṇṇanaṃ karissāma.",
  "atk-s0505a:1176_0": "Seyyathidaṃ, sāvatthiyanti evaṃnāmake nagare. Taṃ kira savatthassa nāma isino nivāsaṭṭhānaṃ",
  "atk-s0505a:1176_1": "ahosi. Tasmā yathā kusambassa nivāso kosambī, kākaṇḍassa nivāso kākaṇḍīti, evaṃ itthiliṅgavasena",
  "atk-s0505a:1176_2": "“sāvatthī”ti vuccati. Porāṇā pana vaṇṇayanti – yasmā tasmiṃ ṭhāne satthasamāyoge",
  "atk-s0505a:1176_3": "“kiṃbhaṇḍamatthī”ti pucchite “sabbamatthī”ti āhaṃsu, tasmā taṃ vacanamupādāya “sāvatthī”ti",
  "atk-s0505a:1176_4": "vuccati. Tassaṃ sāvatthiyaṃ. Etenassa gocaragāmo dīpito hoti. Jeto nāma rājakumāro,",
  "atk-s0505a:1176_5": "tena ropitasaṃvaḍḍhitattā tassa jetassa vananti jetavanaṃ, tasmiṃ jetavane. Anāthānaṃ",
  "atk-s0505a:1176_6": "piṇḍo etasmiṃ atthīti anāthapiṇḍiko, tassa anāthapiṇḍikassa. Anāthapiṇḍikena gahapatinā",
  "atk-s0505a:1176_7": "catupaṇṇāsakoṭipariccāgena niṭṭhāpitārāmeti attho. Etenassa pabbajitānurūpanivāsokāso dīpito hoti.",
  "atk-s0505a:1177_0": "Athāti avicchedatthe, khoti adhikārantaranidassanatthe nipāto. Tena avicchinneyeva",
  "atk-s0505a:1177_1": "tattha bhagavato vihāre “idamadhikārantaraṃ udapādī”ti dasseti. Kiṃ tanti? Aññatarā",
  "atk-s0505a:1177_2": "devatātiādi. Tattha aññatarāti aniyamitaniddeso. Sā hi nāmagottato apākaṭā, tasmā",
  "atk-s0505a:1177_3": "“aññatarā”ti vuttā. Devo eva devatā, itthipurisasādhāraṇametaṃ. Idha pana puriso",
  "atk-s0505a:1177_4": "eva so devaputto, kintu sādhāraṇanāmavasena “devatā”ti vutto.",
  "atk-s0505a:1178_0": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu",
  "atk-s0505a:1178_1": "dissati. Tattha “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho.",
  "atk-s0505a:1178_2": "Uddisatu, bhagavā bhikkhūnaṃ pātimokkha”nti evamādīsu khaye dissati. “Ayaṃ imesaṃ",
  "atk-s0505a:1178_3": "catunnaṃ puggalānaṃ abhikkantataro ca paṇītataro cā”ti evamādīsu sundare.",
  "atk-s0505a:1179": "“Ko me vandati pādāni, iddhiyā yasasā jalaṃ;",
  "atk-s0505a:1180": "Abhikkantena vaṇṇena, sabbā obhāsayaṃ disā”ti. –",
  "atk-s0505a:1181": "Evamādīsu abhirūpe. “Abhikkantaṃ, bho gotama, abhikkantaṃ, bho gotamā”ti evamādīsu abbhanumodane. Idha pana khaye. Tena abhikkantāya rattiyā, parikkhīṇāya rattiyāti vuttaṃ hoti.",
  "atk-s0505a:1182_0": "Abhikkantavaṇṇāti ettha abhikkantasaddo abhirūpe, vaṇṇasaddo pana chavithutikulavaggakāraṇasaṇṭhānappamāṇarūpāyatanādīsu",
  "atk-s0505a:1182_1": "dissati. Tattha “suvaṇṇavaṇṇosi bhagavā”ti evamādīsu chaviyaṃ. “Kadā saññūḷhā pana",
  "atk-s0505a:1182_2": "te, gahapati, ime samaṇassa gotamassa vaṇṇā”ti evamādīsu thutiyaṃ. “Cattārome, bho",
  "atk-s0505a:1182_3": "gotama, vaṇṇā”ti evamādīsu kulavagge. “Atha kena nu vaṇṇena, gandhatthenoti vuccatī”ti",
  "atk-s0505a:1182_4": "evamādīsu kāraṇe. “Mahantaṃ hatthirājavaṇṇaṃ abhinimminitvā”ti evamādīsu saṇṭhāne.",
  "atk-s0505a:1182_5": "“Tayo pattassa vaṇṇā”ti evamādīsu pamāṇe. “Vaṇṇo gandho raso ojā”ti evamādīsu rūpāyatane.",
  "atk-s0505a:1182_6": "So idha chaviyaṃ daṭṭhabbo. Tena abhikkantavaṇṇā abhirūpacchavīti vuttaṃ hoti.",
  "atk-s0505a:1183_0": "Kevalakappanti ettha kevalasaddo anavasesayebhuyyaabyāmissaanatirekadaḷhatthavisaṃyogādianekattho.",
  "atk-s0505a:1183_1": "Tathā hissa “kevalaparipuṇṇaṃ parisuddhaṃ brahmacariya”nti evamādīsu anavasesatā",
  "atk-s0505a:1183_2": "attho. “Kevalakappā ca aṅgamāgadhā pahūtaṃ khādanīyaṃ bhojanīyaṃ ādāya upasaṅkamissantī”ti",
  "atk-s0505a:1183_3": "evamādīsu yebhuyyatā. “Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0505a:1183_4": "“Kevalaṃ saddhāmattakaṃ nūna ayamāyasmā”ti evamādīsu anatirekatā. “Āyasmato bhante",
  "atk-s0505a:1183_5": "anuruddhassa bāhiko nāma saddhivihāriko kevalakappaṃ saṅghabhedāya ṭhito”ti evamādīsu",
  "atk-s0505a:1183_6": "daḷhatthatā. “Kevalī vusitavā uttamapurisoti vuccatī”ti evamādīsu visaṃyogo. Idha",
  "atk-s0505a:1183_7": "panassa anavasesato attho adhippeto.",
  "atk-s0505a:1184_0": "Kappasaddo panāyaṃ abhisaddahanavohārakālapaññattichedanavikappalesasamantabhāvādianekattho.",
  "atk-s0505a:1184_1": "Tathā hissa “okappaniyametaṃ bhoto gotamassa, yatā taṃ arahato sammāsambuddhassā”ti",
  "atk-s0505a:1184_2": "evamādīsu abhisaddahanamattho. “Anujānāmi, bhikkhave, pañcahi samaṇakappehi phalaṃ",
  "atk-s0505a:1184_3": "paribhuñjitu”nti evamādīsu vohāro. “Yena sudaṃ niccakappaṃ viharāmī”ti evamādīsu",
  "atk-s0505a:1184_4": "kālo. “Iccāyasmā kappo”ti evamādīsu paññatti. “Alaṅkato kappitakesamassū”ti evamādīsu",
  "atk-s0505a:1184_5": "chedanaṃ. “Kappati dvaṅgulakappo”ti evamādīsu vikappo. “Atthi kappo nipajjitu”nti",
  "atk-s0505a:1184_6": "evamādīsu leso. “Kevalakappaṃ veḷuvanaṃ obhāsetvā”ti evamādīsu samantabhāvo. Idha",
  "atk-s0505a:1184_7": "panassa samantabhāvo atthoti adhippeto. Yato kevalakappaṃ jetavananti ettha anavasesaṃ",
  "atk-s0505a:1184_8": "samantato jetavananti evamattho daṭṭhabbo.",
  "atk-s0505a:1185": "Obhāsetvāti ābhāya pharitvā, candimā viya sūriyo viya ca ekobhāsaṃ ekapajjotaṃ karitvāti attho.",
  "atk-s0505a:1186_0": "Yena bhagavā tenupasaṅkamīti bhummatthe karaṇavacanaṃ, yato yattha bhagavā, tattha",
  "atk-s0505a:1186_1": "upasaṅkamīti evamettha attho daṭṭhabbo. Yena vā kāraṇena bhagavā devamanussehi upasaṅkamitabbo,",
  "atk-s0505a:1186_2": "teneva kāraṇena upasaṅkamīti evampettha attho daṭṭhabbo. Kena ca kāraṇena bhagavā",
  "atk-s0505a:1186_3": "upasaṅkamitabbo? Nānappakāraguṇavisesādhigamādhippāyena sāduphalūpabhogādhippāyena",
  "atk-s0505a:1186_4": "dijagaṇehi niccaphalitamahārukkho viya. Upasaṅkamīti ca gatāti vuttaṃ hoti. Upasaṅkamitvāti",
  "atk-s0505a:1186_5": "upasaṅkamanapariyosānadīpanaṃ. Atha vā evaṃ gatā tato āsannataraṃ ṭhānaṃ bhagavato",
  "atk-s0505a:1186_6": "samīpasaṅkhātaṃ gantvātipi vuttaṃ hoti. Bhagavantaṃ abhivādetvāti bhagavantaṃ vanditvā",
  "atk-s0505a:1186_7": "paṇamitvā namassitvā.",
  "atk-s0505a:1187": "Ekamantanti bhāvanapuṃsakaniddeso, ekokāsaṃ ekapassanti vuttaṃ hoti. Bhummatthe vā upayogavacanaṃ. Aṭṭhāsīti nisajjādipaṭikkhepo, ṭhānaṃ kappesi, ṭhitā ahosīti attho.",
  "atk-s0505a:1188": "Kathaṃ ṭhitā pana sā ekamantaṃ ṭhitā ahūti?",
  "atk-s0505a:1189": "“Na pacchato na purato, nāpi āsannadūrato;",
  "atk-s0505a:1190": "Na kacche nopi paṭivāte, na cāpi oṇatuṇṇate;",
  "atk-s0505a:1191": "Ime dose vivajjetvā, ekamantaṃ ṭhitā ahū”ti.",
  "atk-s0505a:1192_0": "Kasmā panāyaṃ aṭṭhāsi eva, na nisīdīti? Lahuṃ nivattitukāmatāya. Devatā hi kañcideva",
  "atk-s0505a:1192_1": "atthavasaṃ paṭicca sucipuriso viya vaccaṭṭhānaṃ manussalokaṃ āgacchanti. Pakatiyā",
  "atk-s0505a:1192_2": "panetāsaṃ yojanasatato pabhuti manussaloko duggandhatāya paṭikūlo hoti, na tattha",
  "atk-s0505a:1192_3": "abhiramanti. Tena sā āgatakiccaṃ katvā lahuṃ nivattitukāmatāya na nisīdi. Yassa ca",
  "atk-s0505a:1192_4": "gamanādiiriyāpathaparissamassa vinodanatthaṃ nisīdanti, so devānaṃ parissamo natthi,",
  "atk-s0505a:1192_5": "tasmāpi na nisīdi. Ye ca mahāsāvakā bhagavantaṃ parivāretvā ṭhitā, te patimānesi,",
  "atk-s0505a:1192_6": "tasmāpi na nisīdi. Apica bhagavati gāraveneva na nisīdi. Devānañhi nisīditukāmānaṃ",
  "atk-s0505a:1192_7": "āsanaṃ nibbattati, taṃ anicchamānā nisajjāya cittampi akatvā ekamantaṃ aṭṭhāsi.",
  "atk-s0505a:1193_0": "Ekamantaṃ ṭhitā kho sā devatāti evaṃ imehi kāraṇehi ekamantaṃ ṭhitā kho sā devatā.",
  "atk-s0505a:1193_1": "Bhagavantaṃ gāthāya ajjhabhāsīti bhagavantaṃ gāthāya akkharapadaniyamitaganthitena",
  "atk-s0505a:1193_2": "vacanena abhāsīti attho.",
  "atk-s0505a:1194_0": "261. Tattha bahūti aniyamitasaṅkhyāniddeso. Tena anekasatā anekasahassā anekasatasahassāti",
  "atk-s0505a:1194_1": "vuttaṃ hoti. Dibbantīti devā, pañcahi kāmaguṇehi kīḷanti, attano vā siriyā jotantīti",
  "atk-s0505a:1194_2": "attho. Apica tividhā devā sammutiupapattivisuddhivasena. Yathāha –",
  "atk-s0505a:1195_0": "“Devāti tayo devā sammutidevā, upapattidevā, visuddhidevā. Tattha sammutidevā nāma",
  "atk-s0505a:1195_1": "rājāno, deviyo, rājakumārā. Upapattidevā nāma cātumahārājike deve upādāya taduttaridevā.",
  "atk-s0505a:1195_2": "Visuddhidevā nāma arahanto vuccantī”ti.",
  "atk-s0505a:1196_0": "Tesu idha upapattidevā adhippetā. Manuno apaccāti manussā. Porāṇā pana bhaṇanti –",
  "atk-s0505a:1196_1": "manassa ussannatāya manussā. Te jambudīpakā, aparagoyānakā, uttarakurukā, pubbavidehakāti",
  "atk-s0505a:1196_2": "catubbidhā. Idha jambudīpakā adhippetā. Maṅgalanti imehi sattāti maṅgalāni, iddhiṃ",
  "atk-s0505a:1196_3": "vuddhiñca pāpuṇantīti attho. Acintayunti cintesuṃ. Ākaṅkhamānāti icchamānā patthayamānā",
  "atk-s0505a:1196_4": "pihayamānā. Sotthānanti sotthibhāvaṃ, sabbesaṃ diṭṭhadhammikasamparāyikānaṃ sobhanānaṃ",
  "atk-s0505a:1196_5": "sundarānaṃ kalyāṇānaṃ dhammānamatthitanti vuttaṃ hoti. Brūhīti desehi pakāsehi ācikkha",
  "atk-s0505a:1196_6": "vivara vibhaja uttānīkarohi. Maṅgalanti iddhikāraṇaṃ vuddhikāraṇaṃ sabbasampattikāraṇaṃ.",
  "atk-s0505a:1196_7": "Uttamanti visiṭṭhaṃ pavaraṃ sabbalokahitasukhāvahanti ayaṃ gāthāya anupubbapadavaṇṇanā.",
  "atk-s0505a:1197_0": "Ayaṃ pana piṇḍattho – so devaputto dasasahassacakkavāḷesu devatā maṅgalapañhaṃ sotukāmatāya",
  "atk-s0505a:1197_1": "imasmiṃ ekacakkavāḷe sannipatitvā ekavālaggakoṭiokāsamatte dasapi vīsampi tiṃsampi",
  "atk-s0505a:1197_2": "cattālīsampi paññāsampi saṭṭhipi sattatipi asītipi sukhumattabhāve nimminitvā sabbadevamārabrahmāno",
  "atk-s0505a:1197_3": "siriyā ca tejasā ca adhigayha virocamānaṃ paññattavarabuddhāsane nisinnaṃ bhagavantaṃ",
  "atk-s0505a:1197_4": "parivāretvā ṭhitā disvā tasmiṃ ca samaye anāgatānampi sakalajambudīpakānaṃ manussānaṃ",
  "atk-s0505a:1197_5": "cetasā cetoparivitakkamaññāya sabbadevamanussānaṃ vicikicchāsallasamuddharaṇatthaṃ",
  "atk-s0505a:1197_6": "āha – “bahū devā manussā ca, maṅgalāni acintayuṃ, ākaṅkhamānā sotthānaṃ attano sotthibhāvaṃ",
  "atk-s0505a:1197_7": "icchantā, brūhi maṅgalamuttamaṃ, tesaṃ devānaṃ anumatiyā manussānañca anuggahena",
  "atk-s0505a:1197_8": "mayā puṭṭho samāno yaṃ sabbesameva amhākaṃ ekantahitasukhāvahanato uttamaṃ maṅgalaṃ,",
  "atk-s0505a:1197_9": "taṃ no anukampaṃ upādāya brūhi bhagavā”ti.",
  "atk-s0505a:1198_0": "262. Evametaṃ devaputtassa vacanaṃ sutvā bhagavā “asevanā ca bālāna”nti gāthamāha.",
  "atk-s0505a:1198_1": "Tattha asevanāti abhajanā apayirupāsanā. Bālānanti balanti assasantīti bālā, assasitapassasitamattena",
  "atk-s0505a:1198_2": "jīvanti, na paññājīvitenāti adhippāyo. Tesaṃ bālānaṃ paṇḍitānanti paṇḍantīti paṇḍitā,",
  "atk-s0505a:1198_3": "sandiṭṭhikasamparāyikesu atthesu ñāṇagatiyā gacchantīti adhippāyo. Tesaṃ paṇḍitānaṃ.",
  "atk-s0505a:1198_4": "Sevanāti bhajanā payirupāsanā taṃsahāyatā taṃsampavaṅkatā. Pūjāti sakkāragarukāramānanavandanā.",
  "atk-s0505a:1198_5": "Pūjaneyyānanti pūjārahānaṃ. Etaṃ maṅgalamuttamanti yā ca bālānaṃ asevanā, yā ca paṇḍitānaṃ",
  "atk-s0505a:1198_6": "sevanā, yā ca pūjaneyyānaṃ pūjā, taṃ sabbaṃ sampiṇḍetvā āha etaṃ maṅgalamuttamanti.",
  "atk-s0505a:1198_7": "Yaṃ tayā puṭṭhaṃ “brūhi maṅgalamuttama”nti, ettha tāva etaṃ maṅgalamuttamanti gaṇhāhīti",
  "atk-s0505a:1198_8": "vuttaṃ hoti. Ayametissā gāthāya padavaṇṇanā.",
  "atk-s0505a:1199_0": "Atthavaṇṇanā panassā evaṃ veditabbā – evametaṃ devaputtassa vacanaṃ sutvā bhagavā",
  "atk-s0505a:1199_1": "imaṃ gāthamāha. Tattha yasmā catubbidhā kathā pucchitakathā, apucchitakathā, sānusandhikathā,",
  "atk-s0505a:1199_2": "ananusandhikathāti. Tattha “pucchāmi taṃ, gotama, bhūripaññaṃ, kathaṃkaro sāvako",
  "atk-s0505a:1199_3": "sādhu hotī”ti ca, “kathaṃ nu tvaṃ, mārisa, oghamatarī”ti ca evamādīsu pucchitena",
  "atk-s0505a:1199_4": "kathikā pucchitakathā. “Yaṃ pare sukhato āhu, tadariyā āhu dukkhato”ti evamādīsu",
  "atk-s0505a:1199_5": "apucchitena attajjhāsayavaseneva kathitā apucchitakathā. Sabbāpi buddhānaṃ kathā",
  "atk-s0505a:1199_6": "“sanidānāhaṃ, bhikkhave, dhammaṃ desemī”ti vacanato sānusandhikathā. Ananusandhikathā",
  "atk-s0505a:1199_7": "imasmiṃ sāsane natthi. Evametāsu kathāsu ayaṃ devaputtena pucchitena bhagavatā kathitattā",
  "atk-s0505a:1199_8": "pucchitakathā. Pucchitakathāyañca yathā cheko puriso kusalo maggassa, kusalo amaggassa,",
  "atk-s0505a:1199_9": "maggaṃ puṭṭho paṭhamaṃ vijahitabbaṃ ācikkhitvā pacchā gahetabbaṃ ācikkhati – “asukasmiṃ",
  "atk-s0505a:1199_10": "nāma ṭhāne dvedhāpatho hoti, tattha vāmaṃ muñcitvā dakkhiṇaṃ gaṇhathā”ti, evaṃ sevitabbāsevitabbesu",
  "atk-s0505a:1199_11": "asevitabbaṃ ācikkhitvā sevitabbaṃ ācikkhati. Bhagavā ca maggakusalapurisasadiso. Yathāha –",
  "atk-s0505a:1200": "“Puriso maggakusaloti kho, tissa, tathāgatassetaṃ adhivacanaṃ arahato sammāsambuddhassā”ti.",
  "atk-s0505a:1201_0": "So hi kusalo imassa lokassa, kusalo parassa lokassa, kusalo maccudheyyassa, kusalo",
  "atk-s0505a:1201_1": "amaccudheyyassa, kusalo māradheyyassa, kusalo amāradheyyassāti. Tasmā paṭhamaṃ asevitabbaṃ",
  "atk-s0505a:1201_2": "ācikkhitvā sevitabbaṃ ācikkhanto āha – “asevanā ca bālānaṃ, paṇḍitānañca sevanā”ti.",
  "atk-s0505a:1201_3": "Vijahitabbamaggo viya hi paṭhamaṃ bālā na sevitabbā na payirupāsitabbā, tato gahetabbamaggo",
  "atk-s0505a:1201_4": "viya paṇḍitā sevitabbā payirupāsitabbāti.",
  "atk-s0505a:1202_0": "Kasmā pana bhagavatā maṅgalaṃ kathentena paṭhamaṃ bālānaṃ asevanā paṇḍitānañca sevanā",
  "atk-s0505a:1202_1": "kathitāti? Vuccate – yasmā imaṃ diṭṭhādīsu maṅgaladiṭṭhiṃ bālasevanāya devamanussā",
  "atk-s0505a:1202_2": "gaṇhiṃsu, sā ca amaṅgalaṃ, tasmā nesaṃ taṃ idhalokatthaparalokatthabhañjakaṃ akalyāṇamittasaṃsaggaṃ",
  "atk-s0505a:1202_3": "garahantena ubhayalokatthasādhakañca kalyāṇamittasaṃsaggaṃ pasaṃsantena bhagavatā",
  "atk-s0505a:1202_4": "paṭhamaṃ bālānaṃ asevanā paṇḍitānañca sevanā kathitāti.",
  "atk-s0505a:1203_0": "Tattha bālā nāma ye keci pāṇātipātādiakusalakammapathasamannāgatā sattā. Te tīhākārehi",
  "atk-s0505a:1203_1": "jānitabbā. Yathāha – “tīṇimāni, bhikkhave, bālassa bālalakkhaṇānī”ti suttaṃ. Apica",
  "atk-s0505a:1203_2": "pūraṇakassapādayo cha satthāro devadattakokālikakaṭamodakatissakhaṇḍadeviyāputtasamuddadattaciñcamāṇavikādayo",
  "atk-s0505a:1203_3": "atītakāle ca dīghavidassa bhātāti ime aññe ca evarūpā sattā bālāti veditabbā.",
  "atk-s0505a:1204_0": "Te aggipadittamiva aṅgāraṃ attanā duggahitena attānañca attano vacanakārake ca vināsenti,",
  "atk-s0505a:1204_1": "yathā dīghavidassa bhātā catubuddhantaraṃ saṭṭhiyojanamattena attabhāvena uttāno",
  "atk-s0505a:1204_2": "patito mahāniraye paccati, yathā ca tassa diṭṭhiṃ abhirucikāni pañca kulasatāni tasseva",
  "atk-s0505a:1204_3": "sahabyataṃ upapannāni niraye paccanti. Vuttaṃ hetaṃ –",
  "atk-s0505a:1205_0": "“Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi ḍahati ullittāvalittāni",
  "atk-s0505a:1205_1": "nivātāni phusitaggaḷāni pihitavātapānāni, evameva kho, bhikkhave, yāni kānici bhayāni",
  "atk-s0505a:1205_2": "uppajjanti, sabbāni tāni bālato uppajjanti, no paṇḍitato. Ye keci upaddavā uppajjanti…pe…",
  "atk-s0505a:1205_3": "ye keci upasaggā…pe… no paṇḍitato. Iti kho, bhikkhave, sappaṭibhayo bālo, appaṭibhayo",
  "atk-s0505a:1205_4": "paṇḍito. Saupaddavo bālo, anupaddavo paṇḍito, saupasaggo bālo, anupasaggo paṇḍito”ti.",
  "atk-s0505a:1206": "Apica pūtimacchasadiso bālo, pūtimacchabandhapattapuṭasadiso hoti tadupasevī, chaḍḍanīyataṃ jigucchanīyatañca āpajjati viññūnaṃ. Vuttañcetaṃ –",
  "atk-s0505a:1207": "“Pūtimacchaṃ kusaggena, yo naro upanayhati;",
  "atk-s0505a:1208": "Kusāpi pūtī vāyanti, evaṃ bālūpasevanā”ti. ;",
  "atk-s0505a:1209": "Akittipaṇḍito cāpi sakkena devānamindena vare diyyamāne evamāha –",
  "atk-s0505a:1210": "“Bālaṃ na passe na suṇe, na ca bālena saṃvase;",
  "atk-s0505a:1211": "Bālenallāpasallāpaṃ, na kare na ca rocaye.",
  "atk-s0505a:1212": "“Kinnu te akaraṃ bālo, vada kassapa kāraṇaṃ;",
  "atk-s0505a:1213": "Kena kassapa bālassa, dassanaṃ nābhikaṅkhasi.",
  "atk-s0505a:1214": "“Anayaṃ nayati dummedho, adhurāyaṃ niyuñjati;",
  "atk-s0505a:1215": "Dunnayo seyyaso hoti, sammā vutto pakuppati;",
  "atk-s0505a:1216": "Vinayaṃ so na jānāti, sādhu tassa adassana”nti. ;",
  "atk-s0505a:1217_0": "Evaṃ bhagavā sabbākārena bālūpasevanaṃ garahanto bālānaṃ asevanaṃ “maṅgala”nti vatvā",
  "atk-s0505a:1217_1": "idāni paṇḍitasevanaṃ pasaṃsanto “paṇḍitānañca sevanā maṅgala”nti āha. Tattha paṇḍitā",
  "atk-s0505a:1217_2": "nāma ye keci pāṇātipātāveramaṇiādidasakusalakammapathasamannāgatā sattā, te tīhākārehi",
  "atk-s0505a:1217_3": "jānitabbā. Yathāha – “tīṇimāni, bhikkhave, paṇḍitassa paṇḍitalakkhaṇānī”ti vuttaṃ.",
  "atk-s0505a:1217_4": "Apica buddhapaccekabuddhaasītimahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirāja-",
  "atk-s0505a:1217_5": "ayogharakumāraakittipaṇḍitādayo ca paṇḍitāti veditabbā.",
  "atk-s0505a:1218_0": "Te bhaye viya rakkhā, andhakāre viya padīpo, khuppipāsādidukkhābhibhave viya annapānādipaṭilābho,",
  "atk-s0505a:1218_1": "attano vacanakarānaṃ sabbabhayaupaddavūpasaggaviddhaṃsanasamatthā honti. Tathā hi",
  "atk-s0505a:1218_2": "tathāgataṃ āgamma asaṅkhyeyyā aparimāṇā devamanussā āsavakkhayaṃ pattā, brahmaloke",
  "atk-s0505a:1218_3": "patiṭṭhitā, devaloke patiṭṭhitā, sugatiloke uppannā. Sāriputtatthere cittaṃ pasādetvā",
  "atk-s0505a:1218_4": "catūhi paccayehi theraṃ upaṭṭhahitvā asīti kulasahassāni sagge nibbattāni. Tathā",
  "atk-s0505a:1218_5": "mahāmoggallānamahākassapappabhutīsu sabbamahāsāvakesu, sunettassa satthuno sāvakā",
  "atk-s0505a:1218_6": "appekacce brahmaloke uppajjiṃsu, appekacce paranimmitavasavattīnaṃ devānaṃ sahabyataṃ…pe…",
  "atk-s0505a:1218_7": "appekacce gahapatimahāsālakulānaṃ sahabyataṃ upapajjiṃsu. Vuttañcetaṃ –",
  "atk-s0505a:1219": "“Natthi, bhikkhave, paṇḍitato bhayaṃ, natthi paṇḍitato upaddavo, natthi paṇḍitato upasaggo”ti.",
  "atk-s0505a:1220": "Apica tagaramālādigandhabhaṇḍasadiso paṇḍito, tagaramālādigandhabhaṇḍapaliveṭhanapattasadiso hoti tadupasevī, bhāvanīyataṃ manuññatañca āpajjati viññūnaṃ. Vuttañcetaṃ –",
  "atk-s0505a:1221": "“Tagarañca palāsena, yo naro upanayhati;",
  "atk-s0505a:1222": "Pattāpi surabhī vāyanti, evaṃ dhīrūpasevanā”ti. ;",
  "atk-s0505a:1223": "Akittipaṇḍito cāpi sakkena devānamindena vare diyyamāne evamāha –",
  "atk-s0505a:1224": "“Dhīraṃ passe suṇe dhīraṃ, dhīrena saha saṃvase;",
  "atk-s0505a:1225": "Dhīrenallāpasallāpaṃ, taṃ kare tañca rocaye.",
  "atk-s0505a:1226": "“Kinnu te akaraṃ dhīro, vada kassapa kāraṇaṃ;",
  "atk-s0505a:1227": "Kena kassapa dhīrassa, dassanaṃ abhikaṅkhasi.",
  "atk-s0505a:1228": "“Nayaṃ nayati medhāvī, adhurāyaṃ na yuñjati;",
  "atk-s0505a:1229": "Sunayo seyyaso hoti, sammā vutto na kuppati;",
  "atk-s0505a:1230": "Vinayaṃ so pajānāti, sādhu tena samāgamo”ti. ;",
  "atk-s0505a:1231_0": "Evaṃ bhagavā sabbākārena paṇḍitasevanaṃ pasaṃsanto, paṇḍitānaṃ sevanaṃ “maṅgala”nti",
  "atk-s0505a:1231_1": "vatvā idāni tāya bālānaṃ asevanāya paṇḍitānaṃ sevanāya ca anupubbena pūjaneyyabhāvaṃ",
  "atk-s0505a:1231_2": "upagatānaṃ pūjaṃ pasaṃsanto “pūjā ca pūjaneyyānaṃ etaṃ maṅgalamuttama”nti āha. Tattha",
  "atk-s0505a:1231_3": "pūjaneyyā nāma sabbadosavirahitattā sabbaguṇasamannāgatattā ca buddhā bhagavanto,",
  "atk-s0505a:1231_4": "tato pacchā paccekabuddhā ariyasāvakā ca. Tesañhi pūjā appakāpi dīgharattaṃ hitāya",
  "atk-s0505a:1231_5": "sukhāya hoti, sumanamālākāramallikādayo cettha nidassanaṃ.",
  "atk-s0505a:1232_0": "Tatthekaṃ nidassanamattaṃ bhaṇāma. Bhagavā kira ekadivasaṃ pubbaṇhasamayaṃ nivāsetvā",
  "atk-s0505a:1232_1": "pattacīvaramādāya rājagahaṃ piṇḍāya pāvisi. Atha kho sumanamālākāro rañño māgadhassa",
  "atk-s0505a:1232_2": "seniyassa bimbisārassa pupphāni gahetvā gacchanto addasa bhagavantaṃ nagaradvāraṃ",
  "atk-s0505a:1232_3": "anuppattaṃ pāsādikaṃ pasādanīyaṃ dvattiṃsamahāpurisalakkhaṇāsītānubyañjanapaṭimaṇḍitaṃ",
  "atk-s0505a:1232_4": "buddhasiriyā jalantaṃ. Disvānassa etadahosi – “rājā pupphāni gahetvā sataṃ vā sahassaṃ",
  "atk-s0505a:1232_5": "vā dadeyya, tañca idhalokamattameva sukhaṃ bhaveyya, bhagavato pana pūjā appameyyaasaṅkhyeyyaphalā",
  "atk-s0505a:1232_6": "dīgharattaṃ hitasukhāvahā hoti. Handāhaṃ imehi pupphehi bhagavantaṃ pūjemī”ti pasannacitto",
  "atk-s0505a:1232_7": "ekaṃ pupphamuṭṭhiṃ gahetvā bhagavato paṭimukhaṃ khipi, pupphāni ākāsena gantvā bhagavato",
  "atk-s0505a:1232_8": "upari mālāvitānaṃ hutvā aṭṭhaṃsu. Mālākāro taṃ ānubhāvaṃ disvā pasannataracitto puna",
  "atk-s0505a:1232_9": "ekaṃ pupphamuṭṭhiṃ khipi, tāni gantvā mālākañcuko hutvā aṭṭhaṃsu. Evaṃ aṭṭha pupphamuṭṭhiyo",
  "atk-s0505a:1232_10": "khipi, tāni gantvā pupphakūṭāgāraṃ hutvā aṭṭhaṃsu. Bhagavā antokūṭāgāre viya ahosi,",
  "atk-s0505a:1232_11": "mahājanakāyo sannipati. Bhagavā mālākāraṃ passanto sitaṃ pātvākāsi. Ānandatthero",
  "atk-s0505a:1232_12": "“na buddhā ahetu appaccayā sitaṃ pātukarontī”ti sitakāraṇaṃ pucchi. Bhagavā āha –",
  "atk-s0505a:1232_13": "“eso, ānanda, mālākāro imissā pūjāya ānubhāvena satasahassakappe devesu ca manussesu",
  "atk-s0505a:1232_14": "ca saṃsaritvā pariyosāne sumanissaro nāma paccekabuddho bhavissatī”ti. Vacanapariyosāne",
  "atk-s0505a:1232_15": "ca dhammadesanatthaṃ imaṃ gāthaṃ abhāsi –",
  "atk-s0505a:1233": "“Tañca kammaṃ kataṃ sādhu, yaṃ katvā nānutappati;",
  "atk-s0505a:1234": "Yassa patīto sumano, vipākaṃ paṭisevatī”ti. ;",
  "atk-s0505a:1235_0": "Gāthāpariyosāne caturāsītiyā pāṇasahassānaṃ dhammābhisamayo ahosi, evaṃ appakāpi",
  "atk-s0505a:1235_1": "tesaṃ pūjā dīgharattaṃ hitāya sukhāya hotīti veditabbā. Sā ca āmisapūjāva ko pana",
  "atk-s0505a:1235_2": "vādo paṭipattipūjāya. Yato ye kulaputtā saraṇagamanena sikkhāpadapaṭiggahaṇena uposathaṅgasamādānena",
  "atk-s0505a:1235_3": "catupārisuddhisīlādīhi ca attano guṇehi bhagavantaṃ pūjenti, ko tesaṃ pūjāya phalaṃ",
  "atk-s0505a:1235_4": "vaṇṇayissati. Te hi tathāgataṃ paramāya pūjāya pūjentīti vuttā. Yathāha –",
  "atk-s0505a:1236_0": "“Yo kho, ānanda, bhikkhu vā bhikkhunī vā upāsako vā upāsikā vā dhammānudhammapaṭipanno",
  "atk-s0505a:1236_1": "viharati sāmīcippaṭipanno anudhammacārī, so tathāgataṃ sakkaroti garuṃ karoti māneti",
  "atk-s0505a:1236_2": "pūjeti apaciyati paramāya pūjāyā”ti.",
  "atk-s0505a:1237": "Etenānusārena paccekabuddhaariyasāvakānampi pūjāya hitasukhāvahatā veditabbā.",
  "atk-s0505a:1238_0": "Apica gahaṭṭhānaṃ kaniṭṭhassa jeṭṭho bhātāpi bhaginīpi pūjaneyyā, puttassa mātāpitaro,",
  "atk-s0505a:1238_1": "kulavadhūnaṃ sāmikasassusasurāti evampettha pūjaneyyā veditabbā. Etesampi hi pūjā",
  "atk-s0505a:1238_2": "kusaladhammasaṅkhātattā āyuādivaḍḍhihetuttā ca maṅgalameva. Vuttañhetaṃ –",
  "atk-s0505a:1239_0": "“Te matteyyā bhavissanti petteyyā sāmaññā brahmaññā kule jeṭṭhāpacāyino, idaṃ kusalaṃ",
  "atk-s0505a:1239_1": "dhammaṃ samādāya vattissanti. Te tesaṃ kusalānaṃ dhammānaṃ samādānahetu āyunāpi vaḍḍhissanti,",
  "atk-s0505a:1239_2": "vaṇṇenapi vaḍḍhissantī”tiādi.",
  "atk-s0505a:1240_0": "Evametissā gāthāya bālānaṃ asevanā paṇḍitānaṃ sevanā pūjaneyyānaṃ pūjāti tīṇi maṅgalāni",
  "atk-s0505a:1240_1": "vuttāni. Tattha bālānaṃ asevanā bālasevanapaccayabhayādiparittāṇena ubhayalokahitahetuttā",
  "atk-s0505a:1240_2": "paṇḍitānaṃ sevanā pūjaneyyānaṃ pūjā ca tāsaṃ phalavibhūtivaṇṇanāyaṃ vuttanayeneva",
  "atk-s0505a:1240_3": "nibbānasugatihetuttā “maṅgala”nti veditabbā. Ito paraṃ tu mātikaṃ adassetvā eva yaṃ",
  "atk-s0505a:1240_4": "yattha maṅgalaṃ, taṃ vavatthapessāma, tassa ca maṅgalattaṃ vibhāvayissāmāti.",
  "atk-s0505a:1241": "Niṭṭhitā asevanā ca bālānanti imissā gāthāya atthavaṇṇanā.",
  "atk-s0505a:1242_0": "263. Evaṃ bhagavā “brūhi maṅgalamuttama”nti ekaṃ ajjhesitopi appaṃ yācito bahudāyako",
  "atk-s0505a:1242_1": "uḷārapuriso viya ekāya gāthāya tīṇi maṅgalāni vatvā tato uttaripi devatānaṃ sotukāmatāya",
  "atk-s0505a:1242_2": "maṅgalānañca atthitāya yesaṃ yesaṃ yaṃ yaṃ anukūlaṃ, te te satte tattha tattha maṅgale",
  "atk-s0505a:1242_3": "niyojetukāmatāya ca “patirūpadesavāso cā”tiādīhi gāthāhi punapi anekāni maṅgalāni vattumāraddho.",
  "atk-s0505a:1243_0": "Tattha paṭhamagāthāya tāva patirūpoti anucchaviko. Desoti gāmopi nigamopi nagarampi",
  "atk-s0505a:1243_1": "janapadopi yo koci sattānaṃ nivāsokāso. Vāsoti tattha nivāso. Pubbeti purā atītāsu",
  "atk-s0505a:1243_2": "jātīsu. Katapuññatāti upacitakusalatā. Attāti cittaṃ vuccati, sakalo vā attabhāvo.",
  "atk-s0505a:1243_3": "Sammāpaṇidhīti tassa attano sammā paṇidhānaṃ niyuñjanaṃ, ṭhapananti vuttaṃ hoti.",
  "atk-s0505a:1243_4": "Sesaṃ vuttanayamevāti ayamettha padavaṇṇanā.",
  "atk-s0505a:1244_0": "Atthavaṇṇanā pana evaṃ veditabbā patirūpadeso nāma yattha catasso parisā viharanti,",
  "atk-s0505a:1244_1": "dānādīni puññakiriyāvatthūni vattanti, navaṅgaṃ satthu sāsanaṃ dippati. Tattha nivāso",
  "atk-s0505a:1244_2": "sattānaṃ puññakiriyāya paccayattā “maṅgala”nti vuccati. Sīhaḷadīpapaviṭṭhakevaṭṭādayo cettha nidassanaṃ.",
  "atk-s0505a:1245_0": "Aparo nayo – patirūpadeso nāma bhagavato bodhimaṇḍappadeso, dhammacakkappavattitappadeso,",
  "atk-s0505a:1245_1": "dvādasayojanāya parisāya majjhe sabbatitthiyamataṃ bhinditvā yamakapāṭihāriyadassitakaṇḍambarukkhamūlappadeso,",
  "atk-s0505a:1245_2": "devorohanappadeso, yo vā panaññopi sāvatthirājagahādibuddhādivāsappadeso. Tattha",
  "atk-s0505a:1245_3": "nivāso sattānaṃ chaanuttariyapaṭilābhapaccayato “maṅgala”nti vuccati.",
  "atk-s0505a:1246_0": "Aparo nayo – puratthimāya disāya kajaṅgalaṃ nāma nigamo, tassa aparena mahāsālā,",
  "atk-s0505a:1246_1": "tato paraṃ paccantimā janapadā, orato majjhe. Dakkhiṇapuratthimāya disāya sallavatī",
  "atk-s0505a:1246_2": "nāma nadī, tato paraṃ paccantimā janapadā, orato majjhe. Dakkhiṇāya disāya setakaṇṇikaṃ",
  "atk-s0505a:1246_3": "nāma nigamo, tato paraṃ paccantimā janapadā, orato majjhe. Pacchimāya disāya thūṇaṃ",
  "atk-s0505a:1246_4": "nāma brāhmaṇagāmo, tato paraṃ paccantimā janapadā, orato majjhe. Uttarāya disāya",
  "atk-s0505a:1246_5": "usiraddhajo nāma pabbato, tato paraṃ paccantimā janapadā, orato majjhe. Ayaṃ majjhimappadeso",
  "atk-s0505a:1246_6": "āyāmena tīṇi yojanasatāni, vitthārena aḍḍhateyyāni, parikkhepena navayojanasatāni",
  "atk-s0505a:1246_7": "honti, eso patirūpadeso nāma.",
  "atk-s0505a:1247_0": "Ettha catunnaṃ mahādīpānaṃ dvisahassānaṃ parittadīpānañca issariyādhipaccakārakā",
  "atk-s0505a:1247_1": "cakkavattī uppajjanti, ekaṃ asaṅkhyeyyaṃ kappasatasahassañca pāramiyo pūretvā sāriputtamahāmoggallānādayo",
  "atk-s0505a:1247_2": "mahāsāvakā uppajjanti, dve asaṅkhyeyyāni kappasatasahassañca pāramiyo pūretvā paccekabuddhā,",
  "atk-s0505a:1247_3": "cattāri aṭṭha soḷasa vā asaṅkhyeyyāni kappasatasahassañca pāramiyo pūretvā sammāsambuddhā",
  "atk-s0505a:1247_4": "ca uppajjanti. Tattha sattā cakkavattirañño ovādaṃ gahetvā pañcasu sīlesu patiṭṭhāya",
  "atk-s0505a:1247_5": "saggaparāyaṇā honti, tathā paccekabuddhānaṃ ovāde patiṭṭhāya. Sammāsambuddhasāvakānaṃ",
  "atk-s0505a:1247_6": "pana ovāde patiṭṭhāya saggaparāyaṇā nibbānaparāyaṇā ca honti. Tasmā tattha vāso imāsaṃ",
  "atk-s0505a:1247_7": "sampattīnaṃ paccayato “maṅgala”nti vuccati.",
  "atk-s0505a:1248_0": "Pubbe katapuññatā nāma atītajātiyaṃ buddhapaccekabuddhakhīṇāsave ārabbha upacitakusalatā,",
  "atk-s0505a:1248_1": "sāpi maṅgalaṃ. Kasmā? Buddhapaccekabuddhe sammukhato dassetvā buddhānaṃ vā buddhasāvakānaṃ",
  "atk-s0505a:1248_2": "vā sammukhā sutāya catuppadikāyapi gāthāya pariyosāne arahattaṃ pāpetīti katvā. Yo",
  "atk-s0505a:1248_3": "ca manusso pubbe katādhikāro ussannakusalamūlo hoti, so teneva kusalamūlena vipassanaṃ",
  "atk-s0505a:1248_4": "uppādetvā āsavakkhayaṃ pāpuṇāti yathā rājā mahākappino aggamahesī ca. Tena vuttaṃ",
  "atk-s0505a:1248_5": "“pubbe ca katapuññatā maṅgala”nti.",
  "atk-s0505a:1249_0": "Attasammāpaṇidhi nāma idhekacco attānaṃ dussīlaṃ sīle patiṭṭhāpeti, assaddhaṃ saddhāsampadāya",
  "atk-s0505a:1249_1": "patiṭṭhāpeti, macchariṃ cāgasampadāya patiṭṭhāpeti. Ayaṃ vuccati “attasammāpaṇidhī”ti.",
  "atk-s0505a:1249_2": "Eso ca maṅgalaṃ. Kasmā? Diṭṭhadhammikasamparāyikaverappahānavividhānisaṃsādhigamahetutoti.",
  "atk-s0505a:1250": "Evaṃ imissāpi gāthāya patirūpadesavāso, pubbe ca katapuññatā, attasammāpaṇidhīti tīṇiyeva maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1251": "Niṭṭhitā patirūpadesavāso cāti imissā gāthāya atthavaṇṇanā.",
  "atk-s0505a:1252_0": "264. Idāni bāhusaccañcāti ettha bāhusaccanti bahussutabhāvo. Sippanti yaṃkiñci hatthakosallaṃ.",
  "atk-s0505a:1252_1": "Vinayoti kāyavācācittavinayanaṃ. Susikkhitoti suṭṭhu sikkhito. Subhāsitāti suṭṭhu",
  "atk-s0505a:1252_2": "bhāsitā. Yāti aniyamaniddeso. Vācāti girā byappatho. Sesaṃ vuttanayamevāti. Ayamettha padavaṇṇanā.",
  "atk-s0505a:1253_0": "Atthavaṇṇanā pana evaṃ veditabbā – bāhusaccaṃ nāma yaṃ taṃ “sutadharo hoti sutasannicayo”ti",
  "atk-s0505a:1253_1": "ca “idha, bhikkhave, ekaccassa puggalassa bahukaṃ sutaṃ hoti suttaṃ geyyaṃ veyyākaraṇa”nti",
  "atk-s0505a:1253_2": "ca evamādinā nayena satthusāsanadharattaṃ vaṇṇitaṃ, taṃ akusalappahānakusalādhigamahetuto",
  "atk-s0505a:1253_3": "anupubbena paramatthasaccasacchikiriyahetuto ca “maṅgala”nti vuccati. Vuttañhetaṃ bhagavatā –",
  "atk-s0505a:1254": "“Sutavā ca kho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī”ti.",
  "atk-s0505a:1255": "Aparampi vuttaṃ –",
  "atk-s0505a:1256_0": "“Dhatānaṃ dhammānaṃ atthamupaparikkhati, atthaṃ upaparikkhato dhammā nijjhānaṃ khamanti,",
  "atk-s0505a:1256_1": "dhammanijjhānakkhantiyā sati chando jāyati, chandajāto ussahati, ussahanto tulayati,",
  "atk-s0505a:1256_2": "tulayanto padahati, padahanto kāyena ceva paramatthasaccaṃ sacchikaroti, paññāya",
  "atk-s0505a:1256_3": "ca ativijjha passatī”ti.",
  "atk-s0505a:1257": "Apica agārikabāhusaccampi yaṃ anavajjaṃ, taṃ ubhayalokahitasukhāvahanato “maṅgala”nti veditabbaṃ.",
  "atk-s0505a:1258_0": "Sippaṃ nāma agārikasippañca anagārikasippañca. Tattha agārikasippaṃ nāma yaṃ parūparodhavirahitaṃ",
  "atk-s0505a:1258_1": "akusalavivajjitaṃ maṇikārasuvaṇṇakārakammādi, taṃ idhalokatthāvahanato maṅgalaṃ.",
  "atk-s0505a:1258_2": "Anagārikasippaṃ nāma cīvaravicāraṇasibbanādi samaṇaparikkhārābhisaṅkharaṇaṃ, yaṃ",
  "atk-s0505a:1258_3": "taṃ “idha, bhikkhave, bhikkhu yāni tāni sabrahmacārīnaṃ uccāvacāni kiṃkaraṇīyāni,",
  "atk-s0505a:1258_4": "tattha dakkho hotī”tiādinā nayena tattha tattha saṃvaṇṇitaṃ, yaṃ “nāthakaraṇo dhammo”ti",
  "atk-s0505a:1258_5": "ca vuttaṃ, taṃ attano ca paresañca ubhayalokahitasukhāvahanato “maṅgala”nti veditabbaṃ.",
  "atk-s0505a:1259_0": "Vinayo nāma agārikavinayo ca anagārikavinayo ca. Tattha agārikavinayo nāma dasaakusalakammapathaviramaṇaṃ,",
  "atk-s0505a:1259_1": "so tattha asaṃkilesāpajjanena ācāraguṇavavatthānena ca susikkhito ubhayalokahitasukhāvahanato",
  "atk-s0505a:1259_2": "maṅgalaṃ. Anagārikavinayo nāma sattāpattikkhandhe anāpajjanaṃ, sopi vuttanayeneva",
  "atk-s0505a:1259_3": "susikkhito. Catupārisuddhisīlaṃ vā anagārikavinayo. So yathā tattha patiṭṭhāya arahattaṃ",
  "atk-s0505a:1259_4": "pāpuṇāti, evaṃ sikkhanena susikkhito lokiyalokuttarasukhādhigamahetuto “maṅgala”nti veditabbo.",
  "atk-s0505a:1260": "Subhāsitā vācā nāma musāvādādidosavirahitā vācā. Yathāha – “catūhi, bhikkhave, aṅgehi samannāgatā vācā subhāsitā hotī”ti. Asamphappalāpā vācā eva vā subhāsitā. Yathāha –",
  "atk-s0505a:1261": "“Subhāsitaṃ uttamamāhu santo,",
  "atk-s0505a:1262": "Dhammaṃ bhaṇe nādhammaṃ taṃ dutiyaṃ;",
  "atk-s0505a:1263": "Piyaṃ bhaṇe nāppiyaṃ taṃ tatiyaṃ,",
  "atk-s0505a:1264": "Saccaṃ bhaṇe nālikaṃ taṃ catuttha”nti. ;",
  "atk-s0505a:1265_0": "Ayampi ubhayalokahitasukhāvahanato “maṅgala”nti veditabbā. Yasmā ca ayaṃ vinayapariyāpannā",
  "atk-s0505a:1265_1": "eva, tasmā vinayaggahaṇena etaṃ asaṅgaṇhitvā vinayo saṅgahetabbo. Athavā kiṃ iminā",
  "atk-s0505a:1265_2": "parissamena paresaṃ dhammadesanāvācā idha “subhāsitā vācā”ti veditabbā. Sā hi yathā",
  "atk-s0505a:1265_3": "patirūpadesavāso, evaṃ sattānaṃ ubhayalokahitasukhanibbānādhigamapaccayato “maṅgala”nti vuccati. Āha ca –",
  "atk-s0505a:1266": "“Yaṃ buddho bhāsati vācaṃ, khemaṃ nibbānapattiyā;",
  "atk-s0505a:1267": "Dukkhassantakiriyāya, sā ve vācānamuttamā”ti. ;",
  "atk-s0505a:1268": "Evaṃ imissā gāthāya bāhusaccaṃ, sippaṃ, vinayo susikkhito, subhāsitā vācāti cattāri maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1269": "Niṭṭhitā bāhusaccañcāti imissā gāthāya atthavaṇṇanā.",
  "atk-s0505a:1270_0": "265. Idāni mātāpituupaṭṭhānanti ettha mātu ca pitu cāti mātāpitu. Upaṭṭhānanti upaṭṭhahanaṃ.",
  "atk-s0505a:1270_1": "Puttānañca dārānañcāti puttadārassa. Saṅgaṇhanaṃ saṅgaho. Na ākulā anākulā. Kammāni",
  "atk-s0505a:1270_2": "eva kammantā. Sesaṃ vuttanayamevāti ayaṃ padavaṇṇanā.",
  "atk-s0505a:1271_0": "Atthavaṇṇanā pana evaṃ veditabbā – mātā nāma janikā vuccati, tathā pitā. Upaṭṭhānaṃ",
  "atk-s0505a:1271_1": "nāma pādadhovanasambāhanaucchādananhāpanehi catupaccayasampadānena ca upakārakaraṇaṃ.",
  "atk-s0505a:1271_2": "Tattha yasmā mātāpitaro bahūpakārā puttānaṃ atthakāmā anukampakā, yaṃ puttake bahi",
  "atk-s0505a:1271_3": "kīḷitvā paṃsumakkhitasarīrake āgate disvā paṃsukaṃ puñchitvā matthakaṃ upasiṅghāyantā",
  "atk-s0505a:1271_4": "paricumbantā ca sinehaṃ uppādenti, vassasatampi mātāpitaro sīsena pariharantā puttā",
  "atk-s0505a:1271_5": "tesaṃ paṭikāraṃ kātuṃ asamatthā. Yasmā ca te āpādakā posakā imassa lokassa dassetāro",
  "atk-s0505a:1271_6": "brahmasammatā pubbācariyasammatā, tasmā tesaṃ upaṭṭhānaṃ idha pasaṃsaṃ pecca saggasukhañca",
  "atk-s0505a:1271_7": "āvahati, tena “maṅgala”nti vuccati. Vuttañhetaṃ bhagavatā –",
  "atk-s0505a:1272": "“Brahmāti mātāpitaro, pubbācariyāti vuccare;",
  "atk-s0505a:1273": "Āhuneyyā ca puttānaṃ, pajāya anukampakā.",
  "atk-s0505a:1274": "“Tasmā hi ne namasseyya, sakkareyya ca paṇḍito;",
  "atk-s0505a:1275": "Annena atha pānena, vatthena sayanena ca.",
  "atk-s0505a:1276": "“Ucchādanena nhāpanena, pādānaṃ dhovanena ca;",
  "atk-s0505a:1277": "Tāya naṃ pāricariyāya, mātāpitūsu paṇḍitā;",
  "atk-s0505a:1278": "Idheva naṃ pasaṃsanti, pecca sagge pamodatī”ti. ;",
  "atk-s0505a:1279": "Aparo nayo – upaṭṭhānaṃ nāma bharaṇakiccakaraṇakulavaṃsaṭṭhapanādipañcavidhaṃ, taṃ pāpanivāraṇādipañcavidhadiṭṭhadhammikahitahetuto “maṅgala”nti veditabbaṃ. Vuttañhetaṃ bhagavatā –",
  "atk-s0505a:1280_0": "“Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā",
  "atk-s0505a:1280_1": "‘bhato ne bharissāmi, kiccaṃ nesaṃ karissāmi, kulavaṃsaṃ ṭhapessāmi, dāyajjaṃ paṭipajjissāmi,",
  "atk-s0505a:1280_2": "atha vā pana petānaṃ kālakatānaṃ dakkhiṇaṃ anuppadassāmī’ti. Imehi kho, gahapatiputta,",
  "atk-s0505a:1280_3": "pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi",
  "atk-s0505a:1280_4": "puttaṃ anukampanti, pāpā nivārenti, kalyāṇe nivesenti, sippaṃ sikkhāpenti, patirūpena",
  "atk-s0505a:1280_5": "dārena saṃyojenti, samaye dāyajjaṃ niyyādentī”ti.",
  "atk-s0505a:1281_0": "Apica yo mātāpitaro tīsu vatthūsu pasāduppādanena sīlasamādāpanena pabbajjāya vā",
  "atk-s0505a:1281_1": "upaṭṭhahati, ayaṃ mātāpituupaṭṭhākānaṃ aggo, tassa taṃ mātāpituupaṭṭhānaṃ mātāpitūhi",
  "atk-s0505a:1281_2": "katassa upakārassa paccupakārabhūtaṃ anekesaṃ diṭṭhadhammikānaṃ samparāyikānañca",
  "atk-s0505a:1281_3": "atthānaṃ padaṭṭhānato “maṅgala”nti vuccati.",
  "atk-s0505a:1282_0": "Puttadārassāti ettha attanā janitā puttāpi dhītaropi “puttā” tveva saṅkhyaṃ gacchanti.",
  "atk-s0505a:1282_1": "Dārāti vīsatiyā bhariyānaṃ yā kāci bhariyā. Puttā ca dārā ca puttadāraṃ, tassa puttadārassa.",
  "atk-s0505a:1282_2": "Saṅgahoti sammānanādīhi upakārakaraṇaṃ. Taṃ susaṃvihitakammantatādidiṭṭhadhammikahitahetuto",
  "atk-s0505a:1282_3": "“maṅgala”nti veditabbaṃ. Vuttañhetaṃ bhagavatā – “pacchimā disā puttadārā veditabbā”ti",
  "atk-s0505a:1282_4": "ettha uddiṭṭhaṃ puttadāraṃ bhariyāsaddena saṅgaṇhitvā –",
  "atk-s0505a:1283_0": "“Pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā,",
  "atk-s0505a:1283_1": "sammānanāya anavamānanāya anaticariyāya issariyavossaggena alaṅkārānuppadānena. Imehi",
  "atk-s0505a:1283_2": "kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā",
  "atk-s0505a:1283_3": "pañcahi ṭhānehi sāmikaṃ anukampati, susaṃvihitakammantā ca hoti, saṅgahitaparijanā",
  "atk-s0505a:1283_4": "ca, anaticārinī ca, sambhatañca anurakkhati, dakkhā ca hoti analasā sabbakiccesū”ti.",
  "atk-s0505a:1284_0": "Ayaṃ vā aparo nayo – saṅgahoti dhammikāhi dānapiyavācaatthacariyāhi saṅgaṇhanaṃ.",
  "atk-s0505a:1284_1": "Seyyathidaṃ – uposathadivasesu paribbayadānaṃ, nakkhattadivasesu nakkhattadassāpanaṃ,",
  "atk-s0505a:1284_2": "maṅgaladivasesu maṅgalakaraṇaṃ, diṭṭhadhammikasamparāyikesu atthesu ovādānusāsananti.",
  "atk-s0505a:1284_3": "Taṃ vuttanayeneva diṭṭhadhammikahitahetuto samparāyikahitahetuto devatāhipi namassanīyabhāvahetuto",
  "atk-s0505a:1284_4": "ca “maṅgala”nti veditabbaṃ. Yathāha sakko devānamindo –",
  "atk-s0505a:1285": "“Ye gahaṭṭhā puññakarā, sīlavanto upāsakā;",
  "atk-s0505a:1286": "Dhammena dāraṃ posenti, te namassāmi mātalī”ti. ;",
  "atk-s0505a:1287_0": "Anākulā kammantā nāma kālaññutāya patirūpakāritāya analasatāya uṭṭhānavīriyasampadāya",
  "atk-s0505a:1287_1": "abyasanīyatāya ca kālātikkamanaappatirūpakaraṇākaraṇasithilakaraṇādiākulabhāvavirahitā",
  "atk-s0505a:1287_2": "kasigorakkhavaṇijjādayo kammantā. Ete attano vā puttadārassa vā dāsakammakarānaṃ",
  "atk-s0505a:1287_3": "vā byattatāya evaṃ payojitā diṭṭheva dhamme dhanadhaññavuḍḍhipaṭilābhahetuto “maṅgala”nti",
  "atk-s0505a:1287_4": "vuttā. Vuttañcetaṃ bhagavatā –",
  "atk-s0505a:1288": "“Patirūpakārī dhuravā, uṭṭhātā vindate dhana”nti. ca;",
  "atk-s0505a:1289": "“Na divā soppasīlena, rattimuṭṭhānadessinā;",
  "atk-s0505a:1290": "Niccaṃ mattena soṇḍena, sakkā āvasituṃ gharaṃ.",
  "atk-s0505a:1291": "“Atisītaṃ atiuṇhaṃ, atisāyamidaṃ ahu;",
  "atk-s0505a:1292": "Iti vissaṭṭhakammante, atthā accenti māṇave.",
  "atk-s0505a:1293": "“Yodha sītañca uṇhañca, tiṇā bhiyyo na maññati;",
  "atk-s0505a:1294": "Karaṃ purisakiccāni, so sukhā na vihāyatī”ti. ca ;",
  "atk-s0505a:1295": "“Bhoge saṃharamānassa, bhamarasseva irīyato;",
  "atk-s0505a:1296": "Bhogā sannicayaṃ yanti, vammikovūpacīyatī”ti. –",
  "atk-s0505a:1297": "Ca evamādi.",
  "atk-s0505a:1298_0": "Evaṃ imissāpi gāthāya mātupaṭṭhānaṃ, pitupaṭṭhānaṃ, puttadārassa saṅgaho, anākulā",
  "atk-s0505a:1298_1": "ca kammantāti cattāri maṅgalāni vuttāni, puttadārassa saṅgahaṃ vā dvidhā katvā pañca,",
  "atk-s0505a:1298_2": "mātāpituupaṭṭhānaṃ vā ekameva katvā tīṇi. Maṅgalattañca nesaṃ tattha tattha vibhāvitamevāti.",
  "atk-s0505a:1299": "Niṭṭhitā mātāpituupaṭṭhānanti imissā gāthāya atthavaṇṇanā.",
  "atk-s0505a:1300_0": "266. Idāni dānañcāti ettha dīyate imināti dānaṃ, attano santakaṃ parassa paṭipādīyatīti",
  "atk-s0505a:1300_1": "vuttaṃ hoti. Dhammassa cariyā, dhammā vā anapetā cariyā dhammacariyā. Ñāyante “amhākaṃ",
  "atk-s0505a:1300_2": "ime”ti ñātakā. Na avajjāni anavajjāni, aninditāni agarahitānīti vuttaṃ hoti. Sesaṃ",
  "atk-s0505a:1300_3": "vuttanayamevāti ayaṃ padavaṇṇanā.",
  "atk-s0505a:1301_0": "Atthavaṇṇanā pana evaṃ veditabbā – dānaṃ nāma paraṃ uddissa subuddhipubbikā annādidasadānavatthupariccāgacetanā",
  "atk-s0505a:1301_1": "taṃsampayutto vā alobho. Alobhena hi taṃ vatthuṃ parassa paṭipādeti. Tena vuttaṃ",
  "atk-s0505a:1301_2": "“dīyate imināti dāna”nti. Taṃ bahujanapiyamanāpatādīnaṃ diṭṭhadhammikasamparāyikānaṃ",
  "atk-s0505a:1301_3": "phalavisesānaṃ adhigamahetuto “maṅgala”nti vuttaṃ. “Dāyako sīha dānapati bahuno janassa",
  "atk-s0505a:1301_4": "piyo hoti manāpo”ti evamādīni cettha suttāni anussaritabbāni.",
  "atk-s0505a:1302_0": "Aparo nayo – dānaṃ nāma duvidhaṃ āmisadānañca, dhammadānañca. Tattha āmisadānaṃ vuttappakārameva.",
  "atk-s0505a:1302_1": "Idhalokaparalokadukkhakkhayasukhāvahassa pana sammāsambuddhappaveditassa dhammassa",
  "atk-s0505a:1302_2": "paresaṃ hitakāmatāya desanā dhammadānaṃ. Imesañca dvinnaṃ dānānaṃ etadeva aggaṃ. Yathāha –",
  "atk-s0505a:1303": "“Sabbadānaṃ dhammadānaṃ jināti,",
  "atk-s0505a:1304": "Sabbarasaṃ dhammaraso jināti;",
  "atk-s0505a:1305": "Sabbaratiṃ dhammaratī jināti,",
  "atk-s0505a:1306": "Taṇhakkhayo sabbadukkhaṃ jinātī”ti. ;",
  "atk-s0505a:1307": "Tattha āmisadānassa maṅgalattaṃ vuttameva. Dhammadānaṃ pana yasmā atthapaṭisaṃveditādīnaṃ guṇānaṃ padaṭṭhānaṃ, tasmā “maṅgala”nti vuccati. Vuttañhetaṃ bhagavatā –",
  "atk-s0505a:1308_0": "“Yathā yathā, bhikkhave, bhikkhu yathāsutaṃ yathāpariyattaṃ dhammaṃ vitthārena paresaṃ",
  "atk-s0505a:1308_1": "deseti, tathā tathā so tasmiṃ dhamme atthapaṭisaṃvedī ca hoti dhammapaṭisaṃvedī cā”ti evamādi.",
  "atk-s0505a:1309_0": "Dhammacariyā nāma dasakusalakammapathacariyā. Yathāha – “tividhaṃ kho, gahapatayo,",
  "atk-s0505a:1309_1": "kāyena dhammacariyāsamacariyā hotī”ti evamādi. Sā panesā dhammacariyā saggalokūpapattihetuto",
  "atk-s0505a:1309_2": "“maṅgala”nti veditabbā. Vuttañhetaṃ bhagavatā – “dhammacariyāsamacariyāhetu kho,",
  "atk-s0505a:1309_3": "gahapatayo, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.",
  "atk-s0505a:1310_0": "Ñātakā nāma mātito vā pitito vā yāva sattamā pitāmahayugā sambandhā. Tesaṃ bhogapārijuññena",
  "atk-s0505a:1310_1": "vā byādhipārijuññena vā abhihatānaṃ attano samīpaṃ āgatānaṃ yathābalaṃ ghāsacchādanadhanadhaññādīhi",
  "atk-s0505a:1310_2": "saṅgaho pasaṃsādīnaṃ diṭṭhadhammikānaṃ sugatigamanādīnañca samparāyikānaṃ visesādhigamānaṃ",
  "atk-s0505a:1310_3": "hetuto “maṅgala”nti vuccati.",
  "atk-s0505a:1311_0": "Anavajjāni kammāni nāma uposathaṅgasamādānaveyyāvaccakaraṇaārāmavanaropanasetukaraṇādīni",
  "atk-s0505a:1311_1": "kāyavacīmanosucaritakammāni. Tāni hi nānappakārahitasukhādhigamahetuto “maṅgala”nti",
  "atk-s0505a:1311_2": "vuccati. “Ṭhānaṃ kho panetaṃ, visākhe, vijjati yaṃ idhekacco itthī vā puriso vā aṭṭhaṅgasamannāgataṃ",
  "atk-s0505a:1311_3": "uposathaṃ upavasitvā kāyassa bhedā paraṃ maraṇā cātumahārājikānaṃ devānaṃ sahabyataṃ",
  "atk-s0505a:1311_4": "upapajjeyyā”ti evamādīni cettha suttāni anussaritabbāni.",
  "atk-s0505a:1312": "Evaṃ imissā gāthāya dānaṃ, dhammacariyā, ñātakānaṃ saṅgaho, anavajjāni kammānīti cattāri maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1313": "Niṭṭhitā dānañcāti imissā gāthāya atthavaṇṇanā.",
  "atk-s0505a:1314_0": "267. Idāni āratī viratīti ettha āratīti āramaṇaṃ. Viratīti viramaṇaṃ, viramanti vā",
  "atk-s0505a:1314_1": "etāya sattāti virati. Pāpāti akusalā. Madanīyaṭṭhena majjaṃ, majjassa pānaṃ majjapānaṃ,",
  "atk-s0505a:1314_2": "tato majjapānā. Saṃyamanaṃ saṃyamo. Appamajjanaṃ appamādo. Dhammesūti kusalesu. Sesaṃ",
  "atk-s0505a:1314_3": "vuttanayamevāti ayaṃ padavaṇṇanā.",
  "atk-s0505a:1315_0": "Atthavaṇṇanā pana evaṃ veditabbā – ārati nāma pāpe ādīnavadassāvino manasā eva anabhirati.",
  "atk-s0505a:1315_1": "Virati nāma kammadvāravasena kāyavācāhi viramaṇaṃ. Sā cesā virati nāma sampattavirati",
  "atk-s0505a:1315_2": "samādānavirati samucchedaviratīti tividhā hoti. Tattha yā kulaputtassa attano jātiṃ",
  "atk-s0505a:1315_3": "vā kulaṃ vā gottaṃ vā paṭicca “na me etaṃ patirūpaṃ, yvāhaṃ imaṃ pāṇaṃ haneyyaṃ,",
  "atk-s0505a:1315_4": "adinnaṃ ādiyeyya”ntiādinā nayena sampattavatthuto virati, ayaṃ sampattavirati nāma.",
  "atk-s0505a:1315_5": "Sikkhāpadasamādānavasena pana pavattā samādānavirati nāma, yassā pavattito pabhuti",
  "atk-s0505a:1315_6": "kulaputto pāṇātipātādīni na samācarati. Ariyamaggasampayuttā samucchedavirati nāma,",
  "atk-s0505a:1315_7": "yassā pavattito pabhuti ariyasāvakassa pañca bhayāni verāni vūpasantāni honti. Pāpaṃ",
  "atk-s0505a:1315_8": "nāma yaṃ taṃ “pāṇātipāto kho, gahapatiputta, kammakileso adinnādānaṃ…pe… kāmesumicchācāro…pe…",
  "atk-s0505a:1315_9": "musāvādo”ti evaṃ vitthāretvā –",
  "atk-s0505a:1316": "“Pāṇātipāto adinnādānaṃ, musāvādo ca vuccati;",
  "atk-s0505a:1317": "Paradāragamanañceva, nappasaṃsanti paṇḍitā”ti. –",
  "atk-s0505a:1318_0": "Evaṃ gāthāya saṅgahitaṃ kammakilesasaṅkhātaṃ catubbidhaṃ akusalaṃ, tato pāpā. Sabbāpesā",
  "atk-s0505a:1318_1": "ārati ca virati ca diṭṭhadhammikasamparāyikabhayaverappahānādinānappakāravisesādhigamahetuto",
  "atk-s0505a:1318_2": "“maṅgala”nti vuccati. “Pāṇātipātā paṭivirato kho, gahapatiputta, ariyasāvako”tiādīni",
  "atk-s0505a:1318_3": "cettha suttāni anussaritabbāni.",
  "atk-s0505a:1319_0": "Majjapānā ca saṃyamo nāma pubbe vuttasurāmerayamajjapamādaṭṭhānā veramaṇiyāvetaṃ",
  "atk-s0505a:1319_1": "adhivacanaṃ. Yasmā pana majjapāyī atthaṃ na jānāti, dhammaṃ na jānāti, mātupi antarāyaṃ",
  "atk-s0505a:1319_2": "karoti, pitu buddhapaccekabuddhatathāgatasāvakānampi antarāyaṃ karoti, diṭṭheva dhamme",
  "atk-s0505a:1319_3": "garahaṃ, samparāye duggatiṃ, aparāpariyāye ummādañca pāpuṇāti. Majjapānā pana saṃyato",
  "atk-s0505a:1319_4": "tesaṃ dosānaṃ vūpasamaṃ tabbiparītaguṇasampadañca pāpuṇāti. Tasmā ayaṃ majjapānā",
  "atk-s0505a:1319_5": "saṃyamo “maṅgala”nti veditabbo.",
  "atk-s0505a:1320_0": "Kusalesu dhammesu appamādo nāma “kusalānaṃ vā dhammānaṃ bhāvanāya asakkaccakiriyatā",
  "atk-s0505a:1320_1": "asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā",
  "atk-s0505a:1320_2": "anāsevanā abhāvanā abahulīkammaṃ anadhiṭṭhānaṃ ananuyogo pamādo. Yo evarūpo pamādo",
  "atk-s0505a:1320_3": "pamajjanā pamajjitattaṃ, ayaṃ vuccati pamādo”ti ettha vuttassa pamādassa paṭipakkhanayena",
  "atk-s0505a:1320_4": "atthato kusalesu dhammesu satiyā avippavāso veditabbo. So nānappakārakusalādhigamahetuto",
  "atk-s0505a:1320_5": "amatādhigamahetuto ca “maṅgala”nti vuccati. Tattha “appamattassa ātāpino”ti ca “appamādo",
  "atk-s0505a:1320_6": "amatapada”nti ca evamādi satthusāsanaṃ anussaritabbaṃ.",
  "atk-s0505a:1321": "Evaṃ imissā gāthāya pāpā virati, majjapānā saṃyamo, kusalesu dhammesu appamādoti tīṇi maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1322": "Niṭṭhitā āratī viratīti imissā gāthāya atthavaṇṇanā.",
  "atk-s0505a:1323_0": "268. Idāni gāravo cāti ettha gāravoti garubhāvo. Nivātoti nīcavuttitā. Santuṭṭhīti",
  "atk-s0505a:1323_1": "santoso. Katassa jānanatā kataññutā. Kālenāti khaṇena samayena. Dhammassa savanaṃ",
  "atk-s0505a:1323_2": "dhammassavanaṃ. Sesaṃ vuttanayamevāti ayaṃ padavaṇṇanā.",
  "atk-s0505a:1324_0": "Atthavaṇṇanā pana evaṃ veditabbā – gāravo nāma garukārapayogārahesu buddhapaccekabuddhatathāgatasāvakaācariyupajjhāyamātāpitujeṭṭhabhātikabhaginiādīsu",
  "atk-s0505a:1324_1": "yathānurūpaṃ garukāro garukaraṇaṃ sagāravatā. Svāyaṃ gāravo yasmā sugatigamanādīnaṃ hetu. Yathāha –",
  "atk-s0505a:1325_0": "“Garukātabbaṃ garuṃ karoti, mānetabbaṃ māneti, pūjetabbaṃ pūjeti. So tena kammena",
  "atk-s0505a:1325_1": "evaṃ samattena evaṃ samādinnena kāyassa bhedā paraṃ maraṇā sugatiṃ saggaṃ lokaṃ upapajjati.",
  "atk-s0505a:1325_2": "No ce kāyassa bhedā…pe… upapajjati, sace manussattaṃ āgacchati, yattha yattha paccājāyati, uccākulīno hotī”ti.",
  "atk-s0505a:1326": "Yathā cāha – “sattime, bhikkhave, aparihāniyā dhammā. Katame satta? Satthugāravatā”tiādi. Tasmā “maṅgala”nti vuccati.",
  "atk-s0505a:1327_0": "Nivāto nāma nīcamanatā nivātavuttitā, yāya samannāgato puggalo nihatamāno nihatadappo",
  "atk-s0505a:1327_1": "pādapuñchanacoḷakasamo chinnavisāṇusabhasamo uddhaṭadāṭhasappasamo ca hutvā saṇho",
  "atk-s0505a:1327_2": "sakhilo sukhasambhāso hoti, ayaṃ nivāto. Svāyaṃ yasādiguṇapaṭilābhahetuto “maṅgala”nti",
  "atk-s0505a:1327_3": "vuccati. Āha ca – “nivātavutti atthaddho, tādiso labhate yasa”nti evamādi.",
  "atk-s0505a:1328": "Santuṭṭhi nāma itarītarapaccayasantoso, so dvādasavidho hoti. Seyyathidaṃ – cīvare yathālābhasantoso, yathābalasantoso, yathāsāruppasantosoti tividho. Evaṃ piṇḍapātādīsu.",
  "atk-s0505a:1329_0": "Tassāyaṃ pabhedavaṇṇanā – idha bhikkhu cīvaraṃ labhati sundaraṃ vā asundaraṃ vā,",
  "atk-s0505a:1329_1": "so teneva yāpeti, aññaṃ na pattheti, labhantopi na gaṇhāti, ayamassa cīvare yathālābhasantoso.",
  "atk-s0505a:1329_2": "Atha pana ābādhiko hoti, garuṃ cīvaraṃ pārupanto oṇamati vā kilamati vā. So sabhāgena",
  "atk-s0505a:1329_3": "bhikkhunā saddhiṃ taṃ parivattetvā lahukena yāpentopi santuṭṭhova hoti, ayamassa",
  "atk-s0505a:1329_4": "cīvare yathābalasantoso. Aparo bhikkhu paṇītapaccayalābhī hoti, so paṭṭacīvarādīnaṃ",
  "atk-s0505a:1329_5": "aññataraṃ mahagghaṃ cīvaraṃ labhitvā “idaṃ therānaṃ cirapabbajitānaṃ bahussutānañca",
  "atk-s0505a:1329_6": "anurūpa”nti tesaṃ datvā attanā saṅkārakūṭā vā aññato vā kutoci nantakāni uccinitvā",
  "atk-s0505a:1329_7": "saṅghāṭiṃ katvā dhārentopi santuṭṭhova hoti, ayamassa cīvare yathāsāruppasantoso.",
  "atk-s0505a:1330_0": "Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ",
  "atk-s0505a:1330_1": "na pattheti, labhantopi na gaṇhāti, ayamassa piṇḍapāte yathālābhasantoso. Atha pana",
  "atk-s0505a:1330_2": "ābādhiko hoti, lūkhaṃ piṇḍapātaṃ bhuñjitvā bāḷhaṃ rogātaṅkaṃ pāpuṇāti, so sabhāgassa",
  "atk-s0505a:1330_3": "bhikkhuno taṃ datvā tassa hatthato sappimadhukhīrādīni bhuñjitvā samaṇadhammaṃ karontopi",
  "atk-s0505a:1330_4": "santuṭṭhova hoti, ayamassa piṇḍapāte yathābalasantoso. Aparo bhikkhu paṇītaṃ piṇḍapātaṃ",
  "atk-s0505a:1330_5": "labhati, so “ayaṃ piṇḍapāto therānaṃ cirapabbajitānaṃ aññesañca paṇītapiṇḍapātaṃ",
  "atk-s0505a:1330_6": "vinā ayāpentānaṃ sabrahmacārīnaṃ anurūpo”ti tesaṃ datvā attanā piṇḍāya caritvā missakāhāraṃ",
  "atk-s0505a:1330_7": "bhuñjantopi santuṭṭhova hoti, ayamassa piṇḍapāte yathāsāruppasantoso.",
  "atk-s0505a:1331_0": "Idha pana bhikkhuno senāsanaṃ pāpuṇāti, so teneva santussati, puna aññaṃ sundaratarampi",
  "atk-s0505a:1331_1": "pāpuṇantaṃ na gaṇhāti, ayamassa senāsane yathālābhasantoso. Atha pana ābādhiko hoti,",
  "atk-s0505a:1331_2": "nivātasenāsane vasanto ativiya pittarogādīhi āturīyati, so sabhāgassa bhikkhuno taṃ",
  "atk-s0505a:1331_3": "datvā tassa pāpuṇanake savātasītalasenāsane vasitvā samaṇadhammaṃ karontopi santuṭṭhova",
  "atk-s0505a:1331_4": "hoti, ayamassa senāsane yathābalasantoso. Aparo bhikkhu sundaraṃ senāsanaṃ pattampi",
  "atk-s0505a:1331_5": "na sampaṭicchati “sundarasenāsanaṃ pamādaṭṭhānaṃ, tatra nisinnassa thinamiddhaṃ okkamati,",
  "atk-s0505a:1331_6": "niddābhibhūtassa ca puna paṭibujjhato kāmavitakkā samudācarantī”ti, so taṃ paṭikkhipitvā",
  "atk-s0505a:1331_7": "abbhokāsarukkhamūlapaṇṇakuṭīsu yattha katthaci nivasantopi santuṭṭhova hoti, ayamassa",
  "atk-s0505a:1331_8": "senāsane yathāsāruppasantoso.",
  "atk-s0505a:1332_0": "Idha pana bhikkhu bhesajjaṃ labhati harītakaṃ vā āmalakaṃ vā, so teneva yāpeti, aññehi",
  "atk-s0505a:1332_1": "laddhaṃ sappimadhuphāṇitādimpi na pattheti, labhantopi na gaṇhāti, ayamassa gilānapaccaye",
  "atk-s0505a:1332_2": "yathālābhasantoso. Atha pana ābādhiko telena atthiko phāṇitaṃ labhati, so taṃ sabhāgassa",
  "atk-s0505a:1332_3": "bhikkhuno datvā tassa hatthato telena bhesajjaṃ katvā samaṇadhammaṃ karontopi santuṭṭhova",
  "atk-s0505a:1332_4": "hoti, ayamassa gilānapaccaye yathābalasantoso. Aparo bhikkhu ekasmiṃ bhājane pūtimuttaharītakaṃ",
  "atk-s0505a:1332_5": "ṭhapetvā ekasmiṃ catumadhuraṃ “gaṇhatha, bhante, yadicchasī”ti vuccamāno sacassa",
  "atk-s0505a:1332_6": "tesaṃ dvinnaṃ aññatarenapi byādhi vūpasammati, atha “pūtimuttaharītakaṃ nāma buddhādīhi",
  "atk-s0505a:1332_7": "vaṇṇitaṃ, ayañca pūtimuttabhesajjaṃ nissāya pabbajjā, tattha te yāvajīvaṃ ussāho",
  "atk-s0505a:1332_8": "karaṇīyo”ti vuttanti cintento catumadhurabhesajjaṃ paṭikkhipitvā muttaharītakena",
  "atk-s0505a:1332_9": "bhesajjaṃ karontopi paramasantuṭṭhova hoti, ayamassa gilānapaccaye yathāsāruppasantoso.",
  "atk-s0505a:1333_0": "Evaṃ pabhedo sabbopeso santoso santuṭṭhīti vuccati. Sā atricchatāpāpicchatāmahicchatādīnaṃ",
  "atk-s0505a:1333_1": "pāpadhammānaṃ pahānādhigamahetuto sugatihetuto ariyamaggasambhārabhāvato cātuddisādibhāvahetuto",
  "atk-s0505a:1333_2": "ca “maṅgala”nti veditabbā. Āha ca –",
  "atk-s0505a:1334": "“Cātuddiso appaṭigho ca hoti,",
  "atk-s0505a:1335": "Santussamāno itarītarenā”ti. evamādi;",
  "atk-s0505a:1336_0": "Kataññutā nāma appassa vā bahussa vā yena kenaci katassa upakārassa punappunaṃ anussaraṇabhāvena",
  "atk-s0505a:1336_1": "jānanatā. Apica nerayikādidukkhaparittāṇato puññāni eva pāṇīnaṃ bahūpakārāni, tato",
  "atk-s0505a:1336_2": "tesampi upakārānussaraṇatā “kataññutā”ti veditabbā. Sā sappurisehi pasaṃsanīyatādinānappakāravisesādhigamahetuto",
  "atk-s0505a:1336_3": "“maṅgala”nti vuttā. Āha ca – “dveme, bhikkhave, puggalā dullabhā lokasmiṃ. Katame",
  "atk-s0505a:1336_4": "dve? Yo ca pubbakārī, yo ca kataññū katavedī”ti.",
  "atk-s0505a:1337_0": "Kālena dhammassavanaṃ nāma yasmiṃ kāle uddhaccasahagataṃ cittaṃ hoti, kāmavitakkādīnaṃ",
  "atk-s0505a:1337_1": "vā aññatarena abhibhūtaṃ, tasmiṃ kāle tesaṃ vinodanatthaṃ dhammassavanaṃ. Apare āhu",
  "atk-s0505a:1337_2": "– pañcame pañcame divase dhammassavanaṃ kālena dhammassavanaṃ nāma. Yathāha āyasmā",
  "atk-s0505a:1337_3": "anuruddho “pañcāhikaṃ kho pana mayaṃ, bhante, sabbarattiṃ dhammiyā kathāya sannisīdāmā”ti.",
  "atk-s0505a:1338_0": "Apica yasmiṃ kāle kalyāṇamitte upasaṅkamitvā sakkā hoti attano kaṅkhāpaṭivinodakaṃ",
  "atk-s0505a:1338_1": "dhammaṃ sotuṃ, tasmiṃ kālepi dhammassavanaṃ “kālena dhammassavana”nti veditabbaṃ.",
  "atk-s0505a:1338_2": "Yathāha – “te kālena kālaṃ upasaṅkamitvā paripucchati paripañhatī”tiādi. Tadetaṃ",
  "atk-s0505a:1338_3": "kālena dhammassavanaṃ nīvaraṇappahānacaturānisaṃsaāsavakkhayādinānappakāravisesādhigamahetuto",
  "atk-s0505a:1338_4": "“maṅgala”nti veditabbaṃ. Vuttañhetaṃ –",
  "atk-s0505a:1339": "“Yasmiṃ, bhikkhave, samaye ariyasāvako aṭṭhiṃ katvā manasi katvā sabbaṃ cetaso samannāharitvā ohitasoto dhammaṃ suṇāti, pañcassa nīvaraṇāni tasmiṃ samaye na hontī”ti ca.",
  "atk-s0505a:1340": "“Sotānugatānaṃ, bhikkhave, dhammānaṃ…pe… suppaṭividdhānaṃ cattāro ānisaṃsā pāṭikaṅkhā”ti ca.",
  "atk-s0505a:1341": "“Cattārome, bhikkhave, dhammā kālena kālaṃ sammā bhāviyamānā sammā anuparivattiyamānā anupubbena āsavānaṃ khayaṃ pāpenti. Katame cattāro? Kālena dhammassavana”nti ca evamādīni.",
  "atk-s0505a:1342": "Evaṃ imissā gāthāya gāravo, nivāto, santuṭṭhi, kataññutā, kālena dhammassavananti pañca maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1343": "Niṭṭhitā gāravo ca nivāto cāti imissā gāthāya atthavaṇṇanā.",
  "atk-s0505a:1344_0": "269. Idāni khantī cāti ettha khamanaṃ khanti. Padakkhiṇaggāhitāya sukhaṃ vaco asminti",
  "atk-s0505a:1344_1": "suvaco, suvacassa kammaṃ sovacassaṃ, sovacassassa bhāvo sovacassatā. Kilesānaṃ samitattā",
  "atk-s0505a:1344_2": "samaṇā. Dassananti pekkhanaṃ. Dhammassa sākacchā dhammasākacchā. Sesaṃ vuttanayamevāti ayaṃ padavaṇṇanā.",
  "atk-s0505a:1345_0": "Atthavaṇṇanā pana evaṃ veditabbā khanti nāma adhivāsanakkhanti, yāya samannāgato",
  "atk-s0505a:1345_1": "bhikkhu dasahi akkosavatthūhi akkosante, vadhabandhādīhi vā vihiṃsante puggale asuṇanto",
  "atk-s0505a:1345_2": "viya ca apassanto viya ca nibbikāro hoti khantivādī viya. Yathāha –",
  "atk-s0505a:1346": "“Ahū atītamaddhānaṃ, samaṇo khantidīpano;",
  "atk-s0505a:1347": "Taṃ khantiyāyeva ṭhitaṃ, kāsirājā achedayī”ti. ;",
  "atk-s0505a:1348": "Bhaddakato vā manasi karoti tato uttari aparādhābhāvena āyasmā puṇṇatthero viya. Yathāha –",
  "atk-s0505a:1349_0": "“Sace maṃ, bhante, sunāparantakā manussā akkosissanti paribhāsissanti, tattha me",
  "atk-s0505a:1349_1": "evaṃ bhavissati ‘bhaddakā vatime sunāparantakā manussā, subhaddakā vatime sunāparantakā",
  "atk-s0505a:1349_2": "manussā, yaṃ me nayime pāṇinā pahāraṃ dentī”’tiādi.",
  "atk-s0505a:1350": "Yāya ca samannāgato isīnampi pasaṃsanīyo hoti. Yathāha sarabhaṅgo isi –",
  "atk-s0505a:1351": "“Kodhaṃ vadhitvā na kadāci socati,",
  "atk-s0505a:1352": "Makkhappahānaṃ isayo vaṇṇayanti;",
  "atk-s0505a:1353": "Sabbesaṃ vuttaṃ pharusaṃ khametha,",
  "atk-s0505a:1354": "Etaṃ khantiṃ uttamamāhu santo”ti. ;",
  "atk-s0505a:1355": "Devatānampi pasaṃsanīyo hoti. Yathāha sakko devānamindo –",
  "atk-s0505a:1356": "“Yo have balavā santo, dubbalassa titikkhati;",
  "atk-s0505a:1357": "Tamāhu paramaṃ khantiṃ, niccaṃ khamati dubbalo”ti. ;",
  "atk-s0505a:1358": "Buddhānampi pasaṃsanīyo hoti. Yathāha bhagavā –",
  "atk-s0505a:1359": "“Akkosaṃ vadhabandhañca, aduṭṭho yo titikkhati;",
  "atk-s0505a:1360": "Khantībalaṃ balānīkaṃ, tamahaṃ brūmi brāhmaṇa”nti. ;",
  "atk-s0505a:1361": "Sā panesā khanti etesañca idha vaṇṇitānaṃ aññesañca guṇānaṃ adhigamahetuto “maṅgala”nti veditabbā.",
  "atk-s0505a:1362_0": "Sovacassatā nāma sahadhammikaṃ vuccamāne vikkhepaṃ vā tuṇhībhāvaṃ vā guṇadosacintanaṃ",
  "atk-s0505a:1362_1": "vā anāpajjitvā ativiya ādarañca gāravañca nīcamanatañca purakkhatvā “sādhū”ti vacanakaraṇatā.",
  "atk-s0505a:1362_2": "Sā sabrahmacārīnaṃ santikā ovādānusāsanīpaṭilābhahetuto dosappahānaguṇādhigamahetuto",
  "atk-s0505a:1362_3": "ca “maṅgala”nti vuccati.",
  "atk-s0505a:1363_0": "Samaṇānaṃ dassanaṃ nāma upasamitakilesānaṃ bhāvitakāyavacīcittapaññānaṃ uttamadamathasamathasamannāgatānaṃ",
  "atk-s0505a:1363_1": "pabbajitānaṃ upasaṅkamanupaṭṭhānaanussaraṇasavanadassanaṃ, sabbampi omakadesanāya",
  "atk-s0505a:1363_2": "“dassana”nti vuttaṃ. Taṃ “maṅgala”nti veditabbaṃ. Kasmā? Bahūpakārattā. Āha ca –",
  "atk-s0505a:1363_3": "“dassanampahaṃ, bhikkhave, tesaṃ bhikkhūnaṃ bahūpakāraṃ vadāmī”tiādi. Yato hitakāmena",
  "atk-s0505a:1363_4": "kulaputtena sīlavante bhikkhū gharadvāraṃ sampatte disvā yadi deyyadhammo atthi,",
  "atk-s0505a:1363_5": "yathābalaṃ deyyadhammena patimānetabbā. Yadi natthi, pañcapatiṭṭhitaṃ katvā vanditabbā.",
  "atk-s0505a:1363_6": "Tasmiṃ asampajjamāne añjaliṃ paggahetvā namassitabbā, tasmimpi asampajjamāne pasannacittena",
  "atk-s0505a:1363_7": "piyacakkhūhi sampassitabbā. Evaṃ dassanamūlakenāpi hi puññena anekāni jātisahassāni",
  "atk-s0505a:1363_8": "cakkhumhi rogo vā dāho vā ussadā vā piḷakā vā na honti, vippasannapañcavaṇṇasassirikāni",
  "atk-s0505a:1363_9": "honti cakkhūni ratanavimāne ugghāṭitamaṇikavāṭasadisāni, satasahassakappamattaṃ devesu",
  "atk-s0505a:1363_10": "ca manussesu ca sabbasampattīnaṃ lābhī hoti. Anacchariyañcetaṃ, yaṃ manussabhūto",
  "atk-s0505a:1363_11": "sappaññajātiko sammā pavattitena samaṇadassanamayena puññena evarūpaṃ vipākasampattiṃ",
  "atk-s0505a:1363_12": "anubhaveyya, yattha tiracchānagatānampi kevalaṃ saddhāmattakajanitassa samaṇadassanassa",
  "atk-s0505a:1363_13": "evaṃ vipākasampattiṃ vaṇṇayanti –",
  "atk-s0505a:1364": "“Ulūko maṇḍalakkhiko,",
  "atk-s0505a:1365": "Vediyake ciradīghavāsiko;",
  "atk-s0505a:1366": "Sukhito vata kosiyo ayaṃ,",
  "atk-s0505a:1367": "Kāluṭṭhitaṃ passati buddhavaraṃ.",
  "atk-s0505a:1368": "“Mayi cittaṃ pasādetvā, bhikkhusaṅghe anuttare;",
  "atk-s0505a:1369": "Kappānaṃ satasahassāni, duggatiṃ so na gacchati.",
  "atk-s0505a:1370": "“Devalokā cavitvāna, kusalakammena codito;",
  "atk-s0505a:1371": "Bhavissati anantañāṇo, somanassoti vissuto”ti. ;",
  "atk-s0505a:1372_0": "Kālena dhammasākacchā nāma padose vā paccūse vā dve suttantikā bhikkhū aññamaññaṃ",
  "atk-s0505a:1372_1": "suttantaṃ sākacchanti, vinayadharā vinayaṃ, ābhidhammikā abhidhammaṃ, jātakabhāṇakā",
  "atk-s0505a:1372_2": "jātakaṃ, aṭṭhakathikā aṭṭhakathaṃ, līnuddhatavicikicchāparetacittavisodhanatthaṃ",
  "atk-s0505a:1372_3": "vā tamhi tamhi kāle sākacchanti, ayaṃ kālena dhammasākacchā. Sā āgamabyattiādīnaṃ",
  "atk-s0505a:1372_4": "guṇānaṃ hetuto “maṅgala”nti vuccatīti.",
  "atk-s0505a:1373": "Evaṃ imissā gāthāya khanti, sovacassatā, samaṇadassanaṃ, kālena dhammasākacchāti cattāri maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1374": "Niṭṭhitā khantī cāti imissā gāthāya atthavaṇṇanā.",
  "atk-s0505a:1375_0": "270. Idāni tapo cāti ettha pāpake akusale dhamme tapatīti tapo. Brahmaṃ cariyaṃ,",
  "atk-s0505a:1375_1": "brahmānaṃ vā cariyaṃ brahmacariyaṃ, seṭṭhacariyanti vuttaṃ hoti. Ariyasaccānaṃ dassanaṃ",
  "atk-s0505a:1375_2": "ariyasaccāna dassanaṃ. Ariyasaccāni dassanantipi eke, taṃ na sundaraṃ. Nikkhantaṃ",
  "atk-s0505a:1375_3": "vānatoti nibbānaṃ, sacchikaraṇaṃ sacchikiriyā, nibbānassa sacchikiriyā nibbānasacchikiriyā.",
  "atk-s0505a:1375_4": "Sesaṃ vuttanayamevāti ayaṃ padavaṇṇanā.",
  "atk-s0505a:1376_0": "Atthavaṇṇanā pana evaṃ veditabbā – tapo nāma abhijjhādomanassādīnaṃ tapanato indriyasaṃvaro,",
  "atk-s0505a:1376_1": "kosajjassa vā tapanato vīriyaṃ. Tena hi samannāgato puggalo ātāpīti vuccati. Svāyaṃ",
  "atk-s0505a:1376_2": "abhijjhādippahānajhānādipaṭilābhahetuto “maṅgala”nti veditabbo.",
  "atk-s0505a:1377_0": "Brahmacariyaṃ nāma methunaviratisamaṇadhammasāsanamaggānaṃ adhivacanaṃ. Tathā hi",
  "atk-s0505a:1377_1": "“abrahmacariyaṃ pahāya brahmacārī hotī”ti evamādīsu methunavirati brahmacariyanti",
  "atk-s0505a:1377_2": "vuccati. “Bhagavati no, āvuso, brahmacariyaṃ vussatī”ti evamādīsu samaṇadhammo. “Na",
  "atk-s0505a:1377_3": "tāvāhaṃ, pāpima, parinibbāyissāmi, yāva me idaṃ brahmacariyaṃ na iddhañceva bhavissati",
  "atk-s0505a:1377_4": "phītañca vitthārikaṃ bāhujañña”nti evamādīsu sāsanaṃ. “Ayameva kho, bhikkhu, ariyo",
  "atk-s0505a:1377_5": "aṭṭhaṅgiko maggo brahmacariyaṃ. Seyyathidaṃ, sammādiṭṭhī”ti evamādīsu maggo. Idha",
  "atk-s0505a:1377_6": "pana ariyasaccadassanena parato maggassa gahitattā avasesaṃ sabbampi vaṭṭati. Tañcetaṃ",
  "atk-s0505a:1377_7": "uparūpari nānappakāravisesādhigamahetuto “maṅgala”nti veditabbaṃ.",
  "atk-s0505a:1378": "Ariyasaccāna dassanaṃ nāma kumārapañhe vuttatthānaṃ catunnaṃ ariyasaccānaṃ abhisamayavasena maggadassanaṃ. Taṃ saṃsāradukkhavītikkamahetuto “maṅgala”nti vuccati.",
  "atk-s0505a:1379_0": "Nibbānasacchikiriyā nāma idha arahattaphalaṃ “nibbāna”nti adhippetaṃ. Tampi hi pañcagativānanena",
  "atk-s0505a:1379_1": "vānasaññitāya taṇhāya nikkhantattā “nibbāna”nti vuccati. Tassa patti vā paccavekkhaṇā",
  "atk-s0505a:1379_2": "vā “sacchikiriyā”ti vuccati. Itarassa pana nibbānassa ariyasaccānaṃ dassaneneva sacchikiriyā",
  "atk-s0505a:1379_3": "siddhā, tenetaṃ idha na adhippetaṃ. Evamesā nibbānasacchikiriyā diṭṭhadhammasukhavihārādihetuto",
  "atk-s0505a:1379_4": "“maṅgala”nti veditabbā.",
  "atk-s0505a:1380": "Evaṃ imissāpi gāthāya tapo, brahmacariyaṃ, ariyasaccāna dassanaṃ, nibbānasacchikiriyāti cattāri maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1381": "Niṭṭhitā tapo cāti imissā gāthāya atthavaṇṇanā.",
  "atk-s0505a:1382_0": "271. Idāni phuṭṭhassa lokadhammehīti ettha phuṭṭhassāti phusitassa chupitassa sampattassa.",
  "atk-s0505a:1382_1": "Loke dhammā lokadhammā, yāva lokappavatti, tāva anivattakā dhammāti vuttaṃ hoti.",
  "atk-s0505a:1382_2": "Cittanti mano mānasaṃ. Yassāti navassa vā majjhimassa vā therassa vā. Na kampatīti",
  "atk-s0505a:1382_3": "na calati, na vedhati. Asokanti nissokaṃ abbūḷhasokasallaṃ. Virajanti vigatarajaṃ",
  "atk-s0505a:1382_4": "viddhaṃsitarajaṃ. Khemanti abhayaṃ nirupaddavaṃ. Sesaṃ vuttanayamevāti ayaṃ tāva padavaṇṇanā.",
  "atk-s0505a:1383_0": "Atthavaṇṇanā pana evaṃ veditabbā – phuṭṭhassa lokadhammehi yassa cittaṃ na kampati,",
  "atk-s0505a:1383_1": "yassa lābhālābhādīhi aṭṭhahi lokadhammehi phuṭṭhassa ajjhotthaṭassa cittaṃ na kampati,",
  "atk-s0505a:1383_2": "na calati, na vedhati, tassa taṃ cittaṃ kenaci akampanīyalokuttarabhāvāvahanato “maṅgala”nti veditabbaṃ.",
  "atk-s0505a:1384": "Kassa pana etehi phuṭṭhassa cittaṃ na kampati? Arahato khīṇāsavassa, na aññassa kassaci. Vuttañhetaṃ –",
  "atk-s0505a:1385": "“Selo yathā ekagghano, vātena na samīrati;",
  "atk-s0505a:1386": "Evaṃ rūpā rasā saddā, gandhā phassā ca kevalā.",
  "atk-s0505a:1387": "“Iṭṭhā dhammā aniṭṭhā ca, na pavedhenti tādino;",
  "atk-s0505a:1388": "Ṭhitaṃ cittaṃ vippamuttaṃ, vayañcassānupassatī”ti. ;",
  "atk-s0505a:1389_0": "Asokaṃ nāma khīṇāsavasseva cittaṃ. Tañhi yo “soko socanā socitattaṃ antosoko antoparisoko",
  "atk-s0505a:1389_1": "cetaso parinijjhāyitatta”ntiādinā nayena vuccati soko, tassa abhāvato asokaṃ. Keci",
  "atk-s0505a:1389_2": "nibbānaṃ vadanti, taṃ purimapadena nānusandhiyati. Yathā ca asokaṃ, evaṃ virajaṃ",
  "atk-s0505a:1389_3": "khemantipi khīṇāsavasseva cittaṃ. Tañhi rāgadosamoharajānaṃ vigatattā virajaṃ, catūhi",
  "atk-s0505a:1389_4": "ca yogehi khemattā khemaṃ. Yato etaṃ tena tenākārena tamhi tamhi pavattikkhaṇe gahetvā",
  "atk-s0505a:1389_5": "niddiṭṭhavasena tividhampi appavattakkhandhatādilokuttamabhāvāvahanato āhuneyyādibhāvāvahanato",
  "atk-s0505a:1389_6": "ca “maṅgala”nti veditabbaṃ.",
  "atk-s0505a:1390": "Evaṃ imissā gāthāya aṭṭhalokadhammehi akampitacittaṃ, asokacittaṃ, virajacittaṃ, khemacittanti cattāri maṅgalāni vuttāni, maṅgalattañca nesaṃ tattha tattha vibhāvitamevāti.",
  "atk-s0505a:1391": "Niṭṭhitā phuṭṭhassa lokadhammehīti imissā gāthāya atthavaṇṇanā.",
  "atk-s0505a:1392_0": "272. Evaṃ bhagavā “asevanā ca bālāna”ntiādīhi dasahi gāthāhi aṭṭhatiṃsa maṅgalāni",
  "atk-s0505a:1392_1": "kathetvā idāni etāneva attanā vuttamaṅgalāni thunanto “etādisāni katvānā”ti imaṃ",
  "atk-s0505a:1392_2": "avasānagāthamabhāsi.",
  "atk-s0505a:1393_0": "Tassāyaṃ atthavaṇṇanā – etādisānīti etāni īdisāni mayā vuttappakārāni bālānaṃ asevanādīni.",
  "atk-s0505a:1393_1": "Katvānāti katvā. Katvāna katvā karitvāti hi atthato anaññaṃ. Sabbatthamaparājitāti",
  "atk-s0505a:1393_2": "sabbattha khandhakilesābhisaṅkhāradevaputtamārappabhedesu catūsu paccatthikesu ekenapi",
  "atk-s0505a:1393_3": "aparājitā hutvā, sayameva te cattāro māre parājetvāti vuttaṃ hoti. Makāro cettha",
  "atk-s0505a:1393_4": "padasandhikaraṇamattoti viññātabbo.",
  "atk-s0505a:1394_0": "Sabbattha sotthiṃ gacchantīti etādisāni maṅgalāni katvā catūhi mārehi aparājitā hutvā",
  "atk-s0505a:1394_1": "sabbattha idhalokaparalokesu ṭhānacaṅkamanādīsu ca sotthiṃ gacchanti, bālasevanādīhi",
  "atk-s0505a:1394_2": "ye uppajjeyyuṃ āsavā vighātapariḷāhā, tesaṃ abhāvā sotthiṃ gacchanti, anupaddutā",
  "atk-s0505a:1394_3": "anupasaṭṭhā khemino appaṭibhayā gacchantīti vuttaṃ hoti. Anunāsiko cettha gāthābandhasukhatthaṃ vuttoti veditabbo.",
  "atk-s0505a:1395_0": "Taṃ tesaṃ maṅgalamuttamanti iminā gāthāpādena bhagavā desanaṃ niṭṭhāpesi. Kathaṃ?",
  "atk-s0505a:1395_1": "Evaṃ devaputta ye etādisāni karonti, te yasmā sabbattha sotthiṃ gacchanti, tasmā",
  "atk-s0505a:1395_2": "taṃ bālānaṃ asevanādi aṭṭhatiṃsavidhampi tesaṃ etādisakārakānaṃ maṅgalaṃ uttamaṃ",
  "atk-s0505a:1395_3": "seṭṭhaṃ pavaranti gaṇhāhīti.",
  "atk-s0505a:1396_0": "Evañca bhagavatā niṭṭhāpitāya desanāya pariyosāne koṭisatasahassadevatā arahattaṃ",
  "atk-s0505a:1396_1": "pāpuṇiṃsu, sotāpattisakadāgāmianāgāmiphalappattānaṃ gaṇanā asaṅkhyeyyā ahosi. Atha",
  "atk-s0505a:1396_2": "bhagavā dutiyadivase ānandattheraṃ āmantesi – “imaṃ, ānanda, rattiṃ aññatarā devatā",
  "atk-s0505a:1396_3": "maṃ upasaṅkamitvā maṅgalapañhaṃ pucchi. Athassāhaṃ aṭṭhatiṃsa maṅgalāni abhāsiṃ,",
  "atk-s0505a:1396_4": "uggaṇha, ānanda, imaṃ maṅgalapariyāyaṃ, uggahetvā bhikkhū vācehī”ti. Thero uggahetvā",
  "atk-s0505a:1396_5": "bhikkhū vācesi. Tayidaṃ ācariyaparamparābhataṃ yāvajjatanā pavattati, evamidaṃ brahmacariyaṃ",
  "atk-s0505a:1396_6": "iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitanti veditabbaṃ.",
  "atk-s0505a:1397_0": "Idāni etesveva maṅgalesu ñāṇaparicayapāṭavatthaṃ ayaṃ ādito pabhuti yojanā – evamime",
  "atk-s0505a:1397_1": "idhalokaparalokalokuttarasukhakāmā sattā bālajanasevanaṃ pahāya, paṇḍite nissāya,",
  "atk-s0505a:1397_2": "pūjaneyye pūjentā, patirūpadesavāsena pubbe katapuññatāya ca kusalappavattiyaṃ codiyamānā,",
  "atk-s0505a:1397_3": "attānaṃ sammā paṇidhāya, bāhusaccasippavinayehi alaṅkatattabhāvā, vinayānurūpaṃ subhāsitaṃ",
  "atk-s0505a:1397_4": "bhāsamānā, yāva gihibhāvaṃ na vijahanti, tāva mātāpituupaṭṭhānena porāṇaṃ iṇamūlaṃ",
  "atk-s0505a:1397_5": "visodhayamānā, puttadārasaṅgahena navaṃ iṇamūlaṃ payojayamānā, anākulakammantatāya",
  "atk-s0505a:1397_6": "dhanadhaññādisamiddhiṃ pāpuṇantā, dānena bhogasāraṃ dhammacariyāya jīvitasārañca",
  "atk-s0505a:1397_7": "gahetvā, ñātisaṅgahena sakajanahitaṃ anavajjakammantatāya parajanahitañca karontā,",
  "atk-s0505a:1397_8": "pāpaviratiyā parūpaghātaṃ majjapānasaṃyamena attūpaghātañca vivajjetvā, dhammesu",
  "atk-s0505a:1397_9": "appamādena kusalapakkhaṃ vaḍḍhetvā, vaḍḍhitakusalatāya gihibyañjanaṃ ohāya pabbajitabhāve",
  "atk-s0505a:1397_10": "ṭhitāpi buddhabuddhasāvakupajjhācariyādīsu gāravena nivātena ca vattasampadaṃ ārādhetvā,",
  "atk-s0505a:1397_11": "santuṭṭhiyā paccayagedhaṃ pahāya, kataññutāya sappurisabhūmiyaṃ ṭhatvā, dhammassavanena",
  "atk-s0505a:1397_12": "cittalīnataṃ pahāya, khantiyā sabbaparissaye abhibhavitvā, sovacassatāya sanāthamattānaṃ",
  "atk-s0505a:1397_13": "katvā, samaṇadassanena paṭipattipayogaṃ passantā, dhammasākacchāya kaṅkhāṭṭhāniyesu",
  "atk-s0505a:1397_14": "dhammesu kaṅkhaṃ paṭivinodetvā, indriyasaṃvaratapena sīlavisuddhiṃ samaṇadhammabrahmacariyena",
  "atk-s0505a:1397_15": "cittavisuddhiṃ tato parā ca catasso visuddhiyo sampādentā, imāya paṭipadāya ariyasaccadassanapariyāyaṃ",
  "atk-s0505a:1397_16": "ñāṇadassanavisuddhiṃ patvā arahattaphalasaṅkhātaṃ nibbānaṃ sacchikaronti. Yaṃ sacchikatvā",
  "atk-s0505a:1397_17": "sinerupabbato viya vātavuṭṭhīhi aṭṭhahi lokadhammehi avikampamānacittā asokā virajā",
  "atk-s0505a:1397_18": "khemino honti. Ye ca khemino, te sabbattha ekenāpi aparājitā honti, sabbattha ca",
  "atk-s0505a:1397_19": "sotthiṃ gacchanti. Tenāha bhagavā –",
  "atk-s0505a:1398": "“Etādisāni katvāna, sabbatthamaparājitā;",
  "atk-s0505a:1399": "Sabbattha sotthiṃ gacchanti, taṃ tesaṃ maṅgalamuttama”nti.",
  "atk-s0505a:1400": "Iti paramatthajotikāya khuddaka-aṭṭhakathāya",
  "atk-s0505a:1401": "Suttanipāta-aṭṭhakathāya maṅgalasuttavaṇṇanā niṭṭhitā.",
  "atk-s0505a:1402": "5. Sūcilomasuttavaṇṇanā",
  "atk-s0505a:1403_0": "Evaṃ me sutanti sūcilomasuttaṃ. Kā uppatti? Atthavaṇṇanānayenevassa uppatti āvi bhavissati.",
  "atk-s0505a:1403_1": "Atthavaṇṇanāyañca “evaṃ me suta”ntiādi vuttatthameva. Gayāyaṃ viharati ṭaṅkitamañce",
  "atk-s0505a:1403_2": "sūcilomassa yakkhassa bhavaneti ettha pana kā gayā, ko ṭaṅkitamañco, kasmā ca bhagavā",
  "atk-s0505a:1403_3": "tassa yakkhassa bhavane viharatīti? Vuccate – gayāti gāmopi titthampi vuccati, tadubhayampi",
  "atk-s0505a:1403_4": "idha vaṭṭati. Gayāgāmassa hi avidūre dese viharantopi “gayāyaṃ viharatī”ti vuccati,",
  "atk-s0505a:1403_5": "tassa ca gāmassa samīpe avidūre dvārasantike so ṭaṅkitamañco. Gayātitthe viharantopi",
  "atk-s0505a:1403_6": "“gayāyaṃ viharatī”ti vuccati, gayātitthe ca so ṭaṅkitamañco. Ṭaṅkitamañcoti catunnaṃ",
  "atk-s0505a:1403_7": "pāsāṇānaṃ upari vitthataṃ pāsāṇaṃ āropetvā kato pāsāṇamañco. Taṃ nissāya yakkhassa",
  "atk-s0505a:1403_8": "bhavanaṃ āḷavakassa bhavanaṃ viya. Yasmā vā pana bhagavā taṃ divasaṃ paccūsasamaye",
  "atk-s0505a:1403_9": "mahākaruṇāsamāpattito vuṭṭhāya buddhacakkhunā lokaṃ volokento sūcilomassa ca kharalomassa",
  "atk-s0505a:1403_10": "cāti dvinnampi yakkhānaṃ sotāpattiphalūpanissayaṃ addasa, tasmā pattacīvaraṃ ādāya",
  "atk-s0505a:1403_11": "antoaruṇeyeva nānādisāhi sannipatitassa janassa kheḷasiṅghāṇikādinānappakārāsucinissandakilinnabhūmibhāgampi",
  "atk-s0505a:1403_12": "taṃ titthappadesaṃ āgantvā tasmiṃ ṭaṅkitamañce nisīdi sūcilomassa yakkhassa bhavane.",
  "atk-s0505a:1403_13": "Tena vuttaṃ “ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane”ti.",
  "atk-s0505a:1404_0": "Tena kho pana samayenāti yaṃ samayaṃ bhagavā tattha viharati, tena samayena. Kharo",
  "atk-s0505a:1404_1": "ca yakkho sūcilomo ca yakkho bhagavato avidūre atikkamantīti. Ke te yakkhā, kasmā",
  "atk-s0505a:1404_2": "ca atikkamantīti? Vuccate – tesu tāva eko atīte saṅghassa telaṃ anāpucchā gahetvā",
  "atk-s0505a:1404_3": "attano sarīraṃ makkhesi. So tena kammena niraye paccitvā gayāpokkharaṇitīre yakkhayoniyaṃ",
  "atk-s0505a:1404_4": "nibbatto. Tasseva cassa kammassa vipākāvasesena virūpāni aṅgapaccaṅgāni ahesuṃ, iṭṭhakacchadanasadisañca",
  "atk-s0505a:1404_5": "kharasamphassaṃ cammaṃ. So kira yadā paraṃ bhiṃsāpetukāmo hoti, tadā chadaniṭṭhakasadisāni",
  "atk-s0505a:1404_6": "cammakapālāni ukkhipitvā bhiṃsāpeti. Evaṃ so kharasamphassattā kharo yakkhotveva nāmaṃ labhi.",
  "atk-s0505a:1405_0": "Itaro kassapassa bhagavato kāle upāsako hutvā māsassa aṭṭha divase vihāraṃ gantvā",
  "atk-s0505a:1405_1": "dhammaṃ suṇāti. So ekadivasaṃ dhammassavane ghosite saṅghārāmadvāre attano khettaṃ",
  "atk-s0505a:1405_2": "kelāyanto ugghosanaṃ sutvā “sace nhāyāmi, ciraṃ bhavissatī”ti kiliṭṭhagattova uposathāgāraṃ",
  "atk-s0505a:1405_3": "pavisitvā mahagghe bhummattharaṇe anādarena nipajjitvā supi. Bhikkhu evāyaṃ, na upāsakoti",
  "atk-s0505a:1405_4": "saṃyuttabhāṇakā. So tena ca aññena kammena ca niraye paccitvā gayāpokkharaṇiyā tīre",
  "atk-s0505a:1405_5": "yakkhayoniyaṃ nibbatto. So tassa kammassa vipākāvasesena duddasiko ahosi, sarīre",
  "atk-s0505a:1405_6": "cassa sūcisadisāni lomāni ahesuṃ. So hi bhiṃsāpetabbake satte sūcīhi vijjhanto viya",
  "atk-s0505a:1405_7": "bhiṃsāpeti. Evaṃ so sūcisadisalomattā sūcilomo yakkhotveva nāmaṃ labhi. Te attano",
  "atk-s0505a:1405_8": "gocaratthāya bhavanato nikkhamitvā muhuttaṃ gantvā gatamaggeneva nivattitvā itaraṃ",
  "atk-s0505a:1405_9": "disābhāgaṃ gacchantā bhagavato avidūre atikkamanti.",
  "atk-s0505a:1406_0": "Atha kho kharoti kasmā te evamāhaṃsu? Kharo samaṇakappaṃ disvā āha. Sūcilomo pana",
  "atk-s0505a:1406_1": "“yo bhāyati na so samaṇo, samaṇapaṭirūpakattā pana samaṇako hotī”ti evaṃladdhiko.",
  "atk-s0505a:1406_2": "Tasmā tādisaṃ bhagavantaṃ maññamāno “neso samaṇo, samaṇako eso”ti sahasāva vatvāpi",
  "atk-s0505a:1406_3": "puna vīmaṃsitukāmo āha – “yāvāhaṃ jānāmī”ti. “Atha kho”ti evaṃ vatvā tato. Sūcilomo",
  "atk-s0505a:1406_4": "yakkhoti ito pabhuti yāva apica kho te samphasso pāpakoti, tāva uttānatthameva kevalañcettha",
  "atk-s0505a:1406_5": "bhagavato kāyanti attano kāyaṃ bhagavato upanāmesīti evaṃ sambandho veditabbo.",
  "atk-s0505a:1407_0": "Tato abhāyantaṃ bhagavantaṃ disvā “pañhaṃ taṃ samaṇā”tiādimāha. Kiṃ kāraṇā? So hi",
  "atk-s0505a:1407_1": "cintesi – “imināpi nāma me evaṃ kharena amanussasamphassena manusso samāno ayaṃ na",
  "atk-s0505a:1407_2": "bhāyati, handāhaṃ etaṃ buddhavisaye pañhaṃ pucchāmi, addhā ayaṃ tattha na sampāyissati,",
  "atk-s0505a:1407_3": "tato naṃ evaṃ viheṭhessāmī”ti. Bhagavā taṃ sutvā “na khvāhaṃ taṃ āvuso”tiādimāha.",
  "atk-s0505a:1407_4": "Taṃ sabbaṃ āḷavakasutte vuttanayeneva sabbākārehi veditabbaṃ.",
  "atk-s0505a:1408_0": "273. Atha kho sūcilomo yakkho bhagavantaṃ gāthāya ajjhabhāsi “rāgo ca doso cā”ti.",
  "atk-s0505a:1408_1": "Tattha rāgadosā vuttanayā eva. Kutonidānāti kiṃnidānā kiṃhetukā. Kutoti paccattavacanassa",
  "atk-s0505a:1408_2": "to-ādeso veditabbo, samāse cassa lopābhāvo. Atha vā nidānāti jātā uppannāti attho,",
  "atk-s0505a:1408_3": "tasmā kutonidānā, kutojātā, kutouppannāti vuttaṃ hoti. Aratī ratī lomahaṃso kutojāti",
  "atk-s0505a:1408_4": "yāyaṃ “pantesu vā senāsanesu aññataraññataresu vā adhikusalesu dhammesu arati aratitā",
  "atk-s0505a:1408_5": "anabhirati anabhiramaṇā ukkaṇṭhitā paritassitā”ti evaṃ vibhattā arati, yā ca pañcasu",
  "atk-s0505a:1408_6": "kāmaguṇesu rati, yo ca lomahaṃsasamuṭṭhāpanato “lomahaṃso”tveva saṅkhyaṃ gato cittutrāso.",
  "atk-s0505a:1408_7": "Ime tayo dhammā kutojā kutojātāti pucchati. Kuto samuṭṭhāyāti kuto uppajjitvā. Manoti",
  "atk-s0505a:1408_8": "kusalacittaṃ, vitakkāti uragasutte vuttā nava kāmavitakkādayo. Kumārakā dhaṅkamivossajantīti",
  "atk-s0505a:1408_9": "yathā gāmadārakā kīḷantā kākaṃ suttena pāde bandhitvā ossajanti khipanti, evaṃ kusalamanaṃ",
  "atk-s0505a:1408_10": "akusalavitakkā kuto samuṭṭhāya ossajantīti pucchati.",
  "atk-s0505a:1409_0": "274. Athassa bhagavā te pañhe vissajjento “rāgo cā”ti dutiyagāthamabhāsi. Tattha",
  "atk-s0505a:1409_1": "itoti attabhāvaṃ sandhāyāha. Attabhāvanidānā hi rāgadosā. Aratiratilomahaṃsā ca attabhāvato",
  "atk-s0505a:1409_2": "jātā, kāmavitakkādiakusalavitakkā ca attabhāvatoyeva samuṭṭhāya kusalamano ossajanti,",
  "atk-s0505a:1409_3": "tena tadaññaṃ pakatiādikāraṇaṃ paṭikkhipanto āha – “itonidānā itojā ito samuṭṭhāyā”ti.",
  "atk-s0505a:1409_4": "Saddasiddhi cettha purimagāthāya vuttanayeneva veditabbā.",
  "atk-s0505a:1410_0": "275-6. Evaṃ te pañhe vissajjetvā idāni yvāyaṃ “itonidānā”tiādīsu “attabhāvanidānā",
  "atk-s0505a:1410_1": "attabhāvato jātā attabhāvato samuṭṭhāyā”ti attho vutto, taṃ sādhento āha – “snehajā",
  "atk-s0505a:1410_2": "attasambhūtā”ti. Ete hi sabbepi rāgādayo vitakkapariyosānā taṇhāsnehena jātā, tathā",
  "atk-s0505a:1410_3": "jāyantā ca pañcupādānakkhandhabhede attabhāvapariyāye attani sambhūtā. Tenāha – “snehajā",
  "atk-s0505a:1410_4": "attasambhūtā”ti. Idāni tadatthajotikaṃ upamaṃ karoti “nigrodhasseva khandhajā”ti.",
  "atk-s0505a:1410_5": "Tattha khandhesu jātā khandhajā, pārohānametaṃ adhivacanaṃ. Kiṃ vuttaṃ hoti? Yathā",
  "atk-s0505a:1410_6": "nigrodhassa khandhajā nāma pārohā āporasasinehe sati jāyanti, jāyantā ca tasmiṃyeva",
  "atk-s0505a:1410_7": "nigrodhe tesu tesu sākhappabhedesu sambhavanti, evametepi rāgādayo ajjhattataṇhāsnehe",
  "atk-s0505a:1410_8": "sati jāyanti, jāyantā ca tasmiṃyeva attabhāve tesu tesu cakkhādibhedesu dvārārammaṇavatthūsu",
  "atk-s0505a:1410_9": "sambhavanti. Tasmā veditabbametaṃ “attabhāvanidānā attabhāvajā attabhāvasamuṭṭhānā ca ete”ti.",
  "atk-s0505a:1411_0": "Avasesadiyaḍḍhagāthāya pana ayaṃ sabbasaṅgāhikā atthavaṇṇanā – evaṃ attasambhūtā",
  "atk-s0505a:1411_1": "ca ete puthū visattā kāmesu. Rāgopi hi pañcakāmaguṇikādivasena, dosopi āghātavatthādivasena,",
  "atk-s0505a:1411_2": "aratiādayopi tassa tasseva bhedassa vasenāti sabbathā sabbepime kilesā puthū anekappakārā",
  "atk-s0505a:1411_3": "hutvā vatthudvārārammaṇādivasena tesu tesu vatthukāmesu tathā tathā visattā laggā",
  "atk-s0505a:1411_4": "laggitā saṃsibbitvā ṭhitā. Kimiva? Māluvāva vitatā vane, yathā vane vitatā māluvā",
  "atk-s0505a:1411_5": "tesu tesu rukkhassa sākhapasākhādibhedesu visattā hoti laggā laggitā saṃsibbitvā",
  "atk-s0505a:1411_6": "ṭhitā, evaṃ puthuppabhedesu vatthukāmesu visattaṃ kilesagaṇaṃ ye naṃ pajānanti yatonidānaṃ,",
  "atk-s0505a:1411_7": "te naṃ vinodenti suṇohi yakkha.",
  "atk-s0505a:1412_0": "Tattha yatonidānanti bhāvanapuṃsakaniddeso, tena kiṃ dīpeti? Ye sattā naṃ kilesagaṇaṃ",
  "atk-s0505a:1412_1": "“yatonidānaṃ uppajjatī”ti evaṃ jānanti, te naṃ “taṇhāsnehasnehite attabhāve uppajjatī”ti",
  "atk-s0505a:1412_2": "ñatvā taṃ taṇhāsnehaṃ ādīnavānupassanādibhāvanāñāṇagginā visosentā vinodenti pajahanti",
  "atk-s0505a:1412_3": "byantīkaronti ca, etaṃ amhākaṃ subhāsitaṃ suṇohi yakkhāti. Evamettha attabhāvajānanena",
  "atk-s0505a:1412_4": "dukkhapariññaṃ taṇhāsneharāgādikilesagaṇavinodanena samudayappahānañca dīpeti.",
  "atk-s0505a:1413_0": "Ye ca naṃ vinodenti, te duttaraṃ oghamimaṃ taranti atiṇṇapubbaṃ apunabbhavāya. Etena",
  "atk-s0505a:1413_1": "maggabhāvanaṃ nirodhasacchikiriyañca dīpeti. Ye hi naṃ kilesagaṇaṃ vinodenti, te",
  "atk-s0505a:1413_2": "avassaṃ maggaṃ bhāventi. Na hi maggabhāvanaṃ vinā kilesavinodanaṃ atthi. Ye ca maggaṃ",
  "atk-s0505a:1413_3": "bhāventi, te duttaraṃ pakatiñāṇena kāmoghādiṃ catubbidhampi oghamimaṃ taranti. Maggabhāvanā",
  "atk-s0505a:1413_4": "hi oghataraṇaṃ. Atiṇṇapubbanti iminā dīghena addhunā supinantenapi avītikkantapubbaṃ.",
  "atk-s0505a:1413_5": "Apunabbhavāyāti nibbānāya. Evamimaṃ catusaccadīpikaṃ gāthaṃ suṇantā “sutvā dhammaṃ",
  "atk-s0505a:1413_6": "dhārenti, dhatānaṃ dhammānaṃ atthamupaparikkhantī”tiādikaṃ kathaṃ subhāviniyā paññāya",
  "atk-s0505a:1413_7": "anukkamamānā te dvepi sahāyakā yakkhā gāthāpariyosāneyeva sotāpattiphale patiṭṭhahiṃsu,",
  "atk-s0505a:1413_8": "pāsādikā ca ahesuṃ suvaṇṇavaṇṇā dibbālaṅkāravibhūsitāti.",
  "atk-s0505a:1414": "Paramatthajotikāya khuddaka-aṭṭhakathāya",
  "atk-s0505a:1415": "Suttanipāta-aṭṭhakathāya sūcilomasuttavaṇṇanā niṭṭhitā.",
  "atk-s0505a:1416": "6. Kapilasutta-(dhammacariyasutta)-vaṇṇanā",
  "atk-s0505a:1417_0": "Dhammacariyanti kapilasuttaṃ. Kā uppatti? Hemavatasutte vuttanayeneva parinibbute",
  "atk-s0505a:1417_1": "kassape bhagavati dve kulaputtā bhātaro nikkhamitvā sāvakānaṃ santike pabbajiṃsu.",
  "atk-s0505a:1417_2": "Jeṭṭho sodhano nāma, kaniṭṭho kapilo nāma. Tesaṃ mātā sādhanī nāma, kaniṭṭhabhaginī",
  "atk-s0505a:1417_3": "tāpanā nāma. Tāpi bhikkhunīsu pabbajiṃsu. Tato te dvepi hemavatasutte vuttanayeneva",
  "atk-s0505a:1417_4": "“sāsane kati dhurānī”ti pucchitvā sutvā ca jeṭṭho “vāsadhuraṃ pūressāmī”ti pañca",
  "atk-s0505a:1417_5": "vassāni ācariyupajjhāyānaṃ santike vasitvā pañcavasso hutvā yāva arahattaṃ, tāva",
  "atk-s0505a:1417_6": "kammaṭṭhānaṃ sutvā araññaṃ pavisitvā vāyamanto arahattaṃ pāpuṇi. Kapilo “ahaṃ tāva",
  "atk-s0505a:1417_7": "taruṇo, vuḍḍhakāle vāsadhuraṃ paripūressāmī”ti ganthadhuraṃ ārabhitvā tepiṭako ahosi.",
  "atk-s0505a:1417_8": "Tassa pariyattiṃ nissāya parivāro, parivāraṃ nissāya lābho ca udapādi.",
  "atk-s0505a:1418_0": "So bāhusaccamadena matto paṇḍitamānī anaññātepi aññātamānī hutvā parehi vuttaṃ kappiyampi",
  "atk-s0505a:1418_1": "akappiyaṃ, akappiyampi kappiyaṃ, sāvajjampi anavajjaṃ, anavajjampi sāvajjanti bhaṇati.",
  "atk-s0505a:1418_2": "So pesalehi bhikkhūhi, “mā, āvuso kapila, evaṃ avacā”tiādinā nayena ovadiyamāno “tumhe",
  "atk-s0505a:1418_3": "kiṃ jānātha rittamuṭṭhisadisā”tiādīhi vacanehi khuṃsento vambhentoyeva carati. Bhikkhū",
  "atk-s0505a:1418_4": "tassa bhātuno sodhanattherassāpi etamatthaṃ ārocesuṃ. Sopi naṃ upasaṅkamitvā āha",
  "atk-s0505a:1418_5": "– “āvuso kapila, sāsanassa āyu nāma tumhādisānaṃ sammāpaṭipatti. Mā, āvuso kapila,",
  "atk-s0505a:1418_6": "kappiyampi akappiyaṃ, akappiyampi kappiyaṃ, sāvajjampi anavajjaṃ, anavajjampi sāvajjanti",
  "atk-s0505a:1418_7": "vadehī”ti. So tassapi vacanaṃ nādiyi. Tato naṃ sodhanatthero dvattikkhattuṃ vatvā –",
  "atk-s0505a:1419": "“Ekavācampi dvivācaṃ, bhaṇeyya anukampako;",
  "atk-s0505a:1420": "Tatuttariṃ na bhāseyya, dāsovayyassa santike”ti. –",
  "atk-s0505a:1421": "Parivajjetvā “tvameva, āvuso, sakena kammena paññāyissasī”ti pakkāmi. Tato pabhuti naṃ pesalā bhikkhū chaḍḍesuṃ.",
  "atk-s0505a:1422_0": "So durācāro hutvā durācāraparivuto viharanto ekadivasaṃ “uposathaṃ osāressāmī”ti",
  "atk-s0505a:1422_1": "sīhāsanaṃ abhiruyha citrabījaniṃ gahetvā nisinno “vattati, āvuso, ettha bhikkhūnaṃ",
  "atk-s0505a:1422_2": "pātimokkho”ti tikkhattuṃ āha. Atheko bhikkhupi “mayhaṃ vattatī”ti na avoca. Na ca",
  "atk-s0505a:1422_3": "tassa tesaṃ vā pātimokkho vattati. Tato so “pātimokkhe sutepi asutepi vinayo nāma",
  "atk-s0505a:1422_4": "natthī”ti āsanā vuṭṭhāsi. Evaṃ kassapassa bhagavato sāsanaṃ osakkāpesi vināsesi.",
  "atk-s0505a:1422_5": "Atha sodhanatthero tadaheva parinibbāyi. Sopi kapilo evaṃ taṃ sāsanaṃ osakkāpetvā",
  "atk-s0505a:1422_6": "kālakato avīcimahāniraye nibbatti, sāpissa mātā ca bhaginī ca tasseva diṭṭhānugatiṃ",
  "atk-s0505a:1422_7": "āpajjitvā pesale bhikkhū akkosamānā paribhāsamānā kālaṃ katvā niraye nibbattiṃsu.",
  "atk-s0505a:1423_0": "Tasmiṃyeva ca kāle pañcasatā purisā gāmaghātādīni katvā corikāya jīvantā janapadamanussehi",
  "atk-s0505a:1423_1": "anubaddhā palāyamānā araññaṃ pavisitvā tattha kiñci gahanaṃ vā paṭisaraṇaṃ vā apassantā",
  "atk-s0505a:1423_2": "avidūre pāsāṇe vasantaṃ aññataraṃ āraññikaṃ bhikkhuṃ disvā vanditvā “amhākaṃ, bhante,",
  "atk-s0505a:1423_3": "paṭisaraṇaṃ hothā”ti bhaṇiṃsu. Thero “tumhākaṃ sīlasadisaṃ paṭisaraṇaṃ natthi, sabbe",
  "atk-s0505a:1423_4": "pañca sīlāni samādiyathā”ti āha. Te “sādhū”ti sampaṭicchitvā sīlāni samādiyiṃsu.",
  "atk-s0505a:1423_5": "Thero “tumhe sīlavanto, idāni attano jīvitaṃ vināsentesupi mā mano padūsayitthā”ti",
  "atk-s0505a:1423_6": "āha. Te “sādhū”ti sampaṭicchiṃsu. Atha te jānapadā sampattā ito cito ca maggamānā",
  "atk-s0505a:1423_7": "te core disvā sabbeva jīvitā voropesuṃ. Te kālaṃ katvā kāmāvacaradevaloke nibbattiṃsu.",
  "atk-s0505a:1423_8": "Tesu jeṭṭhakacoro jeṭṭhakadevaputto ahosi, itare tasseva parivārā.",
  "atk-s0505a:1424_0": "Te anulomapaṭilomaṃ saṃsarantā ekaṃ buddhantaraṃ devaloke khepetvā amhākaṃ bhagavato",
  "atk-s0505a:1424_1": "kāle devalokato cavitvā jeṭṭhakadevaputto sāvatthidvāre kevaṭṭagāmo atthi, tattha",
  "atk-s0505a:1424_2": "pañcasatakulajeṭṭhassa kevaṭṭassa pajāpatiyā kucchimhi paṭisandhiṃ aggahesi, itare",
  "atk-s0505a:1424_3": "avasesakevaṭṭapajāpatīnaṃ. Evaṃ tesaṃ ekadivasaṃyeva paṭisandhiggahaṇañca gabbhavuṭṭhānañca",
  "atk-s0505a:1424_4": "ahosi. Atha kevaṭṭajeṭṭho “atthi nu kho imasmiṃ gāme aññepi dārakā ajja jātā”ti vicinanto",
  "atk-s0505a:1424_5": "te dārake disvā “ime me puttassa sahāyakā bhavissantī”ti sabbesaṃ posāvanikaṃ adāsi.",
  "atk-s0505a:1424_6": "Te sabbe sahāyakā sahapaṃsuṃ kīḷantā anupubbena vayappattā ahesuṃ. Yasojo tesaṃ aggo ahosi.",
  "atk-s0505a:1425_0": "Kapilopi tadā niraye pakkāvasesena aciravatiyā suvaṇṇavaṇṇo duggandhamukho maccho",
  "atk-s0505a:1425_1": "hutvā nibbatti. Athekadivasaṃ sabbepi kevaṭṭadārakā jālāni gahetvā “macche bandhissāmā”ti",
  "atk-s0505a:1425_2": "nadiṃ gantvā jālāni pakkhipiṃsu. Tesaṃ jālaṃ so maccho pāvisi. Taṃ disvā sabbo kevaṭṭagāmo",
  "atk-s0505a:1425_3": "uccāsaddamahāsaddo ahosi – “amhākaṃ puttā paṭhamaṃ macche bandhantā suvaṇṇamacchaṃ",
  "atk-s0505a:1425_4": "bandhiṃsu, vuḍḍhi nesaṃ dārakānaṃ, idāni ca no rājā pahūtaṃ dhanaṃ dassatī”ti. Atha",
  "atk-s0505a:1425_5": "te pañcasatāpi dārakasahāyakā macchaṃ nāvāya pakkhipitvā nāvaṃ ukkhipitvā rañño santikaṃ",
  "atk-s0505a:1425_6": "agamaṃsu. Rājā disvā “kiṃ etaṃ bhaṇe”ti āha. “Maccho devā”ti. Rājā suvaṇṇavaṇṇaṃ",
  "atk-s0505a:1425_7": "macchaṃ disvā “bhagavā etassa vaṇṇakāraṇaṃ jānissatī”ti macchaṃ gāhāpetvā bhagavato",
  "atk-s0505a:1425_8": "santikaṃ agamāsi. Macchassa mukhavivaraṇakāle jetavanaṃ ativiya duggandhaṃ hoti.",
  "atk-s0505a:1426_0": "Rājā bhagavantaṃ pucchi – “kasmā, bhante, maccho suvaṇṇavaṇṇo jāto, kasmā cassa mukhato",
  "atk-s0505a:1426_1": "duggandho vāyatī”ti? Ayaṃ, mahārāja, kassapassa bhagavato pāvacane kapilo nāma bhikkhu",
  "atk-s0505a:1426_2": "ahosi, bahussuto āgatāgamo. Attano vacanaṃ agaṇhantānaṃ bhikkhūnaṃ akkosakaparibhāsako.",
  "atk-s0505a:1426_3": "Tassa ca bhagavato sāsanavināsako. Yaṃ so tassa bhagavato sāsanaṃ vināsesi, tena",
  "atk-s0505a:1426_4": "kammena avīcimahāniraye nibbatti, vipākāvasesena ca idāni maccho jāto. Yaṃ dīgharattaṃ",
  "atk-s0505a:1426_5": "buddhavacanaṃ vācesi, buddhassa vaṇṇaṃ kathesi, tassa nissandena īdisaṃ vaṇṇaṃ paṭilabhi.",
  "atk-s0505a:1426_6": "Yaṃ bhikkhūnaṃ akkosakaparibhāsako ahosi, tenassa mukhato duggandho vāyati. “Ullapāpemi",
  "atk-s0505a:1426_7": "naṃ mahārājā”ti? “Āma bhagavā”ti. Atha bhagavā macchaṃ ālapi – “tvaṃsi kapilo”ti?",
  "atk-s0505a:1426_8": "“Āma bhagavā, ahaṃ kapilo”ti. “Kuto āgatosī”ti? “Avīcimahānirayato bhagavā”ti. “Sodhano",
  "atk-s0505a:1426_9": "kuhiṃ gato”ti? “Parinibbuto bhagavā”ti. “Sādhanī kuhiṃ gatā”ti? “Mahāniraye nibbattā",
  "atk-s0505a:1426_10": "bhagavā”ti. “Tāpanā kuhiṃ gatā”ti? “Mahāniraye nibbattā bhagavā”ti. “Idāni tvaṃ kuhiṃ",
  "atk-s0505a:1426_11": "gamissasī”ti? “Mahānirayaṃ bhagavā”ti. Tāvadeva vippaṭisārābhibhūto nāvaṃ sīsena",
  "atk-s0505a:1426_12": "paharitvā kālakato mahāniraye nibbatti. Mahājano saṃviggo ahosi lomahaṭṭhajāto. Atha",
  "atk-s0505a:1426_13": "bhagavā tattha sampattagahaṭṭhapabbajitaparisāya taṅkhaṇānurūpaṃ dhammaṃ desento imaṃ suttamabhāsi.",
  "atk-s0505a:1427_0": "277-8. Tattha dhammacariyanti kāyasucaritādi dhammacariyaṃ. Brahmacariyanti maggabrahmacariyaṃ.",
  "atk-s0505a:1427_1": "Etadāhu vasuttamanti etaṃ ubhayampi lokiyalokuttaraṃ sucaritaṃ saggamokkhasukhasampāpakattā",
  "atk-s0505a:1427_2": "vasuttamanti āhu ariyā. Vasuttamaṃ nāma uttamaratanaṃ, anugāmikaṃ attādhīnaṃ rājādīnaṃ",
  "atk-s0505a:1427_3": "asādhāraṇanti adhippāyo.",
  "atk-s0505a:1428_0": "Ettāvatā “gahaṭṭhassa vā pabbajitassa vā sammāpaṭipattiyeva paṭisaraṇa”nti dassetvā",
  "atk-s0505a:1428_1": "idāni paṭipattivirahitāya pabbajjāya asārakattadassanena kapilaṃ aññe ca tathārūpe",
  "atk-s0505a:1428_2": "garahanto “pabbajitopi ce hotī”ti evamādimāha.",
  "atk-s0505a:1429_0": "Tatrāyaṃ atthavaṇṇanā – yo hi koci gihibyañjanāni apanetvā bhaṇḍukāsāvādigahaṇamattaṃ",
  "atk-s0505a:1429_1": "upasaṅkamanena pabbajitopi ce hoti pubbe vuttatthaṃ agārasmā anagāriyaṃ, so ce mukharajātiko",
  "atk-s0505a:1429_2": "hoti pharusavacano, nānappakārāya vihesāya abhiratattā vihesābhirato, hirottappābhāvena",
  "atk-s0505a:1429_3": "magasadisattā mago, jīvitaṃ tassa pāpiyo, tassa evarūpassa jīvitaṃ atipāpaṃ atihīnaṃ.",
  "atk-s0505a:1429_4": "Kasmā? Yasmā imāya micchāpaṭipattiyā rāgādimanekappakāraṃ rajaṃ vaḍḍheti attano.",
  "atk-s0505a:1430_0": "279. Na kevalañca imināva kāraṇenassa jīvitaṃ pāpiyo, apica kho pana ayaṃ evarūpo",
  "atk-s0505a:1430_1": "mukharajātikattā kalahābhirato bhikkhu subhāsitassa atthavijānanasammohanena mohadhammena",
  "atk-s0505a:1430_2": "āvuto, “mā, āvuso kapila, evaṃ avaca, imināpi pariyāyena taṃ gaṇhāhī”ti evamādinā",
  "atk-s0505a:1430_3": "nayena pesalehi bhikkhūhi akkhātampi na jānāti dhammaṃ buddhena desitaṃ. Yo dhammo",
  "atk-s0505a:1430_4": "buddhena desito, taṃ nānappakārena attano vuccamānampi na jānāti. Evampissa jīvitaṃ pāpiyo.",
  "atk-s0505a:1431_0": "280. Tathā so evarūpo vihesābhiratattā vihesaṃ bhāvitattānaṃ bhāvitatte khīṇāsavabhikkhū",
  "atk-s0505a:1431_1": "sodhanattherapabhutike “na tumhe vinayaṃ jānātha, na suttaṃ na abhidhammaṃ, vuḍḍhapabbajitā”tiādinā",
  "atk-s0505a:1431_2": "nayena vihesanto. Upayogappavattiyañhi idaṃ sāmivacanaṃ. Atha vā yathāvutteneva nayena",
  "atk-s0505a:1431_3": "“vihesaṃ bhāvitattānaṃ karonto”ti pāṭhaseso veditabbo. Evaṃ nippariyāyameva sāmivacanaṃ",
  "atk-s0505a:1431_4": "sijjhati. Avijjāya purakkhatoti bhāvitattavihesane ādīnavadassanapaṭicchādikāya avijjāya",
  "atk-s0505a:1431_5": "purakkhato pesito payojito sesapabbajitānaṃ bhāvitattānaṃ vihesabhāvena pavattaṃ",
  "atk-s0505a:1431_6": "diṭṭheva dhamme cittavibādhanena saṅkilesaṃ, āyatiñca nirayasampāpanena maggaṃ nirayagāminaṃ na jānāti.",
  "atk-s0505a:1432_0": "281. Ajānanto ca tena maggena catubbidhāpāyabhedaṃ vinipātaṃ samāpanno. Tattha ca",
  "atk-s0505a:1432_1": "vinipāte gabbhā gabbhaṃ tamā tamaṃ ekekanikāye satakkhattuṃ sahassakkhattumpi mātukucchito",
  "atk-s0505a:1432_2": "mātukucchiṃ candimasūriyehipi aviddhaṃsanīyā asurakāyatamā tamañca samāpanno. Sa",
  "atk-s0505a:1432_3": "ve tādisako bhikkhu pecca ito paralokaṃ gantvā ayaṃ kapilamaccho viya nānappakāraṃ dukkhaṃ nigacchati.",
  "atk-s0505a:1433_0": "282. Kiṃ kāraṇā? Gūthakūpo yathā assa, sampuṇṇo gaṇavassiko,yathā vaccakuṭigūthakūpo",
  "atk-s0505a:1433_1": "gaṇavassiko anekavassiko bahūni vassāni mukhato gūthena pūriyamāno sampuṇṇo assa,",
  "atk-s0505a:1433_2": "so udakakumbhasatehi udakakumbhasahassehi dhoviyamānopi duggandhadubbaṇṇiyānapagamā",
  "atk-s0505a:1433_3": "dubbisodho hoti, evameva yo evarūpo assa dīgharattaṃ saṃkiliṭṭhakammanto gūthakūpo",
  "atk-s0505a:1433_4": "viya gūthena pāpena sampuṇṇattā sampuṇṇo puggalo, so dubbisodho hi sāṅgaṇo, cirakālaṃ",
  "atk-s0505a:1433_5": "tassa aṅgaṇassa vipākaṃ paccanubhontopi na sujjhati. Tasmā vassagaṇanāya aparimāṇampi",
  "atk-s0505a:1433_6": "kālaṃ sa ve tādisako bhikkhu pecca dukkhaṃ nigacchatīti. Atha vā ayaṃ imissā gāthāya",
  "atk-s0505a:1433_7": "sambandho – yaṃ vuttaṃ “sa ve tādisako bhikkhu, pecca dukkhaṃ nigacchatī”ti, tatra",
  "atk-s0505a:1433_8": "siyā tumhākaṃ “sakkā panāyaṃ tathā kātuṃ, yathā pecca dukkhaṃ na nigaccheyyā”ti.",
  "atk-s0505a:1433_9": "Na sakkā. Kasmā? Yasmā gūthakūpo…pe… sāṅgaṇoti.",
  "atk-s0505a:1434_0": "283-4. Yato paṭikacceva yaṃ evarūpaṃ jānātha, bhikkhavo gehanissitaṃ, yaṃ evarūpaṃ",
  "atk-s0505a:1434_1": "pañcakāmaguṇanissitaṃ jāneyyātha abhūtaguṇapatthanākārappavattāya pāpikāya icchāya",
  "atk-s0505a:1434_2": "samannāgatattā pāpicchaṃ, kāmavitakkādīhi samannāgatattā pāpasaṅkappaṃ, kāyikavītikkamādinā",
  "atk-s0505a:1434_3": "veḷudānādibhedena ca pāpācārena samannāgatattā pāpācāraṃ, vesiyādipāpagocarato pāpagocaraṃ,",
  "atk-s0505a:1434_4": "sabbe samaggā hutvāna abhinibbajjiyātha naṃ. Tattha abhinibbajjiyāthāti vivajjeyyātha",
  "atk-s0505a:1434_5": "mā bhajeyyātha, mā cassa abhinibbajjanamatteneva appossukkataṃ āpajjeyyātha, apica",
  "atk-s0505a:1434_6": "kho pana kāraṇḍavaṃ niddhamatha, kasambuṃ apakassatha, taṃ kacavarabhūtaṃ puggalaṃ",
  "atk-s0505a:1434_7": "kacavaramiva anapekkhā niddhamatha, kasaṭabhūtañca naṃ khattiyādīnaṃ majjhe paviṭṭhaṃ",
  "atk-s0505a:1434_8": "pabhinnapaggharitakuṭṭhaṃ caṇḍālaṃ viya apakassatha, hatthe vā sīse vā gahetvā nikkaḍḍhatha.",
  "atk-s0505a:1434_9": "Seyyathāpi āyasmā mahāmoggallāno taṃ puggalaṃ pāpadhammaṃ bāhāya gahetvā bahidvārakoṭṭhakā",
  "atk-s0505a:1434_10": "nikkhāmetvā sūcighaṭikaṃ adāsi, evaṃ apakassathāti dasseti. Kiṃ kāraṇā? Saṅghārāmo",
  "atk-s0505a:1434_11": "nāma sīlavantānaṃ kato, na dussīlānaṃ.",
  "atk-s0505a:1435_0": "285-6. Yato etadeva tato palāpe vāhetha, assamaṇe samaṇamānine, yathā hi palāpā anto",
  "atk-s0505a:1435_1": "taṇḍularahitāpi bahi thusehi vīhī viya dissanti, evaṃ pāpabhikkhū anto sīlādivirahitāpi",
  "atk-s0505a:1435_2": "bahi kāsāvādiparikkhārena bhikkhū viya dissanti. Tasmā “palāpā”ti vuccanti. Te palāpe",
  "atk-s0505a:1435_3": "vāhetha, opunātha, vidhamatha paramatthato assamaṇe vesamattena samaṇamānine. Evaṃ",
  "atk-s0505a:1435_4": "niddhamitvāna…pe… patissatā. Tattha kappayavhoti kappetha, karothāti vuttaṃ hoti.",
  "atk-s0505a:1435_5": "Patissatāti aññamaññaṃ sagāravā sappatissā. Tato samaggā nipakā, dukkhassantaṃ karissathāti",
  "atk-s0505a:1435_6": "athevaṃ tumhe suddhā suddhehi saṃvāsaṃ kappentā, diṭṭhisīlasāmaññatāya samaggā, anupubbena",
  "atk-s0505a:1435_7": "paripākagatāya paññāya nipakā, sabbassevimassa vaṭṭadukkhādino dukkhassa antaṃ karissathāti",
  "atk-s0505a:1435_8": "arahattanikūṭeneva desanaṃ niṭṭhapesi.",
  "atk-s0505a:1436_0": "Desanāpariyosāne te pañcasatā kevaṭṭaputtā saṃvegamāpajjitvā dukkhassantakiriyaṃ",
  "atk-s0505a:1436_1": "patthayamānā bhagavato santike pabbajitvā nacirasseva dukkhassantaṃ katvā bhagavatā",
  "atk-s0505a:1436_2": "saddhiṃ āneñjavihārasamāpattidhammaparibhogena ekaparibhogā ahesuṃ. Sā ca nesaṃ evaṃ",
  "atk-s0505a:1436_3": "bhagavatā saddhiṃ ekaparibhogatā udāne vuttayasojasuttavaseneva veditabbāti.",
  "atk-s0505a:1437": "Paramatthajotikāya khuddaka-aṭṭhakathāya",
  "atk-s0505a:1438": "Suttanipāta-aṭṭhakathāya kapilasuttavaṇṇanā niṭṭhitā.",
  "atk-s0505a:1439": "7. Brāhmaṇadhammikasuttavaṇṇanā",
  "atk-s0505a:1440_0": "Evaṃ me sutanti brāhmaṇadhammikasuttaṃ. Kā uppatti? Ayameva yāssa nidāne “atha kho",
  "atk-s0505a:1440_1": "sambahulā”tiādinā nayena vuttā. Tattha sambahulāti bahū aneke. Kosalakāti kosalaraṭṭhavāsino.",
  "atk-s0505a:1440_2": "Brāhmaṇamahāsālāti jātiyā brāhmaṇā mahāsāratāya mahāsālā. Yesaṃ kira nidahitvā ṭhapitaṃyeva",
  "atk-s0505a:1440_3": "asītikoṭisaṅkhyaṃ dhanamatthi, te “brāhmaṇamahāsālā”ti vuccanti. Ime ca tādisā, tena",
  "atk-s0505a:1440_4": "vuttaṃ “brāhmaṇamahāsālā”ti. Jiṇṇāti jajjarībhūtā jarāya khaṇḍiccādibhāvamāpāditā.",
  "atk-s0505a:1440_5": "Vuḍḍhāti aṅgapaccaṅgānaṃ vuḍḍhimariyādaṃ pattā. Mahallakāti jātimahallakatāya samannāgatā,",
  "atk-s0505a:1440_6": "cirakālappasutāti vuttaṃ hoti. Addhagatāti addhānaṃ gatā, dve tayo rājaparivaṭṭe",
  "atk-s0505a:1440_7": "atītāti adhippāyo. Vayo anuppattāti pacchimavayaṃ sampattā. Apica jiṇṇāti porāṇā,",
  "atk-s0505a:1440_8": "cirakālappavattakulanvayāti vuttaṃ hoti. Vuḍḍhāti sīlācārādiguṇavuḍḍhiyuttā. Mahallakāti",
  "atk-s0505a:1440_9": "vibhavamahantatāya samannāgatā mahaddhanā mahābhogā. Addhagatāti maggapaṭipannā brāhmaṇānaṃ",
  "atk-s0505a:1440_10": "vatacariyādimariyādaṃ avītikkamma caramānā. Vayo anuppattāti jātivuḍḍhabhāvampi antimavayaṃ",
  "atk-s0505a:1440_11": "anuppattāti evampettha yojanā veditabbā. Sesamettha pākaṭameva.",
  "atk-s0505a:1441_0": "Bhagavatā saddhiṃ sammodiṃsūti khamanīyādīni pucchantā aññamaññaṃ samappavattamodā",
  "atk-s0505a:1441_1": "ahesuṃ. Yāya ca “kacci bhoto gotamassa khamanīyaṃ, kacci yāpanīyaṃ, appābādhaṃ, appātaṅkaṃ,",
  "atk-s0505a:1441_2": "balaṃ, lahuṭṭhānaṃ, phāsuvihāro”tiādikāya kathāya sammodiṃsu, taṃ pītipāmojjasaṅkhātasammodajananato",
  "atk-s0505a:1441_3": "sammodituṃ arahato ca sammodanīyaṃ, atthabyañjanamadhuratāya sucirampi kālaṃ sāretuṃ",
  "atk-s0505a:1441_4": "nirantaraṃ pavattetuṃ arahato saritabbabhāvato ca sāraṇīyaṃ. Suyyamānasukhato ca",
  "atk-s0505a:1441_5": "sammodanīyaṃ, anussariyamānasukhato sāraṇīyaṃ, tathā byañjanaparisuddhatāya sammodanīyaṃ,",
  "atk-s0505a:1441_6": "atthaparisuddhatāya sāraṇīyanti evaṃ anekehi pariyāyehi sammodanīyaṃ kathaṃ sāraṇīyaṃ",
  "atk-s0505a:1441_7": "vītisāretvā pariyosāpetvā niṭṭhāpetvā yenatthena āgatā, taṃ pucchitukāmā ekamantaṃ nisīdiṃsu. Taṃ –",
  "atk-s0505a:1442": "“Na pacchato na purato, nāpi āsannadūrato;",
  "atk-s0505a:1443": "Na passe nāpi paṭivāte, na cāpi oṇatuṇṇate”ti. –",
  "atk-s0505a:1444": "Ādinā nayena maṅgalasuttavaṇṇanāyaṃ vuttameva.",
  "atk-s0505a:1445_0": "Evaṃ ekamantaṃ nisinnā kho te brāhmaṇamahāsālā bhagavantaṃ etadavocuṃ – “kiṃ ta”nti?",
  "atk-s0505a:1445_1": "“Sandissanti nu kho”tiādi. Taṃ sabbaṃ uttānatthameva. Kevalañhettha brāhmaṇānaṃ brāhmaṇadhammeti",
  "atk-s0505a:1445_2": "desakālādidhamme chaḍḍetvā yo brāhmaṇadhammo, tasmiṃyeva. Tena hi brāhmaṇāti yasmā",
  "atk-s0505a:1445_3": "maṃ tumhe yācittha, tasmā brāhmaṇā suṇātha, sotaṃ odahatha, sādhukaṃ manasi karotha,",
  "atk-s0505a:1445_4": "yoniso manasi karotha. Tathā payogasuddhiyā suṇātha, āsayasuddhiyā sādhukaṃ manasi",
  "atk-s0505a:1445_5": "karotha. Avikkhepena suṇātha, paggahena sādhukaṃ manasi karothātiādinā nayena etesaṃ",
  "atk-s0505a:1445_6": "padānaṃ pubbe avuttopi adhippāyo veditabbo. Atha bhagavatā vuttaṃ taṃ vacanaṃ sampaṭicchantā",
  "atk-s0505a:1445_7": "“evaṃ bho”ti kho te brāhmaṇamahāsālā bhagavato paccassosuṃ, bhagavato vacanaṃ abhimukhā",
  "atk-s0505a:1445_8": "hutvā assosuṃ. Atha vā paṭissuṇiṃsu. “Suṇātha sādhukaṃ manasi karothā”ti vuttamatthaṃ",
  "atk-s0505a:1445_9": "kattukāmatāya paṭijāniṃsūti vuttaṃ hoti. Atha tesaṃ evaṃ paṭissutavataṃ bhagavā etadavoca",
  "atk-s0505a:1445_10": "– “kiṃ ta”nti? “Isayo pubbakā”tiādi.",
  "atk-s0505a:1446_0": "287. Tattha paṭhamagāthāya tāva saññatattāti sīlasaṃyamena saṃyatacittā. Tapassinoti",
  "atk-s0505a:1446_1": "indriyasaṃvaratapayuttā. Attadatthamacārisunti mantajjhenabrahmavihārabhāvanādiṃ",
  "atk-s0505a:1446_2": "attano atthaṃ akaṃsu. Sesaṃ pākaṭameva.",
  "atk-s0505a:1447_0": "288. Dutiyagāthādīsupi ayaṃ saṅkhepavaṇṇanā – na pasū brāhmaṇānāsunti porāṇānaṃ brāhmaṇānaṃ",
  "atk-s0505a:1447_1": "pasū na āsuṃ, na te pasupariggahamakaṃsu. Na hiraññaṃ na dhāniyanti hiraññañca brāhmaṇānaṃ",
  "atk-s0505a:1447_2": "antamaso jatumāsakopi nāhosi, tathā vīhisāliyavagodhūmādi pubbaṇṇāparaṇṇabhedaṃ dhāniyampi",
  "atk-s0505a:1447_3": "tesaṃ nāhosi. Te hi nikkhittajātarūparajatā asannidhikārakāva hutvā kevalaṃ sajjhāyadhanadhaññā",
  "atk-s0505a:1447_4": "attano mantajjhenasaṅkhāteneva dhanena dhaññena ca samannāgatā ahesuṃ. Yo cāyaṃ mettādivihāro",
  "atk-s0505a:1447_5": "seṭṭhattā anugāmikattā ca brahmanidhīti vuccati, tañca brahmaṃ nidhimapālayuṃ sadā",
  "atk-s0505a:1447_6": "tassa bhāvanānuyogena.",
  "atk-s0505a:1448_0": "289. Evaṃ vihārīnaṃ yaṃ nesaṃ pakataṃ āsi, yaṃ etesaṃ pakataṃ ete brāhmaṇe uddissa",
  "atk-s0505a:1448_1": "kataṃ ahosi. Dvārabhattaṃ upaṭṭhitanti “brāhmaṇānaṃ dassāmā”ti sajjetvā tehi tehi",
  "atk-s0505a:1448_2": "dāyakehi attano attano gharadvāre ṭhapitabhattaṃ. Saddhāpakatanti saddhāya pakataṃ,",
  "atk-s0505a:1448_3": "saddhādeyyanti vuttaṃ hoti. Esānanti esantīti esā, tesaṃ esānaṃ, esamānānaṃ pariyesamānānanti",
  "atk-s0505a:1448_4": "vuttaṃ hoti. Dātaveti dātabbaṃ. Tadamaññisunti taṃ amaññiṃsu, taṃ dvāre sajjetvā",
  "atk-s0505a:1448_5": "ṭhapitaṃ bhattaṃ saddhādeyyaṃ pariyesamānānaṃ etesaṃ brāhmaṇānaṃ dātabbaṃ amaññiṃsu",
  "atk-s0505a:1448_6": "dāyakā janā, na tato paraṃ. Anatthikā hi te aññena ahesuṃ, kevalaṃ ghāsacchādanaparamatāya",
  "atk-s0505a:1448_7": "santuṭṭhāti adhippāyo.",
  "atk-s0505a:1449_0": "290. Nānārattehīti nānāvidharāgarattehi vatthehi vicitrattharaṇatthatehi, sayanehi",
  "atk-s0505a:1449_1": "ekabhūmikadvibhūmikādipāsādavarehi. Āvasathehīti evarūpehi upakaraṇehi. Phītā janapadā",
  "atk-s0505a:1449_2": "raṭṭhā ekekappadesabhūtā janapadā ca keci keci sakalaraṭṭhā ca “namo brāhmaṇāna”nti",
  "atk-s0505a:1449_3": "sāyaṃ pātaṃ brāhmaṇe deve viya namassiṃsu.",
  "atk-s0505a:1450_0": "291. Te evaṃ namassiyamānā lokena avajjhā brāhmaṇā āsuṃ, na kevalañca avajjhā, ajeyyā",
  "atk-s0505a:1450_1": "vihiṃsitumpi anabhibhavanīyattā ajeyyā ca ahesuṃ. Kiṃ kāraṇā? Dhammarakkhitā, yasmā",
  "atk-s0505a:1450_2": "dhammena rakkhitā. Te hi pañca varasīladhamme rakkhiṃsu, “dhammo have rakkhati dhammacāri”nti",
  "atk-s0505a:1450_3": "dhammarakkhitā hutvā avajjhā ajeyyā ca ahesunti adhippāyo. Na ne koci nivāresīti",
  "atk-s0505a:1450_4": "te brāhmaṇe kulānaṃ dvāresu sabbaso bāhiresu ca abbhantaresu ca sabbadvāresu yasmā",
  "atk-s0505a:1450_5": "tesu piyasammatesu varasīlasamannāgatesu mātāpitūsu viya ativissatthā manussā ahesuṃ,",
  "atk-s0505a:1450_6": "tasmā “idaṃ nāma ṭhānaṃ tayā na pavisitabba”nti na koci nivāresi.",
  "atk-s0505a:1451_0": "292. Evaṃ dhammarakkhitā kuladvāresu anivāritā carantā aṭṭha ca cattālīsañcāti aṭṭhacattālīsaṃ",
  "atk-s0505a:1451_1": "vassāni kumārabhāvato pabhuti caraṇena komāraṃ brahmacariyaṃ cariṃsu te. Yepi brāhmaṇacaṇḍālā",
  "atk-s0505a:1451_2": "ahesuṃ, ko pana vādo brahmasamādīsūti evamettha adhippāyo veditabbo. Evaṃ brahmacariyaṃ",
  "atk-s0505a:1451_3": "carantā eva hi vijjācaraṇapariyeṭṭhiṃ acaruṃ brāhmaṇā pure, na abrahmacārino hutvā.",
  "atk-s0505a:1451_4": "Tattha vijjāpariyeṭṭhīti mantajjhenaṃ. Vuttañcetaṃ “so aṭṭhacattālīsa vassāni komāraṃ",
  "atk-s0505a:1451_5": "brahmacariyaṃ carati mante adhīyamāno”ti. Caraṇapariyeṭṭhīti sīlarakkhaṇaṃ. “Vijjācaraṇapariyeṭṭhu”ntipi",
  "atk-s0505a:1451_6": "pāṭho, vijjācaraṇaṃ pariyesituṃ acarunti attho.",
  "atk-s0505a:1452_0": "293. Yathāvuttañca kālaṃ brahmacariyaṃ caritvā tato paraṃ gharāvāsaṃ kappentāpi na",
  "atk-s0505a:1452_1": "brāhmaṇā aññamagamuṃ khattiyaṃ vā vessādīsu aññataraṃ vā, ye ahesuṃ devasamā vā mariyādā",
  "atk-s0505a:1452_2": "vāti adhippāyo. Tathā sataṃ vā sahassaṃ vā datvā napi bhariyaṃ kiṇiṃsu te, seyyathāpi",
  "atk-s0505a:1452_3": "etarahi ekacce kiṇanti. Te hi dhammena dāraṃ pariyesanti. Kathaṃ? Aṭṭhacattālīsaṃ",
  "atk-s0505a:1452_4": "vassāni brahmacariyaṃ caritvā brāhmaṇā kaññābhikkhaṃ āhiṇḍanti – “ahaṃ aṭṭhacattālīsa",
  "atk-s0505a:1452_5": "vassāni ciṇṇabrahmacariyo, yadi vayappattā dārikā atthi, detha me”ti. Tato yassa",
  "atk-s0505a:1452_6": "vayappattā dārikā hoti, so taṃ alaṅkaritvā nīharitvā dvāre ṭhitasseva brāhmaṇassa",
  "atk-s0505a:1452_7": "hatthe udakaṃ āsiñcanto “imaṃ te, brāhmaṇa, bhariyaṃ posāvanatthāya dammī”ti vatvā deti.",
  "atk-s0505a:1453_0": "Kasmā pana te evaṃ ciraṃ brahmacariyaṃ caritvāpi dāraṃ pariyesanti, na yāvajīvaṃ",
  "atk-s0505a:1453_1": "brahmacārino hontīti? Micchādiṭṭhivasena. Tesañhi evaṃdiṭṭhi hoti – “yo puttaṃ na",
  "atk-s0505a:1453_2": "uppādeti, so kulavaṃsacchedakaro hoti, tato niraye paccatī”ti. Cattāro kira abhāyitabbaṃ",
  "atk-s0505a:1453_3": "bhāyanti gaṇḍuppādo kikī kuntanī brāhmaṇāti. Gaṇḍuppādā kira mahāpathaviyā khayabhayena",
  "atk-s0505a:1453_4": "mattabhojino honti, na bahuṃ mattikaṃ khādanti. Kikī sakuṇikā ākāsapatanabhayena",
  "atk-s0505a:1453_5": "aṇḍassa upari uttānā seti. Kuntanī sakuṇikā pathavikampanabhayena pādehi bhūmiṃ na",
  "atk-s0505a:1453_6": "suṭṭhu akkamati. Brāhmaṇā kulavaṃsūpacchedabhayena dāraṃ pariyesanti. Āha cettha –",
  "atk-s0505a:1454": "“Gaṇḍuppādo kikī ceva, kuntī brāhmaṇadhammiko;",
  "atk-s0505a:1455": "Ete abhayaṃ bhāyanti, sammūḷhā caturo janā”ti.",
  "atk-s0505a:1456_0": "Evaṃ dhammena dāraṃ pariyesitvāpi ca sampiyeneva saṃvāsaṃ saṅgantvā samarocayuṃ,",
  "atk-s0505a:1456_1": "sampiyeneva aññamaññaṃ pemeneva kāyena ca cittena ca missībhūtā saṅghaṭitā saṃsaṭṭhā",
  "atk-s0505a:1456_2": "hutvā saṃvāsaṃ samarocayuṃ, na appiyena na niggahena cāti vuttaṃ hoti.",
  "atk-s0505a:1457_0": "294. Evaṃ sampiyeneva saṃvāsaṃ karontāpi ca aññatra tamhāti, yo so utusamayo, yamhi",
  "atk-s0505a:1457_1": "samaye brāhmaṇī brāhmaṇena upagantabbā, aññatra tamhā samayā ṭhapetvā taṃ samayaṃ",
  "atk-s0505a:1457_2": "ututo virataṃ utuveramaṇiṃ pati bhariyaṃ, yāva puna so samayo āgacchati, tāva aṭṭhatvā",
  "atk-s0505a:1457_3": "antarāyeva. Methunaṃ dhammanti methunāya dhammāya. Sampadānavacanapattiyā kiretaṃ",
  "atk-s0505a:1457_4": "upayogavacanaṃ. Nāssu gacchantīti neva gacchanti. Brāhmaṇāti ye honti devasamā ca",
  "atk-s0505a:1457_5": "mariyādā cāti adhippāyo.",
  "atk-s0505a:1458_0": "295. Avisesena pana sabbepi brahmacariyañca…pe… avaṇṇayuṃ. Tattha brahmacariyanti",
  "atk-s0505a:1458_1": "methunavirati. Sīlanti sesāni cattāri sikkhāpadāni. Ajjavanti ujubhāvo, atthato asaṭhatā",
  "atk-s0505a:1458_2": "amāyāvitā ca. Maddavanti mudubhāvo, atthato atthaddhatā anatimānitā ca. Tapoti indriyasaṃvaro.",
  "atk-s0505a:1458_3": "Soraccanti suratabhāvo sukhasīlatā appaṭikūlasamācāratā. Avihiṃsāti pāṇiādīhi avihesikajātikatā",
  "atk-s0505a:1458_4": "sakaruṇabhāvo. Khantīti adhivāsanakkhanti. Iccete guṇe avaṇṇayuṃ. Yepi nāsakkhiṃsu",
  "atk-s0505a:1458_5": "sabbaso paṭipattiyā ārādhetuṃ, tepi tattha sāradassino hutvā vācāya vaṇṇayiṃsu pasaṃsiṃsu.",
  "atk-s0505a:1459_0": "296. Evaṃ vaṇṇentānañca yo nesaṃ…pe… nāgamā, yo etesaṃ brāhmaṇānaṃ paramo brahmā",
  "atk-s0505a:1459_1": "ahosi, brahmasamo nāma uttamo brāhmaṇo ahosi, daḷhena parakkamena samannāgatattā",
  "atk-s0505a:1459_2": "daḷhaparakkamo. Sa vāti vibhāvane vā-saddo, tena so evarūpo brāhmaṇoti tameva vibhāveti.",
  "atk-s0505a:1459_3": "Methunaṃ dhammanti methunasamāpattiṃ. Supinantepi nāgamāti supinepi na agamāsi.",
  "atk-s0505a:1460_0": "297. Tato tassa vattaṃ…pe… avaṇṇayuṃ. Imāya gāthāya navamagāthāya vuttaguṇeyeva ādiantavasena",
  "atk-s0505a:1460_1": "niddisanto devasame brāhmaṇe pakāseti. Te hi viññujātikā paṇḍitā tassa brahmasamassa",
  "atk-s0505a:1460_2": "brāhmaṇassa vattaṃ anusikkhanti pabbajjāya jhānabhāvanāya ca, te ca ime brahmacariyādiguṇe",
  "atk-s0505a:1460_3": "paṭipattiyā eva vaṇṇayantīti. Te sabbepi brāhmaṇā pañcakanipāte doṇasutte vuttanayeneva veditabbā.",
  "atk-s0505a:1461_0": "298. Idāni mariyāde brāhmaṇe dassento āha – “taṇḍulaṃ sayana”nti. Tassattho – tesu",
  "atk-s0505a:1461_1": "ye honti mariyādā, te brāhmaṇā sace yaññaṃ kappetukāmā honti, atha āmakadhaññapaṭiggahaṇā",
  "atk-s0505a:1461_2": "paṭiviratattā nānappakārakaṃ taṇḍulañca, mañcapīṭhādibhedaṃ sayanañca, khomādibhedaṃ",
  "atk-s0505a:1461_3": "vatthañca, gosappitilatelādibhedaṃ sappitelañca yāciya dhammena, “uddissa ariyā tiṭṭhanti,",
  "atk-s0505a:1461_4": "esā ariyāna yācanā”ti evaṃ vuttena uddissaṭhānasaṅkhātena dhammena yācitvā, atha",
  "atk-s0505a:1461_5": "yo yaṃ icchati dātuṃ, tena taṃ dinnataṇḍulādiṃ samodhānetvā saṃkaḍḍhitvā. “Samudānetvā”tipi",
  "atk-s0505a:1461_6": "pāṭho, ekoyevattho. Tato yaññamakappayunti tato gahetvā dānamakaṃsu.",
  "atk-s0505a:1462_0": "299. Karontā ca evametasmiṃ upaṭṭhitasmiṃ dānasaṅkhāte yaññasmiṃ nāssu gāvo haniṃsu",
  "atk-s0505a:1462_1": "te, na te gāviyo haniṃsu. Gāvīmukhena cettha sabbapāṇā vuttāti veditabbā. Kiṃkāraṇā",
  "atk-s0505a:1462_2": "na haniṃsūti? Brahmacariyādiguṇayuttattā. Apica visesato yathā mātā…pe… nāssu gāvo",
  "atk-s0505a:1462_3": "haniṃsu te. Tattha yāsu jāyanti osadhāti yāsu pittādīnaṃ bhesajjabhūtā pañca gorasā jāyanti.",
  "atk-s0505a:1463_0": "300. Annadātiādīsu yasmā pañca gorase paribhuñjantānaṃ khudā vūpasammati, balaṃ vaḍḍhati,",
  "atk-s0505a:1463_1": "chavivaṇṇo vippasīdati, kāyikamānasikaṃ sukhaṃ uppajjati, tasmā annadā baladā vaṇṇadā",
  "atk-s0505a:1463_2": "sukhadā cetāti veditabbā. Sesamettha uttānatthameva.",
  "atk-s0505a:1464_0": "301. Evaṃ te yaññesu gāvo ahanantā puññappabhāvānuggahitasarīrā sukhumālā…pe… sukhamedhittha",
  "atk-s0505a:1464_1": "yaṃ pajā. Tattha sukhumālā mudutaluṇahatthapādāditāya, mahākāyā ārohapariṇāhasampattiyā,",
  "atk-s0505a:1464_2": "vaṇṇavanto suvaṇṇavaṇṇatāya saṇṭhānayuttatāya ca, yasassino lābhaparivārasampadāya.",
  "atk-s0505a:1464_3": "Sehi dhammehīti sakehi cārittehi. Kiccākiccesu ussukāti kiccesu “idaṃ kātabbaṃ”,",
  "atk-s0505a:1464_4": "akiccesu “idaṃ na kātabba”nti ussukkamāpannā hutvāti attho. Evaṃ te porāṇā brāhmaṇā",
  "atk-s0505a:1464_5": "evarūpā hutvā dassanīyā pasādanīyā lokassa paramadakkhiṇeyyā imāya paṭipattiyā yāva",
  "atk-s0505a:1464_6": "loke avattiṃsu, tāva vigataītibhayupaddavā hutvā nānappakārakaṃ sukhaṃ edhittha pāpuṇi,",
  "atk-s0505a:1464_7": "sukhaṃ vā edhittha sukhaṃ vuḍḍhiṃ agamāsi. Ayaṃ pajāti sattalokaṃ nidasseti.",
  "atk-s0505a:1465_0": "302-3. Kālaccayena pana sambhinnamariyādabhāvaṃ āpajjitukāmānaṃ tesaṃ āsi vipallāso…pe…",
  "atk-s0505a:1465_1": "bhāgaso mite. Tattha vipallāsoti viparītasaññā. Aṇuto aṇunti lāmakaṭṭhena parittaṭṭhena",
  "atk-s0505a:1465_2": "appassādaṭṭhena aṇubhūtato kāmaguṇato uppannaṃ jhānasāmaññanibbānasukhāni upanidhāya",
  "atk-s0505a:1465_3": "saṅkhyampi anupagamanena aṇuṃ kāmasukhaṃ, lokuttarasukhaṃ vā upanidhāya aṇubhūtato",
  "atk-s0505a:1465_4": "attanā paṭiladdhalokiyasamāpattisukhato aṇuṃ appakatopi appakaṃ kāmasukhaṃ disvāti",
  "atk-s0505a:1465_5": "adhippāyo. Rājino cāti rañño ca. Viyākāranti sampattiṃ. Ājaññasaṃyutteti assājānīyasaṃyutte.",
  "atk-s0505a:1465_6": "Sukateti dārukammalohakammena suniṭṭhite. Cittasibbaneti sīhacammādīhi alaṅkaraṇavasena",
  "atk-s0505a:1465_7": "citrasibbane. Nivesaneti gharavatthūni. Niveseti tattha patiṭṭhāpitagharāni. Vibhatteti",
  "atk-s0505a:1465_8": "āyāmavitthāravasena vibhattāni. Bhāgaso miteti aṅgaṇadvārapāsādakūṭāgārādivasena",
  "atk-s0505a:1465_9": "koṭṭhāsaṃ koṭṭhāsaṃ katvā mitāni. Kiṃ vuttaṃ hoti? Tesaṃ brāhmaṇānaṃ aṇuto aṇusaññitaṃ",
  "atk-s0505a:1465_10": "kāmasukhañca rañño byākārañca alaṅkatanāriyo ca vuttappakāre rathe ca nivesane nivese",
  "atk-s0505a:1465_11": "ca disvā dukkhesuyeva etesu vatthūsu “sukha”nti pavattattā pubbe pavattanekkhammasaññāvipallāsasaṅkhātā viparītasaññā āsi.",
  "atk-s0505a:1466_0": "304. Te evaṃ viparītasaññā hutvā gomaṇḍalaparibyūḷhaṃ…pe… brāhmaṇā. Tattha gomaṇḍalaparibyūḷhanti",
  "atk-s0505a:1466_1": "goyūthehi parikiṇṇaṃ. Nārīvaragaṇāyutanti varanārīgaṇasaṃyuttaṃ. Uḷāranti vipulaṃ.",
  "atk-s0505a:1466_2": "Mānusaṃ bhoganti manussānaṃ nivesanādibhogavatthuṃ. Abhijjhāyiṃsūti “aho vatidaṃ",
  "atk-s0505a:1466_3": "amhākaṃ assā”ti taṇhaṃ vaḍḍhetvā abhipatthayamānā jhāyiṃsu.",
  "atk-s0505a:1467_0": "305. Evaṃ abhijjhāyantā ca “ete manussā sunhātā suvilittā kappitakesamassū āmuttamaṇiābharaṇā",
  "atk-s0505a:1467_1": "pañcahi kāmaguṇehi paricārenti, mayaṃ pana evaṃ tehi namassiyamānāpi sedamalakiliṭṭhagattā",
  "atk-s0505a:1467_2": "parūḷhakacchanakhalomā bhogarahitā paramakāruññataṃ pattā viharāma. Ete ca hatthikkhandhaassapiṭṭhisivikāsuvaṇṇarathādīhi",
  "atk-s0505a:1467_3": "vicaranti, mayaṃ pādehi. Ete dvibhūmikādipāsādatalesu vasanti, mayaṃ araññarukkhamūlādīsu.",
  "atk-s0505a:1467_4": "Ete ca gonakādīhi attharaṇehi atthatāsu varaseyyāsu sayanti, mayaṃ taṭṭikācammakhaṇḍādīni",
  "atk-s0505a:1467_5": "attharitvā bhūmiyaṃ. Ete nānārasāni bhojanāni bhuñjanti, mayaṃ uñchācariyāya yāpema.",
  "atk-s0505a:1467_6": "Kathaṃ nu kho mayampi etehi sadisā bhaveyyāmā”ti cintetvā “dhanaṃ icchitabbaṃ, na",
  "atk-s0505a:1467_7": "sakkā dhanarahitehi ayaṃ sampatti pāpuṇitu”nti ca avadhāretvā vede bhinditvā dhammayutte",
  "atk-s0505a:1467_8": "purāṇamante nāsetvā adhammayutte kūṭamante ganthetvā dhanatthikā okkākarājānamupasaṅkamma",
  "atk-s0505a:1467_9": "sotthivacanādīni payuñjitvā “amhākaṃ, mahārāja, brāhmaṇavaṃse paveṇiyā āgataṃ porāṇamantapadaṃ",
  "atk-s0505a:1467_10": "atthi, taṃ mayaṃ ācariyamuṭṭhitāya na kassaci bhaṇimhā, taṃ mahārājā sotumarahatī”ti",
  "atk-s0505a:1467_11": "ca vatvā assamedhādiyaññaṃ vaṇṇayiṃsu. Vaṇṇayitvā ca rājānaṃ ussāhentā “yaja, mahārāja,",
  "atk-s0505a:1467_12": "evaṃ pahūtadhanadhañño tvaṃ, natthi te yaññasambhāravekallaṃ, evañhi te yajato sattakulaparivaṭṭā",
  "atk-s0505a:1467_13": "sagge uppajjissantī”ti avocuṃ. Tena nesaṃ taṃ pavattiṃ dassento āha bhagavā “te tattha",
  "atk-s0505a:1467_14": "mante…pe… bahu te dhana”nti.",
  "atk-s0505a:1468_0": "Tattha tatthāti tasmiṃ, yaṃ bhogamabhijjhāyiṃsu, tannimittanti vuttaṃ hoti. Nimittatthe",
  "atk-s0505a:1468_1": "hi etaṃ bhummavacanaṃ. Tadupāgamunti tadā upāgamuṃ. Pahūtadhanadhaññosīti pahūtadhanadhañño",
  "atk-s0505a:1468_2": "bhavissasi, abhisamparāyanti adhippāyo. Āsaṃsāyañhi anāgatepi vattamānavacanaṃ icchanti",
  "atk-s0505a:1468_3": "saddakovidā. Yajassūti yajāhi. Vittaṃ dhananti jātarūpādiratanameva vittikāraṇato",
  "atk-s0505a:1468_4": "vittaṃ, samiddhikāraṇato dhananti vuttaṃ. Atha vā vittanti vittikāraṇabhūtameva ābharaṇādi",
  "atk-s0505a:1468_5": "upakaraṇaṃ, yaṃ “pahūtavittūpakaraṇo”tiādīsu āgacchati. Dhananti hiraññasuvaṇṇādi.",
  "atk-s0505a:1468_6": "Kiṃ vuttaṃ hoti? Te brāhmaṇā mante ganthetvā tadā okkākaṃ upāgamuṃ. Kinti? “Mahārāja,",
  "atk-s0505a:1468_7": "bahū te vittañca dhanañca, yajassu, āyatimpi pahūtadhanadhañño bhavissasī”ti.",
  "atk-s0505a:1469_0": "306. Evaṃ kāraṇaṃ vatvā saññāpentehi tato ca rājā…pe… adā dhanaṃ. Tattha saññattoti",
  "atk-s0505a:1469_1": "ñāpito. Rathesabhoti mahārathesu khattiyesu akampiyaṭṭhena usabhasadiso. “Assamedha”ntiādīsu",
  "atk-s0505a:1469_2": "assamettha medhantīti assamedho, dvīhi pariyaññehi yajitabbassa ekavīsatiyūpassa",
  "atk-s0505a:1469_3": "ṭhapetvā bhūmiñca purise ca avasesasabbavibhavadakkhiṇassa yaññassetaṃ adhivacanaṃ.",
  "atk-s0505a:1469_4": "Purisamettha medhantīti purisamedho, catūhi pariyaññehi yajitabbassa saddhiṃ bhūmiyā",
  "atk-s0505a:1469_5": "assamedhe vuttavibhavadakkhiṇassa yaññassetaṃ adhivacanaṃ. Sammamettha pāsantīti",
  "atk-s0505a:1469_6": "sammāpāso, divase divase sammaṃ khipitvā tassa patitokāse vediṃ katvā saṃhārimehi",
  "atk-s0505a:1469_7": "yūpādīhi sarassatinadiyā nimuggokāsato pabhuti paṭilomaṃ gacchantena yajitabbassa",
  "atk-s0505a:1469_8": "satrayāgassetaṃ adhivacanaṃ. Vājamettha pivantīti vājapeyyo. Ekena pariyaññena sattarasahi",
  "atk-s0505a:1469_9": "pasūhi yajitabbassa beluvayūpassa sattarasakadakkhiṇassa yaññassetaṃ adhivacanaṃ.",
  "atk-s0505a:1469_10": "Natthi ettha aggaḷāti niraggaḷo, navahi pariyaññehi yajitabbassa saddhiṃ bhūmiyā",
  "atk-s0505a:1469_11": "ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṃ",
  "atk-s0505a:1469_12": "adhivacanaṃ. Sesamettha pākaṭameva.",
  "atk-s0505a:1470_0": "307-8. Idāni yaṃ vuttaṃ “brāhmaṇānamadā dhana”nti, taṃ dassento “gāvo sayanañcā”ti",
  "atk-s0505a:1470_1": "gāthādvayamāha. So hi rājā “dīgharattaṃ lūkhāhārena kilantā pañca gorase paribhuñjantū”ti",
  "atk-s0505a:1470_2": "nesaṃ sapuṅgavāni goyūthāneva adāsi, tathā “dīgharattaṃ thaṇḍilasāyitāya thūlasāṭakanivāsanena",
  "atk-s0505a:1470_3": "ekaseyyāya pādacārena rukkhamūlādivāsena ca kilantā gonakādiatthatavarasayanādīsu",
  "atk-s0505a:1470_4": "sukhaṃ anubhontū”ti nesaṃ mahagghāni sayanādīni ca adāsi. Evametaṃ nānappakārakaṃ",
  "atk-s0505a:1470_5": "aññañca hiraññasuvaṇṇādidhanaṃ adāsi. Tenāha bhagavā – “gāvo sayanañca vatthañca…pe…",
  "atk-s0505a:1470_6": "brāhmaṇānamadā dhana”nti.",
  "atk-s0505a:1471_0": "309-10. Evaṃ tassa rañño santikā te ca tattha…pe… puna mupāgamuṃ. Kiṃ vuttaṃ hoti?",
  "atk-s0505a:1471_1": "Tassa rañño santikā te brāhmaṇā tesu yāgesu dhanaṃ labhitvā dīgharattaṃ divase divase",
  "atk-s0505a:1471_2": "evameva ghāsacchādanaṃ pariyesitvā nānappakārakaṃ vatthukāma sannidhiṃ samarocayuṃ.",
  "atk-s0505a:1471_3": "Tato tesaṃ icchāvatiṇṇānaṃ khīrādipañcagorasassādavasena rasataṇhāya otiṇṇacittānaṃ",
  "atk-s0505a:1471_4": "“khīrādīnipi tāva gunnaṃ sādūni, addhā imāsaṃ maṃsaṃ sādutaraṃ bhavissatī”ti evaṃ",
  "atk-s0505a:1471_5": "maṃsaṃ paṭicca bhiyyo taṇhā pavaḍḍhatha. Tato cintesuṃ – “sace mayaṃ māretvā khādissāma,",
  "atk-s0505a:1471_6": "gārayhā bhavissāma, yaṃnūna mante gantheyyāmā”ti. Atha punapi vedaṃ bhinditvā tadanurūpe",
  "atk-s0505a:1471_7": "te tattha mante ganthetvā te brāhmaṇā tannimittaṃ kūṭamante ganthetvā okkākarājānaṃ",
  "atk-s0505a:1471_8": "puna upāgamiṃsu. Imamatthaṃ bhāsamānā “yathā āpo ca…pe… bahu te dhana”nti.",
  "atk-s0505a:1472_0": "Kiṃ vuttaṃ hoti? Amhākaṃ, mahārāja, mantesu etadāgataṃ yathā āpo hatthadhovanādisabbakiccesu",
  "atk-s0505a:1472_1": "pāṇīnaṃ upayogaṃ gacchati, natthi tesaṃ tatonidānaṃ pāpaṃ. Kasmā? Yasmā parikkhāro",
  "atk-s0505a:1472_2": "so hi pāṇinaṃ, upakaraṇatthāya uppannoti adhippāyo. Yathā cāyaṃ mahāpathavī gamanaṭṭhānādisabbakiccesu",
  "atk-s0505a:1472_3": "kahāpaṇasaṅkhātaṃ hiraññaṃ suvaṇṇarajatādibhedaṃ dhanaṃ, yavagodhūmādibhedaṃ dhāniyañca,",
  "atk-s0505a:1472_4": "saṃvohārādisabbakiccesu upayogaṃ gacchati, evaṃ gāvo manussānaṃ sabbakiccesu upayogagamanatthāya",
  "atk-s0505a:1472_5": "uppannā. Tasmā etā hanitvā nānappakārake yāge yajassu bahu te vittaṃ, yajassu bahu te dhananti.",
  "atk-s0505a:1473_0": "311-12. Evaṃ purimanayeneva tato ca rājā…pe… aghātayi, yaṃ tato pubbe kañci sattaṃ",
  "atk-s0505a:1473_1": "na pādā…pe… ghātayi. Tadā kira brāhmaṇā yaññāvāṭaṃ gāvīnaṃ pūretvā maṅgalausabhaṃ",
  "atk-s0505a:1473_2": "bandhitvā rañño mūlaṃ netvā “mahārāja, gomedhayaññaṃ yajassu, evaṃ te brahmalokassa",
  "atk-s0505a:1473_3": "maggo visuddho bhavissatī”ti āhaṃsu. Rājā katamaṅgalakicco khaggaṃ gahetvā puṅgavena",
  "atk-s0505a:1473_4": "saha anekasatasahassā gāvo māresi. Brāhmaṇā yaññāvāṭe maṃsāni chinditvā khādiṃsu,",
  "atk-s0505a:1473_5": "pītakodātarattakambale ca pārupitvā māresuṃ. Tadupādāya kira gāvo pārute disvā ubbijjanti.",
  "atk-s0505a:1473_6": "Tenāha bhagavā – “na pādā…pe… ghātayī”ti.",
  "atk-s0505a:1474_0": "313. Tato devāti evaṃ tasmiṃ rājini gāviyo ghātetumāraddhe atha tadanantarameva taṃ",
  "atk-s0505a:1474_1": "goghātakaṃ disvā ete cātumahārājikādayo devā ca, pitaroti brāhmaṇesu laddhavohārā",
  "atk-s0505a:1474_2": "brahmāno ca, sakko devānamindo ca, pabbatapādanivāsino dānavayakkhasaññitā asurarakkhasā",
  "atk-s0505a:1474_3": "ca “adhammo adhammo”ti evaṃ vācaṃ nicchārentā “dhi manussā, dhi manussā”ti ca vadantā",
  "atk-s0505a:1474_4": "pakkanduṃ. Evaṃ bhūmito pabhuti so saddo muhuttena yāva brahmalokā agamāsi, ekadhikkāraparipuṇṇo",
  "atk-s0505a:1474_5": "loko ahosi. Kiṃ kāraṇaṃ? Yaṃ satthaṃ nipatī gave, yasmā gāvimhi satthaṃ nipatīti vuttaṃ hoti.",
  "atk-s0505a:1475_0": "314. Na kevalañca devādayo pakkanduṃ, ayamaññopi loke anattho udapādi – ye hi te",
  "atk-s0505a:1475_1": "tayo rogā pure āsuṃ, icchā anasanaṃ jarā, kiñci kiñcideva patthanataṇhā ca khudā",
  "atk-s0505a:1475_2": "ca paripākajarā cāti vuttaṃ hoti. Te pasūnañca samārambhā, aṭṭhānavutimāgamuṃ, cakkhurogādinā",
  "atk-s0505a:1475_3": "bhedena aṭṭhanavutibhāvaṃ pāpuṇiṃsūti attho.",
  "atk-s0505a:1476_0": "315. Idāni bhagavā taṃ pasusamārambhaṃ nindanto āha “eso adhammo”ti. Tassattho eso",
  "atk-s0505a:1476_1": "pasusamārambhasaṅkhāto kāyadaṇḍādīnaṃ tiṇṇaṃ daṇḍānaṃ aññataradaṇḍabhūto dhammato",
  "atk-s0505a:1476_2": "apetattā adhammo okkanto ahu, pavatto āsi, so ca kho tato pabhuti pavattattā purāṇo,",
  "atk-s0505a:1476_3": "yassa okkamanato pabhuti kenaci pādādinā ahiṃsanato adūsikāyo gāvo haññanti. Yā ghātentā",
  "atk-s0505a:1476_4": "dhammā dhaṃsanti cavanti parihāyanti yājakā yaññayājino janāti.",
  "atk-s0505a:1477_0": "316. Evameso aṇudhammoti evaṃ eso lāmakadhammo hīnadhammo, adhammoti vuttaṃ hoti.",
  "atk-s0505a:1477_1": "Yasmā vā ettha dānadhammopi appako atthi, tasmā taṃ sandhāyāha “aṇudhammo”ti. Porāṇoti",
  "atk-s0505a:1477_2": "tāva cirakālato pabhuti pavattattā porāṇo. Viññūhi pana garahitattā viññūgarahitoti",
  "atk-s0505a:1477_3": "veditabbo. Yasmā ca viññugarahito, tasmā yattha edisakaṃ passati, yājakaṃ garahatī",
  "atk-s0505a:1477_4": "jano. Kathaṃ? “Abbudaṃ brāhmaṇehi uppāditaṃ, gāvo vadhitvā maṃsaṃ khādantī”ti evamādīni",
  "atk-s0505a:1477_5": "vatvāti ayamettha anussavo.",
  "atk-s0505a:1478_0": "317. Evaṃ dhamme viyāpanneti evaṃ porāṇe brāhmaṇadhamme naṭṭhe. “Viyāvatte”tipi pāṭho,",
  "atk-s0505a:1478_1": "viparivattitvā aññathā bhūteti attho. Vibhinnā suddavessikāti pubbe samaggā viharantā",
  "atk-s0505a:1478_2": "suddā ca vessā ca te vibhinnā. Puthū vibhinnā khattiyāti khattiyāpi bahū aññamaññaṃ",
  "atk-s0505a:1478_3": "bhinnā. Patiṃ bhariyāvamaññathāti bhariyā ca gharāvāsatthaṃ issariyabale ṭhapitā",
  "atk-s0505a:1478_4": "puttabalādīhi upetā hutvā patiṃ avamaññatha, paribhavi avamaññi na sakkaccaṃ upaṭṭhāsi.",
  "atk-s0505a:1479_0": "318. Evaṃ aññamaññaṃ vibhinnā samānā khattiyā brahmabandhū ca…pe… kāmānaṃ vasamanvagunti.",
  "atk-s0505a:1479_1": "Khattiyā ca brāhmaṇā ca ye caññe vessasuddā yathā saṅkaraṃ nāpajjanti, evaṃ attano",
  "atk-s0505a:1479_2": "attano gottena rakkhitattā gottarakkhitā. Te sabbepi taṃ jātivādaṃ niraṃkatvā, “ahaṃ",
  "atk-s0505a:1479_3": "khattiyo, ahaṃ brāhmaṇo”ti etaṃ sabbampi nāsetvā pañcakāmaguṇasaṅkhātānaṃ kāmānaṃ",
  "atk-s0505a:1479_4": "vasaṃ anvaguṃ āsattaṃ pāpuṇiṃsu, kāmahetu na kiñci akattabbaṃ nākaṃsūti vuttaṃ hoti.",
  "atk-s0505a:1480_0": "Evamettha bhagavā “isayo pubbakā”tiādīhi navahi gāthāhi porāṇānaṃ brāhmaṇānaṃ vaṇṇaṃ",
  "atk-s0505a:1480_1": "bhāsitvā “yo nesaṃ paramo”ti gāthāya brahmasamaṃ, “tassa vattamanusikkhantā”ti gāthāya",
  "atk-s0505a:1480_2": "devasamaṃ, “taṇḍulaṃ sayana”ntiādikāhi catūhi gāthāhi mariyādaṃ, “tesaṃ āsi vipallāso”tiādīhi",
  "atk-s0505a:1480_3": "sattarasahi gāthāhi sambhinnamariyādaṃ, tassa vippaṭipattiyā devādīnaṃ pakkandanādidīpanatthañca",
  "atk-s0505a:1480_4": "dassetvā desanaṃ niṭṭhāpesi. Brāhmaṇacaṇḍālo pana idha avuttoyeva. Kasmā? Yasmā vipattiyā",
  "atk-s0505a:1480_5": "akāraṇaṃ. Brāhmaṇadhammasampattiyā hi brahmasamadevasamamariyādā kāraṇaṃ honti, vipattiyā",
  "atk-s0505a:1480_6": "sambhinnamariyādo. Ayaṃ pana doṇasutte vuttappakāro brāhmaṇacaṇḍālo brāhmaṇadhammavipattiyāpi",
  "atk-s0505a:1480_7": "akāraṇaṃ. Kasmā? Vipanne dhamme uppannattā. Tasmā taṃ adassetvāva desanaṃ niṭṭhāpesi.",
  "atk-s0505a:1480_8": "Etarahi pana sopi brāhmaṇacaṇḍālo dullabho. Evamayaṃ brāhmaṇānaṃ dhammo vinaṭṭho.",
  "atk-s0505a:1480_9": "Tenevāha doṇo brāhmaṇo – “evaṃ sante mayaṃ, bho gotama, brāhmaṇacaṇḍālampi na pūremā”ti.",
  "atk-s0505a:1480_10": "Sesamettha vuttanayameva.",
  "atk-s0505a:1481": "Paramatthajotikāya khuddaka-aṭṭhakathāya",
  "atk-s0505a:1482": "Suttanipāta-aṭṭhakathāya brāhmaṇadhammikasuttavaṇṇanā niṭṭhitā.",
  "atk-s0505a:1483": "8. Dhammasutta-(nāvāsutta)-vaṇṇanā",
  "atk-s0505a:1484_0": "319. Yasmā hi dhammanti dhammasuttaṃ, “nāvāsutta”ntipi vuccati. Kā uppatti? Idaṃ",
  "atk-s0505a:1484_1": "suttaṃ āyasmantaṃ sāriputtattheraṃ ārabbha vuttaṃ. Ayamettha saṅkhepo, vitthāro pana",
  "atk-s0505a:1484_2": "dvinnaṃ aggasāvakānaṃ uppattito pabhuti veditabbo. Seyyathidaṃ – anuppanne kira bhagavati",
  "atk-s0505a:1484_3": "dve aggasāvakā ekaṃ asaṅkhyeyyaṃ kappasatasahassañca pāramiyo pūretvā devaloke nibbattā.",
  "atk-s0505a:1484_4": "Tesaṃ paṭhamo cavitvā rājagahassa avidūre upatissagāmo nāma brāhmaṇānaṃ bhogagāmo",
  "atk-s0505a:1484_5": "atthi, tattha saṭṭhiadhikapañcakoṭisatadhanavibhavassa gāmasāmino brāhmaṇassa rūpasārī",
  "atk-s0505a:1484_6": "nāma brāhmaṇī, tassā kucchiyaṃ paṭisandhiṃ aggahesi. Dutiyo tassevāvidūre kolitagāmo",
  "atk-s0505a:1484_7": "nāma brāhmaṇānaṃ bhogagāmo atthi. Tattha tathārūpavibhavasseva gāmasāmino brāhmaṇassa",
  "atk-s0505a:1484_8": "moggallānī nāma brāhmaṇī, tassā kucchiyaṃ taṃ divasameva paṭisandhiṃ aggahesi. Evaṃ",
  "atk-s0505a:1484_9": "tesaṃ ekadivasameva paṭisandhiggahaṇañca gabbhavuṭṭhānañca ahosi. Ekadivaseyeva ca",
  "atk-s0505a:1484_10": "nesaṃ ekassa upatissagāme jātattā upatisso, ekassa kolitagāme jātattā kolitoti nāmamakaṃsu.",
  "atk-s0505a:1485_0": "Te sahapaṃsuṃ kīḷantā sahāyakā anupubbena vuḍḍhiṃ pāpuṇiṃsu, ekamekassa ca pañcapañcamāṇavakasatāni",
  "atk-s0505a:1485_1": "parivārā ahesuṃ. Te uyyānaṃ vā nadītitthaṃ vā gacchantā saparivārāyeva gacchanti.",
  "atk-s0505a:1485_2": "Eko pañcahi suvaṇṇasivikāsatehi, dutiyo pañcahi ājaññarathasatehi. Tadā ca rājagahe",
  "atk-s0505a:1485_3": "kālānukālaṃ giraggasamajjo nāma hoti. Sāyanhasamaye nagaravemajjhe yattha sakalaaṅgamagadhavāsino",
  "atk-s0505a:1485_4": "abhiññātā khattiyakumārādayo sannipatitvā supaññattesu mañcapīṭhādīsu nisinnā samajjavibhūtiṃ",
  "atk-s0505a:1485_5": "passanti. Atha te sahāyakā tena parivārena saddhiṃ tattha gantvā paññattāsanesu nisīdiṃsu.",
  "atk-s0505a:1485_6": "Tato upatisso samajjavibhūtiṃ passanto mahājanakāyaṃ sannipatitaṃ disvā “ettako janakāyo",
  "atk-s0505a:1485_7": "vassasataṃ appatvāva marissatī”ti cintesi. Tassa maraṇaṃ āgantvā nalāṭante patiṭṭhitaṃ",
  "atk-s0505a:1485_8": "viya ahosi, tathā kolitassa. Tesaṃ anekappakāresu naṭesu naccantesu dassanamattepi",
  "atk-s0505a:1485_9": "cittaṃ na nami, aññadatthu saṃvegoyeva udapādi.",
  "atk-s0505a:1486_0": "Atha vuṭṭhite samajje pakkantāya parisāya sakaparivārena pakkantesu tesu sahāyesu",
  "atk-s0505a:1486_1": "kolito upatissaṃ pucchi – “kiṃ, samma, nāṭakādidassanena tava pamodanamattampi nāhosī”ti?",
  "atk-s0505a:1486_2": "So tassa taṃ pavattiṃ ārocetvā tampi tatheva paṭipucchi. Sopi tassa attano pavattiṃ",
  "atk-s0505a:1486_3": "ārocetvā “ehi, samma, pabbajitvā amataṃ gavesāmā”ti āha. “Sādhu sammā”ti upatisso",
  "atk-s0505a:1486_4": "taṃ sampaṭicchi. Tato dvepi janā taṃ sampattiṃ chaḍḍetvā punadeva rājagahamanuppattā.",
  "atk-s0505a:1486_5": "Tena ca samayena rājagahe sañcayo nāma paribbājako paṭivasati. Te tassa santike pañcahi",
  "atk-s0505a:1486_6": "māṇavakasatehi saddhiṃ pabbajitvā katipāheneva tayo vede sabbañca paribbājakasamayaṃ",
  "atk-s0505a:1486_7": "uggahesuṃ. Te tesaṃ satthānaṃ ādimajjhapariyosānaṃ upaparikkhantā pariyosānaṃ adisvā",
  "atk-s0505a:1486_8": "ācariyaṃ pucchiṃsu – “imesaṃ satthānaṃ ādimajjhaṃ dissati, pariyosānaṃ pana na dissati",
  "atk-s0505a:1486_9": "‘idaṃ nāma imehi satthehi pāpuṇeyyāti, yato uttari pāpuṇitabbaṃ natthī”’ti. Sopi",
  "atk-s0505a:1486_10": "āha – “ahampi tesaṃ tathāvidhaṃ pariyosānaṃ na passāmī”ti. Te āhaṃsu – “tena hi mayaṃ",
  "atk-s0505a:1486_11": "imesaṃ pariyosānaṃ gavesāmā”ti. Te ācariyo “yathāsukhaṃ gavesathā”ti āha. Evaṃ te",
  "atk-s0505a:1486_12": "tena anuññātā amataṃ gavesamānā āhiṇḍantā jambudīpe pākaṭā ahesuṃ. Tehi khattiyapaṇḍitādayo",
  "atk-s0505a:1486_13": "pañhaṃ puṭṭhā uttaruttariṃ na sampāyanti. “Upatisso kolito”ti vutte pana “ke ete,",
  "atk-s0505a:1486_14": "na kho mayaṃ jānāmā”ti bhaṇantā natthi, evaṃ vissutā ahesuṃ.",
  "atk-s0505a:1487_0": "Evaṃ tesu amatapariyesanaṃ caramānesu amhākaṃ bhagavā loke uppajjitvā pavattitavaradhammacakko",
  "atk-s0505a:1487_1": "anupubbena rājagahamanuppatto. Te ca paribbājakā sakalajambudīpaṃ caritvā tiṭṭhatu",
  "atk-s0505a:1487_2": "amataṃ, antamaso pariyosānapañhavissajjanamattampi alabhantā punadeva rājagahaṃ agamaṃsu.",
  "atk-s0505a:1487_3": "Atha kho āyasmā assaji pubbaṇhasamayaṃ nivāsetvāti yāva tesaṃ pabbajjā, tāva sabbaṃ",
  "atk-s0505a:1487_4": "pabbajjākkhandhake āgatanayeneva vitthārato daṭṭhabbaṃ.",
  "atk-s0505a:1488_0": "Evaṃ pabbajitesu tesu dvīsu sahāyakesu āyasmā sāriputto aḍḍhamāsena sāvakapāramīñāṇaṃ",
  "atk-s0505a:1488_1": "sacchākāsi. So yadā assajittherena saddhiṃ ekavihāre vasati, tadā bhagavato upaṭṭhānaṃ",
  "atk-s0505a:1488_2": "gantvā anantaraṃ therassa upaṭṭhānaṃ gacchati “pubbācariyo me ayamāyasmā, etamahaṃ",
  "atk-s0505a:1488_3": "nissāya bhagavato sāsanaṃ aññāsi”nti gāravena. Yadā pana assajittherena saddhiṃ ekavihāre",
  "atk-s0505a:1488_4": "na vasati, tadā yassaṃ disāyaṃ thero vasati, taṃ disaṃ oloketvā pañcapatiṭṭhitena",
  "atk-s0505a:1488_5": "vanditvā añjaliṃ paggayha namassati. Taṃ disvā keci bhikkhū kathaṃ samuṭṭhāpesuṃ",
  "atk-s0505a:1488_6": "– “sāriputto aggasāvako hutvā disaṃ namassati, ajjāpi maññe brāhmaṇadiṭṭhi appahīnā”ti.",
  "atk-s0505a:1488_7": "Atha bhagavā dibbāya sotadhātuyā taṃ kathāsallāpaṃ sutvā paññattavarabuddhāsane nisinnaṃyeva",
  "atk-s0505a:1488_8": "attānaṃ dassento bhikkhū āmantesi – “kāya nuttha, bhikkhave, etarahi kathāya sannisinnā”ti?",
  "atk-s0505a:1488_9": "Te taṃ pavattiṃ ācikkhiṃsu. Tato bhagavā “na, bhikkhave, sāriputto disaṃ namassati,",
  "atk-s0505a:1488_10": "yaṃ nissāya sāsanaṃ aññāsi, taṃ attano ācariyaṃ vandati namassati sammāneti, ācariyapūjako,",
  "atk-s0505a:1488_11": "bhikkhave, sāriputto”ti vatvā tattha sannipatitānaṃ dhammadesanatthaṃ imaṃ suttamabhāsi.",
  "atk-s0505a:1489_0": "Tattha yasmā hi dhammaṃ puriso vijaññāti yato puggalā piṭakattayappabhedaṃ pariyattidhammaṃ",
  "atk-s0505a:1489_1": "vā, pariyattiṃ sutvā adhigantabbaṃ navalokuttarappabhedaṃ paṭivedhadhammaṃ vā puriso",
  "atk-s0505a:1489_2": "vijaññā jāneyya vedeyya. “Yassā”tipi pāṭho, so evattho. Indaṃva naṃ devatā pūjayeyyāti",
  "atk-s0505a:1489_3": "yathā sakkaṃ devānamindaṃ dvīsu devalokesu devatā pūjenti, evaṃ so puggalo taṃ puggalaṃ",
  "atk-s0505a:1489_4": "kālasseva vuṭṭhāya upāhanaomuñcanādiṃ sabbaṃ vattapaṭivattaṃ karonto pūjeyya sakkareyya",
  "atk-s0505a:1489_5": "garukareyya. Kiṃ kāraṇaṃ? So pūjito…pe… pātukaroti dhammaṃ, so ācariyo evaṃ pūjito",
  "atk-s0505a:1489_6": "tasmiṃ antevāsimhi pasannacitto pariyattipaṭivedhavasena bahussuto desanāvaseneva",
  "atk-s0505a:1489_7": "pariyattidhammañca, desanaṃ sutvā yathānusiṭṭhaṃ paṭipattiyā adhigantabbaṃ paṭivedhadhammañca",
  "atk-s0505a:1489_8": "pātukaroti deseti, desanāya vā pariyattidhammaṃ, upamāvasena attanā adhigatapaṭivedhadhammaṃ pātukaroti.",
  "atk-s0505a:1490_0": "320. Tadaṭṭhikatvāna nisamma dhīroti evaṃ pasannena ācariyena pātukataṃ dhammaṃ aṭṭhikatvāna",
  "atk-s0505a:1490_1": "suṇitvā upadhāraṇasamatthatāya dhīro puriso. Dhammānudhammaṃ paṭipajjamānoti lokuttaradhammassa",
  "atk-s0505a:1490_2": "anulomattā anudhammabhūtaṃ vipassanaṃ bhāvayamāno. Viññū vibhāvī nipuṇo ca hotīti",
  "atk-s0505a:1490_3": "viññutāsaṅkhātāya paññāya adhigamena viññū, vibhāvetvā paresampi pākaṭaṃ katvā ñāpanasamatthatāya",
  "atk-s0505a:1490_4": "vibhāvī, paramasukhumatthapaṭivedhatāya nipuṇo ca hoti. Yo tādisaṃ bhajati appamattoti",
  "atk-s0505a:1490_5": "yo tādisaṃ pubbe vuttappakāraṃ bahussutaṃ appamatto tappasādanaparo hutvā bhajati.",
  "atk-s0505a:1491_0": "321. Evaṃ paṇḍitācariyasevanaṃ pasaṃsitvā idāni bālācariyasevanaṃ nindanto “khuddañca",
  "atk-s0505a:1491_1": "bāla”nti imaṃ gāthamāha. Tattha khuddanti khuddena kāyakammādinā samannāgataṃ, paññābhāvato",
  "atk-s0505a:1491_2": "bālaṃ. Anāgatatthanti anadhigatapariyattipaṭivedhatthaṃ. Usūyakanti issāmanakatāya",
  "atk-s0505a:1491_3": "antevāsikassa vuḍḍhiṃ asahamānaṃ. Sesamettha pākaṭameva padato. Adhippāyato pana",
  "atk-s0505a:1491_4": "yo bahucīvarādilābhī ācariyo antevāsikānaṃ cīvarādīni na sakkoti dātuṃ, dhammadāne",
  "atk-s0505a:1491_5": "pana aniccadukkhānattavacanamattampi na sakkoti. Etehi khuddatādidhammehi samannāgatattā",
  "atk-s0505a:1491_6": "taṃ khuddaṃ bālaṃ anāgatatthaṃ usūyakaṃ ācariyaṃ upasevamāno “pūtimacchaṃ kusaggenā”ti",
  "atk-s0505a:1491_7": "vuttanayena sayampi bālo hoti. Tasmā idha sāsane kiñci appamattakampi pariyattidhammaṃ",
  "atk-s0505a:1491_8": "paṭivedhadhammaṃ vā avibhāvayitvā ca avijānitvā ca yassa dhammesu kaṅkhā, taṃ ataritvā",
  "atk-s0505a:1491_9": "maraṇaṃ upetīti evamassa attho veditabbo.",
  "atk-s0505a:1492_0": "322-3. Idāni tassevatthassa pākaṭakaraṇatthaṃ “yathā naro”ti gāthādvayamāha. Tattha",
  "atk-s0505a:1492_1": "āpaganti nadiṃ. Mahodakanti bahuudakaṃ. Salilanti ito cito ca gataṃ, vitthiṇṇanti",
  "atk-s0505a:1492_2": "vuttaṃ hoti. “Sarita”ntipi pāṭho, so evattho. Sīghasotanti hārahārikaṃ, vegavatinti",
  "atk-s0505a:1492_3": "vuttaṃ hoti. Kiṃ soti ettha “so vuyhamāno”ti iminā ca sokārena tassa narassa niddiṭṭhattā",
  "atk-s0505a:1492_4": "nipātamatto sokāro. Kiṃ sūti vuttaṃ hoti yathā “na bhavissāmi nāma so, vinassissāmi",
  "atk-s0505a:1492_5": "nāma so”ti. Dhammanti pubbe vuttaṃ duvidhameva. Anisāmayatthanti anisāmetvā atthaṃ.",
  "atk-s0505a:1492_6": "Sesamettha pākaṭameva padato.",
  "atk-s0505a:1493_0": "Adhippāyato pana yathā yo kocideva naro vuttappakāraṃ nadiṃ otaritvā tāya nadiyā",
  "atk-s0505a:1493_1": "vuyhamāno anusotagāmī sotameva anugacchanto pare pāratthike kiṃ sakkhati pāraṃ netuṃ.",
  "atk-s0505a:1493_2": "“Sakkatī”tipi pāṭho. Tatheva duvidhampi dhammaṃ attano paññāya avibhāvayitvā bahussutānañca",
  "atk-s0505a:1493_3": "santike atthaṃ anisāmetvā sayaṃ avibhāvitattā ajānanto anisāmitattā ca avitiṇṇakaṅkho",
  "atk-s0505a:1493_4": "pare kiṃ sakkhati nijjhāpetuṃ pekkhāpetunti evamettha attho daṭṭhabbo. “So vata,",
  "atk-s0505a:1493_5": "cunda, attanā palipapalipanno”tiādikañcettha suttapadaṃ anussaritabbaṃ.",
  "atk-s0505a:1494_0": "324-5. Evaṃ bālasevanāya bālassa paraṃ nijjhāpetuṃ asamatthatāya pākaṭakaraṇatthaṃ",
  "atk-s0505a:1494_1": "upamaṃ vatvā idāni “yo tādisaṃ bhajati appamatto”ti ettha vuttassa paṇḍitassa pare",
  "atk-s0505a:1494_2": "nijjhāpetuṃ samatthatāya pākaṭakaraṇatthaṃ “yathāpi nāva”nti gāthādvayamāha. Tattha",
  "atk-s0505a:1494_3": "phiyenāti dabbipadarena. Rittenāti veḷudaṇḍena. Tatthāti tassaṃ nāvāyaṃ. Tatrūpayaññūti",
  "atk-s0505a:1494_4": "tassā nāvāya āharaṇapaṭiharaṇādiupāyajānanena maggapaṭipādanena upāyaññū. Sikkhitasikkhatāya",
  "atk-s0505a:1494_5": "sukusalahatthatāya ca kusalo. Uppannupaddavapaṭikārasamatthatāya mutīmā. Vedagūti",
  "atk-s0505a:1494_6": "vedasaṅkhātehi catūhi maggañāṇehi gato. Bhāvitattoti tāyeva maggabhāvanāya bhāvitacitto.",
  "atk-s0505a:1494_7": "Bahussutoti pubbe vuttanayeneva. Avedhadhammoti aṭṭhahi lokadhammehi akampaniyasabhāvo.",
  "atk-s0505a:1494_8": "Sotāvadhānūpanisūpapanneti sotaodahanena ca maggaphalānaṃ upanissayena ca upapanne.",
  "atk-s0505a:1494_9": "Sesaṃ uttānapadatthameva. Adhippāyayojanāpi sakkā purimanayeneva jānitunti na vitthāritā.",
  "atk-s0505a:1495_0": "326. Evaṃ paṇḍitassa pare nijjhāpetuṃ samatthabhāvapākaṭakaraṇatthaṃ upamaṃ vatvā",
  "atk-s0505a:1495_1": "tassā paṇḍitasevanāya niyojento “tasmā have”ti imaṃ avasānagāthamāha. Tatrāyaṃ saṅkhepattho",
  "atk-s0505a:1495_2": "– yasmā upanissayasampannā paṇḍitasevanena visesaṃ pāpuṇanti, tasmā have sappurisaṃ",
  "atk-s0505a:1495_3": "bhajetha. Kīdisaṃ sappurisaṃ bhajetha? Medhāvinañceva bahussutañca, paññāsampattiyā",
  "atk-s0505a:1495_4": "ca medhāvinaṃ vuttappakārasutadvayena ca bahussutaṃ. Tādisañhi bhajamāno tena bhāsitassa",
  "atk-s0505a:1495_5": "dhammassa aññāya atthaṃ evaṃ ñatvā ca yathānusiṭṭhaṃ paṭipajjamāno tāya paṭipattiyā",
  "atk-s0505a:1495_6": "paṭivedhavasena viññātadhammo so maggaphalanibbānappabhedaṃ lokuttarasukhaṃ labhetha",
  "atk-s0505a:1495_7": "adhigaccheyya pāpuṇeyyāti arahattanikūṭena desanaṃ samāpesīti.",
  "atk-s0505a:1496": "Paramatthajotikāya khuddaka-aṭṭhakathāya",
  "atk-s0505a:1497": "Suttanipāta-aṭṭhakathāya dhammasuttavaṇṇanā niṭṭhitā.",
  "atk-s0505a:1498": "9. Kiṃsīlasuttavaṇṇanā",
  "atk-s0505a:1499_0": "327. Kiṃsīloti kiṃsīlasuttaṃ. Kā uppatti? Āyasmato sāriputtassa gihisahāyako eko",
  "atk-s0505a:1499_1": "therasseva pituno vaṅgantabrāhmaṇassa sahāyassa brāhmaṇassa putto saṭṭhikoṭiadhikaṃ",
  "atk-s0505a:1499_2": "pañcasatakoṭidhanaṃ pariccajitvā āyasmato sāriputtattherassa santike pabbajitvā sabbaṃ",
  "atk-s0505a:1499_3": "buddhavacanaṃ pariyāpuṇi. Tassa thero bahuso ovaditvā kammaṭṭhānamadāsi, so tena",
  "atk-s0505a:1499_4": "visesaṃ nādhigacchati. Tato thero “buddhaveneyyo eso”ti ñatvā taṃ ādāya bhagavato",
  "atk-s0505a:1499_5": "santikaṃ gantvā taṃ bhikkhuṃ ārabbha puggalaṃ aniyametvā “kiṃsīlo”ti pucchi. Athassa",
  "atk-s0505a:1499_6": "bhagavā tato paraṃ abhāsi. Tattha kiṃsīloti kīdisena vārittasīlena samannāgato, kīdisapakatiko",
  "atk-s0505a:1499_7": "vā. Kiṃsamācāroti kīdisena cārittena yutto. Kāni kammāni brūhayanti kāni kāyakammādīni",
  "atk-s0505a:1499_8": "vaḍḍhento. Naro sammā niviṭṭhassāti abhirato naro sāsane sammā patiṭṭhito bhaveyya.",
  "atk-s0505a:1499_9": "Uttamatthañca pāpuṇeti sabbatthānaṃ uttamaṃ arahattañca pāpuṇeyyāti vuttaṃ hoti.",
  "atk-s0505a:1500_0": "328. Tato bhagavā “sāriputto aḍḍhamāsūpasampanno sāvakapāramippatto, kasmā ādikammikaputhujjanapañhaṃ",
  "atk-s0505a:1500_1": "pucchatī”ti āvajjento “saddhivihārikaṃ ārabbhā”ti ñatvā pucchāya vuttaṃ cārittasīlaṃ",
  "atk-s0505a:1500_2": "avibhajitvāva tassa sappāyavasena dhammaṃ desento “vuḍḍhāpacāyī”tiādimāha.",
  "atk-s0505a:1501_0": "Tattha paññāvuḍḍho, guṇavuḍḍho, jātivuḍḍho, vayovuḍḍhoti cattāro vuḍḍhā. Jātiyā hi",
  "atk-s0505a:1501_1": "daharopi bahussuto bhikkhu appassutamahallakabhikkhūnamantare bāhusaccapaññāya vuḍḍhattā",
  "atk-s0505a:1501_2": "paññāvuḍḍho. Tassa hi santike mahallakabhikkhūpi buddhavacanaṃ pariyāpuṇanti, ovādavinicchayapañhavissajjanāni",
  "atk-s0505a:1501_3": "ca paccāsīsanti. Tathā daharopi bhikkhu adhigamasampanno guṇavuḍḍho nāma. Tassa hi",
  "atk-s0505a:1501_4": "ovāde patiṭṭhāya mahallakāpi vipassanāgabbhaṃ gahetvā arahattaphalaṃ pāpuṇanti. Tathā",
  "atk-s0505a:1501_5": "daharopi rājā khattiyo muddhāvasitto brāhmaṇo vā sesajanassa vandanārahato jātivuḍḍho",
  "atk-s0505a:1501_6": "nāma. Sabbo pana paṭhamajāto vayovuḍḍho nāma. Tattha yasmā paññāya sāriputtattherassa",
  "atk-s0505a:1501_7": "sadiso natthi ṭhapetvā bhagavantaṃ, tathā guṇenapi aḍḍhamāsena sabbasāvakapāramīñāṇassa",
  "atk-s0505a:1501_8": "paṭividdhattā. Jātiyāpi so brāhmaṇamahāsālakule uppanno, tasmā tassa bhikkhuno vayena",
  "atk-s0505a:1501_9": "samānopi so imehi tīhi kāraṇehi vuḍḍho. Imasmiṃ panatthe paññāguṇehi eva vuḍḍhabhāvaṃ",
  "atk-s0505a:1501_10": "sandhāya bhagavā āha – “vuḍḍhāpacāyī”ti. Tasmā tādisānaṃ vuḍḍhānaṃ apacitikaraṇena",
  "atk-s0505a:1501_11": "vuḍḍhāpacāyī, tesameva vuḍḍhānaṃ lābhādīsu usūyavigamena anusūyako ca siyāti ayamādipādassa attho.",
  "atk-s0505a:1502_0": "Kālaññū cassāti ettha pana rāge uppanne tassa vinodanatthāya garūnaṃ dassanaṃ gacchantopi",
  "atk-s0505a:1502_1": "kālaññū, dose… mohe… kosajje uppanne tassa vinodanatthāya garūnaṃ dassanaṃ gacchantopi",
  "atk-s0505a:1502_2": "kālaññū, yato evaṃ kālaññū ca assa garūnaṃ dassanāya. Dhammiṃ kathanti samathavipassanāyuttaṃ.",
  "atk-s0505a:1502_3": "Erayitanti vuttaṃ. Khaṇaññūti tassā kathāya khaṇavedī, dullabho vā ayaṃ īdisāya kathāya",
  "atk-s0505a:1502_4": "savanakkhaṇoti jānanto. Suṇeyya sakkaccāti taṃ kathaṃ sakkaccaṃ suṇeyya. Na kevalañca",
  "atk-s0505a:1502_5": "tameva, aññānipi buddhaguṇādipaṭisaṃyuttāni subhāsitāni sakkaccameva suṇeyyāti attho.",
  "atk-s0505a:1503_0": "329. “Kālaññū cassa garūnaṃ dassanāyā”ti ettha vuttanayañca attano uppannarāgādivinodanakālaṃ",
  "atk-s0505a:1503_1": "ñatvāpi garūnaṃ santikaṃ gacchanto kālena gacche garūnaṃ sakāsaṃ, “ahaṃ kammaṭṭhāniko",
  "atk-s0505a:1503_2": "dhutaṅgadharo cā”ti katvā na cetiyavandanabodhiyaṅgaṇabhikkhācāramaggaatimajjhanhikavelādīsu",
  "atk-s0505a:1503_3": "yattha katthaci ṭhitamācariyaṃ disvā paripucchanatthāya upasaṅkameyya, sakasenāsane",
  "atk-s0505a:1503_4": "pana attano āsane nisinnaṃ vūpasantadarathaṃ sallakkhetvā kammaṭṭhānādividhipucchanatthaṃ",
  "atk-s0505a:1503_5": "upasaṅkameyyāti attho. Evaṃ upasaṅkamantopi ca thambhaṃ niraṃkatvā nivātavutti thaddhabhāvakaraṃ",
  "atk-s0505a:1503_6": "mānaṃ vināsetvā nīcavutti pādapuñchanacoḷakachinnavisāṇusabhauddhatadāṭhasappasadiso",
  "atk-s0505a:1503_7": "hutvā upasaṅkameyya. Atha tena garunā vuttaṃ atthaṃ dhammaṃ…pe… samācare ca. Atthanti",
  "atk-s0505a:1503_8": "bhāsitatthaṃ. Dhammanti pāḷidhammaṃ. Saṃyamanti sīlaṃ. Brahmacariyanti avasesasāsanabrahmacariyaṃ.",
  "atk-s0505a:1503_9": "Anussare ceva samācare cāti atthaṃ kathitokāse anussareyya, dhammaṃ saṃyamaṃ brahmacariyaṃ",
  "atk-s0505a:1503_10": "kathitokāse anussareyya, anussaraṇamatteneva ca atussanto taṃ sabbampi samācare samācareyya",
  "atk-s0505a:1503_11": "samādāya vatteyya. Tāsaṃ kathānaṃ attani pavattane ussukkaṃ kareyyāti attho. Evaṃ",
  "atk-s0505a:1503_12": "karonto hi kiccakaro hoti.",
  "atk-s0505a:1504_0": "330. Tato parañca dhammārāmo dhammarato dhamme ṭhito dhammavinicchayaññū bhaveyya.",
  "atk-s0505a:1504_1": "Sabbapadesu cettha dhammoti samathavipassanā, ārāmo ratīti ekova attho, dhamme ārāmo",
  "atk-s0505a:1504_2": "assāti dhammārāmo. Dhamme rato, na aññaṃ pihetīti dhammarato. Dhamme ṭhito dhammaṃ",
  "atk-s0505a:1504_3": "vattanato. Dhammavinicchayaṃ jānāti “idaṃ udayañāṇaṃ idaṃ vayañāṇa”nti dhammavinicchayaññū,",
  "atk-s0505a:1504_4": "evarūpo assa. Atha yāyaṃ rājakathāditiracchānakathā taruṇavipassakassa bahiddhārūpādīsu",
  "atk-s0505a:1504_5": "abhinandanuppādanena taṃ samathavipassanādhammaṃ sandūseti, tasmā “dhammasandosavādo”ti",
  "atk-s0505a:1504_6": "vuccati, taṃ nevācare dhammasandosavādaṃ, aññadatthu āvāsagocarādisappāyāni sevanto",
  "atk-s0505a:1504_7": "tacchehi nīyetha subhāsitehi. Samathavipassanāpaṭisaṃyuttānevettha tacchāni, tathārūpehi",
  "atk-s0505a:1504_8": "subhāsitehi nīyetha nīyeyya, kālaṃ khepeyyāti attho.",
  "atk-s0505a:1505_0": "331. Idāni “dhammasandosavāda”nti ettha atisaṅkhepena vuttaṃ samathavipassanāyuttassa",
  "atk-s0505a:1505_1": "bhikkhuno upakkilesaṃ pākaṭaṃ karonto tadaññenapi upakkilesena saddhiṃ “hassaṃ jappa”nti",
  "atk-s0505a:1505_2": "imaṃ gāthamāha. Hāsantipi pāṭho. Vipassakena hi bhikkhunā hasanīyasmiṃ vatthusmiṃ",
  "atk-s0505a:1505_3": "sitamattameva kātabbaṃ, niratthakakathājappo na bhāsitabbo, ñātibyasanādīsu paridevo",
  "atk-s0505a:1505_4": "na kātabbo, khāṇukaṇṭakādimhi manopadoso na uppādetabbo. Māyākatanti vuttā māyā,",
  "atk-s0505a:1505_5": "tividhaṃ kuhanaṃ, paccayesu giddhi, jātiādīhi māno, paccanīkasātatāsaṅkhāto sārambho,",
  "atk-s0505a:1505_6": "pharusavacanalakkhaṇaṃ kakkasaṃ, rāgādayo kasāvā, adhimattataṇhālakkhaṇā mucchāti",
  "atk-s0505a:1505_7": "ime ca dosā sukhakāmena aṅgārakāsu viya, sucikāmena gūthaṭhānaṃ viya, jīvitukāmena",
  "atk-s0505a:1505_8": "āsivisādayo viya ca pahātabbā. Hitvā ca ārogyamadādivigamā vītamadena cittavikkhepābhāvā",
  "atk-s0505a:1505_9": "ṭhitattena caritabbaṃ. Evaṃ paṭipanno hi sabbupakkilesaparisuddhāya bhāvanāya na",
  "atk-s0505a:1505_10": "cirasseva arahattaṃ pāpuṇāti. Tenāha bhagavā – “hassaṃ jappaṃ…pe… ṭhitatto”ti.",
  "atk-s0505a:1506_0": "332. Idāni yvāyaṃ “hassaṃ jappa”ntiādinā nayena upakkileso vutto, tena samannāgato",
  "atk-s0505a:1506_1": "bhikkhu yasmā sāhaso hoti avīmaṃsakārī, ratto rāgavasena duṭṭho dosavasena gacchati,",
  "atk-s0505a:1506_2": "pamatto ca hoti kusalānaṃ dhammānaṃ bhāvanāya asātaccakārī, tathārūpassa ca “suṇeyya",
  "atk-s0505a:1506_3": "sakkacca subhāsitānī”tiādinā nayena vutto ovādo niratthako, tasmā imassa saṃkilesassa",
  "atk-s0505a:1506_4": "puggalādhiṭṭhānāya desanāya sutādivuddhipaṭipakkhabhāvaṃ dassento “viññātasārānī”ti imaṃ gāthamāha.",
  "atk-s0505a:1507_0": "Tassattho – yāni hetāni samathavipassanāpaṭisaṃyuttāni subhāsitāni, tesaṃ vijānanaṃ",
  "atk-s0505a:1507_1": "sāro. Yadi viññātāni sādhu, atha saddamattameva gahitaṃ, na kiñci kataṃ hoti, yena",
  "atk-s0505a:1507_2": "etāni sutamayena ñāṇena viññāyanti, taṃ sutaṃ, etañca sutamayañāṇaṃ viññātasamādhisāraṃ,",
  "atk-s0505a:1507_3": "tesu viññātesu dhammesu yo samādhi cittassāvikkhepo tathattāya paṭipatti, ayamassa",
  "atk-s0505a:1507_4": "sāro. Na hi vijānanamatteneva koci attho sijjhati. Yo panāyaṃ naro rāgādivasena vattanato",
  "atk-s0505a:1507_5": "sāhaso, kusalānaṃ dhammānaṃ bhāvanāya asātaccakāritāya pamatto, so saddamattaggāhīyeva",
  "atk-s0505a:1507_6": "hoti. Tena tassa atthavijānanābhāvato sā subhāsitavijānanapaññā ca, tathattāya paṭipattiyā",
  "atk-s0505a:1507_7": "abhāvato sutañca na vaḍḍhatīti.",
  "atk-s0505a:1508_0": "333. Evaṃ pamattānaṃ sattānaṃ paññāparihāniṃ sutaparihāniñca dassetvā idāni appamattānaṃ",
  "atk-s0505a:1508_1": "tadubhayasārādhigamaṃ dassento āha – “dhamme ca ye…pe… sāramajjhagū”ti. Tattha ariyappavedito",
  "atk-s0505a:1508_2": "dhammo nāma samathavipassanādhammo. Ekopi hi buddho samathavipassanādhammaṃ adesetvā",
  "atk-s0505a:1508_3": "parinibbuto nāma natthi. Tasmā etasmiṃ dhamme ca ye ariyappavedite ratā niratā appamattā",
  "atk-s0505a:1508_4": "sātaccānuyogino, anuttarā te vacasā manasā kammunā ca, te catubbidhena vacīsucaritena",
  "atk-s0505a:1508_5": "tividhena manosucaritena tividhena kāyasucaritena ca samannāgatattā vacasā manasā",
  "atk-s0505a:1508_6": "kammunā ca anuttarā, avasesasattehi asamā aggāvisiṭṭhā. Ettāvatā saddhiṃ pubbabhāgasīlena",
  "atk-s0505a:1508_7": "ariyamaggasampayuttaṃ sīlaṃ dasseti. Evaṃ parisuddhasīlā te santisoraccasamādhisaṇṭhitā,",
  "atk-s0505a:1508_8": "sutassa paññāya ca sāramajjhagū, ye ariyappavedite dhamme ratā, te na kevalaṃ vācādīhi",
  "atk-s0505a:1508_9": "anuttarā honti, apica kho pana santisoracce samādhimhi ca saṇṭhitā hutvā sutassa",
  "atk-s0505a:1508_10": "paññāya ca sāramajjhagū adhigatā icceva veditabbā. Āsaṃsāyaṃ bhūtavacanaṃ. Tattha",
  "atk-s0505a:1508_11": "santīti nibbānaṃ, soraccanti sundare ratabhāvena yathābhūtapaṭivedhikā paññā, santiyā",
  "atk-s0505a:1508_12": "soraccanti santisoraccaṃ, nibbānārammaṇāya maggapaññāyetaṃ adhivacanaṃ. Samādhīti",
  "atk-s0505a:1508_13": "taṃsampayuttova maggasamādhi. Saṇṭhitāti tadubhaye patiṭṭhitā. Sutapaññānaṃ sāraṃ",
  "atk-s0505a:1508_14": "nāma arahattaphalavimutti. Vimuttisārañhi idaṃ brahmacariyaṃ.",
  "atk-s0505a:1509_0": "Evamettha bhagavā dhammena pubbabhāgapaṭipadaṃ, “anuttarā vacasā”tiādīhi sīlakkhandhaṃ,",
  "atk-s0505a:1509_1": "santisoraccasamādhīhi paññākkhandhasamādhikkhandheti tīhipi imehi khandhehi aparabhāgapaṭipadañca",
  "atk-s0505a:1509_2": "dassetvā sutapaññāsārena akuppavimuttiṃ dassento arahattanikūṭena desanaṃ samāpesi.",
  "atk-s0505a:1509_3": "Desanāpariyosāne ca so bhikkhu sotāpattiphalaṃ patvā puna na cirasseva aggaphale",
  "atk-s0505a:1509_4": "arahatte patiṭṭhāsīti.",
  "atk-s0505a:1510": "Paramatthajotikāya khuddaka-aṭṭhakathāya",
  "atk-s0505a:1511": "Suttanipāta-aṭṭhakathāya kiṃsīlasuttavaṇṇanā niṭṭhitā.",
  "atk-s0505a:1512": "10. Uṭṭhānasuttavaṇṇanā",
  "atk-s0505a:1513_0": "334. Uṭṭhahathāti uṭṭhānasuttaṃ. Kā uppatti? Ekaṃ samayaṃ bhagavā sāvatthiyaṃ viharanto",
  "atk-s0505a:1513_1": "rattiṃ jetavanavihāre vasitvā pubbaṇhasamayaṃ bhikkhusaṅghaparivuto sāvatthiyaṃ piṇḍāya",
  "atk-s0505a:1513_2": "caritvā pācīnadvārena nagarā nikkhamitvā migāramātupāsādaṃ agamāsi divāvihāratthāya.",
  "atk-s0505a:1513_3": "Āciṇṇaṃ kiretaṃ bhagavato rattiṃ jetavanavihāre vasitvā migāramātupāsāde divāvihārūpagamanaṃ,",
  "atk-s0505a:1513_4": "rattiñca migāramātupāsāde vasitvā jetavane divāvihārūpagamanaṃ. Kasmā? Dvinnaṃ kulānaṃ",
  "atk-s0505a:1513_5": "anuggahatthāya mahāpariccāgaguṇaparidīpanatthāya ca. Migāramātupāsādassa ca heṭṭhā",
  "atk-s0505a:1513_6": "pañca kūṭāgāragabbhasatāni honti, yesu pañcasatā bhikkhū vasanti. Tattha yadā bhagavā",
  "atk-s0505a:1513_7": "heṭṭhāpāsāde vasati, tadā bhikkhū bhagavato gāravena uparipāsādaṃ nāruhanti. Taṃ",
  "atk-s0505a:1513_8": "divasaṃ pana bhagavā uparipāsāde kūṭāgāragabbhaṃ pāvisi, tena heṭṭhāpāsāde pañcapi",
  "atk-s0505a:1513_9": "gabbhasatāni pañcasatā bhikkhū pavisiṃsu. Te ca sabbeva navā honti adhunāgatā imaṃ",
  "atk-s0505a:1513_10": "dhammavinayaṃ uddhatā unnaḷā pākatindriyā. Te pavisitvā divāseyyaṃ supitvā sāyaṃ",
  "atk-s0505a:1513_11": "uṭṭhāya mahātale sannipatitvā “ajja bhattagge tuyhaṃ kiṃ ahosi, tvaṃ kattha agamāsi,",
  "atk-s0505a:1513_12": "ahaṃ āvuso kosalarañño gharaṃ, ahaṃ anāthapiṇḍikassa, tattha evarūpo ca evarūpo ca",
  "atk-s0505a:1513_13": "bhojanavidhi ahosī”ti nānappakāraṃ āmisakathaṃ kathentā uccāsaddamahāsaddā ahesuṃ.",
  "atk-s0505a:1514_0": "Bhagavā taṃ saddaṃ sutvā “ime mayā saddhiṃ vasantāpi evaṃ pamattā, aho ayuttakārino”ti",
  "atk-s0505a:1514_1": "mahāmoggallānattherassa āgamanaṃ cintesi. Tāvadeva āyasmā mahāmoggallāno bhagavato",
  "atk-s0505a:1514_2": "cittaṃ ñatvā iddhiyā āgamma pādamūle vandamānoyeva ahosi. Tato naṃ bhagavā āmantesi",
  "atk-s0505a:1514_3": "– “ete te, moggallāna, sabrahmacārino pamattā, sādhu ne saṃvejehī”ti. “Evaṃ bhante”ti",
  "atk-s0505a:1514_4": "kho so āyasmā mahāmoggallāno bhagavato paṭissuṇitvā tāvadeva āpokasiṇaṃ samāpajjitvā",
  "atk-s0505a:1514_5": "karīsabhūmiyaṃ ṭhitaṃ mahāpāsādaṃ nāvaṃ viya mahāvāto pādaṅguṭṭhakena kampesi saddhiṃ",
  "atk-s0505a:1514_6": "patiṭṭhitapathavippadesena. Atha te bhikkhū bhītā vissaraṃ karontā sakasakacīvarāni",
  "atk-s0505a:1514_7": "chaḍḍetvā catūhi dvārehi nikkhamiṃsu. Bhagavā tesaṃ attānaṃ dassento aññena dvārena",
  "atk-s0505a:1514_8": "gandhakuṭiṃ pavisanto viya ahosi, te bhagavantaṃ disvā vanditvā aṭṭhaṃsu. Bhagavā",
  "atk-s0505a:1514_9": "“kiṃ, bhikkhave, bhītatthā”ti pucchi, te “ayaṃ, bhante, migāramātupāsādo kampito”ti",
  "atk-s0505a:1514_10": "āhaṃsu. “Jānātha, bhikkhave, kenā”ti? “Na jānāma, bhante”ti. Atha bhagavā “tumhādisānaṃ,",
  "atk-s0505a:1514_11": "bhikkhave, muṭṭhassatīnaṃ asampajānānaṃ pamādavihārīnaṃ saṃvegajananatthaṃ moggallānena",
  "atk-s0505a:1514_12": "kampito”ti vatvā tesaṃ bhikkhūnaṃ dhammadesanatthaṃ imaṃ suttamabhāsi.",
  "atk-s0505a:1515_0": "Tattha uṭṭhahathāti āsanā uṭṭhahatha ghaṭatha vāyamatha, mā kusītā hotha. Nisīdathāti",
  "atk-s0505a:1515_1": "pallaṅkaṃ ābhujitvā kammaṭṭhānānuyogatthāya nisīdatha. Ko attho supitena voti ko",
  "atk-s0505a:1515_2": "tumhākaṃ anupādāparinibbānatthāya pabbajitānaṃ supitena attho. Na hi sakkā supantena",
  "atk-s0505a:1515_3": "koci attho pāpuṇituṃ. Āturānañhi kā niddā, sallaviddhāna ruppatanti yatra ca nāma",
  "atk-s0505a:1515_4": "appakepi sarīrappadese uṭṭhitena cakkhurogādinā rogena āturānaṃ ekadvaṅgulamattampi",
  "atk-s0505a:1515_5": "paviṭṭhena ayasallaaṭṭhisalladantasallavisāṇasallakaṭṭhasallānaṃ aññatarena sallena",
  "atk-s0505a:1515_6": "ruppamānānaṃ manussānaṃ niddā natthi, tattha tumhākaṃ sakalacittasarīrasantānaṃ bhañjitvā",
  "atk-s0505a:1515_7": "uppannehi nānappakārakilesarogehi āturānañhi kā niddā rāgasallādīhi ca pañcahi sallehi",
  "atk-s0505a:1515_8": "antohadayaṃ pavisiya viddhattā sallaviddhānaṃ ruppataṃ.",
  "atk-s0505a:1516_0": "335. Evaṃ vatvā puna bhagavā bhiyyosomattāya te bhikkhū ussāhento saṃvejento ca āha",
  "atk-s0505a:1516_1": "– “uṭṭhahatha…pe… vasānuge”ti. Tatrāyaṃ sādhippāyayojanā atthavaṇṇanā – evaṃ kilesasallaviddhānañhi",
  "atk-s0505a:1516_2": "vo, bhikkhave, kālo pabujjhituṃ. Kiṃ kāraṇaṃ? Maṇḍapeyyamidaṃ, bhikkhave, brahmacariyaṃ,",
  "atk-s0505a:1516_3": "satthā sammukhībhūto, ito pubbe pana vo dīgharattaṃ suttaṃ, girīsu suttaṃ, nadīsu",
  "atk-s0505a:1516_4": "suttaṃ, samesu suttaṃ, visamesu suttaṃ, rukkhaggesupi suttaṃ adassanā ariyasaccānaṃ,",
  "atk-s0505a:1516_5": "tasmā tassā niddāya antakiriyatthaṃ uṭṭhahatha nisīdatha daḷhaṃ sikkhatha santiyā.",
  "atk-s0505a:1517_0": "Tattha purimapādassattho vuttanayo eva. Dutiyapāde pana santīti tisso santiyo – accantasanti,",
  "atk-s0505a:1517_1": "tadaṅgasanti, sammutisantīti, nibbānavipassanādiṭṭhigatānametaṃ adhivacanaṃ. Idha",
  "atk-s0505a:1517_2": "pana accantasanti nibbānamadhippetaṃ, tasmā nibbānatthaṃ daḷhaṃ sikkhatha, asithilaparakkamā",
  "atk-s0505a:1517_3": "hutvā sikkhathāti vuttaṃ hoti. Kiṃ kāraṇaṃ? Mā vo pamatte viññāya, maccurājā amohayittha",
  "atk-s0505a:1517_4": "vasānuge, mā tumhe “pamattā ete”ti evaṃ ñatvā maccurājapariyāyanāmo māro vasānuge",
  "atk-s0505a:1517_5": "amohayittha, yathā tassa vasaṃ gacchatha, evaṃ vasānuge karonto mā amohayitthāti vuttaṃ hoti.",
  "atk-s0505a:1518_0": "336. Yato tassa vasaṃ anupagacchantā yāya devā manussā ca…pe… samappitā, yāya devā",
  "atk-s0505a:1518_1": "ca manussā ca atthikā rūpasaddagandharasaphoṭṭhabbatthikā, taṃ rūpādiṃ sitā nissitā",
  "atk-s0505a:1518_2": "allīnā hutvā tiṭṭhanti, taratha samatikkamatha etaṃ nānappakāresu visayesu visaṭavitthiṇṇavisālattā",
  "atk-s0505a:1518_3": "visattikaṃ bhavabhogataṇhaṃ. Khaṇo vo mā upaccagā, ayaṃ tumhākaṃ samaṇadhammakaraṇakkhaṇo",
  "atk-s0505a:1518_4": "mā atikkami. Yesañhi ayamevarūpo khaṇo atikkamati, ye ca imaṃ khaṇaṃ atikkamanti,",
  "atk-s0505a:1518_5": "te khaṇātītā hi socanti nirayamhi samappitā, nirassādaṭṭhena nirayasaññite catubbidhepi",
  "atk-s0505a:1518_6": "apāye patiṭṭhitā “akataṃ vata no kalyāṇa”ntiādinā nayena socanti.",
  "atk-s0505a:1519_0": "337. Evaṃ bhagavā te bhikkhū ussāhetvā saṃvejetvā ca idāni tesaṃ taṃ pamādavihāraṃ",
  "atk-s0505a:1519_1": "vigarahitvā sabbeva te appamāde niyojento “pamādo rajo”ti imaṃ gāthamāha. Tattha",
  "atk-s0505a:1519_2": "pamādoti saṅkhepato sativippavāso, so cittamalinaṭṭhena rajo. Taṃ pamādamanupatito",
  "atk-s0505a:1519_3": "pamādānupatito, pamādānupatitattā aparāparuppanno pamādo eva, sopi rajo. Na hi kadāci",
  "atk-s0505a:1519_4": "pamādo nāma arajo atthi. Tena kiṃ dīpeti? Mā tumhe “daharā tāva mayaṃ pacchā jānissāmā”ti",
  "atk-s0505a:1519_5": "vissāsamāpajjittha. Daharakālepi hi pamādo rajo, majjhimakālepi therakālepi pamādānupatitattā",
  "atk-s0505a:1519_6": "mahārajo saṅkārakūṭo eva hoti, yathā ghare ekadvedivasiko rajo rajo eva, vaḍḍhamāno",
  "atk-s0505a:1519_7": "pana gaṇavassiko saṅkārakūṭo eva hoti. Evaṃ santepi pana paṭhamavaye buddhavacanaṃ",
  "atk-s0505a:1519_8": "pariyāpuṇitvā itaravayesu samaṇadhammaṃ karonto, paṭhamavaye vā pariyāpuṇitvā majjhimavaye",
  "atk-s0505a:1519_9": "suṇitvā pacchimavaye samaṇadhammaṃ karontopi bhikkhu pamādavihārī na hoti appamādānulomapaṭipadaṃ",
  "atk-s0505a:1519_10": "paṭipannattā. Yo pana sabbavayesu pamādavihārī divāseyyaṃ āmisakathañca anuyutto,",
  "atk-s0505a:1519_11": "seyyathāpi tumhe, tasseva so paṭhamavaye pamādo rajo, itaravayesu pamādānupatito",
  "atk-s0505a:1519_12": "mahāpamādo ca mahārajo evāti.",
  "atk-s0505a:1520_0": "Evaṃ tesaṃ pamādavihāraṃ vigarahitvā appamāde niyojento āha – “appamādena vijjāya,",
  "atk-s0505a:1520_1": "abbahe sallamattano”ti, tassattho – yasmā evameso sabbadāpi pamādo rajo, tasmā satiavippavāsasaṅkhātena",
  "atk-s0505a:1520_2": "appamādena āsavānaṃ khayañāṇasaṅkhātāya ca vijjāya paṇḍito kulaputto uddhare attano",
  "atk-s0505a:1520_3": "hadayanissitaṃ rāgādipañcavidhaṃ sallanti arahattanikūṭena desanaṃ samāpesi. Desanāpariyosāne",
  "atk-s0505a:1520_4": "saṃvegamāpajjitvā tameva dhammadesanaṃ manasi karitvā paccavekkhamānā vipassanaṃ",
  "atk-s0505a:1520_5": "ārabhitvā pañcasatāpi te bhikkhū arahatte patiṭṭhahiṃsūti.",
  "atk-s0505a:1521": "Paramatthajotikāya khuddaka-aṭṭhakathāya",
  "atk-s0505a:1522": "Suttanipāta-aṭṭhakathāya uṭṭhānasuttavaṇṇanā niṭṭhitā.",
  "atk-s0505a:1523": "11. Rāhulasuttavaṇṇanā",
  "atk-s0505a:1524_0": "338. Kacci abhiṇhasaṃvāsāti rāhulasuttaṃ. Kā uppatti? Bhagavā sammāsambodhiṃ abhisambujjhitvā",
  "atk-s0505a:1524_1": "bodhimaṇḍato anupubbena kapilavatthuṃ gantvā tattha rāhulakumārena “dāyajjaṃ me samaṇa",
  "atk-s0505a:1524_2": "dehī”ti dāyajjaṃ yācito sāriputtattheraṃ āṇāpesi – “rāhulakumāraṃ pabbājehī”ti. Taṃ",
  "atk-s0505a:1524_3": "sabbaṃ khandhakaṭṭhakathāyaṃ vuttanayeneva gahetabbaṃ. Evaṃ pabbajitaṃ pana rāhulakumāraṃ",
  "atk-s0505a:1524_4": "vuḍḍhippattaṃ sāriputtattherova upasampādesi, mahāmoggallānatthero assa kammavācācariyo",
  "atk-s0505a:1524_5": "ahosi. Taṃ bhagavā “ayaṃ kumāro jātiādisampanno, so jātigottakulavaṇṇapokkharatādīni",
  "atk-s0505a:1524_6": "nissāya mānaṃ vā madaṃ vā mā akāsī”ti daharakālato pabhuti yāva na ariyabhūmiṃ pāpuṇi,",
  "atk-s0505a:1524_7": "tāva ovadanto abhiṇhaṃ imaṃ suttamabhāsi. Tasmā cetaṃ suttapariyosānepi vuttaṃ “itthaṃ",
  "atk-s0505a:1524_8": "sudaṃ bhagavā āyasmantaṃ rāhulaṃ imāhi gāthāhi abhiṇhaṃ ovadatī”ti. Tattha paṭhamagāthāyaṃ",
  "atk-s0505a:1524_9": "ayaṃ saṅkhepattho “kacci tvaṃ, rāhula, abhiṇhaṃ saṃvāsahetu jātiādīnaṃ aññatarena",
  "atk-s0505a:1524_10": "vatthunā na paribhavasi paṇḍitaṃ, ñāṇapadīpassa dhammadesanāpadīpassa ca dhāraṇato",
  "atk-s0505a:1524_11": "ukkādhāro manussānaṃ kacci apacito tayā, kacci niccaṃ pūjito tayā”ti āyasmantaṃ sāriputtaṃ sandhāya bhaṇati.",
  "atk-s0505a:1525": "339. Evaṃ vutte āyasmā rāhulo “nāhaṃ bhagavā nīcapuriso viya saṃvāsahetu mānaṃ vā madaṃ vā karomī”ti dīpento imaṃ paṭigāthamāha “nāhaṃ abhiṇhasaṃvāsā”ti. Sā uttānatthā eva.",
  "atk-s0505a:1526_0": "340. Tato naṃ bhagavā uttariṃ ovadanto pañca kāmaguṇetiādikā avasesagāthāyo āha.",
  "atk-s0505a:1526_1": "Tattha yasmā pañca kāmaguṇā sattānaṃ piyarūpā piyajātikā ativiya sattehi icchitā",
  "atk-s0505a:1526_2": "patthitā, mano ca nesaṃ ramayanti, te cāyasmā rāhulo hitvā saddhāya gharā nikkhanto,",
  "atk-s0505a:1526_3": "na rājābhinīto, na corābhinīto, na iṇaṭṭo, na bhayaṭṭo, na jīvikāpakato, tasmā naṃ",
  "atk-s0505a:1526_4": "bhagavā “pañca kāmaguṇe hitvā, piyarūpe manorame, saddhāya gharā nikkhammā”ti samuttejetvā",
  "atk-s0505a:1526_5": "imassa nekkhammassa patirūpāya paṭipattiyā niyojento āha – “dukkhassantakaro bhavā”ti.",
  "atk-s0505a:1527_0": "Tattha siyā “nanu cāyasmā dāyajjaṃ patthento balakkārena pabbājito, atha kasmā bhagavā",
  "atk-s0505a:1527_1": "āha – ‘saddhāya gharā nikkhammā”’ti vuccate – nekkhammādhimuttattā. Ayañhi āyasmā",
  "atk-s0505a:1527_2": "dīgharattaṃ nekkhammādhimutto padumuttarasammāsambuddhassa puttaṃ uparevataṃ nāma",
  "atk-s0505a:1527_3": "sāmaṇeraṃ disvā saṅkho nāma nāgarājā hutvā satta divase dānaṃ datvā tathābhāvaṃ patthetvā",
  "atk-s0505a:1527_4": "tato pabhuti patthanāsampanno abhinīhārasampanno satasahassakappe pāramiyo pūretvā",
  "atk-s0505a:1527_5": "antimabhavaṃ upapanno. Evaṃ nekkhammādhimuttatañcassa bhagavā jānāti. Tathāgatabalaññatarañhi",
  "atk-s0505a:1527_6": "etaṃ ñāṇaṃ. Tasmā āha – “saddhāya gharā nikkhammā”ti. Atha vā dīgharattaṃ saddhāyeva",
  "atk-s0505a:1527_7": "gharā nikkhamma idāni dukkhassantakaro bhavāti ayamettha adhippāyo.",
  "atk-s0505a:1528_0": "341. Idānissa ādito pabhuti vaṭṭadukkhassa antakiriyāya paṭipattiṃ dassetuṃ “mitte",
  "atk-s0505a:1528_1": "bhajassu kalyāṇe”tiādimāha. Tattha sīlādīhi adhikā kalyāṇamittā nāma, te bhajanto",
  "atk-s0505a:1528_2": "himavantaṃ nissāya mahāsālā mūlādīhi viya sīlādīhi vaḍḍhati. Tenāha – “mitte bhajassu",
  "atk-s0505a:1528_3": "kalyāṇe”ti. Pantañca sayanāsanaṃ, vivittaṃ appanigghosanti yañca sayanāsanaṃ pantaṃ",
  "atk-s0505a:1528_4": "dūraṃ vivittaṃ appākiṇṇaṃ appanigghosaṃ, yattha migasūkarādisaddena araññasaññā uppajjati,",
  "atk-s0505a:1528_5": "tathārūpaṃ sayanāsanañca bhajassu. Mattaññū hohi bhojaneti pamāṇaññū hohi, paṭiggahaṇamattaṃ",
  "atk-s0505a:1528_6": "paribhogamattañca jānāhīti attho. Tattha paṭiggahaṇamattaññunā deyyadhammepi appe",
  "atk-s0505a:1528_7": "dāyakepi appaṃ dātukāme appameva gahetabbaṃ, deyyadhamme appe dāyake pana bahuṃ dātukāmepi",
  "atk-s0505a:1528_8": "appameva gahetabbaṃ, deyyadhamme pana bahutare dāyakepi appaṃ dātukāme appameva gahetabbaṃ,",
  "atk-s0505a:1528_9": "deyyadhammepi bahutare dāyakepi bahuṃ dātukāme attano balaṃ jānitvā gahetabbaṃ. Apica",
  "atk-s0505a:1528_10": "mattāyeva vaṇṇitā bhagavatāti paribhogamattaññunā puttamaṃsaṃ viya akkhabbhañjanamiva",
  "atk-s0505a:1528_11": "ca yoniso manasi karitvā bhojanaṃ paribhuñjitabbanti.",
  "atk-s0505a:1529_0": "342. Evamimāya gāthāya brahmacariyassa upakārabhūtāya kalyāṇamittasevanāya niyojetvā",
  "atk-s0505a:1529_1": "senāsanabhojanamukhena ca paccayaparibhogapārisuddhisīle samādapetvā idāni yasmā",
  "atk-s0505a:1529_2": "cīvarādīsu taṇhāya micchāājīvo hoti, tasmā taṃ paṭisedhetvā ājīvapārisuddhisīle samādapento",
  "atk-s0505a:1529_3": "“cīvare piṇḍapāte cā”ti imaṃ gāthamāha. Tattha paccayeti gilānappaccaye. Etesūti",
  "atk-s0505a:1529_4": "etesu catūsu cīvarādīsu bhikkhūnaṃ taṇhuppādavatthūsu. Taṇhaṃ mākāsīti “hirikopīnapaṭicchādanādiatthameva",
  "atk-s0505a:1529_5": "te cattāro paccayā niccāturānaṃ purisānaṃ paṭikārabhūtā jajjaragharassevimassa atidubbalassa",
  "atk-s0505a:1529_6": "kāyassa upatthambhabhūtā”tiādinā nayena ādīnavaṃ passanto taṇhaṃ mā janesi, ajanento",
  "atk-s0505a:1529_7": "anuppādento viharāhīti vuttaṃ hoti. Kiṃ kāraṇaṃ? Mā lokaṃ punarāgami. Etesu hi taṇhaṃ",
  "atk-s0505a:1529_8": "karonto taṇhāya ākaḍḍhiyamāno punapi imaṃ lokaṃ āgacchati. So tvaṃ etesu taṇhaṃ mākāsi,",
  "atk-s0505a:1529_9": "evaṃ sante na puna imaṃ lokaṃ āgamissasīti.",
  "atk-s0505a:1530_0": "Evaṃ vutte āyasmā rāhulo “cīvare taṇhaṃ mākāsīti maṃ bhagavā āhā”ti cīvarapaṭisaṃyuttāni",
  "atk-s0505a:1530_1": "dve dhutaṅgāni samādiyi paṃsukūlikaṅgañca, tecīvarikaṅgañca. “Piṇḍapāte taṇhaṃ mākāsīti",
  "atk-s0505a:1530_2": "maṃ bhagavā āhā”ti piṇḍapātapaṭisaṃyuttāni pañca dhutaṅgāni samādiyi – piṇḍapātikaṅgaṃ,",
  "atk-s0505a:1530_3": "sapadānacārikaṅgaṃ, ekāsanikaṅgaṃ, pattapiṇḍikaṅgaṃ, khalupacchābhattikaṅganti. “Senāsane",
  "atk-s0505a:1530_4": "taṇhaṃ mākāsīti maṃ bhagavā āhā”ti senāsanapaṭisaṃyuttāni cha dhutaṅgāni samādiyi",
  "atk-s0505a:1530_5": "– āraññikaṅgaṃ, abbhokāsikaṅgaṃ, rukkhamūlikaṅgaṃ, yathāsanthatikaṅgaṃ, sosānikaṅgaṃ,",
  "atk-s0505a:1530_6": "nesajjikaṅganti. “Gilānappaccaye taṇhaṃ mākāsīti maṃ bhagavā āhā”ti sabbappaccayesu",
  "atk-s0505a:1530_7": "yathālābhaṃ yathābalaṃ yathāsāruppanti tīhi santosehi santuṭṭho ahosi, yathā taṃ",
  "atk-s0505a:1530_8": "subbaco kulaputto padakkhiṇaggāhī anusāsaninti.",
  "atk-s0505a:1531_0": "343. Evaṃ bhagavā āyasmantaṃ rāhulaṃ ājīvapārisuddhisīle samādapetvā idāni avasesasīle",
  "atk-s0505a:1531_1": "samathavipassanāsu ca samādapetuṃ “saṃvuto pātimokkhasmi”ntiādimāha. Tattha saṃvuto",
  "atk-s0505a:1531_2": "pātimokkhasminti ettha bhavassūti pāṭhaseso. Bhavāti antimapadena vā sambandho veditabbo,",
  "atk-s0505a:1531_3": "tathā dutiyapade. Evametehi dvīhi vacanehi pātimokkhasaṃvarasīle, indriyasaṃvarasīle",
  "atk-s0505a:1531_4": "ca samādapesi. Pākaṭavasena cettha pañcindriyāni vuttāni. Lakkhaṇato pana chaṭṭhampi",
  "atk-s0505a:1531_5": "vuttaṃyeva hotīti veditabbaṃ. Sati kāyagatā tyatthūti evaṃ catupārisuddhisīle patiṭṭhitassa",
  "atk-s0505a:1531_6": "tuyhaṃ catudhātuvavatthānacatubbidhasampajaññānāpānassatiāhārepaṭikūlasaññābhāvanādibhedā",
  "atk-s0505a:1531_7": "kāyagatā sati atthu bhavatu, bhāvehi nanti attho. Nibbidābahulo bhavāti saṃsāravaṭṭe",
  "atk-s0505a:1531_8": "ukkaṇṭhanabahulo sabbaloke anabhiratasaññī hohīti attho.",
  "atk-s0505a:1532_0": "344. Ettāvatā nibbedhabhāgiyaṃ upacārabhūmiṃ dassetvā idāni appanābhūmiṃ dassento",
  "atk-s0505a:1532_1": "“nimittaṃ parivajjehī”tiādimāha. Tattha nimittanti rāgaṭṭhāniyaṃ subhanimittaṃ. Teneva",
  "atk-s0505a:1532_2": "naṃ parato visesento āha – “subhaṃ rāgūpasañhita”nti. Parivajjehīti amanasikārena",
  "atk-s0505a:1532_3": "pariccajāhi. Asubhāya cittaṃ bhāvehīti yathā saviññāṇake aviññāṇake vā kāye asubhabhāvanā",
  "atk-s0505a:1532_4": "sampajjati, evaṃ cittaṃ bhāvehi. Ekaggaṃ susamāhitanti upacārasamādhinā ekaggaṃ,",
  "atk-s0505a:1532_5": "appanāsamādhinā susamāhitaṃ. Yathā te īdisaṃ cittaṃ hoti, tathā naṃ bhāvehīti attho.",
  "atk-s0505a:1533_0": "345. Evamassa appanābhūmiṃ dassetvā vipassanaṃ dassento “animitta”ntiādimāha. Tattha",
  "atk-s0505a:1533_1": "animittañca bhāvehīti evaṃ nibbedhabhāgiyena samādhinā samāhitacitto vipassanaṃ bhāvehīti",
  "atk-s0505a:1533_2": "vuttaṃ hoti. Vipassanā hi “aniccānupassanāñāṇaṃ niccanimittato vimuccatīti animitto",
  "atk-s0505a:1533_3": "vimokkho”tiādinā nayena rāganimittādīnaṃ vā aggahaṇena animittavohāraṃ labhati. Yathāha –",
  "atk-s0505a:1534": "“So khvāhaṃ, āvuso, sabbanimittānaṃ amanasikārā animittaṃ cetosamādhiṃ upasampajja viharāmi. Tassa mayhaṃ, āvuso, iminā vihārena viharato nimittānusāri viññāṇaṃ hotī”ti.",
  "atk-s0505a:1535_0": "Mānānusayamujjahāti imāya animittabhāvanāya aniccasaññaṃ paṭilabhitvā “aniccasaññino,",
  "atk-s0505a:1535_1": "meghiya, anattasaññā saṇṭhāti, anattasaññī asmimānasamugghātaṃ pāpuṇātī”ti evamādinā",
  "atk-s0505a:1535_2": "anukkamena mānānusayaṃ ujjaha pajaha pariccajāhīti attho. Tato mānābhisamayā, upasanto",
  "atk-s0505a:1535_3": "carissasīti athevaṃ ariyamaggena mānassa abhisamayā khayā vayā pahānā paṭinissaggā",
  "atk-s0505a:1535_4": "upasanto nibbuto sītibhūto sabbadarathapariḷāhavirahito yāva anupādisesāya nibbānadhātuyā",
  "atk-s0505a:1535_5": "parinibbāsi, tāva suññatānimittāppaṇihitānaṃ aññataraññatarena phalasamāpattivihārena",
  "atk-s0505a:1535_6": "carissasi viharissasīti arahattanikūṭena desanaṃ niṭṭhāpesi.",
  "atk-s0505a:1536_0": "Tato paraṃ “itthaṃ sudaṃ bhagavā”tiādi saṅgītikārakānaṃ vacanaṃ. Tattha itthaṃ sudanti",
  "atk-s0505a:1536_1": "itthaṃ su idaṃ, evamevāti vuttaṃ hoti. Sesamettha uttānatthameva. Evaṃ ovadiyamāno",
  "atk-s0505a:1536_2": "cāyasmā rāhulo paripākagatesu vimuttiparipācaniyesu dhammesu cūḷarāhulovādasuttapariyosāne",
  "atk-s0505a:1536_3": "anekehi devatāsahassehi saddhiṃ arahatte patiṭṭhāsīti.",
  "atk-s0505a:1537": "Paramatthajotikāya khuddaka-aṭṭhakathāya",
  "atk-s0505a:1538": "Suttanipāta-aṭṭhakathāya rāhulasuttavaṇṇanā niṭṭhitā.",
  "atk-s0505a:1539": "12. Nigrodhakappasutta-(vaṅgīsasutta)-vaṇṇanā",
  "atk-s0505a:1540_0": "Evaṃ me sutanti nigrodhakappasuttaṃ, “vaṅgīsasutta”ntipi vuccati. Kā uppatti? Ayameva",
  "atk-s0505a:1540_1": "yāssa nidāne vuttā. Tattha evaṃ metiādīni vuttatthāneva, yato tāni aññāni ca tathāvidhāni",
  "atk-s0505a:1540_2": "chaḍḍetvā avuttanayameva vaṇṇayissāma. Aggāḷave cetiyeti āḷaviyaṃ aggacetiye. Anuppanne",
  "atk-s0505a:1540_3": "hi bhagavati aggāḷavagotamakādīni anekāni cetiyāni ahesuṃ yakkhanāgādīnaṃ bhavanāni.",
  "atk-s0505a:1540_4": "Tāni uppanne bhagavati manussā vināsetvā vihāre akaṃsu, teneva ca nāmena vohariṃsu.",
  "atk-s0505a:1540_5": "Tato aggāḷavacetiyasaṅkhāte vihāre viharatīti vuttaṃ hoti. Āyasmato vaṅgīsassāti",
  "atk-s0505a:1540_6": "ettha āyasmāti piyavacanaṃ, vaṅgīsoti tassa therassa nāmaṃ. So jātito pabhuti evaṃ",
  "atk-s0505a:1540_7": "veditabbo – so kira paribbājakassa putto paribbājikāya kucchimhi jāto aññataraṃ vijjaṃ",
  "atk-s0505a:1540_8": "jānāti, yassānubhāvena chavasīsaṃ ākoṭetvā sattānaṃ gatiṃ jānāti. Manussāpi sudaṃ",
  "atk-s0505a:1540_9": "attano ñātīnaṃ kālakatānaṃ susānato sīsāni ānetvā taṃ tesaṃ gatiṃ pucchanti. So “asukaniraye",
  "atk-s0505a:1540_10": "nibbatto, asukamanussaloke”ti vadati. Te tena vimhitā tassa bahuṃ dhanaṃ denti. Evaṃ",
  "atk-s0505a:1540_11": "so sakalajambudīpe pākaṭo ahosi.",
  "atk-s0505a:1541_0": "So satasahassakappaṃ pūritapāramī abhinīhārasampanno pañcahi purisasahassehi parivuto",
  "atk-s0505a:1541_1": "gāmanigamajanapadarājadhānīsu vicaranto sāvatthiṃ anuppatto. Tena ca samayena bhagavā",
  "atk-s0505a:1541_2": "sāvatthiyaṃ viharati, sāvatthivāsino purebhattaṃ dānaṃ datvā pacchābhattaṃ sunivatthā",
  "atk-s0505a:1541_3": "supārutā pupphagandhādīni gahetvā dhammassavanatthāya jetavanaṃ gacchanti. So te",
  "atk-s0505a:1541_4": "disvā “mahājanakāyo kuhiṃ gacchatī”ti pucchi. Athassa te ācikkhiṃsu – “buddho loke",
  "atk-s0505a:1541_5": "uppanno, so bahujanahitāya dhammaṃ deseti, tattha gacchāmā”ti. Sopi tehi saddhiṃ",
  "atk-s0505a:1541_6": "saparivāro gantvā bhagavatā saddhiṃ sammoditvā ekamantaṃ nisīdi. Atha naṃ bhagavā",
  "atk-s0505a:1541_7": "āmantesi – “kiṃ, vaṅgīsa, jānāsi kira tādisaṃ vijjaṃ, yāya sattānaṃ chavasīsāni ākoṭetvā",
  "atk-s0505a:1541_8": "gatiṃ pavedesī”ti? “Evaṃ, bho gotama, jānāmī”ti. Bhagavā niraye nibbattassa sīsaṃ",
  "atk-s0505a:1541_9": "āharāpetvā dassesi, so nakhena ākoṭetvā “niraye nibbattassa sīsaṃ bho gotamā”ti āha.",
  "atk-s0505a:1541_10": "Evaṃ sabbagatinibbattānaṃ sīsāni dassesi, sopi tatheva ñatvā ārocesi. Athassa bhagavā",
  "atk-s0505a:1541_11": "khīṇāsavasīsaṃ dassesi, so punappunaṃ ākoṭetvā na aññāsi. Tato bhagavā “avisayo te",
  "atk-s0505a:1541_12": "ettha vaṅgīsa, mameveso visayo, khīṇāsavasīsa”nti vatvā imaṃ gāthamabhāsi –",
  "atk-s0505a:1542": "“Gatī migānaṃ pavanaṃ, ākāso pakkhinaṃ gati;",
  "atk-s0505a:1543": "Vibhavo gati dhammānaṃ, nibbānaṃ arahato gatī”ti. ;",
  "atk-s0505a:1544_0": "Vaṅgīso gāthaṃ sutvā “imaṃ me, bho gotama, vijjaṃ dehī”ti āha. Bhagavā “nāyaṃ vijjā",
  "atk-s0505a:1544_1": "apabbajitānaṃ sampajjatī”ti āha. So “pabbājetvā vā maṃ, bho gotama, yaṃ vā icchasi,",
  "atk-s0505a:1544_2": "taṃ katvā imaṃ vijjaṃ dehī”ti āha. Tadā ca bhagavato nigrodhakappatthero samīpe hoti,",
  "atk-s0505a:1544_3": "taṃ bhagavā āṇāpesi – “tena hi, nigrodhakappa, imaṃ pabbājehī”ti. So taṃ pabbājetvā",
  "atk-s0505a:1544_4": "tacapañcakakammaṭṭhānaṃ ācikkhi. Vaṅgīso anupubbena paṭisambhidāppatto arahā ahosi.",
  "atk-s0505a:1544_5": "Etadagge ca bhagavatā niddiṭṭho “etadaggaṃ, bhikkhave, mama sāvakānaṃ bhikkhūnaṃ",
  "atk-s0505a:1544_6": "paṭibhānavantānaṃ yadidaṃ vaṅgīso”ti.",
  "atk-s0505a:1545_0": "Evaṃ samudāgatassa āyasmato vaṅgīsassa upajjhāyo vajjāvajjādiupanijjhāyanena evaṃ",
  "atk-s0505a:1545_1": "laddhavohāro nigrodhakappo nāma thero. Kappoti tassa therassa nāmaṃ, nigrodhamūle",
  "atk-s0505a:1545_2": "pana arahattaṃ adhigatattā “nigrodhakappo”ti bhagavatā vutto. Tato naṃ bhikkhūpi",
  "atk-s0505a:1545_3": "evaṃ voharanti. Sāsane thirabhāvaṃ pattoti thero. Aggāḷave cetiye aciraparinibbuto",
  "atk-s0505a:1545_4": "hotīti tasmiṃ cetiye aciraparinibbuto hoti. Rahogatassa paṭisallīnassāti gaṇamhā",
  "atk-s0505a:1545_5": "vūpakaṭṭhattā rahogatassa kāyena, paṭisallīnassa cittena tehi tehi visayehi paṭinivattitvā",
  "atk-s0505a:1545_6": "sallīnassa. Evaṃ cetaso parivitakko udapādīti iminā ākārena vitakko uppajji. Kasmā",
  "atk-s0505a:1545_7": "pana udapādīti. Asammukhattā diṭṭhāsevanattā ca. Ayañhi tassa parinibbānakāle na",
  "atk-s0505a:1545_8": "sammukhā ahosi, diṭṭhapubbañcānena assa hatthakukkuccādipubbāsevanaṃ, tādisañca akhīṇāsavānampi",
  "atk-s0505a:1545_9": "hoti khīṇāsavānampi pubbaparicayena.",
  "atk-s0505a:1546_0": "Tathā hi piṇḍolabhāradvājo pacchābhattaṃ divāvihāratthāya udenassa uyyānameva gacchati",
  "atk-s0505a:1546_1": "pubbe rājā hutvā tattha paricāresīti iminā pubbaparicayena, gavampatitthero tāvatiṃsabhavane",
  "atk-s0505a:1546_2": "suññaṃ devavimānaṃ gacchati devaputto hutvā tattha paricāresīti iminā pubbaparicayena.",
  "atk-s0505a:1546_3": "Pilindavaccho bhikkhū vasalavādena samudācarati abbokiṇṇāni pañca jātisatāni brāhmaṇo",
  "atk-s0505a:1546_4": "hutvā tathā abhāsīti iminā pubbaparicayena. Tasmā asammukhattā diṭṭhāsevanattā cassa",
  "atk-s0505a:1546_5": "evaṃ cetaso parivitakko udapādi “parinibbuto nu kho me upajjhāyo, udāhu no parinibbuto”ti.",
  "atk-s0505a:1546_6": "Tato paraṃ uttānatthameva. Ekaṃsaṃ cīvaraṃ katvāti ettha pana puna saṇṭhāpanena evaṃ",
  "atk-s0505a:1546_7": "vuttaṃ. Ekaṃsanti ca vāmaṃsaṃ pārupitvā ṭhitassetaṃ adhivacanaṃ. Yato yathā vāmaṃsaṃ",
  "atk-s0505a:1546_8": "pārupitvā ṭhitaṃ hoti, tathā cīvaraṃ katvāti evamassattho veditabbo. Sesaṃ pākaṭameva.",
  "atk-s0505a:1547_0": "346. Anomapaññanti omaṃ vuccati parittaṃ lāmakaṃ, na omapaññaṃ, anomapaññaṃ, mahāpaññanti",
  "atk-s0505a:1547_1": "attho. Diṭṭheva dhammeti paccakkhameva, imasmiṃyeva attabhāveti vā attho. Vicikicchānanti",
  "atk-s0505a:1547_2": "evarūpānaṃ parivitakkānaṃ. Ñātoti pākaṭo. Yasassīti lābhaparivārasampanno abhinibbutattoti",
  "atk-s0505a:1547_3": "guttacitto apariḍayhamānacitto vā.",
  "atk-s0505a:1548_0": "347. Tayā katanti nigrodhamūle nisinnattā “nigrodhakappo”ti vadatā tayā katanti yathā",
  "atk-s0505a:1548_1": "attanā upalakkheti, tathā bhaṇati. Bhagavā pana na nisinnattā eva taṃ tathā ālapi,",
  "atk-s0505a:1548_2": "apica kho tattha arahattaṃ pattattā. Brāhmaṇassāti jātiṃ sandhāya bhaṇati. So kira",
  "atk-s0505a:1548_3": "brāhmaṇamahāsālakulā pabbajito. Namassaṃ acarīti namassamāno vihāsi. Mutyapekkhoti",
  "atk-s0505a:1548_4": "nibbānasaṅkhātaṃ vimuttiṃ apekkhamāno, nibbānaṃ patthentoti vuttaṃ hoti. Daḷhadhammadassīti",
  "atk-s0505a:1548_5": "bhagavantaṃ ālapati. Daḷhadhammo hi nibbānaṃ abhijjanaṭṭhena, tañca bhagavā dasseti.",
  "atk-s0505a:1548_6": "Tasmā taṃ “daḷhadhammadassī”ti āha.",
  "atk-s0505a:1549_0": "348. Sakyātipi bhagavantameva kulanāmena ālapati. Mayampi sabbeti niravasesaparisaṃ",
  "atk-s0505a:1549_1": "saṅgaṇhitvā attānaṃ dassento bhaṇati. Samantacakkhūtipi bhagavantameva sabbaññutaññāṇena",
  "atk-s0505a:1549_2": "ālapati. Samavaṭṭhitāti sammā avaṭṭhitā ābhogaṃ katvā ṭhitā. Noti amhākaṃ. Savanāyāti",
  "atk-s0505a:1549_3": "imassa pañhassa veyyākaraṇassavanatthāya. Sotāti sotindriyāni. Tuvaṃ no satthā tvamanuttarosīti",
  "atk-s0505a:1549_4": "thutivacanamattamevetaṃ.",
  "atk-s0505a:1550_0": "349. Chindeva no vicikicchanti akusalavicikicchāya nibbicikiccho so, vicikicchāpatirūpakaṃ",
  "atk-s0505a:1550_1": "pana taṃ parivitakkaṃ sandhāyevamāha. Brūhi metanti brūhi me etaṃ, yaṃ mayā yācitosi",
  "atk-s0505a:1550_2": "“taṃ sāvakaṃ sakya, mayampi sabbe aññātumicchāmā”ti, brūvanto ca taṃ brāhmaṇaṃ parinibbutaṃ",
  "atk-s0505a:1550_3": "vedaya bhūripañña majjheva no bhāsa, parinibbutaṃ ñatvā mahāpaññaṃ bhagavā majjheva",
  "atk-s0505a:1550_4": "amhākaṃ sabbesaṃ bhāsa, yathā sabbeva mayaṃ jāneyyāma. Sakkova devāna sahassanettoti",
  "atk-s0505a:1550_5": "idaṃ pana thutivacanameva. Apicassa ayaṃ adhippāyo – yathā sakko sahassanetto devānaṃ",
  "atk-s0505a:1550_6": "majjhe tehi sakkaccaṃ sampaṭicchitavacano bhāsati, evaṃ amhākaṃ majjhe amhehi sampaṭicchitavacano bhāsāti.",
  "atk-s0505a:1551_0": "350. Ye kecīti imampi gāthaṃ bhagavantaṃ thunantoyeva vattukāmataṃ janetuṃ bhaṇati.",
  "atk-s0505a:1551_1": "Tassattho ye keci abhijjhādayo ganthā tesaṃ appahāne mohavicikicchānaṃ pahānābhāvato",
  "atk-s0505a:1551_2": "“mohamaggā”ti ca “aññāṇapakkhā”ti ca “vicikicchaṭṭhānā”ti ca vuccanti. Sabbe te tathāgataṃ",
  "atk-s0505a:1551_3": "patvā tathāgatassa desanābalena viddhaṃsitā na bhavanti nassanti. Kiṃ kāraṇaṃ? Cakkhuñhi",
  "atk-s0505a:1551_4": "etaṃ paramaṃ narānaṃ, yasmā tathāgato sabbaganthavidhamanapaññācakkhujananato narānaṃ",
  "atk-s0505a:1551_5": "paramaṃ cakkhunti vuttaṃ hoti.",
  "atk-s0505a:1552_0": "351. No ce hi jātūti imampi gāthaṃ thunantoyeva vattukāmataṃ janentova bhaṇati. Tattha",
  "atk-s0505a:1552_1": "jātūti ekaṃsavacanaṃ. Purisoti bhagavantaṃ sandhāyāha. Jotimantoti paññājotisamannāgatā",
  "atk-s0505a:1552_2": "sāriputtādayo. Idaṃ vuttaṃ hoti – yadi bhagavā yathā puratthimādibhedo vāto abbhaghanaṃ",
  "atk-s0505a:1552_3": "vihanati, evaṃ desanāvegena kilese na vihaneyya. Tathā yathā abbhaghanena nivuto",
  "atk-s0505a:1552_4": "loko tamova hoti ekandhakāro, evaṃ aññāṇanivutopi tamovassa. Yepi ime dāni jotimanto",
  "atk-s0505a:1552_5": "khāyanti sāriputtādayo, tepi narā na tapeyyunti.",
  "atk-s0505a:1553_0": "352. Dhīrā cāti imampi gāthaṃ purimanayeneva bhaṇati. Tassattho dhīrā ca paṇḍitā",
  "atk-s0505a:1553_1": "purisā pajjotakarā bhavanti, paññāpajjotaṃ uppādenti. Tasmā ahaṃ taṃ vīra padhānavīriyasamannāgato",
  "atk-s0505a:1553_2": "bhagavā tatheva maññe dhīroti ca pajjotakarotveva ca maññāmi. Mayañhi vipassinaṃ",
  "atk-s0505a:1553_3": "sabbadhamme yathābhūtaṃ passantaṃ bhagavantaṃ jānantā eva upāgamumhā, tasmā parisāsu",
  "atk-s0505a:1553_4": "no āvikarohi kappaṃ, nigrodhakappaṃ ācikkha pakāsehīti.",
  "atk-s0505a:1554_0": "353. Khippanti imampi gāthaṃ purimanayeneva bhaṇati. Tassattho khippaṃ giraṃ eraya",
  "atk-s0505a:1554_1": "lahuṃ acirāyamāno vacanaṃ bhāsa, vagguṃ manoramaṃ bhagavā. Yathā suvaṇṇahaṃso gocarapaṭikkanto",
  "atk-s0505a:1554_2": "jātassaravanasaṇḍaṃ disvā gīvaṃ paggayha uccāretvā rattatuṇḍena saṇikaṃ ataramāno",
  "atk-s0505a:1554_3": "vagguṃ giraṃ nikūjati nicchāreti, evameva tvampi saṇikaṃ nikūja, iminā mahāpurisalakkhaṇaññatarena",
  "atk-s0505a:1554_4": "bindussarena suvikappitena suṭṭhuvikappitena abhisaṅkhatena. Ete mayaṃ sabbeva ujugatā",
  "atk-s0505a:1554_5": "avikkhittamānasā hutvā tava nikūjitaṃ suṇomāti.",
  "atk-s0505a:1555_0": "354. Pahīnajātimaraṇanti imampi gāthaṃ purimanayeneva bhaṇati. Tattha na sesetīti",
  "atk-s0505a:1555_1": "aseso, taṃ asesaṃ. Sotāpannādayo viya kiñci asesetvā pahīnajātimaraṇanti vuttaṃ hoti.",
  "atk-s0505a:1555_2": "Niggayhāti suṭṭhu yācitvā nibandhitvā. Dhonanti dhutasabbapāpaṃ. Vadessāmīti kathāpessāmi",
  "atk-s0505a:1555_3": "dhammaṃ. Na kāmakāro hi puthujjanānanti puthujjanānameva hi kāmakāro natthi, yaṃ",
  "atk-s0505a:1555_4": "patthenti ñātuṃ vā vattuṃ vā, taṃ na sakkonti. Saṅkheyyakāro ca tathāgatānanti tathāgatānaṃ",
  "atk-s0505a:1555_5": "pana vīmaṃsakāro paññāpubbaṅgamā kiriyā. Te yaṃ patthenti ñātuṃ vā vattuṃ vā, taṃ",
  "atk-s0505a:1555_6": "sakkontīti adhippāyo.",
  "atk-s0505a:1556_0": "355. Idāni taṃ saṅkheyyakāraṃ pakāsento “sampannaveyyākaraṇa”nti gāthamāha. Tassattho",
  "atk-s0505a:1556_1": "– tathā hi tava bhagavā idaṃ samujjupaññassa tattha tattha samuggahītaṃ vuttaṃ pavattitaṃ",
  "atk-s0505a:1556_2": "sampannaveyyākaraṇaṃ, “santatimahāmatto sattatālamattaṃ abbhuggantvā parinibbāyissati,",
  "atk-s0505a:1556_3": "suppabuddho sakko sattame divase pathaviṃ pavisissatī”ti evamādīsu aviparītaṃ diṭṭhaṃ.",
  "atk-s0505a:1556_4": "Tato pana suṭṭhutaraṃ añjaliṃ paṇāmetvā āha – ayamañjalī pacchimo suppaṇāmito, ayamaparopi",
  "atk-s0505a:1556_5": "añjalī suṭṭhutaraṃ paṇāmito. Mā mohayīti mā no akathanena mohayi jānaṃ jānanto kappassa",
  "atk-s0505a:1556_6": "gatiṃ. Anomapaññāti bhagavantaṃ ālapati.",
  "atk-s0505a:1557_0": "356. Parovaranti imaṃ pana gāthaṃ aparenapi pariyāyena amohanameva yācanto āha. Tattha",
  "atk-s0505a:1557_1": "parovaranti lokiyalokuttaravasena sundarāsundaraṃ dūresantikaṃ vā. Ariyadhammanti",
  "atk-s0505a:1557_2": "catusaccadhammaṃ. Viditvāti paṭivijjhitvā. Jānanti sabbaṃ ñeyyadhammaṃ jānanto. Vācābhikaṅkhāmīti",
  "atk-s0505a:1557_3": "yathā ghammani ghammatatto puriso kilanto tasito vāriṃ, evaṃ te vācaṃ abhikaṅkhāmi.",
  "atk-s0505a:1557_4": "Sutaṃ pavassāti sutasaṅkhātaṃ saddāyatanaṃ pavassa pagghara muñca pavattehi. “Sutassa",
  "atk-s0505a:1557_5": "vassā”tipi pāṭho, vuttappakārassa saddāyatanassa vuṭṭhiṃ vassāti attho.",
  "atk-s0505a:1558": "357. Idāni yādisaṃ vācaṃ abhikaṅkhati, taṃ pakāsento –",
  "atk-s0505a:1559": "“Yadatthikaṃ brahmacariyaṃ acarī,",
  "atk-s0505a:1560": "Kappāyano kaccissa taṃ amoghaṃ;",
  "atk-s0505a:1561": "Nibbāyi so ādu saupādiseso,",
  "atk-s0505a:1562": "Yathā vimutto ahu taṃ suṇomā”ti. –",
  "atk-s0505a:1563_0": "Gāthamāha. Tattha kappāyanoti kappameva pūjāvasena bhaṇati. Yathā vimuttoti “kiṃ",
  "atk-s0505a:1563_1": "anupādisesāya nibbānadhātuyā yathā asekkhā, udāhu upādisesāya yathā sekkhā”ti pucchati.",
  "atk-s0505a:1563_2": "Sesamettha pākaṭameva.",
  "atk-s0505a:1564": "358. Evaṃ dvādasahi gāthāhi yācito bhagavā taṃ viyākaronto –",
  "atk-s0505a:1565": "“Acchecchi taṇhaṃ idha nāmarūpe, (iti bhagavā)",
  "atk-s0505a:1566": "Kaṇhassa sotaṃ dīgharattānusayitaṃ;",
  "atk-s0505a:1567": "Atāri jātiṃ maraṇaṃ asesaṃ,",
  "atk-s0505a:1568": "Iccabravī bhagavā pañcaseṭṭho”ti. –",
  "atk-s0505a:1569_0": "Gāthamāha. Tattha purimapadassa tāva attho – yāpi imasmiṃ nāmarūpe kāmataṇhādibhedā",
  "atk-s0505a:1569_1": "taṇhādīgharattaṃ appahīnaṭṭhena anusayitā kaṇhanāmakassa mārassa “sota”ntipi vuccati,",
  "atk-s0505a:1569_2": "taṃ kaṇhassa sotabhūtaṃ dīgharattānusayitaṃ idha nāmarūpe taṇhaṃ kappāyano chindīti.",
  "atk-s0505a:1569_3": "Iti bhagavāti idaṃ panettha saṅgītikārānaṃ vacanaṃ. Atāri jātiṃ maraṇaṃ asesanti",
  "atk-s0505a:1569_4": "so taṃ taṇhaṃ chetvā asesaṃ jātimaraṇaṃ atāri, anupādisesāya nibbānadhātuyā parinibbāyīti",
  "atk-s0505a:1569_5": "dasseti. Iccabravī bhagavā pañcaseṭṭhoti vaṅgīsena puṭṭho bhagavā etadavoca pañcannaṃ",
  "atk-s0505a:1569_6": "paṭhamasissānaṃ pañcavaggiyānaṃ seṭṭho, pañcahi vā saddhādīhi indriyehi, sīlādīhi",
  "atk-s0505a:1569_7": "vā dhammakkhandhehi ativisiṭṭhehi cakkhūhi ca seṭṭhoti saṅgītikārānamevidaṃ vacanaṃ.",
  "atk-s0505a:1570_0": "359. Evaṃ vutte bhagavato bhāsitamabhinandamānaso vaṅgīso “esa sutvā”tiādigāthāyo",
  "atk-s0505a:1570_1": "āha. Tattha paṭhamagāthāya isisattamāti bhagavā isi ca sattamo ca uttamaṭṭhena vipassīsikhīvessabhūkakusandhakoṇāgamanakassapanāmake",
  "atk-s0505a:1570_2": "cha isayo attanā saha satta karonto pātubhūtotipi isisattamo, taṃ ālapanto āha. Na",
  "atk-s0505a:1570_3": "maṃ vañcesīti yasmā parinibbuto, tasmā tassa parinibbutabhāvaṃ icchantaṃ maṃ na vañcesi,",
  "atk-s0505a:1570_4": "na visaṃvādesīti attho. Sesamettha pākaṭameva.",
  "atk-s0505a:1571_0": "360. Dutiyagāthāya yasmā mutyapekkho vihāsi, tasmā taṃ sandhāyāha “yathāvādī tathākārī,",
  "atk-s0505a:1571_1": "ahu buddhassa sāvako”ti. Maccuno jālaṃ tatanti tebhūmakavaṭṭe vitthataṃ mārassa taṇhājālaṃ.",
  "atk-s0505a:1571_2": "Māyāvinoti bahumāyassa. “Tathā māyāvino”tipi keci paṭhanti, tesaṃ yo anekāhi māyāhi",
  "atk-s0505a:1571_3": "anekakkhattumpi bhagavantaṃ upasaṅkami, tassa tathā māyāvinoti adhippāyo.",
  "atk-s0505a:1572_0": "361. Tatiyagāthāya ādīti kāraṇaṃ. Upādānassāti vaṭṭassa. Vaṭṭañhi upādātabbaṭṭhena",
  "atk-s0505a:1572_1": "idha “upādāna”nti vuttaṃ, tasseva upādānassa ādiṃ avijjātaṇhādibhedaṃ kāraṇaṃ addasa",
  "atk-s0505a:1572_2": "kappoti evaṃ vattuṃ vaṭṭati bhagavāti adhippāyena vadati. Accagā vatāti atikkanto",
  "atk-s0505a:1572_3": "vata. Maccudheyyanti maccu ettha dhiyatīti maccudheyyaṃ, tebhūmakavaṭṭassetaṃ adhivacanaṃ.",
  "atk-s0505a:1572_4": "Taṃ suduttaraṃ maccudheyyaṃ accagā vatāti vedajāto bhaṇati. Sesamettha pākaṭamevāti.",
  "atk-s0505a:1573": "Paramatthajotikāya khuddaka-aṭṭhakathāya",
  "atk-s0505a:1574": "Suttanipāta-aṭṭhakathāya nigrodhakappasuttavaṇṇanā niṭṭhitā.",
  "atk-s0505a:1575": "13. Sammāparibbājanīyasutta-(mahāsamayasutta)-vaṇṇanā",
  "atk-s0505a:1576_0": "362. Pucchāmi muniṃ pahūtapaññanti sammāparibbājanīyasuttaṃ, “mahāsamayasutta”ntipi",
  "atk-s0505a:1576_1": "vuccati mahāsamayadivase kathitattā. Kā uppatti? Pucchāvasikā uppatti. Nimmitabuddhena",
  "atk-s0505a:1576_2": "hi puṭṭho bhagavā imaṃ suttamabhāsi, taṃ saddhiṃ pucchāya “sammāparibbājanīyasutta”nti",
  "atk-s0505a:1576_3": "vuccati. Ayamettha saṅkhepo, vitthārato pana sākiyakoliyānaṃ uppattito pabhuti porāṇehi vaṇṇīyati.",
  "atk-s0505a:1577_0": "Tatrāyaṃ uddesamaggavaṇṇanā – paṭhamakappikānaṃ kira rañño mahāsammatassa rojo nāma",
  "atk-s0505a:1577_1": "putto ahosi. Rojassa vararojo, vararojassa kalyāṇo, kalyāṇassa varakalyāṇo, varakalyāṇassa",
  "atk-s0505a:1577_2": "mandhātā, mandhātussa varamandhātā, varamandhātussa uposatho, uposathassa varo, varassa",
  "atk-s0505a:1577_3": "upavaro, upavarassa maghadevo, maghadevassa paramparā caturāsīti khattiyasahassāni",
  "atk-s0505a:1577_4": "ahesuṃ. Tesaṃ parato tayo okkākavaṃsā ahesuṃ. Tesu tatiyaokkākassa pañca mahesiyo",
  "atk-s0505a:1577_5": "ahesuṃ – hatthā, cittā, jantu, jālinī, visākhāti. Ekekissā pañca pañca itthisatāni",
  "atk-s0505a:1577_6": "parivārā. Sabbajeṭṭhāya cattāro puttā – okkāmukho, karakaṇḍu, hatthiniko, sinipuroti;",
  "atk-s0505a:1577_7": "pañca dhītaro – piyā, suppiyā, ānandā, vijitā, vijitasenāti. Evaṃ sā nava putte labhitvā kālamakāsi.",
  "atk-s0505a:1578_0": "Atha rājā aññaṃ daharaṃ abhirūpaṃ rājadhītaraṃ ānetvā aggamahesiṭṭhāne ṭhapesi. Sāpi",
  "atk-s0505a:1578_1": "jantuṃ nāma ekaṃ puttaṃ vijāyi. Taṃ jantukumāraṃ pañcamadivase alaṅkaritvā rañño",
  "atk-s0505a:1578_2": "dassesi. Rājā tuṭṭho mahesiyā varaṃ adāsi. Sā ñātakehi saddhiṃ mantetvā puttassa",
  "atk-s0505a:1578_3": "rajjaṃ yāci. Rājā “nassa vasali, mama puttānaṃ antarāyamicchasī”ti nādāsi. Sā punappunaṃ",
  "atk-s0505a:1578_4": "raho rājānaṃ paritosetvā “na, mahārāja, musāvādo vaṭṭatī”tiādīni vatvā yācati eva.",
  "atk-s0505a:1578_5": "Atha rājā putte āmantesi – “ahaṃ, tātā, tumhākaṃ kaniṭṭhaṃ jantukumāraṃ disvā tassa",
  "atk-s0505a:1578_6": "mātuyā sahasā varaṃ adāsiṃ. Sā puttassa rajjaṃ pariṇāmetuṃ icchati. Tumhe mamaccayena",
  "atk-s0505a:1578_7": "āgantvā rajjaṃ kāreyyāthā”ti aṭṭhahi amaccehi saddhiṃ uyyojesi. Te bhaginiyo ādāya",
  "atk-s0505a:1578_8": "caturaṅginiyā senāya nagarā nikkhamiṃsu. “Kumārā pituaccayena āgantvā rajjaṃ kāressanti,",
  "atk-s0505a:1578_9": "gacchāma ne upaṭṭhahāmā”ti cintetvā bahū manussā anubandhiṃsu. Paṭhamadivase yojanamattā",
  "atk-s0505a:1578_10": "senā ahosi, dutiyadivase dviyojanamattā, tatiyadivase tiyojanamattā. Kumārā cintesuṃ",
  "atk-s0505a:1578_11": "– “mahā ayaṃ balakāyo, sace mayaṃ kañci sāmantarājānaṃ akkamitvā janapadaṃ gaṇhissāma,",
  "atk-s0505a:1578_12": "sopi no na pahossati, kiṃ paresaṃ pīḷaṃ katvā laddharajjena, mahā jambudīpo, araññe",
  "atk-s0505a:1578_13": "nagaraṃ māpessāmā”ti himavantābhimukhā agamiṃsu.",
  "atk-s0505a:1579_0": "Tattha nagaramāpanokāsaṃ pariyesamānā himavati kapilo nāma ghoratapo tāpaso paṭivasati",
  "atk-s0505a:1579_1": "pokkharaṇitīre mahāsākasaṇḍe, tassa vasanokāsaṃ gatā. So te disvā pucchitvā sabbaṃ",
  "atk-s0505a:1579_2": "pavattiṃ sutvā tesu anukampaṃ akāsi. So kira bhummajālaṃ nāma vijjaṃ jānāti, yāya",
  "atk-s0505a:1579_3": "uddhaṃ asītihatthe ākāse ca heṭṭhā bhūmiyañca guṇadose passati. Athekasmiṃ padese",
  "atk-s0505a:1579_4": "sūkaramigā sīhabyagghādayo tāsetvā paripātenti, maṇḍūkamūsikā sappe bhiṃsāpenti.",
  "atk-s0505a:1579_5": "So te disvā “ayaṃ bhūmippadeso pathavīagga”nti tasmiṃ padese assamaṃ māpesi. Tato",
  "atk-s0505a:1579_6": "so rājakumāre āha – “sace mama nāmena nagaraṃ karotha, demi vo imaṃ okāsa”nti. Te",
  "atk-s0505a:1579_7": "tathā paṭijāniṃsu. Tāpaso “imasmiṃ okāse ṭhatvā caṇḍālaputtopi cakkavattiṃ balena",
  "atk-s0505a:1579_8": "atisetī”ti vatvā “assame rañño gharaṃ māpetvā nagaraṃ māpethā”ti taṃ okāsaṃ datvā",
  "atk-s0505a:1579_9": "sayaṃ avidūre pabbatapāde assamaṃ katvā vasi. Tato kumārā tattha nagaraṃ māpetvā",
  "atk-s0505a:1579_10": "kapilassa vutthokāse katattā “kapilavatthū”ti nāmaṃ āropetvā tattha nivāsaṃ kappesuṃ.",
  "atk-s0505a:1580_0": "Atha amaccā “ime kumārā vayappattā, yadi nesaṃ pitā santike bhaveyya, so āvāhavivāhaṃ",
  "atk-s0505a:1580_1": "kāreyya. Idāni pana amhākaṃ bhāro”ti cintetvā kumārehi saddhiṃ mantesuṃ. Kumārā “amhākaṃ",
  "atk-s0505a:1580_2": "sadisā khattiyadhītaro na passāma, tāsampi bhaginīnaṃ sadise khattiyakumāre, jātisambhedañca",
  "atk-s0505a:1580_3": "na karomā”ti. Te jātisambhedabhayena jeṭṭhabhaginiṃ mātuṭṭhāne ṭhapetvā avasesāhi",
  "atk-s0505a:1580_4": "saṃvāsaṃ kappesuṃ. Tesaṃ pitā taṃ pavattiṃ sutvā “sakyā vata, bho kumārā, paramasakyā",
  "atk-s0505a:1580_5": "vata, bho kumārā”ti udānaṃ udānesi. Ayaṃ tāva sakyānaṃ uppatti. Vuttampi cetaṃ bhagavatā –",
  "atk-s0505a:1581_0": "“Atha kho, ambaṭṭha, rājā okkāko amacce pārisajje āmantesi – ‘kahaṃ nu kho, bho,",
  "atk-s0505a:1581_1": "etarahi kumārā sammantī’ti. Atthi, deva, himavantapasse pokkharaṇiyā tīre mahāsākasaṇḍo,",
  "atk-s0505a:1581_2": "tatthetarahi kumārā sammanti. Te jātisambhedabhayā sakāhi bhaginīhi saddhiṃ saṃvāsaṃ",
  "atk-s0505a:1581_3": "kappentīti. Atha kho, ambaṭṭha, rājā okkāko udānaṃ udānesi – ‘sakyā vata, bho kumārā,",
  "atk-s0505a:1581_4": "paramasakyā vata, bho kumārā’ti, tadagge kho pana, ambaṭṭha, sakyā paññāyanti, so",
  "atk-s0505a:1581_5": "ca sakyānaṃ pubbapuriso”ti.",
  "atk-s0505a:1582_0": "Tato nesaṃ jeṭṭhabhaginiyā kuṭṭharogo udapādi, koviḷārapupphasadisāni gattāni ahesuṃ.",
  "atk-s0505a:1582_1": "Rājakumārā “imāya saddhiṃ ekato nisajjaṭṭhānabhojanādīni karontānampi upari esa rogo",
  "atk-s0505a:1582_2": "saṅkamatī”ti cintetvā uyyānakīḷaṃ gacchantā viya taṃ yāne āropetvā araññaṃ pavisitvā",
  "atk-s0505a:1582_3": "pokkharaṇiṃ khaṇāpetvā taṃ tattha khādanīyabhojanīyehi saddhiṃ pakkhipitvā upari",
  "atk-s0505a:1582_4": "padaraṃ paṭicchādāpetvā paṃsuṃ datvā pakkamiṃsu. Tena ca samayena rāmo nāma rājā",
  "atk-s0505a:1582_5": "kuṭṭharogī orodhehi ca nāṭakehi ca jigucchiyamāno tena saṃvegena jeṭṭhaputtassa rajjaṃ",
  "atk-s0505a:1582_6": "datvā araññaṃ pavisitvā tattha paṇṇamūlaphalāni paribhuñjanto nacirasseva arogo suvaṇṇavaṇṇo",
  "atk-s0505a:1582_7": "hutvā, ito cito ca vicaranto mahantaṃ susirarukkhaṃ disvā tassabbhantare soḷasahatthappamāṇaṃ",
  "atk-s0505a:1582_8": "taṃ kolāpaṃ sodhetvā, dvārañca vātapānañca katvā nisseṇiṃ bandhitvā tattha vāsaṃ",
  "atk-s0505a:1582_9": "kappesi. So aṅgārakaṭāhe aggiṃ katvā rattiṃ vissarañca sussarañca suṇanto sayati.",
  "atk-s0505a:1582_10": "So “asukasmiṃ padese sīho saddamakāsi, asukasmiṃ byaggho”ti sallakkhetvā pabhāte",
  "atk-s0505a:1582_11": "tattha gantvā vighāsamaṃsaṃ ādāya pacitvā khādati.",
  "atk-s0505a:1583_0": "Athekadivasaṃ so paccūsasamaye aggiṃ jāletvā nisīdi. Tena ca samayena tassā rājadhītāya",
  "atk-s0505a:1583_1": "gandhaṃ ghāyitvā byaggho taṃ padesaṃ khaṇitvā padaratthare vivaramakāsi. Tena vivarena",
  "atk-s0505a:1583_2": "sā byagghaṃ disvā bhītā vissaramakāsi. So taṃ saddaṃ sutvā “itthisaddo eso”ti ca",
  "atk-s0505a:1583_3": "sallakkhetvā pātova tattha gantvā “ko etthā”ti āha. “Mātugāmo sāmī”ti. “Nikkhamā”ti.",
  "atk-s0505a:1583_4": "“Na nikkhamāmī”ti. “Kiṃ kāraṇā”ti? “Khattiyakaññā aha”nti. Evaṃ sobbhe nikhātāpi",
  "atk-s0505a:1583_5": "mānameva karoti. So sabbaṃ pucchitvā “ahampi khattiyo”ti jātiṃ ācikkhitvā “ehi dāni",
  "atk-s0505a:1583_6": "khīre pakkhittasappi viya jāta”nti āha. Sā “kuṭṭharoginīmhi sāmi, na sakkā nikkhamitu”nti",
  "atk-s0505a:1583_7": "āha. So “katakammo dāni ahaṃ sakkā tikicchitu”nti nisseṇiṃ datvā taṃ uddharitvā attano",
  "atk-s0505a:1583_8": "vasanokāsaṃ netvā sayaṃ paribhuttabhesajjāni eva datvā nacirasseva arogaṃ suvaṇṇavaṇṇamakāsi.",
  "atk-s0505a:1583_9": "So tāya saddhiṃ saṃvāsaṃ kappesi. Sā paṭhamasaṃvāseneva gabbhaṃ gaṇhitvā dve putte",
  "atk-s0505a:1583_10": "vijāyi, punapi dveti evaṃ soḷasakkhattuṃ vijāyi. Evaṃ te dvattiṃsa bhātaro ahesuṃ.",
  "atk-s0505a:1583_11": "Te anupubbena vuḍḍhippatte pitā sabbasippāni sikkhāpesi.",
  "atk-s0505a:1584_0": "Athekadivasaṃ eko rāmarañño nagaravāsī pabbate ratanāni gavesanto taṃ padesaṃ āgato",
  "atk-s0505a:1584_1": "rājānaṃ disvā aññāsi. “Jānāmahaṃ, deva, tumhe”ti āha. “Kuto tvaṃ āgatosī”ti ca tena",
  "atk-s0505a:1584_2": "puṭṭho “nagarato devā”ti āha. Tato naṃ rājā sabbaṃ pavattiṃ pucchi. Evaṃ tesu samullapamānesu",
  "atk-s0505a:1584_3": "te dārakā āgamiṃsu. So te disvā “ime ke devā”ti pucchi. “Puttā me bhaṇe”ti. “Imehi",
  "atk-s0505a:1584_4": "dāni, deva, dvattiṃsakumārehi parivuto vane kiṃ karissasi, ehi rajjamanusāsā”ti?",
  "atk-s0505a:1584_5": "“Alaṃ, bhaṇe, idheva sukha”nti. So “laddhaṃ dāni me kathāpābhata”nti nagaraṃ gantvā",
  "atk-s0505a:1584_6": "rañño puttassārocesi. Rañño putto “pitaraṃ ānessāmī”ti caturaṅginiyā senāya tattha",
  "atk-s0505a:1584_7": "gantvā nānappakārehi pitaraṃ yāci. Sopi “alaṃ, tāta kumāra, idheva sukha”nti neva",
  "atk-s0505a:1584_8": "icchi. Tato rājaputto “na dāni rājā āgantuṃ icchati, handassa idheva nagaraṃ māpemī”ti",
  "atk-s0505a:1584_9": "cintetvā taṃ kolarukkhaṃ uddharitvā gharaṃ katvā nagaraṃ māpetvā kolarukkhaṃ apanetvā",
  "atk-s0505a:1584_10": "katattā “kolanagara”nti ca byagghapathe katattā “byagghapajja”nti cāti dve nāmāni āropetvā agamāsi.",
  "atk-s0505a:1585_0": "Tato vayappatte kumāre mātā āṇāpesi – “tātā, tumhākaṃ kapilavatthuvāsino sakyā mātulā",
  "atk-s0505a:1585_1": "honti, dhītaro nesaṃ gaṇhathā”ti. Te yaṃ divasaṃ khattiyakaññāyo nadīkīḷanaṃ gacchanti,",
  "atk-s0505a:1585_2": "taṃ divasaṃ gantvā nadītitthaṃ uparundhitvā nāmāni sāvetvā patthitā patthitā rājadhītaro",
  "atk-s0505a:1585_3": "gahetvā agamaṃsu. Sakyarājāno sutvā “hotu bhaṇe, amhākaṃ ñātakā evā”ti tuṇhī ahesuṃ.",
  "atk-s0505a:1585_4": "Ayaṃ koliyānaṃ uppatti.",
  "atk-s0505a:1586_0": "Evaṃ tesaṃ sākiyakoliyānaṃ aññamaññaṃ āvāhavivāhaṃ karontānaṃ āgato vaṃso yāva sīhahanurājā,",
  "atk-s0505a:1586_1": "tāva vitthārato veditabbo – sīhahanurañño kira pañca puttā ahesuṃ – suddhodano, amitodano,",
  "atk-s0505a:1586_2": "dhotodano, sakkodano, sukkodanoti. Tesu suddhodane rajjaṃ kārayamāne tassa pajāpatiyā",
  "atk-s0505a:1586_3": "añjanarañño dhītāya mahāmāyādeviyā kucchimhi pūritapāramī mahāpuriso jātakanidāne",
  "atk-s0505a:1586_4": "vuttanayena tusitapurā cavitvā paṭisandhiṃ gahetvā anupubbena katamahābhinikkhamano",
  "atk-s0505a:1586_5": "sammāsambodhiṃ abhisambujjhitvā pavattitavaradhammacakko anukkamena kapilavatthuṃ",
  "atk-s0505a:1586_6": "gantvā suddhodanamahārājādayo ariyaphale patiṭṭhāpetvā janapadacārikaṃ pakkamitvā",
  "atk-s0505a:1586_7": "punapi aparena samayena paccāgantvā pannarasahi bhikkhusatehi saddhiṃ kapilavatthusmiṃ",
  "atk-s0505a:1586_8": "viharati nigrodhārāme.",
  "atk-s0505a:1587_0": "Tattha viharante ca bhagavati sākiyakoliyānaṃ udakaṃ paṭicca kalaho ahosi. Kathaṃ?",
  "atk-s0505a:1587_1": "Nesaṃ kira ubhinnampi kapilapurakoliyapurānaṃ antare rohiṇī nāma nadī pavattati.",
  "atk-s0505a:1587_2": "Sā kadāci appodakā hoti, kadāci mahodakā. Appodakakāle setuṃ katvā sākiyāpi koliyāpi",
  "atk-s0505a:1587_3": "attano attano sassapāyanatthaṃ udakaṃ ānenti. Tesaṃ manussā ekadivasaṃ setuṃ karontā",
  "atk-s0505a:1587_4": "aññamaññaṃ bhaṇḍantā “are tumhākaṃ rājakulaṃ bhaginīhi saddhiṃ saṃvāsaṃ kappesi kukkuṭasoṇasiṅgālāditiracchānā",
  "atk-s0505a:1587_5": "viya, tumhākaṃ rājakulaṃ susirarukkhe vāsaṃ kappesi pisācillikā viyā”ti evaṃ jātivādena",
  "atk-s0505a:1587_6": "khuṃsetvā attano attano rājūnaṃ ārocesuṃ. Te kuddhā yuddhasajjā hutvā rohiṇīnadītīraṃ",
  "atk-s0505a:1587_7": "sampattā. Evaṃ sāgarasadisaṃ balaṃ aṭṭhāsi.",
  "atk-s0505a:1588_0": "Atha bhagavā “ñātakā kalahaṃ karonti, handa, ne vāressāmī”ti ākāsenāgantvā dvinnaṃ",
  "atk-s0505a:1588_1": "senānaṃ majjhe aṭṭhāsi. Tampi āvajjetvā sāvatthito āgatoti eke. Evaṃ ṭhatvā ca pana",
  "atk-s0505a:1588_2": "attadaṇḍasuttaṃ abhāsi. Taṃ sutvā sabbe saṃvegappattā āvudhāni chaḍḍetvā bhagavantaṃ",
  "atk-s0505a:1588_3": "namassamānā aṭṭhaṃsu, mahagghañca āsanaṃ paññāpesuṃ. Bhagavā oruyha paññattāsane",
  "atk-s0505a:1588_4": "nisīditvā “kuṭhārīhattho puriso”tiādikaṃ phandanajātakaṃ, “vandāmi taṃ kuñjarā”tiādikaṃ laṭukikajātakaṃ.",
  "atk-s0505a:1589": "“Sammodamānā gacchanti, jālamādāya pakkhino;",
  "atk-s0505a:1590": "Yadā te vivadissanti, tadā ehinti me vasa”nti. –",
  "atk-s0505a:1591_0": "Imaṃ vaṭṭakajātakañca kathetvā puna tesaṃ cirakālappavattaṃ ñātibhāvaṃ dassento imaṃ",
  "atk-s0505a:1591_1": "mahāvaṃsaṃ kathesi. Te “pubbe kira mayaṃ ñātakā evā”ti ativiya pasīdiṃsu. Tato sakyā",
  "atk-s0505a:1591_2": "aḍḍhateyyakumārasate, koliyā aḍḍhateyyakumārasateti pañca kumārasate bhagavato parivāratthāya",
  "atk-s0505a:1591_3": "adaṃsu. Bhagavā tesaṃ pubbahetuṃ disvā “etha bhikkhavo”ti āha. Te sabbe iddhiyā nibbattaaṭṭhaparikkhārayuttā",
  "atk-s0505a:1591_4": "ākāse abbhuggantvā āgamma bhagavantaṃ vanditvā aṭṭhaṃsu. Bhagavā te ādāya mahāvanaṃ",
  "atk-s0505a:1591_5": "agamāsi. Tesaṃ pajāpatiyo dūte pāhesuṃ, te tāhi nānappakārehi palobhiyamānā ukkaṇṭhiṃsu.",
  "atk-s0505a:1591_6": "Bhagavā tesaṃ ukkaṇṭhitabhāvaṃ ñatvā himavantaṃ dassetvā tattha kuṇālajātakakathāya",
  "atk-s0505a:1591_7": "tesaṃ anabhiratiṃ vinodetukāmo āha – “diṭṭhapubbo vo, bhikkhave, himavā”ti? “Na bhagavā”ti.",
  "atk-s0505a:1591_8": "“Etha, bhikkhave, pekkhathā”ti attano iddhiyā te ākāsena nento “ayaṃ suvaṇṇapabbato,",
  "atk-s0505a:1591_9": "ayaṃ rajatapabbato, ayaṃ maṇipabbato”ti nānappakāre pabbate dassetvā kuṇāladahe manosilātale",
  "atk-s0505a:1591_10": "paccuṭṭhāsi. Tato “himavante sabbe catuppadabahuppadādibhedā tiracchānagatā pāṇā",
  "atk-s0505a:1591_11": "āgacchantu, sabbesañca pacchato kuṇālasakuṇo”ti adhiṭṭhāsi. Āgacchante ca te jātināmaniruttivasena",
  "atk-s0505a:1591_12": "vaṇṇento “ete, bhikkhave, haṃsā, ete koñcā, ete cakkavākā, karavīkā, hatthisoṇḍakā,",
  "atk-s0505a:1591_13": "pokkharasātakā”ti tesaṃ dassesi.",
  "atk-s0505a:1592_0": "Te vimhitahadayā passantā sabbapacchato āgacchantaṃ dvīhi dijakaññāhi mukhatuṇḍakena",
  "atk-s0505a:1592_1": "ḍaṃsitvā gahitakaṭṭhavemajjhe nisinnaṃ sahassadijakaññāparivāraṃ kuṇālasakuṇaṃ disvā",
  "atk-s0505a:1592_2": "acchariyabbhutacittajātā bhagavantaṃ āhaṃsu – “kacci, bhante, bhagavāpi idha kuṇālarājā",
  "atk-s0505a:1592_3": "bhūtapubbo”ti? “Āma, bhikkhave, mayāvesa kuṇālavaṃso kato. Atīte hi mayaṃ cattāro",
  "atk-s0505a:1592_4": "janā idha vasimhā – nārado devilo isi, ānando gijjharājā, puṇṇamukho phussakokilo,",
  "atk-s0505a:1592_5": "ahaṃ kuṇālo sakuṇo”ti sabbaṃ mahākuṇālajātakaṃ kathesi. Taṃ sutvā tesaṃ bhikkhūnaṃ",
  "atk-s0505a:1592_6": "purāṇadutiyikāyo ārabbha uppannā anabhirati vūpasantā. Tato tesaṃ bhagavā saccakathaṃ",
  "atk-s0505a:1592_7": "kathesi, kathāpariyosāne sabbapacchimako sotāpanno, sabbauparimo anāgāmī ahosi, ekopi",
  "atk-s0505a:1592_8": "puthujjano vā arahā vā natthi. Tato bhagavā te ādāya punadeva mahāvane oruhi. Āgacchamānā",
  "atk-s0505a:1592_9": "ca te bhikkhū attanova iddhiyā āgacchiṃsu.",
  "atk-s0505a:1593_0": "Atha nesaṃ bhagavā uparimaggatthāya puna dhammaṃ desesi. Te pañcasatāpi vipassanaṃ",
  "atk-s0505a:1593_1": "ārabhitvā arahatte patiṭṭhahiṃsu. Paṭhamaṃ patto paṭhamameva agamāsi “bhagavato ārocessāmī”ti.",
  "atk-s0505a:1593_2": "Āgantvā ca “abhiramāmahaṃ bhagavā, na ukkaṇṭhāmī”ti vatvā bhagavantaṃ vanditvā ekamantaṃ",
  "atk-s0505a:1593_3": "nisīdi. Evaṃ te sabbepi anukkamena āgantvā bhagavantaṃ parivāretvā nisīdiṃsu jeṭṭhamāsauposathadivase",
  "atk-s0505a:1593_4": "sāyanhasamaye. Tato pañcasatakhīṇāsavaparivutaṃ varabuddhāsane nisinnaṃ bhagavantaṃ",
  "atk-s0505a:1593_5": "ṭhapetvā asaññasatte ca arūpabrahmāno ca sakaladasasahassacakkavāḷe avasesadevatādayo",
  "atk-s0505a:1593_6": "maṅgalasuttavaṇṇanāyaṃ vuttanayena sukhumattabhāve nimminitvā samparivāresuṃ “vicitrapaṭibhānaṃ",
  "atk-s0505a:1593_7": "dhammadesanaṃ sossāmā”ti. Tattha cattāro khīṇāsavabrahmāno samāpattito vuṭṭhāya brahmagaṇaṃ",
  "atk-s0505a:1593_8": "apassantā “kuhiṃ gatā”ti āvajjetvā tamatthaṃ ñatvā pacchā āgantvā okāsaṃ alabhamānā",
  "atk-s0505a:1593_9": "cakkavāḷamuddhani ṭhatvā paccekagāthāyo abhāsiṃsu. Yathāha –",
  "atk-s0505a:1594_0": "“Atha kho catunnaṃ suddhāvāsakāyikānaṃ devatānaṃ etadahosi – ‘ayaṃ, kho, bhagavā",
  "atk-s0505a:1594_1": "sakkesu viharati kapilavatthusmiṃ mahāvane mahatā bhikkhusaṅghena saddhiṃ pañcamattehi",
  "atk-s0505a:1594_2": "bhikkhusatehi sabbeheva arahantehi. Dasahi ca lokadhātūhi devatā yebhuyyena sannipatitā",
  "atk-s0505a:1594_3": "honti bhagavantaṃ dassanāya bhikkhusaṅghañca. Yaṃnūna mayampi yena bhagavā tenupasaṅkameyyāma,",
  "atk-s0505a:1594_4": "upasaṅkamitvā bhagavato santike paccekaṃ gāthaṃ bhāseyyāmā”’ti.",
  "atk-s0505a:1595": "Sabbaṃ sagāthāvagge vuttanayeneva veditabbaṃ. Evaṃ gantvā ca tattha eko brahmā puratthimacakkavāḷamuddhani okāsaṃ labhitvā tattha ṭhito imaṃ gāthaṃ abhāsi –",
  "atk-s0505a:1596": "“Mahāsamayo pavanasmiṃ…pe…",
  "atk-s0505a:1597": "Dakkhitāye aparājitasaṅgha”nti. ;",
  "atk-s0505a:1598": "Imañcassa gāthaṃ bhāsamānassa pacchimacakkavāḷapabbate ṭhito saddaṃ assosi.",
  "atk-s0505a:1599": "Dutiyo pacchimacakkavāḷamuddhani okāsaṃ labhitvā tattha ṭhito taṃ gāthaṃ sutvā imaṃ gāthaṃ abhāsi –",
  "atk-s0505a:1600": "“Tatra bhikkhavo samādahaṃsu…pe…",
  "atk-s0505a:1601": "Indriyāni rakkhanti paṇḍitā”ti. ;",
  "atk-s0505a:1602": "Tatiyo dakkhiṇacakkavāḷamuddhani okāsaṃ labhitvā tattha ṭhito taṃ gāthaṃ sutvā imaṃ gāthaṃ abhāsi –",
  "atk-s0505a:1603": "“Chetvā khīlaṃ chetvā palighaṃ…pe… susunāgā”ti. ;",
  "atk-s0505a:1604": "Catuttho uttaracakkavāḷamuddhani okāsaṃ labhitvā tattha ṭhito taṃ gāthaṃ sutvā imaṃ gāthamabhāsi –",
  "atk-s0505a:1605": "“Ye keci buddhaṃ saraṇaṃ gatāse…pe…",
  "atk-s0505a:1606": "Devakāyaṃ paripūressantī”ti. ;",
  "atk-s0505a:1607": "Tassapi taṃ saddaṃ dakkhiṇacakkavāḷamuddhani ṭhito assosi. Evaṃ tadā ime cattāro brahmāno parisaṃ thometvā ṭhitā ahesuṃ, mahābrahmāno ekacakkavāḷaṃ chādetvā aṭṭhaṃsu.",
  "atk-s0505a:1608_0": "Atha bhagavā devaparisaṃ oloketvā bhikkhūnaṃ ārocesi – “yepi te, bhikkhave, ahesuṃ",
  "atk-s0505a:1608_1": "atītamaddhānaṃ arahanto sammāsambuddhā, tesampi bhagavantānaṃ etapparamāyeva devatā",
  "atk-s0505a:1608_2": "sannipatitā ahesuṃ. Seyyathāpi mayhaṃ etarahi, yepi te, bhikkhave, bhavissanti anāgatamaddhānaṃ",
  "atk-s0505a:1608_3": "arahanto sammāsambuddhā, tesampi bhagavantānaṃ etapparamāyeva devatā sannipatitā",
  "atk-s0505a:1608_4": "bhavissanti seyyathāpi mayhaṃ etarahī”ti. Tato taṃ devaparisaṃ bhabbābhabbavasena",
  "atk-s0505a:1608_5": "dvidhā vibhaji “ettakā bhabbā, ettakā abhabbā”ti. Tattha “abhabbaparisā buddhasatepi",
  "atk-s0505a:1608_6": "dhammaṃ desente na bujjhati, bhabbaparisā sakkā bodhetu”nti ñatvā puna bhabbapuggale",
  "atk-s0505a:1608_7": "cariyavasena chadhā vibhaji “ettakā rāgacaritā, ettakā dosa-moha-vitakka-saddhā-buddhicaritā”ti.",
  "atk-s0505a:1608_8": "Evaṃ cariyavasena pariggahetvā “assā parisāya kīdisā dhammadesanā sappāyā”ti dhammakathaṃ",
  "atk-s0505a:1608_9": "vicinitvā puna taṃ parisaṃ manasākāsi – “attajjhāsayena nu kho jāneyya, parajjhāsayena,",
  "atk-s0505a:1608_10": "aṭṭhuppattivasena, pucchāvasenā”ti. Tato “pucchāvasena jāneyyā”ti ñatvā “pañhaṃ pucchituṃ",
  "atk-s0505a:1608_11": "samattho atthi, natthī”ti puna sakalaparisaṃ āvajjetvā “natthi kocī”ti ñatvā “sace",
  "atk-s0505a:1608_12": "ahameva pucchitvā ahameva vissajjeyyaṃ, evamassā parisāya sappāyaṃ na hoti. Yaṃnūnāhaṃ",
  "atk-s0505a:1608_13": "nimmitabuddhaṃ māpeyyanti pādakajjhānaṃ samāpajjitvā vuṭṭhāya manomayiddhiyā abhisaṅkharitvā",
  "atk-s0505a:1608_14": "nimmitabuddhaṃ māpesi. Sabbaṅgapaccaṅgī lakkhaṇasampanno pattacīvaradharo ālokitavilokitādisampanno",
  "atk-s0505a:1608_15": "hotū”ti adhiṭṭhānacittena saha pāturahosi. So pācīnalokadhātuto āgantvā bhagavato",
  "atk-s0505a:1608_16": "samasame āsane nisinno evaṃ āgantvā yāni bhagavatā imamhi samāgame cariyavasena cha",
  "atk-s0505a:1608_17": "suttāni kathitāni. Seyyathidaṃ – purābhedasuttaṃ kalahavivādasuttaṃ cūḷabyūhaṃ mahābyūhaṃ",
  "atk-s0505a:1608_18": "tuvaṭakaṃ idameva sammāparibbājanīyanti. Tesu rāgacaritadevatānaṃ sappāyavasena kathetabbassa",
  "atk-s0505a:1608_19": "imassa suttassa pavattanatthaṃ pañhaṃ pucchanto “pucchāmi muniṃ pahūtapañña”nti imaṃ gāthamāha.",
  "atk-s0505a:1609_0": "Tattha pahūtapaññanti mahāpaññaṃ. Tiṇṇanti caturoghatiṇṇaṃ. Pāraṅgatanti nibbānappattaṃ.",
  "atk-s0505a:1609_1": "Parinibbutanti saupādisesanibbānavasena parinibbutaṃ. Ṭhitattanti lokadhammehi akampanīyacittaṃ.",
  "atk-s0505a:1609_2": "Nikkhamma gharā panujja kāmeti vatthukāme panuditvā gharāvāsā nikkhamma. Kathaṃ bhikkhu",
  "atk-s0505a:1609_3": "sammā so loke paribbajeyyāti so bhikkhu kathaṃ loke sammā paribbajeyya vihareyya",
  "atk-s0505a:1609_4": "anupalitto lokena hutvā, lokaṃ atikkameyyāti vuttaṃ hoti. Sesamettha vuttanayameva.",
  "atk-s0505a:1610_0": "363. Atha bhagavā yasmā āsavakkhayaṃ appatvā loke sammā paribbajanto nāma natthi,",
  "atk-s0505a:1610_1": "tasmā tasmiṃ rāgacaritādivasena pariggahite sabbapuggalasamūhe taṃ taṃ tesaṃ tesaṃ",
  "atk-s0505a:1610_2": "samānadosānaṃ devatāgaṇānaṃ āciṇṇadosappahānatthaṃ “yassa maṅgalā”ti ārabhitvā arahattanikūṭeneva",
  "atk-s0505a:1610_3": "khīṇāsavapaṭipadaṃ pakāsento pannarasa gāthāyo abhāsi.",
  "atk-s0505a:1611_0": "Tattha paṭhamagāthāya tāva maṅgalāti maṅgalasutte vuttānaṃ diṭṭhamaṅgalādīnametaṃ",
  "atk-s0505a:1611_1": "adhivacanaṃ. Samūhatāti suṭṭhu ūhatā paññāsatthena samucchinnā. Uppātāti “ukkāpātadisāḍāhādayo",
  "atk-s0505a:1611_2": "evaṃ vipākā hontī”ti evaṃ pavattā uppātābhinivesā. Supināti “pubbaṇhasamaye supinaṃ",
  "atk-s0505a:1611_3": "disvā idaṃ nāma hoti, majjhanhikādīsu idaṃ, vāmapassena sayatā diṭṭhe idaṃ nāma hoti,",
  "atk-s0505a:1611_4": "dakkhiṇapassādīhi idaṃ, supinante candaṃ disvā idaṃ nāma hoti, sūriyādayo disvā ida”nti",
  "atk-s0505a:1611_5": "evaṃ pavattā supinābhinivesā. Lakkhaṇāti daṇḍalakkhaṇavatthalakkhaṇādipāṭhaṃ paṭhitvā",
  "atk-s0505a:1611_6": "“iminā idaṃ nāma hotī”ti evaṃ pavattā lakkhaṇābhinivesā. Te sabbepi brahmajāle vuttanayeneva",
  "atk-s0505a:1611_7": "veditabbā. So maṅgaladosavippahīnoti aṭṭhatiṃsa mahāmaṅgalāni ṭhapetvā avasesā maṅgaladosā",
  "atk-s0505a:1611_8": "nāma. Yassa panete maṅgalādayo samūhatā, so maṅgaladosavippahīno hoti. Atha vā maṅgalānañca",
  "atk-s0505a:1611_9": "uppātādidosānañca pahīnattā maṅgaladosavippahīno hoti, na maṅgalādīhi suddhiṃ pacceti",
  "atk-s0505a:1611_10": "ariyamaggassa adhigatattā. Tasmā sammā so loke paribbajeyya, so khīṇāsavo sammā loke",
  "atk-s0505a:1611_11": "paribbajeyya anupalitto lokenāti.",
  "atk-s0505a:1612_0": "364. Dutiyagāthāya rāgaṃ vinayetha mānusesu, dibbesu kāmesu cāpi bhikkhūti mānusesu",
  "atk-s0505a:1612_1": "ca dibbesu ca kāmaguṇesu anāgāmimaggena anuppattidhammataṃ nento rāgaṃ vinayetha.",
  "atk-s0505a:1612_2": "Atikkamma bhavaṃ samecca dhammanti evaṃ rāgaṃ vinetvā tato paraṃ arahattamaggena",
  "atk-s0505a:1612_3": "sabbappakārato pariññābhisamayādayo sādhento catusaccabhedampi samecca dhammaṃ imāya",
  "atk-s0505a:1612_4": "paṭipadāya tividhampi atikkamma bhavaṃ. Sammā soti sopi bhikkhu sammā loke paribbajeyya.",
  "atk-s0505a:1613_0": "365. Tatiyagāthāya “anurodhavirodhavippahīno”ti sabbavatthūsu pahīnarāgadoso. Sesaṃ",
  "atk-s0505a:1613_1": "vuttanayameva sabbagāthāsu ca “sopi bhikkhu sammā loke paribbajeyyā”ti yojetabbaṃ.",
  "atk-s0505a:1613_2": "Ito parañhi yojanampi avatvā avuttanayameva vaṇṇayissāma.",
  "atk-s0505a:1614_0": "366. Catutthagāthāya sattasaṅkhāravasena duvidhaṃ piyañca appiyañca veditabbaṃ, tattha",
  "atk-s0505a:1614_1": "chandarāgapaṭighappahānena hitvā. Anupādāyāti catūhi upādānehi kañci dhammaṃ aggahetvā.",
  "atk-s0505a:1614_2": "Anissito kuhiñcīti aṭṭhasatabhedena taṇhānissayena dvāsaṭṭhibhedena diṭṭhinissayena",
  "atk-s0505a:1614_3": "ca kuhiñci rūpādidhamme bhave vā anissito. Saṃyojaniyehi vippamuttoti sabbepi tebhūmakadhammā",
  "atk-s0505a:1614_4": "dasavidhasaṃyojanassa visayattā saṃyojaniyā, tehi sabbappakārato maggabhāvanāya pariññātattā",
  "atk-s0505a:1614_5": "ca vippamuttoti attho. Paṭhamapādena cettha rāgadosappahānaṃ vuttaṃ, dutiyena upādānanissayābhāvo,",
  "atk-s0505a:1614_6": "tatiyena sesākusalehi akusalavatthūhi ca vippamokkho. Paṭhamena vā rāgadosappahānaṃ,",
  "atk-s0505a:1614_7": "dutiyena tadupāyo, tatiyena tesaṃ pahīnattā saṃyojaniyehi vippamokkhoti veditabbo.",
  "atk-s0505a:1615_0": "367. Pañcamagāthāya upadhīsūti khandhupadhīsu. Ādānanti ādātabbaṭṭhena teyeva vuccanti.",
  "atk-s0505a:1615_1": "Anaññaneyyoti aniccādīnaṃ sudiṭṭhattā “idaṃ seyyo”ti kenaci anetabbo. Sesaṃ uttānapadatthameva.",
  "atk-s0505a:1615_2": "Idaṃ vuttaṃ hoti – ādānesu catutthamaggena sabbaso chandarāgaṃ vinetvā so vinītachandarāgo,",
  "atk-s0505a:1615_3": "tesu upadhīsu na sārameti, sabbe upadhī asārakatteneva passati. Tato tesu duvidhenapi",
  "atk-s0505a:1615_4": "nissayena anissito aññena vā kenaci “idaṃ seyyo”ti anetabbo khīṇāsavo bhikkhu sammā",
  "atk-s0505a:1615_5": "so loke paribbajeyya.",
  "atk-s0505a:1616_0": "368. Chaṭṭhagāthāya aviruddhoti etesaṃ tiṇṇaṃ duccaritānaṃ pahīnattā sucaritehi saddhiṃ",
  "atk-s0505a:1616_1": "aviruddho. Viditvā dhammanti maggena catusaccadhammaṃ ñatvā. Nibbānapadābhipatthayānoti",
  "atk-s0505a:1616_2": "anupādisesaṃ khandhaparinibbānapadaṃ patthayamāno. Sesaṃ uttānatthameva.",
  "atk-s0505a:1617_0": "369. Sattamagāthāya akkuṭṭhoti dasahi akkosavatthūhi abhisatto. Na sandhiyethāti",
  "atk-s0505a:1617_1": "na upanayhetha na kuppeyya. Laddhā parabhojanaṃ na majjeti parehi dinnaṃ saddhādeyyaṃ",
  "atk-s0505a:1617_2": "labhitvā “ahaṃ ñāto yasassī lābhī”ti na majjeyya. Sesaṃ uttānatthameva.",
  "atk-s0505a:1618_0": "370. Aṭṭhamagāthāya lobhanti visamalobhaṃ. Bhavanti kāmabhavādibhavaṃ. Evaṃ dvīhi",
  "atk-s0505a:1618_1": "padehi bhavabhogataṇhā vuttā. Purimena vā sabbāpi taṇhā, pacchimena kammabhavo. Virato",
  "atk-s0505a:1618_2": "chedanabandhanā cāti evametesaṃ kammakilesānaṃ pahīnattā parasattachedanabandhanā",
  "atk-s0505a:1618_3": "ca viratoti. Sesaṃ vuttanayameva.",
  "atk-s0505a:1619_0": "371. Navamagāthāya sāruppaṃ attano viditvāti attano bhikkhubhāvassa patirūpaṃ anesanādiṃ",
  "atk-s0505a:1619_1": "pahāya sammāesanādiājīvasuddhiṃ aññañca sammāpaṭipattiṃ tattha patiṭṭhahanena viditvā.",
  "atk-s0505a:1619_2": "Na hi ñātamatteneva kiñci hoti. Yathātathiyanti yathātathaṃ yathābhūtaṃ. Dhammanti",
  "atk-s0505a:1619_3": "khandhāyatanādibhedaṃ yathābhūtañāṇena, catusaccadhammaṃ vā maggena viditvā. Sesaṃ uttānatthameva.",
  "atk-s0505a:1620_0": "372. Dasamagāthāya so nirāso anāsisānoti yassa ariyamaggena vināsitattā anusayā ca",
  "atk-s0505a:1620_1": "na santi, akusalamūlā ca samūhatā, so nirāso nittaṇho hoti. Tato āsāya abhāvena kañci",
  "atk-s0505a:1620_2": "rūpādidhammaṃ nāsīsati. Tenāha “nirāso anāsisāno”ti. Sesaṃ vuttanayameva.",
  "atk-s0505a:1621_0": "373. Ekādasamagāthāya āsavakhīṇoti khīṇacaturāsavo. Pahīnamānoti pahīnanavavidhamāno.",
  "atk-s0505a:1621_1": "Rāgapathanti rāgavisayabhūtaṃ tebhūmakadhammajātaṃ. Upātivattoti pariññāpahānehi",
  "atk-s0505a:1621_2": "atikkanto. Dantoti sabbadvāravisevanaṃ hitvā ariyena damathena dantabhūmiṃ patto.",
  "atk-s0505a:1621_3": "Parinibbutoti kilesaggivūpasamena sītibhūto. Sesaṃ vuttanayameva.",
  "atk-s0505a:1622_0": "374. Dvādasamagāthāya saddhoti buddhādiguṇesu parappaccayavirahitattā sabbākārasampannena",
  "atk-s0505a:1622_1": "aveccappasādena samannāgato, na parassa saddhāya paṭipattiyaṃ gamanabhāvena. Yathāha",
  "atk-s0505a:1622_2": "– “na khvāhaṃ ettha bhante bhagavato saddhāya gacchāmī”ti. Sutavāti vositasutakiccattā",
  "atk-s0505a:1622_3": "paramatthikasutasamannāgato. Niyāmadassīti saṃsārakantāramūḷhe loke amatapuragāmino",
  "atk-s0505a:1622_4": "sammattaniyāmabhūtassa maggassa dassāvī, diṭṭhamaggoti vuttaṃ hoti. Vaggagatesu na",
  "atk-s0505a:1622_5": "vaggasārīti vaggagatā nāma dvāsaṭṭhidiṭṭhigatikā aññamaññaṃ paṭilomattā, evaṃ vaggāhi",
  "atk-s0505a:1622_6": "diṭṭhīhi gatesu sattesu na vaggasārī – “idaṃ ucchijjissati, idaṃ tatheva bhavissatī”ti",
  "atk-s0505a:1622_7": "evaṃ diṭṭhivasena agamanato. Paṭighanti paṭighātakaṃ, cittavighātakanti vuttaṃ hoti.",
  "atk-s0505a:1622_8": "Dosavisesanamevetaṃ. Vineyyāti vinetvā. Sesaṃ vuttanayameva.",
  "atk-s0505a:1623_0": "375. Terasamagāthāya saṃsuddhajinoti saṃsuddhena arahattamaggena vijitakileso. Vivaṭṭacchadoti",
  "atk-s0505a:1623_1": "vivaṭarāgadosamohachadano. Dhammesu vasīti catusaccadhammesu vasippatto. Na hissa",
  "atk-s0505a:1623_2": "sakkā te dhammā yathā ñātā kenaci aññathā kātuṃ, tena khīṇāsavo “dhammesu vasī”ti",
  "atk-s0505a:1623_3": "vuccati. Pāragūti pāraṃ vuccati nibbānaṃ, taṃ gato, saupādisesavasena adhigatoti",
  "atk-s0505a:1623_4": "vuttaṃ hoti. Anejoti apagatataṇhācalano. Saṅkhāranirodhañāṇakusaloti saṅkhāranirodho",
  "atk-s0505a:1623_5": "vuccati nibbānaṃ, tamhi ñāṇaṃ ariyamaggapaññā, tattha kusalo, catukkhattuṃ bhāvitattā",
  "atk-s0505a:1623_6": "chekoti vuttaṃ hoti.",
  "atk-s0505a:1624_0": "376. Cuddasamagāthāya atītesūti pavattiṃ patvā atikkantesu pañcakkhandhesu. Anāgatesūti",
  "atk-s0505a:1624_1": "pavattiṃ appattesu pañcakkhandhesu eva. Kappātītoti “ahaṃ mama”nti kappanaṃ sabbampi",
  "atk-s0505a:1624_2": "vā taṇhādiṭṭhikappaṃ atīto. Aticca suddhipaññoti atīva suddhipañño, atikkamitvā vā",
  "atk-s0505a:1624_3": "suddhipañño. Kiṃ atikkamitvā? Addhattayaṃ. Arahā hi yvāyaṃ avijjāsaṅkhārasaṅkhāto",
  "atk-s0505a:1624_4": "atīto addhā, jātijarāmaraṇasaṅkhāto anāgato addhā, viññāṇādibhavapariyanto paccuppanno",
  "atk-s0505a:1624_5": "ca addhā, taṃ sabbampi atikkamma kaṅkhaṃ vitaritvā paramasuddhippattapañño hutvā",
  "atk-s0505a:1624_6": "ṭhito. Tena vuccati “aticca suddhipañño”ti. Sabbāyatanehīti dvādasahāyatanehi. Arahā",
  "atk-s0505a:1624_7": "hi evaṃ kappātīto. Kappātītattā aticca suddhipaññattā ca āyatiṃ na kiñci āyatanaṃ",
  "atk-s0505a:1624_8": "upeti. Tenāha – “sabbāyatanehi vippamutto”ti.",
  "atk-s0505a:1625_0": "377. Pannarasamagāthāya aññāya padanti ye te “saccānaṃ caturo padā”ti vuttā, tesu",
  "atk-s0505a:1625_1": "ekekapadaṃ pubbabhāgasaccavavatthāpanapaññāya ñatvā. Samecca dhammanti tato paraṃ",
  "atk-s0505a:1625_2": "catūhi ariyamaggehi catusaccadhammaṃ samecca. Vivaṭaṃ disvāna pahānamāsavānanti atha",
  "atk-s0505a:1625_3": "paccavekkhaṇañāṇena āsavakkhayasaññitaṃ nibbānaṃ vivaṭaṃ pākaṭamanāvaṭaṃ disvā. Sabbupadhīnaṃ",
  "atk-s0505a:1625_4": "parikkhayāti sabbesaṃ khandhakāmaguṇakilesābhisaṅkhārabhedānaṃ upadhīnaṃ parikkhīṇattā",
  "atk-s0505a:1625_5": "katthaci asajjamāno bhikkhu sammā so loke paribbajeyya vihareyya, anallīyanto lokaṃ",
  "atk-s0505a:1625_6": "gaccheyyāti desanaṃ niṭṭhāpesi.",
  "atk-s0505a:1626_0": "378. Tato so nimmito dhammadesanaṃ thomento “addhā hi bhagavā”ti imaṃ gāthamāha.",
  "atk-s0505a:1626_1": "Tattha yo so evaṃ vihārīti yo so maṅgalādīni samūhanitvā sabbamaṅgaladosappahānavihārī,",
  "atk-s0505a:1626_2": "yopi so dibbamānusakesu kāmesu rāgaṃ vineyya bhavātikkamma dhammābhisamayavihārīti",
  "atk-s0505a:1626_3": "evaṃ tāya tāya gāthāya niddiṭṭhabhikkhuṃ dassento āha. Sesaṃ uttānameva. Ayaṃ pana",
  "atk-s0505a:1626_4": "yojanā – addhā hi bhagavā tatheva etaṃ yaṃ tvaṃ “yassa maṅgalā samūhatā”tiādīni vatvā",
  "atk-s0505a:1626_5": "tassā tassā gāthāya pariyosāne “sammā so loke paribbajeyyā”ti avaca. Kiṃ kāraṇaṃ?",
  "atk-s0505a:1626_6": "Yo so evaṃvihārī bhikkhu, so uttamena damathena danto, sabbāni ca dasapi saṃyojanāni",
  "atk-s0505a:1626_7": "caturo ca yoge vītivatto hoti. Tasmā sammā so loke paribbajeyya, natthi me ettha",
  "atk-s0505a:1626_8": "vicikicchāti iti desanāthomanagāthampi vatvā arahattanikūṭeneva desanaṃ niṭṭhāpesi.",
  "atk-s0505a:1626_9": "Suttapariyosāne koṭisatasahassadevatānaṃ aggaphalappatti ahosi, sotāpattisakadāgāmianāgāmiphalappattā",
  "atk-s0505a:1626_10": "pana gaṇanato asaṅkhyeyyāti.",
  "atk-s0505a:1627": "Paramatthajotikāya khuddaka-aṭṭhakathāya",
  "atk-s0505a:1628": "Suttanipāta-aṭṭhakathāya sammāparibbājanīyasuttavaṇṇanā",
  "atk-s0505a:1629": "Niṭṭhitā.",
  "atk-s0505a:1630": "14. Dhammikasuttavaṇṇanā",
  "atk-s0505a:1631_0": "Evaṃ me sutanti dhammikasuttaṃ. Kā uppatti? Tiṭṭhamāne kira bhagavati lokanāthe dhammiko",
  "atk-s0505a:1631_1": "nāma upāsako ahosi nāmena ca paṭipattiyā ca. So kira saraṇasampanno sīlasampanno",
  "atk-s0505a:1631_2": "bahussuto piṭakattayadharo anāgāmī abhiññālābhī ākāsacārī ahosi. Tassa parivārā pañcasatā",
  "atk-s0505a:1631_3": "upāsakā, tepi tādisā eva ahesuṃ. Tassekadivasaṃ uposathikassa rahogatassa paṭisallīnassa",
  "atk-s0505a:1631_4": "majjhimayāmāvasānasamaye evaṃ parivitakko udapādi – “yaṃnūnāhaṃ agāriyaanagāriyānaṃ",
  "atk-s0505a:1631_5": "paṭipadaṃ puccheyya”nti. So pañcahi upāsakasatehi parivuto bhagavantaṃ upasaṅkamitvā",
  "atk-s0505a:1631_6": "tamatthaṃ pucchi, bhagavā cassa byākāsi. Tattha pubbe vaṇṇitasadisaṃ vuttanayeneva",
  "atk-s0505a:1631_7": "veditabbaṃ, apubbaṃ vaṇṇayissāma.",
  "atk-s0505a:1632_0": "379. Tattha paṭhamagāthāya tāva kathaṃkaroti kathaṃ karonto kathaṃ paṭipajjanto.",
  "atk-s0505a:1632_1": "Sādhu hotīti sundaro anavajjo atthasādhano hoti. Upāsakāseti upāsakāicceva vuttaṃ",
  "atk-s0505a:1632_2": "hoti. Sesamatthato pākaṭameva. Ayaṃ pana yojanā – yo vā agārā anagārameti pabbajati,",
  "atk-s0505a:1632_3": "ye vā agārino upāsakā, etesu duvidhesu sāvakesu kathaṃkaro sāvako sādhu hotīti.",
  "atk-s0505a:1633_0": "380-1. Idāni evaṃ puṭṭhassa bhagavato byākaraṇasamatthataṃ dīpento “tuvañhī”ti gāthādvayamāha.",
  "atk-s0505a:1633_1": "Tattha gatinti ajjhāsayagatiṃ. Parāyaṇanti nipphattiṃ. Atha vā gatinti nirayādipañcappabhedaṃ.",
  "atk-s0505a:1633_2": "Parāyaṇanti gatito paraṃ ayanaṃ gativippamokkhaṃ parinibbānaṃ, na catthi tulyoti",
  "atk-s0505a:1633_3": "tayā sadiso natthi. Sabbaṃ tuvaṃ ñāṇamavecca dhammaṃ, pakāsesi satte anukampamānoti",
  "atk-s0505a:1633_4": "tvaṃ bhagavā yadatthi ñeyyaṃ nāma, taṃ anavasesaṃ avecca paṭivijjhitvā satte anukampamāno",
  "atk-s0505a:1633_5": "sabbaṃ ñāṇañca dhammañca pakāsesi. Yaṃ yaṃ yassa hitaṃ hoti, taṃ taṃ tassa āvikāsiyeva",
  "atk-s0505a:1633_6": "desesiyeva, na te atthi ācariyamuṭṭhīti vuttaṃ hoti. Virocasi vimaloti dhūmarajādivirahito",
  "atk-s0505a:1633_7": "viya cando, rāgādimalābhāvena vimalo virocasi. Sesamettha uttānatthameva.",
  "atk-s0505a:1634_0": "382. Idāni yesaṃ tadā bhagavā dhammaṃ desesi, te devaputte kittetvā bhagavantaṃ pasaṃsanto",
  "atk-s0505a:1634_1": "“āgañchī te santike”ti gāthādvayamāha. Tattha nāgarājā erāvaṇo nāmāti ayaṃ kira erāvaṇo",
  "atk-s0505a:1634_2": "nāma devaputto kāmarūpī dibbe vimāne vasati. So yadā sakko uyyānakīḷaṃ gacchati,",
  "atk-s0505a:1634_3": "tadā diyaḍḍhasatayojanaṃ kāyaṃ abhinimminitvā tettiṃsa kumbhe māpetvā erāvaṇo nāma",
  "atk-s0505a:1634_4": "hatthī hoti. Tassa ekekasmiṃ kumbhe dve dve dantā honti, ekekasmiṃ dante satta satta",
  "atk-s0505a:1634_5": "pokkharaṇiyo, ekekissā pokkharaṇiyā satta satta paduminiyo, ekekissā paduminiyā satta",
  "atk-s0505a:1634_6": "satta pupphāni, ekekasmiṃ pupphe satta satta pattāni, ekekasmiṃ patte satta satta",
  "atk-s0505a:1634_7": "accharāyo naccanti padumaccharāyotveva vissutā sakkassa nāṭakitthiyo, yā ca vimānavatthusmimpi",
  "atk-s0505a:1634_8": "“bhamanti kaññā padumesu sikkhitā”ti āgatā. Tesaṃ pana tettisaṃkumbhānaṃ majjhe sudassanakumbho",
  "atk-s0505a:1634_9": "nāma tiṃsayojanamatto hoti, tattha yojanappamāṇo maṇipallaṅko tiyojanubbedhe pupphamaṇḍape",
  "atk-s0505a:1634_10": "attharīyati. Tattha sakko devānamindo accharāsaṅghaparivuto dibbasampattiṃ paccanubhoti.",
  "atk-s0505a:1634_11": "Sakke pana devānaminde uyyānakīḷāto paṭinivatte puna taṃ rūpaṃ saṃharitvāna devaputtova",
  "atk-s0505a:1634_12": "hoti. Taṃ sandhāyāha – “āgañchi te santike nāgarājā erāvaṇo nāmā”ti. Jinoti sutvāti",
  "atk-s0505a:1634_13": "“vijitapāpadhammo esa bhagavā”ti evaṃ sutvā. Sopi tayā mantayitvāti tayā saddhiṃ",
  "atk-s0505a:1634_14": "mantayitvā, pañhaṃ pucchitvāti adhippāyo. Ajjhagamāti adhiagamā, gatoti vuttaṃ hoti.",
  "atk-s0505a:1634_15": "Sādhūti sutvāna patītarūpoti taṃ pañhaṃ sutvā “sādhu bhante”ti abhinanditvā tuṭṭharūpo gatoti attho.",
  "atk-s0505a:1635_0": "383. Rājāpi taṃ vessavaṇo kuveroti ettha so yakkho rañjanaṭṭhena rājā, visāṇāya rājadhāniyā",
  "atk-s0505a:1635_1": "rajjaṃ kāretīti vessavaṇo, purimanāmena kuveroti veditabbo. So kira kuvero nāma brāhmaṇamahāsālo",
  "atk-s0505a:1635_2": "hutvā dānādīni puññāni katvā visāṇāya rājadhāniyā adhipati hutvā nibbatto. Tasmā",
  "atk-s0505a:1635_3": "“kuvero vessavaṇo”ti vuccati. Vuttañcetaṃ āṭānāṭiyasutte –",
  "atk-s0505a:1636": "“Kuverassa kho pana, mārisa, mahārājassa visāṇā nāma rājadhānī, tasmā kuvero mahārājā ‘vessavaṇo’ti pavuccatī”ti –",
  "atk-s0505a:1637": "Sesamettha pākaṭameva.",
  "atk-s0505a:1638_0": "Tattha siyā – kasmā pana dūratare tāvatiṃsabhavane vasanto erāvaṇo paṭhamaṃ āgato,",
  "atk-s0505a:1638_1": "vessavaṇo pacchā, ekanagareva vasanto ayaṃ upāsako sabbapacchā, kathañca so tesaṃ",
  "atk-s0505a:1638_2": "āgamanaṃ aññāsi, yena evamāhāti? Vuccate – vessavaṇo kira tadā anekasahassapavāḷapallaṅkaṃ",
  "atk-s0505a:1638_3": "dvādasayojanaṃ nārivāhanaṃ abhiruyha pavāḷakuntaṃ uccāretvā dasasahassakoṭiyakkhehi",
  "atk-s0505a:1638_4": "parivuto “bhagavantaṃ pañhaṃ pucchissāmī”ti ākāsaṭṭhakavimānāni pariharitvā maggena",
  "atk-s0505a:1638_5": "maggaṃ āgacchanto veḷukaṇḍakanagare nandamātāya upāsikāya nivesanassa uparibhāgaṃ",
  "atk-s0505a:1638_6": "sampatto. Upāsikāya ayamānubhāvo – parisuddhasīlā hoti, niccaṃ vikālabhojanā paṭiviratā,",
  "atk-s0505a:1638_7": "piṭakattayadhārinī, anāgāmiphale patiṭṭhitā. Sā tamhi samaye sīhapañjaraṃ ugghāṭetvā",
  "atk-s0505a:1638_8": "utuggahaṇatthāya māluteritokāse ṭhatvā aṭṭhakapārāyanavagge parimaṇḍalehi padabyañjanehi",
  "atk-s0505a:1638_9": "madhurena sarena bhāsati. Vessavaṇo tattheva yānāni ṭhapetvā yāva upāsikā “idamavoca",
  "atk-s0505a:1638_10": "bhagavā magadhesu viharanto pāsāṇake cetiye paricārakasoḷasannaṃ brāhmaṇāna”nti nigamanaṃ",
  "atk-s0505a:1638_11": "abhāsi, tāva sabbaṃ sutvā vaggapariyosāne suvaṇṇamurajasadisaṃ mahantaṃ gīvaṃ paggahetvā",
  "atk-s0505a:1638_12": "“sādhu sādhu bhaginī”ti sādhukāramadāsi. Sā “ko etthā”ti āha. “Ahaṃ bhagini vessavaṇo”ti.",
  "atk-s0505a:1638_13": "Upāsikā kira paṭhamaṃ sotāpannā ahosi, pacchā vessavaṇo. Taṃ so dhammato sahodarabhāvaṃ",
  "atk-s0505a:1638_14": "sandhāya upāsikaṃ bhaginivādena samudācarati. Upāsikāya ca “vikālo, bhātika bhadramukha,",
  "atk-s0505a:1638_15": "yassa dāni kālaṃ maññasī”ti vutto “ahaṃ bhagini tayi pasanno pasannākāraṃ karomī”ti",
  "atk-s0505a:1638_16": "āha. Tena hi bhadramukha, mama khette nipphannaṃ sāliṃ kammakarā āharituṃ na sakkonti,",
  "atk-s0505a:1638_17": "taṃ tava parisāya āṇāpehīti. So “sādhu bhaginī”ti yakkhe āṇāpesi. Te aḍḍhaterasa",
  "atk-s0505a:1638_18": "koṭṭhāgārasatāni pūresuṃ. Tato pabhuti koṭṭhāgāraṃ ūnaṃ nāma nāhosi, “nandamātu koṭṭhāgāraṃ",
  "atk-s0505a:1638_19": "viyā”ti loke nidassanaṃ ahosi. Vessavaṇo koṭṭhāgārāni pūretvā bhagavantaṃ upasaṅkami.",
  "atk-s0505a:1638_20": "Bhagavā “vikāle āgatosī”ti āha. Atha bhagavato sabbaṃ ārocesi. Iminā kāraṇena āsannatarepi",
  "atk-s0505a:1638_21": "cātumahārājikabhavane vasanto vessavaṇo pacchā āgato. Erāvaṇassa pana na kiñci antarā",
  "atk-s0505a:1638_22": "karaṇīyaṃ ahosi, tena so paṭhamataraṃ āgato.",
  "atk-s0505a:1639_0": "Ayaṃ pana upāsako kiñcāpi anāgāmī pakatiyāva ekabhattiko, tathāpi tadā uposathadivasoti",
  "atk-s0505a:1639_1": "katvā uposathaṅgāni adhiṭṭhāya sāyanhasamayaṃ sunivattho supāruto pañcasataupāsakaparivuto",
  "atk-s0505a:1639_2": "jetavanaṃ gantvā dhammadesanaṃ sutvā attano gharaṃ āgamma tesaṃ upāsakānaṃ saraṇasīlauposathānisaṃsādibhedaṃ",
  "atk-s0505a:1639_3": "upāsakadhammaṃ kathetvā te upāsake uyyojesi. Tesañca tasseva ghare muṭṭhihatthappamāṇapādakāni",
  "atk-s0505a:1639_4": "pañca kappiyamañcasatāni pāṭekkovarakesu paññattāni honti. Te attano attano ovarakaṃ",
  "atk-s0505a:1639_5": "pavisitvā samāpattiṃ appetvā nisīdiṃsu, upāsakopi tathevākāsi. Tena ca samayena sāvatthinagare",
  "atk-s0505a:1639_6": "sattapaññāsa kulasatasahassāni vasanti, manussagaṇanāya aṭṭhārasakoṭimanussā. Tena",
  "atk-s0505a:1639_7": "paṭhamayāme hatthiassamanussabherisaddādīhi sāvatthinagaraṃ mahāsamuddo viya ekasaddaṃ",
  "atk-s0505a:1639_8": "hoti. Majjhimayāmasamanantare so saddo paṭippassambhati. Tamhi kāle upāsako samāpattito",
  "atk-s0505a:1639_9": "vuṭṭhāya attano guṇe āvajjetvā “yenāhaṃ maggasukhena phalasukhena sukhito viharāmi,",
  "atk-s0505a:1639_10": "idaṃ sukhaṃ kaṃ nissāya laddha”nti cintetvā “bhagavantaṃ nissāyā”ti bhagavati cittaṃ",
  "atk-s0505a:1639_11": "pasādetvā “bhagavā etarahi katamena vihārena viharatī”ti āvajjento dibbena cakkhunā",
  "atk-s0505a:1639_12": "erāvaṇavessavaṇe disvā dibbāya sotadhātuyā dhammadesanaṃ sutvā cetopariyañāṇena tesaṃ",
  "atk-s0505a:1639_13": "pasannacittataṃ ñatvā “yaṃnūnāhampi bhagavantaṃ ubhayahitaṃ paṭipadaṃ puccheyya”nti",
  "atk-s0505a:1639_14": "cintesi. Tasmā so ekanagare vasantopi sabbapacchā āgato, evañca nesaṃ āgamanaṃ aññāsi.",
  "atk-s0505a:1639_15": "Tenāha – “āgañchi te santike nāgarājā…pe… so cāpi sutvāna patītarūpo”ti.",
  "atk-s0505a:1640_0": "384. Idāni ito bahiddhā lokasammatehi samaṇabrāhmaṇehi ukkaṭṭhabhāvena bhagavantaṃ",
  "atk-s0505a:1640_1": "pasaṃsanto “ye kecime”ti gāthādvayamāha. Tattha titthiyāti nandavacchasaṃkiccehi",
  "atk-s0505a:1640_2": "ādipuggalehi tīhi titthakarehi kate diṭṭhititthe jātā, tesaṃ sāsane pabbajitā pūraṇādayo",
  "atk-s0505a:1640_3": "cha satthāro. Tattha nāṭaputto nigaṇṭho, avasesā ājīvakāti te sabbe dassento āha",
  "atk-s0505a:1640_4": "“ye kecime titthiyā vādasīlā”ti, “mayaṃ sammā paṭipannā, aññe micchā paṭipannā”ti",
  "atk-s0505a:1640_5": "evaṃ vādakaraṇasīlā lokaṃ mukhasattīhi vitudantā vicaranti. Ājīvakā vāti te ekajjhamuddiṭṭhe",
  "atk-s0505a:1640_6": "bhinditvā dasseti. Nātitarantīti nātikkamanti. Sabbeti aññepi ye keci titthiyasāvakādayo,",
  "atk-s0505a:1640_7": "tepi pariggaṇhanto āha. “Ṭhito vajantaṃ viyā”ti yathā koci ṭhito gativikalo sīghagāminaṃ",
  "atk-s0505a:1640_8": "purisaṃ gacchantaṃ nātitareyya, evaṃ te paññāgatiyā abhāvena te te atthappabhede",
  "atk-s0505a:1640_9": "bujjhituṃ asakkontā ṭhitā, atijavanapaññaṃ bhagavantaṃ nātitarantīti attho.",
  "atk-s0505a:1641_0": "385. Brāhmaṇā vādasīlā vuddhā cāti ettāvatā caṅkītārukkhapokkharasātijāṇussoṇiādayo",
  "atk-s0505a:1641_1": "dasseti, api brāhmaṇā santi kecīti iminā majjhimāpi daharāpi kevalaṃ brāhmaṇā santi",
  "atk-s0505a:1641_2": "atthi upalabbhanti kecīti evaṃ assalāyanavāseṭṭhaambaṭṭhauttaramāṇavakādayo dasseti.",
  "atk-s0505a:1641_3": "Atthabaddhāti “api nu kho imaṃ pañhaṃ byākareyya, imaṃ kaṅkhaṃ chindeyyā”ti evaṃ",
  "atk-s0505a:1641_4": "atthabaddhā bhavanti. Ye cāpi aññeti aññepi ye “mayaṃ vādino”ti evaṃ maññamānā vicaranti",
  "atk-s0505a:1641_5": "khattiyapaṇḍitabrāhmaṇabrahmadevayakkhādayo aparimāṇā. Tepi sabbe tayi atthabaddhā bhavantīti dasseti.",
  "atk-s0505a:1642_0": "386-7. Evaṃ nānappakārehi bhagavantaṃ pasaṃsitvā idāni dhammeneva taṃ pasaṃsitvā",
  "atk-s0505a:1642_1": "dhammakathaṃ yācanto “ayañhi dhammo”ti gāthādvayamāha. Tattha ayañhi dhammoti sattatiṃsa",
  "atk-s0505a:1642_2": "bodhipakkhiyadhamme sandhāyāha. Nipuṇoti saṇho duppaṭivijjho. Sukhoti paṭividdho",
  "atk-s0505a:1642_3": "samāno lokuttarasukhamāvahati, tasmā sukhāvahattā “sukho”ti vuccati. Suppavuttoti",
  "atk-s0505a:1642_4": "sudesito. Sussūsamānāti sotukāmamhāti attho. Taṃ no vadāti taṃ dhammaṃ amhākaṃ vada.",
  "atk-s0505a:1642_5": "“Tvaṃ no”tipi pāṭho, tvaṃ amhākaṃ vadāti attho. Sabbepime bhikkhavoti taṅkhaṇaṃ nisinnāni",
  "atk-s0505a:1642_6": "kira pañca bhikkhusatāni honti, tāni dassento yācati. Upāsakā cāpīti attano parivāre",
  "atk-s0505a:1642_7": "aññe ca dasseti. Sesamettha pākaṭameva.",
  "atk-s0505a:1643_0": "388. Atha bhagavā anagāriyapaṭipadaṃ tāva dassetuṃ bhikkhū āmantetvā “suṇātha me",
  "atk-s0505a:1643_1": "bhikkhavo”tiādimāha. Tattha dhammaṃ dhutaṃ tañca carātha sabbeti kilese dhunātīti",
  "atk-s0505a:1643_2": "dhuto, evarūpaṃ kilesadhunanakaṃ paṭipadādhammaṃ sāvayāmi vo, tañca mayā sāvitaṃ",
  "atk-s0505a:1643_3": "sabbe caratha paṭipajjatha, mā pamāditthāti vuttaṃ hoti. Iriyāpathanti gamanādicatubbidhaṃ.",
  "atk-s0505a:1643_4": "Pabbajitānulomikanti samaṇasāruppaṃ satisampajaññayuttaṃ. Araññe kammaṭṭhānānuyogavasena",
  "atk-s0505a:1643_5": "pavattamevāti apare. Sevetha nanti taṃ iriyāpathaṃ bhajeyya. Atthadasoti hitānupassī.",
  "atk-s0505a:1643_6": "Mutīmāti buddhimā. Sesamettha gāthāya pākaṭameva.",
  "atk-s0505a:1644_0": "389. No ve vikāleti evaṃ pabbajitānulomikaṃ iriyāpathaṃ sevamāno ca divāmajjhanhikavītikkamaṃ",
  "atk-s0505a:1644_1": "upādāya vikāle na careyya bhikkhu, yuttakāle eva pana gāmaṃ piṇḍāya careyya. Kiṃ",
  "atk-s0505a:1644_2": "kāraṇaṃ? Akālacāriñhi sajanti saṅgā, akālacāriṃ puggalaṃ rāgasaṅgādayo aneke saṅgā",
  "atk-s0505a:1644_3": "sajanti parissajanti upaguhanti allīyanti. Tasmā vikāle na caranti buddhā, tasmā",
  "atk-s0505a:1644_4": "ye catusaccabuddhā ariyapuggalā, na te vikāle piṇḍāya carantīti. Tena kira samayena",
  "atk-s0505a:1644_5": "vikālabhojanasikkhāpadaṃ appaññattaṃ hoti, tasmā dhammadesanāvasenevettha puthujjanānaṃ",
  "atk-s0505a:1644_6": "ādīnavaṃ dassento imaṃ gāthamāha. Ariyā pana saha maggapaṭilābhā eva tato paṭiviratā",
  "atk-s0505a:1644_7": "honti, esā dhammatā.",
  "atk-s0505a:1645_0": "390. Evaṃ vikālacariyaṃ paṭisedhetvā “kāle carantenapi evaṃ caritabba”nti dassento",
  "atk-s0505a:1645_1": "āha “rūpā ca saddā cā”ti. Tassattho – ye te rūpādayo nānappakārakaṃ madaṃ janentā",
  "atk-s0505a:1645_2": "satte sammadayanti, tesu piṇḍapātapārisuddhisuttādīsu vuttanayena chandaṃ vinodetvā",
  "atk-s0505a:1645_3": "yuttakāleneva pātarāsaṃ paviseyyāti. Ettha ca pāto asitabboti pātarāso, piṇḍapātassetaṃ",
  "atk-s0505a:1645_4": "nāmaṃ. Yo yattha labbhati, so padesopi taṃ yogena “pātarāso”ti idha vutto. Yato piṇḍapātaṃ",
  "atk-s0505a:1645_5": "labhati, taṃ okāsaṃ gaccheyyāti evamettha attho veditabbo.",
  "atk-s0505a:1646": "391. Evaṃ paviṭṭho –",
  "atk-s0505a:1647": "“Piṇḍañca bhikkhu samayena laddhā,",
  "atk-s0505a:1648": "Eko paṭikkamma raho nisīde;",
  "atk-s0505a:1649": "Ajjhattacintī na mano bahiddhā,",
  "atk-s0505a:1650": "Nicchāraye saṅgahitattabhāvo”.",
  "atk-s0505a:1651_0": "Tattha piṇḍanti missakabhikkhaṃ, sā hi tato tato samodhānetvā sampiṇḍitaṭṭhena “piṇḍo”ti",
  "atk-s0505a:1651_1": "vuccati. Samayenāti antomajjhanhikakāle. Eko paṭikkammāti kāyavivekaṃ sampādento",
  "atk-s0505a:1651_2": "adutiyo nivattitvā. Ajjhattacintīti tilakkhaṇaṃ āropetvā khandhasantānaṃ cintento.",
  "atk-s0505a:1651_3": "Na mano bahiddhā nicchārayeti bahiddhā rūpādīsu rāgavasena cittaṃ na nīhare. Saṅgahitattabhāvoti suṭṭhu gahitacitto.",
  "atk-s0505a:1652": "392. Evaṃ viharanto ca –",
  "atk-s0505a:1653": "“Sacepi so sallape sāvakena,",
  "atk-s0505a:1654": "Aññena vā kenaci bhikkhunā vā;",
  "atk-s0505a:1655": "Dhammaṃ paṇītaṃ tamudāhareyya,",
  "atk-s0505a:1656": "Na pesuṇaṃ nopi parūpavādaṃ”.",
  "atk-s0505a:1657_0": "Kiṃ vuttaṃ hoti? So yogāvacaro kiñcideva sotukāmatāya upagatena sāvakena vā kenaci",
  "atk-s0505a:1657_1": "aññatitthiyagahaṭṭhādinā vā idheva pabbajitena bhikkhunā vā saddhiṃ sacepi sallape,",
  "atk-s0505a:1657_2": "atha yvāyaṃ maggaphalādipaṭisaṃyutto dasakathāvatthubhedo vā atappakaṭṭhena paṇīto",
  "atk-s0505a:1657_3": "dhammo. Taṃ dhammaṃ paṇītaṃ udāhareyya, aññaṃ pana pisuṇavacanaṃ vā parūpavādaṃ vā",
  "atk-s0505a:1657_4": "appamattakampi na udāhareyyāti.",
  "atk-s0505a:1658_0": "393. Idāni tasmiṃ parūpavāde dosaṃ dassento āha “vādañhi eke”ti. Tassattho – idhekacce",
  "atk-s0505a:1658_1": "moghapurisā parūpavādasañhitaṃ nānappakāraṃ viggāhikakathābhedaṃ vādaṃ paṭiseniyanti",
  "atk-s0505a:1658_2": "virujjhanti, yujjhitukāmā hutvā senāya paṭimukhaṃ gacchantā viya honti, te mayaṃ",
  "atk-s0505a:1658_3": "lāmakapaññe na pasaṃsāma. Kiṃ kāraṇaṃ? Tato tato ne pasajanti saṅgā, yasmā te tādisake",
  "atk-s0505a:1658_4": "puggale tato tato vacanapathato samuṭṭhāya vivādasaṅgā sajanti allīyanti. Kiṃ kāraṇā",
  "atk-s0505a:1658_5": "sajantīti? Cittañhi te tattha gamenti dūre, yasmā te paṭiseniyantā cittaṃ tattha",
  "atk-s0505a:1658_6": "gamenti, yattha gataṃ samathavipassanānaṃ dūre hotīti.",
  "atk-s0505a:1659_0": "394-5. Evaṃ parittapaññānaṃ pavattiṃ dassetvā idāni mahāpaññānaṃ pavattiṃ dassento",
  "atk-s0505a:1659_1": "āha “piṇḍaṃ vihāraṃ…pe… sāvako”ti. Tattha vihārena patissayo, sayanāsanena mañcapīṭhanti",
  "atk-s0505a:1659_2": "tīhipi padehi senāsanameva vuttaṃ. Āpanti udakaṃ. Saṅghāṭirajūpavāhananti paṃsumalādino",
  "atk-s0505a:1659_3": "saṅghāṭirajassa dhovanaṃ. Sutvāna dhammaṃ sugatena desitanti sabbāsavasaṃvarādīsu",
  "atk-s0505a:1659_4": "“paṭisaṅkhā yoniso cīvaraṃ paṭisevati sītassa paṭighātāyā”tiādinā nayena bhagavatā",
  "atk-s0505a:1659_5": "desitaṃ dhammaṃ sutvā. Saṅkhāya seve varapaññasāvakoti etaṃ idha piṇḍanti vuttaṃ",
  "atk-s0505a:1659_6": "piṇḍapātaṃ, vihārādīhi vuttaṃ senāsanaṃ, āpamukhena dassitaṃ gilānapaccayaṃ, saṅghāṭiyā",
  "atk-s0505a:1659_7": "cīvaranti catubbidhampi paccayaṃ saṅkhāya “yāvadeva imassa kāyassa ṭhitiyā”tiādinā",
  "atk-s0505a:1659_8": "nayena paccavekkhitvā seve varapaññasāvako, sevituṃ sakkuṇeyya varapaññassa tathāgatassa",
  "atk-s0505a:1659_9": "sāvako sekkho vā puthujjano vā, nippariyāyena ca arahā. So hi caturāpasseno “saṅkhāyekaṃ",
  "atk-s0505a:1659_10": "paṭisevati, saṅkhāyekaṃ adhivāseti, saṅkhāyekaṃ parivajjeti, saṅkhāyekaṃ vinodetī”ti",
  "atk-s0505a:1659_11": "vutto. Yassā ca saṅkhāya seve varapaññasāvako, tasmā hi piṇḍe…pe… yathā pokkhare",
  "atk-s0505a:1659_12": "vāribindu, tathā hotīti veditabbo.",
  "atk-s0505a:1660_0": "396. Evaṃ khīṇāsavapaṭipattiṃ dassento arahattanikūṭena anagāriyapaṭipadaṃ niṭṭhāpetvā",
  "atk-s0505a:1660_1": "idāni agāriyapaṭipadaṃ dassetuṃ “gahaṭṭhavattaṃ pana vo”tiādimāha. Tattha paṭhamagāthāya",
  "atk-s0505a:1660_2": "tāva sāvakoti agāriyasāvako. Sesaṃ uttānatthameva. Ayaṃ pana yojanā – yo mayā ito",
  "atk-s0505a:1660_3": "pubbe kevalo abyāmisso sakalo paripuṇṇo bhikkhudhammo kathito. Esa khettavatthuādipariggahehi",
  "atk-s0505a:1660_4": "sapariggahena na labbhā phassetuṃ na sakkā adhigantunti.",
  "atk-s0505a:1661_0": "397. Evaṃ tassa bhikkhudhammaṃ paṭisedhetvā gahaṭṭhadhammameva dassento āha “pāṇaṃ",
  "atk-s0505a:1661_1": "na hane”ti. Tattha purimaḍḍhena tikoṭiparisuddhā pāṇātipātāveramaṇi vuttā, pacchimaḍḍhena",
  "atk-s0505a:1661_2": "sattesu hitapaṭipatti. Tatiyapādo cettha khaggavisāṇasutte catutthapāde thāvaratasabhedo",
  "atk-s0505a:1661_3": "mettasuttavaṇṇanāyaṃ sabbappakārato vaṇṇito. Sesaṃ uttānatthameva. Uppaṭipāṭiyā pana",
  "atk-s0505a:1661_4": "yojanā kātabbā – tasathāvaresu sabbesu bhūtesu nidhāya daṇḍaṃ na hane na ghātayeyya",
  "atk-s0505a:1661_5": "nānujaññāti. “Nidhāya daṇḍa”nti ito vā paraṃ “vatteyyā”ti pāṭhaseso āharitabbo. Itarathā",
  "atk-s0505a:1661_6": "hi na pubbenāparaṃ sandhiyati.",
  "atk-s0505a:1662_0": "398. Evaṃ paṭhamasikkhāpadaṃ dassetvā idāni dutiyasikkhāpadaṃ dassento āha “tato",
  "atk-s0505a:1662_1": "adinna”nti. Tattha kiñcīti appaṃ vā bahuṃ vā. Kvacīti gāme vā araññe vā. Sāvakoti",
  "atk-s0505a:1662_2": "agāriyasāvako. Bujjhamānoti “parasantakamida”nti jānamāno. Sabbaṃ adinnaṃ parivajjayeyyāti",
  "atk-s0505a:1662_3": "evañhi paṭipajjamāno sabbaṃ adinnaṃ parivajjeyya, no aññathāti dīpeti. Sesamettha",
  "atk-s0505a:1662_4": "vuttanayañca pākaṭañcāti.",
  "atk-s0505a:1663": "399. Evaṃ dutiyasikkhāpadampi tikoṭiparisuddhaṃ dassetvā ukkaṭṭhaparicchedato pabhuti tatiyaṃ dassento āha “abrahmacariya”nti. Tattha asambhuṇantoti asakkonto.",
  "atk-s0505a:1664": "400. Idāni catutthasikkhāpadaṃ dassento āha “sabhaggato vā”ti. Tattha sabhaggatoti santhāgārādigato. Parisaggatoti pūgamajjagato. Sesamettha vuttanayañca pākaṭañcāti.",
  "atk-s0505a:1665_0": "401. Evaṃ catutthasikkhāpadampi tikoṭiparisuddhaṃ dassetvā pañcamaṃ dassento āha",
  "atk-s0505a:1665_1": "“majjañca pāna”nti. Tattha majjañca pānanti gāthābandhasukhatthaṃ evaṃ vuttaṃ. Ayaṃ",
  "atk-s0505a:1665_2": "panattho “majjapānañca na samācareyyā”ti. Dhammaṃ imanti imaṃ majjapānaveramaṇīdhammaṃ.",
  "atk-s0505a:1665_3": "Ummādanantanti ummādanapariyosānaṃ. Yo hi sabbalahuko majjapānassa vipāko, so manussabhūtassa",
  "atk-s0505a:1665_4": "ummattakasaṃvattaniko hoti. Iti naṃ viditvāti iti naṃ majjapānaṃ ñatvā. Sesamettha",
  "atk-s0505a:1665_5": "vuttanayañca pākaṭañcāti.",
  "atk-s0505a:1666_0": "402. Evaṃ pañcamasikkhāpadampi tikoṭiparisuddhaṃ dassetvā idāni purimasikkhāpadānampi",
  "atk-s0505a:1666_1": "majjapānameva saṃkilesakarañca bhedakarañca dassetvā daḷhataraṃ tato veramaṇiyaṃ",
  "atk-s0505a:1666_2": "niyojento āha “madā hi pāpāni karontī”ti. Tattha madāti madahetu. Hikāro padapūraṇamatte",
  "atk-s0505a:1666_3": "nipāto. Pāpāni karontīti pāṇātipātādīni sabbākusalāni karonti. Ummādanaṃ mohananti",
  "atk-s0505a:1666_4": "paraloke ummādanaṃ ihaloke mohanaṃ. Sesaṃ uttānatthameva.",
  "atk-s0505a:1667_0": "403-4. Ettāvatā agāriyasāvakassa niccasīlaṃ dassetvā idāni uposathaṅgāni dassento",
  "atk-s0505a:1667_1": "“pāṇaṃ na hane”ti gāthādvayamāha. Tattha abrahmacariyāti aseṭṭhacariyabhūtā. Methunāti",
  "atk-s0505a:1667_2": "methunadhammasamāpattito. Rattiṃ na bhuñjeyya vikālabhojananti rattimpi na bhuñjeyya,",
  "atk-s0505a:1667_3": "divāpi kālātikkantabhojanaṃ na bhuñjeyya. Na ca gandhanti ettha gandhaggahaṇena vilepanacuṇṇādīnipi",
  "atk-s0505a:1667_4": "gahitānevāti veditabbāni. Mañceti kappiyamañce. Santhateti taṭṭikādīhi kappiyattharaṇehi",
  "atk-s0505a:1667_5": "atthate. Chamāyaṃ pana gonakādisanthatāyapi vaṭṭati. Aṭṭhaṅgikanti pañcaṅgikaṃ viya",
  "atk-s0505a:1667_6": "tūriyaṃ, na aṅgavinimuttaṃ. Dukkhantagunāti vaṭṭadukkhassa antagatena. Sesamettha",
  "atk-s0505a:1667_7": "pākaṭameva. Pacchimaḍḍhuṃ pana saṅgītikārakehi vuttantipi āhu.",
  "atk-s0505a:1668_0": "405. Evaṃ uposathaṅgāni dassetvā idāni uposathakālaṃ dassento āha “tato ca pakkhassā”ti.",
  "atk-s0505a:1668_1": "Tattha tatoti padapūraṇamatte nipāto. Pakkhassupavassuposathanti evaṃ parapadena",
  "atk-s0505a:1668_2": "yojetabbaṃ “pakkhassa cātuddasiṃ pañcadasiṃ aṭṭhaminti ete tayo divase upavassa uposathaṃ,",
  "atk-s0505a:1668_3": "etaṃ aṭṭhaṅgikauposathaṃ upagamma vasitvā”ti. Pāṭihāriyapakkhañcāti ettha pana vassūpanāyikāya",
  "atk-s0505a:1668_4": "purimabhāge āsāḷhamāso, antovassaṃ tayo māsā, kattikamāsoti ime pañca māsā “pāṭihāriyapakkho”ti",
  "atk-s0505a:1668_5": "vuccanti. Āsāḷhakattikaphagguṇamāsā tayo evāti apare. Pakkhuposathadivasānaṃ purimapacchimadivasavasena",
  "atk-s0505a:1668_6": "pakkhe pakkhe terasīpāṭipadasattamīnavamīsaṅkhātā cattāro cattāro divasāti apare.",
  "atk-s0505a:1668_7": "Yaṃ ruccati, taṃ gahetabbaṃ. Sabbaṃ vā pana puññakāmīnaṃ bhāsitabbaṃ. Evametaṃ pāṭihāriyapakkhañca",
  "atk-s0505a:1668_8": "pasannamānaso susamattarūpaṃ suparipuṇṇarūpaṃ ekampi divasaṃ apariccajanto aṭṭhaṅgupetaṃ",
  "atk-s0505a:1668_9": "uposathaṃ upavassāti sambandhitabbaṃ.",
  "atk-s0505a:1669_0": "406. Evaṃ uposathakālaṃ dassetvā idāni tesu kālesu etaṃ uposathaṃ upavassa yaṃ kātabbaṃ,",
  "atk-s0505a:1669_1": "taṃ dassento āha “tato ca pāto”ti. Etthāpi tatoti padapūraṇamatte nipāto, anantaratthe",
  "atk-s0505a:1669_2": "vā, athāti vuttaṃ hoti. Pātoti aparajjudivasapubbabhāge. Upavutthuposathoti upavasitauposatho.",
  "atk-s0505a:1669_3": "Annenāti yāgubhattādinā. Pānenāti aṭṭhavidhapānena. Anumodamānoti anupamodamāno,",
  "atk-s0505a:1669_4": "nirantaraṃ modamānoti attho. Yathārahanti attano anurūpena, yathāsatti yathābalanti",
  "atk-s0505a:1669_5": "vuttaṃ hoti. Saṃvibhajethāti bhājeyya patimāneyya. Sesaṃ pākaṭameva.",
  "atk-s0505a:1670_0": "407. Evaṃ upavutthuposathassa kiccaṃ vatvā idāni yāvajīvikaṃ garuvattaṃ ājīvapārisuddhiñca",
  "atk-s0505a:1670_1": "kathetvā tāya paṭipadāya adhigantabbaṭṭhānaṃ dassento āha “dhammena mātāpitaro”ti.",
  "atk-s0505a:1670_2": "Tattha dhammenāti dhammaladdhena bhogena. Bhareyyāti poseyya. Dhammikaṃ so vaṇijjanti",
  "atk-s0505a:1670_3": "sattavaṇijjā, satthavaṇijjā, visavaṇijjā, maṃsavaṇijjā, surāvaṇijjāti imā pañca adhammavaṇijjā",
  "atk-s0505a:1670_4": "vajjetvā avasesā dhammikavaṇijjā. Vaṇijjāmukhena cettha kasigorakkhādi aparopi dhammiko",
  "atk-s0505a:1670_5": "vohāro saṅgahito. Sesamuttānatthameva. Ayaṃ pana yojanā – so niccasīlauposathasīladānadhammasamannāgato",
  "atk-s0505a:1670_6": "ariyasāvako payojaye dhammikaṃ vaṇijjaṃ, tato laddhena ca dhammato anapetattā dhammena",
  "atk-s0505a:1670_7": "bhogena mātāpitaro bhareyya. Atha so gihī evaṃ appamatto ādito pabhuti vuttaṃ imaṃ",
  "atk-s0505a:1670_8": "vattaṃ vattayanto kāyassa bhedā ye te attano ābhāya andhakāraṃ vidhametvā ālokakaraṇena",
  "atk-s0505a:1670_9": "sayampabhāti laddhanāmā cha kāmāvacaradevā, te sayampabhe nāma deve upeti bhajati",
  "atk-s0505a:1670_10": "allīyati, tesaṃ nibbattaṭṭhāne nibbattatīti.",
  "atk-s0505a:1671": "Paramatthajotikāya khuddaka-aṭṭhakathāya",
  "atk-s0505a:1672": "Suttanipāta-aṭṭhakathāya dhammikasuttavaṇṇanā niṭṭhitā.",
  "atk-s0505a:1673": "Niṭṭhito ca dutiyo vaggo atthavaṇṇanānayato, nāmena",
  "atk-s0505a:1674": "Cūḷavaggoti.",
  "atk-s0505a:1675": "3. Mahāvaggo",
  "atk-s0505a:1676": "1. Pabbajjāsuttavaṇṇanā",
  "atk-s0505a:1677_0": "408. Pabbajjaṃ kittayissāmīti pabbajjāsuttaṃ. Kā uppatti? Bhagavati kira sāvatthiyaṃ",
  "atk-s0505a:1677_1": "viharante āyasmato ānandassa parivitakko udapādi – “sāriputtādīnaṃ mahāsāvakānaṃ",
  "atk-s0505a:1677_2": "pabbajjā kittitā, taṃ bhikkhū ca upāsakā ca jānanti. Bhagavato pana akittitā, yaṃnūnāhaṃ",
  "atk-s0505a:1677_3": "kitteyya”nti. So jetavanavihāre āsane nisīditvā cittabījaniṃ gahetvā bhikkhūnaṃ bhagavato",
  "atk-s0505a:1677_4": "pabbajjaṃ kittento imaṃ suttamabhāsi.",
  "atk-s0505a:1678_0": "Tattha yasmā pabbajjaṃ kittentena yathā pabbaji, taṃ kittetabbaṃ. Yathā ca pabbaji,",
  "atk-s0505a:1678_1": "taṃ kittentena yathā vīmaṃsamāno pabbajjaṃ rocesi, taṃ kittetabbaṃ. Tasmā “pabbajjaṃ",
  "atk-s0505a:1678_2": "kittayissāmī”ti vatvā “yathā pabbajī”tiādimāha. Cakkhumāti pañcahi cakkhūhi cakkhumā",
  "atk-s0505a:1678_3": "cakkhusampannoti attho. Sesamādigāthāya uttānameva.",
  "atk-s0505a:1679_0": "409. Idāni “yathā vīmaṃsamāno”ti tamatthaṃ pakāsento āha “sambādhoya”nti. Tattha",
  "atk-s0505a:1679_1": "sambādhoti puttadārādisampīḷanena kilesasampīḷanena ca kusalakiriyāya okāsarahito.",
  "atk-s0505a:1679_2": "Rajassāyatananti kambojādayo viya assādīnaṃ, rāgādirajassa uppattideso. Abbhokāsoti",
  "atk-s0505a:1679_3": "vuttasambādhapaṭipakkhabhāvena ākāso viya vivaṭā. Iti disvāna pabbajīti iti gharāvāsapabbajjāsu",
  "atk-s0505a:1679_4": "byādhijarāmaraṇehi suṭṭhutaraṃ codiyamānahadayo ādīnavamānisaṃsañca vīmaṃsitvā, mahābhinikkhamanaṃ",
  "atk-s0505a:1679_5": "nikkhamitvā, anomānadītīre khaggena kese chinditvā, tāvadeva ca dvaṅgulamattasaṇṭhitasamaṇasāruppakesamassu",
  "atk-s0505a:1679_6": "hutvā ghaṭikārena brahmunā upanīte aṭṭha parikkhāre gahetvā “evaṃ nivāsetabbaṃ pārupitabba”nti",
  "atk-s0505a:1679_7": "kenaci ananusiṭṭho anekajātisahassapavattitena attano pabbajjāciṇṇeneva sikkhāpiyamāno",
  "atk-s0505a:1679_8": "pabbaji. Ekaṃ kāsāvaṃ nivāsetvā ekaṃ uttarāsaṅgaṃ karitvā ekaṃ cīvaraṃ khandhe karitvā",
  "atk-s0505a:1679_9": "mattikāpattaṃ aṃse ālaggetvā pabbajitavesaṃ adhiṭṭhāsīti vuttaṃ hoti. Sesamettha uttānameva.",
  "atk-s0505a:1680_0": "410. Evaṃ bhagavato pabbajjaṃ kittetvā tato paraṃ pabbajitapaṭipattiṃ anomānadītīraṃ",
  "atk-s0505a:1680_1": "hitvā padhānāya gamanañca pakāsetuṃ “pabbajitvāna kāyenā”tiādiṃ sabbamabhāsi. Tattha",
  "atk-s0505a:1680_2": "kāyena pāpakammaṃ vivajjayīti tividhaṃ kāyaduccaritaṃ vajjesi. Vacīduccaritanti catubbidhaṃ",
  "atk-s0505a:1680_3": "vacīduccaritaṃ. Ājīvaṃ parisodhayīti micchājīvaṃ hitvā sammājīvameva pavattayi.",
  "atk-s0505a:1681_0": "411. Evaṃ ājīvaṭṭhamakasīlaṃ sodhetvā anomānadītīrato tiṃsayojanappamāṇaṃ sattāhena",
  "atk-s0505a:1681_1": "agamā rājagahaṃ buddho. Tattha kiñcāpi yadā rājagahaṃ agamāsi, tadā buddho na hoti,",
  "atk-s0505a:1681_2": "tathāpi buddhassa pubbacariyāti katvā evaṃ vattuṃ labbhati – “idha rājā jāto, idha",
  "atk-s0505a:1681_3": "rajjaṃ aggahesī”tiādi lokiyavohāravacanaṃ viya. Magadhānanti magadhānaṃ janapadassa",
  "atk-s0505a:1681_4": "nagaranti vuttaṃ hoti. Giribbajanti idampi tassa nāmaṃ. Tañhi paṇḍavagijjhakūṭavebhāraisigilivepullanāmakānaṃ",
  "atk-s0505a:1681_5": "pañcannaṃ girīnaṃ majjhe vajo viya ṭhitaṃ, tasmā “giribbaja”nti vuccati. Piṇḍāya",
  "atk-s0505a:1681_6": "abhihāresīti bhikkhatthāya tasmiṃ nagare cari. So kira nagaradvāre ṭhatvā cintesi",
  "atk-s0505a:1681_7": "– “sacāhaṃ rañño bimbisārassa attano āgamanaṃ nivedeyyaṃ, ‘suddhodanassa putto siddhattho",
  "atk-s0505a:1681_8": "nāma kumāro āgato’ti bahumpi me paccayaṃ abhihareyya. Na kho pana me taṃ patirūpaṃ",
  "atk-s0505a:1681_9": "pabbajitassa ārocetvā paccayagahaṇaṃ, handāhaṃ piṇḍāya carāmī”ti devadattiyaṃ paṃsukūlacīvaraṃ",
  "atk-s0505a:1681_10": "pārupitvā mattikāpattaṃ gahetvā pācīnadvārena nagaraṃ pavisitvā anugharaṃ piṇḍāya",
  "atk-s0505a:1681_11": "acari. Tenāha āyasmā ānando – “piṇḍāya abhihāresī”ti. Ākiṇṇavaralakkhaṇoti sarīre",
  "atk-s0505a:1681_12": "ākiritvā viya ṭhapitavaralakkhaṇo vipulavaralakkhaṇo vā. Vipulampi hi “ākiṇṇa”nti",
  "atk-s0505a:1681_13": "vuccati. Yathāha – “ākiṇṇaluddo puriso, dhāticelaṃva makkhito”ti. Vipulaluddoti attho.",
  "atk-s0505a:1682_0": "412. Tamaddasāti tato kira purimāni satta divasāni nagare nakkhattaṃ ghositaṃ ahosi.",
  "atk-s0505a:1682_1": "Taṃ divasaṃ pana “nakkhattaṃ vītivattaṃ, kammantā payojetabbā”ti bheri cari. Atha",
  "atk-s0505a:1682_2": "mahājano rājaṅgaṇe sannipati. Rājāpi “kammantaṃ saṃvidahissāmī”ti sīhapañjaraṃ vivaritvā",
  "atk-s0505a:1682_3": "balakāyaṃ passanto taṃ piṇḍāya abhihārentaṃ mahāsattaṃ addasa. Tenāha āyasmā ānando",
  "atk-s0505a:1682_4": "– “tamaddasā bimbisāro, pāsādasmiṃ patiṭṭhito”ti. Imamatthaṃ abhāsathāti imaṃ atthaṃ amaccānaṃ abhāsi.",
  "atk-s0505a:1683_0": "413. Idāni taṃ tesaṃ amaccānaṃ bhāsitamatthaṃ dassento āha – “imaṃ bhonto”ti. Tattha",
  "atk-s0505a:1683_1": "imanti so rājā bodhisattaṃ dasseti, bhontoti amacce ālapati. Nisāmethāti passatha.",
  "atk-s0505a:1683_2": "Abhirūpoti dassanīyaṅgapaccaṅgo. Brahmāti ārohapariṇāhasampanno. Sucīti parisuddhachavivaṇṇo.",
  "atk-s0505a:1683_3": "Caraṇenāti gamanena.",
  "atk-s0505a:1684_0": "414-5. Nīcakulāmivāti nīcakulā iva pabbajito na hotīti attho. Makāro padasandhikaro.",
  "atk-s0505a:1684_1": "Kuhiṃ bhikkhu gamissatīti ayaṃ bhikkhu kuhiṃ gamissati, ajja kattha vasissatīti jānituṃ",
  "atk-s0505a:1684_2": "rājadūtā sīghaṃ gacchantu. Dassanakāmā hi mayaṃ assāti iminā adhippāyena āha. Guttadvāro",
  "atk-s0505a:1684_3": "okkhittacakkhutāya, susaṃvuto satiyā. Guttadvāro vā satiyā, susaṃvuto pāsādikena",
  "atk-s0505a:1684_4": "saṅghāṭicīvaradhāraṇena.",
  "atk-s0505a:1685_0": "416. Khippaṃ pattaṃ apūresīti sampajānattā patissatattā ca adhikaṃ agaṇhanto “alaṃ",
  "atk-s0505a:1685_1": "ettāvatā”ti ajjhāsayapūraṇena khippaṃ pattaṃ apūresi. Munīti monatthāya paṭipannattā",
  "atk-s0505a:1685_2": "appattamunibhāvopi muniicceva vutto, lokavohārena vā. Lokiyā hi amonasampattampi",
  "atk-s0505a:1685_3": "pabbajitaṃ “munī”ti bhaṇanti. Paṇḍavaṃ abhihāresīti taṃ pabbataṃ abhiruhi. So kira",
  "atk-s0505a:1685_4": "manusse pucchi “imasmiṃ nagare pabbajitā kattha vasantī”ti. Athassa te “paṇḍavassa",
  "atk-s0505a:1685_5": "upari puratthābhimukhapabbhāre”ti ārocesuṃ. Tasmā tameva paṇḍavaṃ abhihāresi “ettha",
  "atk-s0505a:1685_6": "vāso bhavissatī”ti evaṃ cintetvā.",
  "atk-s0505a:1686_0": "419-23. Byagghusabhova sīhova girigabbhareti giriguhāyaṃ byaggho viya usabho viya",
  "atk-s0505a:1686_1": "sīho viya ca nisinnoti attho. Ete hi tayo seṭṭhā vigatabhayabheravā girigabbhare",
  "atk-s0505a:1686_2": "nisīdanti, tasmā evaṃ upamaṃ akāsi. Bhaddayānenāti hatthiassarathasivikādinā uttamayānena.",
  "atk-s0505a:1686_3": "Sayānabhūmiṃ yāyitvāti yāvatikā bhūmi hatthiassādinā yānena sakkā gantuṃ, taṃ gantvā.",
  "atk-s0505a:1686_4": "Āsajjāti patvā, samīpamassa gantvāti attho. Upāvisīti nisīdi. Yuvāti yobbanasampanno.",
  "atk-s0505a:1686_5": "Daharoti jātiyā taruṇo. Paṭhamuppattiko susūti tadubhayavisesanameva. Yuvā susūti",
  "atk-s0505a:1686_6": "atiyobbano. Paṭhamuppattikoti paṭhameneva yobbanavesena uṭṭhito. Daharo cāsīti sati",
  "atk-s0505a:1686_7": "ca daharatte susu bālako viya khāyasīti.",
  "atk-s0505a:1687_0": "424-5. Anīkagganti balakāyaṃ senāmukhaṃ. Dadāmi bhoge bhuñjassūti ettha “ahaṃ te",
  "atk-s0505a:1687_1": "aṅgamagadhesu yāvicchasi, tāva dadāmi bhoge. Taṃ tvaṃ sobhayanto anīkaggaṃ nāgasaṅghapurakkhato",
  "atk-s0505a:1687_2": "bhuñjassū”ti evaṃ sambandho veditabbo. Ujuṃ janapado rājāti “dadāmi bhoge bhuñjassu,",
  "atk-s0505a:1687_3": "jātiṃ akkhāhi pucchito”ti evaṃ kira vutto mahāpuriso cintesi – “sace ahaṃ rajjena",
  "atk-s0505a:1687_4": "atthiko assaṃ, cātumahārājikādayopi maṃ attano attano rajjena nimanteyyuṃ, gehe ṭhito",
  "atk-s0505a:1687_5": "eva vā cakkavattirajjaṃ kāreyyaṃ. Ayaṃ pana rājā ajānanto evamāha – ‘handāhaṃ, taṃ",
  "atk-s0505a:1687_6": "jānāpemī”’ti bāhaṃ uccāretvā attano āgatadisābhāgaṃ niddisanto “ujuṃ janapado rājā”tiādimāha.",
  "atk-s0505a:1687_7": "Tattha himavantassa passatoti bhaṇanto sassasampattivekallābhāvaṃ dasseti. Himavantañhi",
  "atk-s0505a:1687_8": "nissāya pāsāṇavivarasambhavā mahāsālāpi pañcahi vuddhīhi vaḍḍhanti, kimaṅgaṃ pana",
  "atk-s0505a:1687_9": "khette vuttāni sassāni. Dhanavīriyena sampannoti bhaṇanto sattahi ratanehi avekallattaṃ,",
  "atk-s0505a:1687_10": "pararājūhi atakkanīyaṃ vīrapurisādhiṭṭhitabhāvañcassa dasseti. Kosalesu niketinoti",
  "atk-s0505a:1687_11": "bhaṇanto navakarājabhāvaṃ paṭikkhipati. Navakarājā hi niketīti na vuccati. Yassa",
  "atk-s0505a:1687_12": "pana ādikālato pabhuti anvayavasena so eva janapado nivāso, so niketīti vuccati.",
  "atk-s0505a:1687_13": "Tathārūpo ca rājā suddhodano, yaṃ sandhāyāha “kosalesu niketino”ti. Tena anvayāgatampi",
  "atk-s0505a:1687_14": "bhogasampattiṃ dīpeti.",
  "atk-s0505a:1688_0": "426. Ettāvatā attano bhogasampattiṃ dīpetvā “ādiccā nāma gottena, sākiyā nāma jātiyā”ti",
  "atk-s0505a:1688_1": "iminā jātisampattiñca ācikkhitvā yaṃ vuttaṃ raññā “dadāmi bhoge bhuñjassū”ti, taṃ",
  "atk-s0505a:1688_2": "paṭikkhipanto āha – “tamhā kulā pabbajitomhi, na kāme abhipatthaya”nti. Yadi hi ahaṃ",
  "atk-s0505a:1688_3": "kāme abhipatthayeyyaṃ, na īdisaṃ dhanavīriyasampannaṃ dvāsītisahassavīrapurisasamākulaṃ",
  "atk-s0505a:1688_4": "kulaṃ chaḍḍetvā pabbajeyyanti ayaṃ kirettha adhippāyo.",
  "atk-s0505a:1689_0": "427. Evaṃ rañño vacanaṃ paṭikkhipitvā tato paraṃ attano pabbajjāhetuṃ dassento āha",
  "atk-s0505a:1689_1": "– “kāmesvādīnavaṃ disvā, nekkhammaṃ daṭṭhu khemato”ti. Etaṃ “pabbajitomhī”ti iminā",
  "atk-s0505a:1689_2": "sambandhitabbaṃ. Tattha daṭṭhūti disvā. Sesamettha ito purimagāthāsu ca yaṃ yaṃ na",
  "atk-s0505a:1689_3": "vicāritaṃ, taṃ taṃ sabbaṃ uttānatthattā eva na vicāritanti veditabbaṃ. Evaṃ attano",
  "atk-s0505a:1689_4": "pabbajjāhetuṃ vatvā padhānatthāya gantukāmo rājānaṃ āmantento āha – “padhānāya gamissāmi,",
  "atk-s0505a:1689_5": "ettha me rañjatī mano”ti. Tassattho – yasmāhaṃ, mahārāja, nekkhammaṃ daṭṭhu khemato",
  "atk-s0505a:1689_6": "pabbajito, tasmā taṃ paramatthanekkhammaṃ nibbānāmataṃ sabbadhammānaṃ aggaṭṭhena",
  "atk-s0505a:1689_7": "padhānaṃ patthento padhānatthāya gamissāmi, ettha me padhāne rañjati mano, na kāmesūti.",
  "atk-s0505a:1689_8": "Evaṃ vutte kira rājā bodhisattaṃ āha – “pubbeva metaṃ, bhante, sutaṃ ‘suddhodanarañño",
  "atk-s0505a:1689_9": "kira putto siddhatthakumāro cattāri pubbanimittāni disvā pabbajitvā buddho bhavissatī’ti,",
  "atk-s0505a:1689_10": "sohaṃ, bhante, tumhākaṃ adhimuttiṃ disvā evaṃpasanno ‘addhā buddhattaṃ pāpuṇissathā’ti.",
  "atk-s0505a:1689_11": "Sādhu, bhante, buddhattaṃ patvā paṭhamaṃ mama vijitaṃ okkameyyāthā”ti.",
  "atk-s0505a:1690": "Paramatthajotikāya khuddaka-aṭṭhakathāya",
  "atk-s0505a:1691": "Suttanipāta-aṭṭhakathāya pabbajjāsuttavaṇṇanā niṭṭhitā.",
  "atk-s0505a:1692": "2. Padhānasuttavaṇṇanā",
  "atk-s0505a:1693_0": "428. Taṃ maṃ padhānapahitattanti padhānasuttaṃ. Kā uppatti? “Padhānāya gamissāmi,",
  "atk-s0505a:1693_1": "ettha me rañjatī mano”ti āyasmā ānando pabbajjāsuttaṃ niṭṭhāpesi. Bhagavā gandhakuṭiyaṃ",
  "atk-s0505a:1693_2": "nisinno cintesi – “mayā chabbassāni padhānaṃ patthayamānena dukkarakārikā katā, taṃ",
  "atk-s0505a:1693_3": "ajja bhikkhūnaṃ kathessāmī”ti. Atha gandhakuṭito nikkhamitvā buddhāsane nisinno “taṃ",
  "atk-s0505a:1693_4": "maṃ padhānapahitatta”nti ārabhitvā imaṃ suttamabhāsi.",
  "atk-s0505a:1694_0": "Tattha taṃ manti dvīhipi vacanehi attānameva niddisati. Padhānapahitattanti nibbānatthāya",
  "atk-s0505a:1694_1": "pesitacittaṃ pariccattaattabhāvaṃ vā. Nadiṃ nerañjaraṃ patīti lakkhaṇaṃ niddisati.",
  "atk-s0505a:1694_2": "Lakkhaṇañhi padhānapahitattāya nerañjarā nadī. Teneva cettha upayogavacanaṃ. Ayaṃ",
  "atk-s0505a:1694_3": "panattho “nadiyā nerañjarāyā”ti, nerañjarāya tīreti vuttaṃ hoti. Viparakkammāti atīva",
  "atk-s0505a:1694_4": "parakkamitvā. Jhāyantanti appāṇakajjhānamanuyuñjantaṃ. Yogakkhemassa pattiyāti catūhi",
  "atk-s0505a:1694_5": "yogehi khemassa nibbānassa adhigamatthaṃ.",
  "atk-s0505a:1695_0": "429. Namucīti māro. So hi attano visayā nikkhamitukāme devamanusse na muñcati, antarāyaṃ",
  "atk-s0505a:1695_1": "nesaṃ karoti, tasmā “namucī”ti vuccati. Karuṇaṃ vācanti anuddayāyuttaṃ vācaṃ. Bhāsamāno",
  "atk-s0505a:1695_2": "upāgamīti idaṃ uttānameva. Kasmā pana upāgato? Mahāpuriso kira ekadivasaṃ cintesi",
  "atk-s0505a:1695_3": "– “sabbadā āhāraṃ pariyesamāno jīvite sāpekkho hoti, na ca sakkā jīvite sāpekkhena",
  "atk-s0505a:1695_4": "amataṃ adhigantu”nti. Tato āhārupacchedāya paṭipajji, tena kiso dubbaṇṇo ca ahosi.",
  "atk-s0505a:1695_5": "Atha māro “ayaṃ sambodhāya maggo hoti, na hotīti ajānanto atighoraṃ tapaṃ karoti,",
  "atk-s0505a:1695_6": "kadāci mama visayaṃ atikkameyyā”ti bhīto “idañcidañca vatvā vāressāmī”ti āgato. Tenevāha",
  "atk-s0505a:1695_7": "– “kiso tvamasi dubbaṇṇo, santike maraṇaṃ tavā”ti.",
  "atk-s0505a:1696_0": "430. Evañca pana vatvā athassa maraṇasantikabhāvaṃ sāvento āha – “sahassabhāgo maraṇassa,",
  "atk-s0505a:1696_1": "ekaṃso tava jīvita”nti. Tassattho – sahassaṃ bhāgānaṃ assāti sahassabhāgo. Ko so?",
  "atk-s0505a:1696_2": "Maraṇassa paccayoti pāṭhaseso. Eko aṃsoti ekaṃso. Idaṃ vuttaṃ hoti – ayaṃ appāṇakajjhānādisahassabhāgo",
  "atk-s0505a:1696_3": "tava maraṇassa paccayo, tato pana te eko eva bhāgo jīvitaṃ, evaṃ santike maraṇaṃ",
  "atk-s0505a:1696_4": "tavāti. Evaṃ maraṇassa santikabhāvaṃ sāvetvā atha naṃ jīvite samussāhento āha “jīva",
  "atk-s0505a:1696_5": "bho jīvitaṃ seyyo”ti. Kathaṃ seyyoti ce. Jīvaṃ puññāni kāhasīti.",
  "atk-s0505a:1697_0": "431. Atha attanā sammatāni puññāni dassento āha – “carato ca te brahmacariya”nti.",
  "atk-s0505a:1697_1": "Tattha brahmacariyanti kālena kālaṃ methunaviratiṃ sandhāyāha, yaṃ tāpasā karonti.",
  "atk-s0505a:1697_2": "Jūhatoti juhantassa. Sesamettha pākaṭameva.",
  "atk-s0505a:1698_0": "432. Duggo maggoti imaṃ pana aḍḍhagāthaṃ padhānavicchandaṃ janento āha. Tattha appāṇakajjhānādigahanattā",
  "atk-s0505a:1698_1": "dukkhena gantabboti duggo, dukkhitakāyacittena kattabbattā dukkaro, santikamaraṇena",
  "atk-s0505a:1698_2": "tādisenāpi pāpuṇituṃ asakkuṇeyyato durabhisambhavoti evamattho veditabbo. Ito paraṃ",
  "atk-s0505a:1698_3": "imā gāthā bhaṇaṃ māro, aṭṭhā buddhassa santiketi ayamupaḍḍhagāthā saṅgītikārehi vuttā.",
  "atk-s0505a:1698_4": "Sakalagāthāpīti eke. Bhagavatā eva pana paraṃ viya attānaṃ niddisantena sabbamettha",
  "atk-s0505a:1698_5": "evaṃjātikaṃ vuttanti ayamamhākaṃ khanti. Tattha aṭṭhāti aṭṭhāsi. Sesaṃ uttānameva.",
  "atk-s0505a:1699": "433. Chaṭṭhagāthāya yenatthenāti ettha paresaṃ antarāyakaraṇena attano atthena tvaṃ, pāpima, āgatosīti ayamadhippāyo. Sesaṃ uttānameva.",
  "atk-s0505a:1700": "434. “Jīvaṃ puññāni kāhasī”ti idaṃ pana vacanaṃ paṭikkhipanto “aṇumattopī”ti imaṃ gāthamāha. Tattha puññenāti vaṭṭagāmiṃ mārena vuttaṃ puññaṃ sandhāya bhaṇati. Sesaṃ uttānameva.",
  "atk-s0505a:1701_0": "435. Idāni “ekaṃso tava jīvita”nti idaṃ vacanaṃ ārabbha māraṃ santajjento “atthi",
  "atk-s0505a:1701_1": "saddhā”ti imaṃ gāthamāha. Tatrāyamadhippāyo – are, māra, yo anuttare santivarapade",
  "atk-s0505a:1701_2": "assaddho bhaveyya, saddhopi vā kusīto, saddho āraddhavīriyo samānopi vā duppañño,",
  "atk-s0505a:1701_3": "taṃ tvaṃ jīvitamanupucchamāno sobheyyāsi, mayhaṃ pana anuttare santivarapade okappanasaddhā",
  "atk-s0505a:1701_4": "atthi, tathā kāyikacetasikamasithilaparakkamatāsaṅkhātaṃ vīriyaṃ, vajirūpamā paññā",
  "atk-s0505a:1701_5": "ca mama vijjati, so tvaṃ evaṃ maṃ pahitattaṃ uttamajjhāsayaṃ kiṃ jīvamanupucchasi,",
  "atk-s0505a:1701_6": "kasmā jīvitaṃ pucchasi. Paññā ca mamāti ettha ca saddena sati samādhi ca. Evaṃ sante",
  "atk-s0505a:1701_7": "yehi pañcahi indriyehi samannāgatā nibbānaṃ pāpuṇanti, tesu ekenāpi avirahitaṃ evaṃ",
  "atk-s0505a:1701_8": "maṃ pahitattaṃ kiṃ jīvamanupucchasi? Nanu – ekāhaṃ jīvitaṃ seyyo, vīriyamārabhato",
  "atk-s0505a:1701_9": "daḷhaṃ. Paññavantassa jhāyino, passato udayabbayanti.",
  "atk-s0505a:1702_0": "436-8. Evaṃ māraṃ santajjetvā attano dehacittappavattiṃ dassento “nadīnamapī”pi gāthāttayamāha.",
  "atk-s0505a:1702_1": "Tamatthato pākaṭameva. Ayaṃ pana adhippāyavaṇṇanā – yvāyaṃ mama sarīre appāṇakajjhānavīriyavegasamuṭṭhito",
  "atk-s0505a:1702_2": "vāto vattati, loke gaṅgāyamunādīnaṃ nadīnampi sotāni ayaṃ visosaye, kiñca me evaṃ",
  "atk-s0505a:1702_3": "pahitattassa catunāḷimattaṃ lohitaṃ na upasoseyya. Na kevalañca me lohitameva sussati,",
  "atk-s0505a:1702_4": "apica kho pana tamhi lohite sussamānamhi baddhābaddhabhedaṃ sarīrānugataṃ pittaṃ,",
  "atk-s0505a:1702_5": "asitapītādipaṭicchādakaṃ catunāḷimattameva semhañca, kiñcāparaṃ tattakameva muttañca",
  "atk-s0505a:1702_6": "ojañca sussati, tesu ca sussamānesu maṃsānipi khīyanti, tassa me evaṃ anupubbena",
  "atk-s0505a:1702_7": "maṃsesu khīyamānesu bhiyyo cittaṃ pasīdati, na tveva tappaccayā saṃsīdati. So tvaṃ",
  "atk-s0505a:1702_8": "īdisaṃ cittamajānanto sarīramattameva disvā bhaṇasi “kiso tvamasi dubbaṇṇo, santike",
  "atk-s0505a:1702_9": "maraṇaṃ tavā”ti. Na kevalañca me cittameva pasīdati, apica kho pana bhiyyo sati ca",
  "atk-s0505a:1702_10": "paññā ca samādhi mama tiṭṭhati, aṇumattopi pamādo vā sammoho vā cittavikkhepo vā",
  "atk-s0505a:1702_11": "natthi, tassa mayhaṃ evaṃ viharato ye keci samaṇabrāhmaṇā atītaṃ vā addhānaṃ anāgataṃ",
  "atk-s0505a:1702_12": "vā etarahi vā opakkamikā vedanā vedayanti, tāsaṃ nidassanabhūtaṃ pattassa uttamavedanaṃ.",
  "atk-s0505a:1702_13": "Yathā aññesaṃ dukkhena phuṭṭhānaṃ sukhaṃ, sītena uṇhaṃ, uṇhena sītaṃ, khudāya bhojanaṃ,",
  "atk-s0505a:1702_14": "pipāsāya phuṭṭhānaṃ udakaṃ apekkhate cittaṃ, evaṃ pañcasu kāmaguṇesu ekakāmampi nāpekkhake",
  "atk-s0505a:1702_15": "cittaṃ. “Aho vatāhaṃ subhojanaṃ bhuñjitvā sukhaseyyaṃ sayeyya”nti īdisenākārena mama",
  "atk-s0505a:1702_16": "cittaṃ na uppannaṃ, passa, tvaṃ māra, sattassa suddhatanti.",
  "atk-s0505a:1703_0": "439-41. Evaṃ attano suddhataṃ dassetvā “nivāressāmi ta”nti āgatassa mārassa manorathabhañjanatthaṃ",
  "atk-s0505a:1703_1": "mārasenaṃ kittetvā tāya aparājitabhāvaṃ dassento “kāmā te paṭhamā senā”tiādikā cha gāthāyo āha.",
  "atk-s0505a:1704_0": "Tattha yasmā āditova agāriyabhūte satte vatthukāmesu kilesakāmā mohayanti, te abhibhuyya",
  "atk-s0505a:1704_1": "anagāriyabhāvaṃ upagatānaṃ pantesu vā senāsanesu aññataraññataresu vā adhikusalesu",
  "atk-s0505a:1704_2": "dhammesu arati uppajjati. Vuttañcetaṃ “pabbajitena kho, āvuso, abhirati dukkarā”ti.",
  "atk-s0505a:1704_3": "Tato te parapaṭibaddhajīvikattā khuppipāsā bādheti, tāya bādhitānaṃ pariyesanataṇhā",
  "atk-s0505a:1704_4": "cittaṃ kilamayati, atha nesaṃ kilantacittānaṃ thinamiddhaṃ okkamati. Tato visesamanadhigacchantānaṃ",
  "atk-s0505a:1704_5": "durabhisambhavesu araññavanapatthesu senāsanesu viharataṃ utrāsasaññitā bhīru jāyati,",
  "atk-s0505a:1704_6": "tesaṃ ussaṅkitaparisaṅkitānaṃ dīgharattaṃ vivekarasamanassādayamānānaṃ viharataṃ",
  "atk-s0505a:1704_7": "“na siyā nu kho esa maggo”ti paṭipattiyaṃ vicikicchā uppajjati, taṃ vinodetvā viharataṃ",
  "atk-s0505a:1704_8": "appamattakena visesādhigamena mānamakkhathambhā jāyanti, tepi vinodetvā viharataṃ",
  "atk-s0505a:1704_9": "tato adhikataraṃ visesādhigamaṃ nissāya lābhasakkārasilokā uppajjanti, lābhādimucchitā",
  "atk-s0505a:1704_10": "dhammapatirūpakāni pakāsentā micchāyasaṃ adhigantvā tattha ṭhitā jātiādīhi attānaṃ",
  "atk-s0505a:1704_11": "ukkaṃsenti, paraṃ vambhenti, tasmā kāmādīnaṃ paṭhamasenādibhāvo veditabbo.",
  "atk-s0505a:1705_0": "442-3. Evametaṃ dasavidhaṃ senaṃ uddisitvā yasmā sā kaṇhadhammasamannāgatattā kaṇhassa",
  "atk-s0505a:1705_1": "namucino upakārāya saṃvattati, tasmā naṃ tava senāti niddisanto āha – “esā namuci",
  "atk-s0505a:1705_2": "te senā, kaṇhassābhippahārinī”ti. Tattha abhippahārinīti samaṇabrāhmaṇānaṃ ghātanī",
  "atk-s0505a:1705_3": "nippothanī, antarāyakarīti attho. Na naṃ asūro jināti, jetvā ca labhate sukhanti",
  "atk-s0505a:1705_4": "evaṃ tava senaṃ asūro kāye ca jīvite ca sāpekkho puriso na jināti, sūro pana jināti,",
  "atk-s0505a:1705_5": "jetvā ca maggasukhaṃ phalasukhañca adhigacchati. Yasmā ca labhate sukhaṃ, tasmā sukhaṃ",
  "atk-s0505a:1705_6": "patthayamāno ahampi esa muñjaṃ parihareti. Saṅgāmāvacarā anivattino purisā attano",
  "atk-s0505a:1705_7": "anivattanakabhāvaviññāpanatthaṃ sīse vā dhaje vā āvudhe vā muñjatiṇaṃ bandhanti,",
  "atk-s0505a:1705_8": "taṃ ayampi pariharaticceva maṃ dhārehi. Tava senāya parājitassa dhiratthu mama jīvitaṃ,",
  "atk-s0505a:1705_9": "tasmā evaṃ dhārehi – saṅgāme me mataṃ seyyo, yañce jīve parājito, yena jīvitena parājito",
  "atk-s0505a:1705_10": "jīve, tasmā jīvitā tayā sammāpaṭipannānaṃ antarāyakarena saddhiṃ saṅgāme mataṃ mama seyyoti attho.",
  "atk-s0505a:1706_0": "444. Kasmā mataṃ seyyoti ce? Yasmā pagāḷhettha…pe… subbatā, ettha kāmādikāya attukkaṃsanaparavambhanapariyosānāya",
  "atk-s0505a:1706_1": "tava senāya pagāḷhā nimuggā anupaviṭṭhā eke samaṇabrāhmaṇā na dissanti, sīlādīhi",
  "atk-s0505a:1706_2": "guṇehi nappakāsanti, andhakāraṃ paviṭṭhā viya honti. Ete evaṃ pagāḷhā samānā sacepi",
  "atk-s0505a:1706_3": "kadāci ummujjitvā nimujjanapuriso viya “sāhu saddhā”tiādinā nayena ummujjanti, tathāpi",
  "atk-s0505a:1706_4": "tāya senāya ajjhotthaṭattā tañca maggaṃ na jānanti khemaṃ nibbānagāmīnaṃ, sabbepi",
  "atk-s0505a:1706_5": "buddhapaccekabuddhādayo yena gacchanti subbatāti. Imaṃ pana gāthaṃ sutvā māro puna",
  "atk-s0505a:1706_6": "kiñci avatvā eva pakkāmi.",
  "atk-s0505a:1707_0": "445-6. Pakkante pana tasmiṃ mahāsatto tāya dukkarakārikāya kiñcipi visesaṃ anadhigacchanto",
  "atk-s0505a:1707_1": "anukkamena “siyā nu kho añño maggo bodhāyā”tiādīni cintetvā oḷārikāhāraṃ āhāretvā,",
  "atk-s0505a:1707_2": "balaṃ gahetvā, visākhapuṇṇamadivase pageva sujātāya pāyāsaṃ paribhuñjitvā, bhadravanasaṇḍe",
  "atk-s0505a:1707_3": "divāvihāraṃ nisīditvā, tattha aṭṭha samāpattiyo nibbattento divasaṃ vītināmetvā sāyanhasamaye",
  "atk-s0505a:1707_4": "mahābodhimaṇḍābhimukho gantvā sotthiyena dinnā aṭṭha tiṇamuṭṭhiyo bodhimūle vikiritvā",
  "atk-s0505a:1707_5": "dasasahassalokadhātudevatāhi katasakkārabahumāno –",
  "atk-s0505a:1708": "“Kāmaṃ taco ca nhāru ca, aṭṭhi ca avasissatu;",
  "atk-s0505a:1709": "Upasussatu nissesaṃ, sarīre maṃsalohita”nti. –",
  "atk-s0505a:1710_0": "Caturaṅgavīriyaṃ adhiṭṭhahitvā “na dāni buddhattaṃ apāpuṇitvā pallaṅkaṃ bhindissāmī”ti",
  "atk-s0505a:1710_1": "paṭiññaṃ katvā aparājitapallaṅke nisīdi. Taṃ ñatvā māro pāpimā “ajja siddhattho paṭiññaṃ",
  "atk-s0505a:1710_2": "katvā nisinno, ajjeva dānissa sā paṭiññā paṭibāhitabbā”ti bodhimaṇḍato yāva cakkavāḷamāyataṃ",
  "atk-s0505a:1710_3": "dvādasayojanavitthāraṃ uddhaṃ navayojanamuggataṃ mārasenaṃ samuṭṭhāpetvā diyaḍḍhayojanasatappamāṇaṃ",
  "atk-s0505a:1710_4": "girimekhalaṃ hatthirājānaṃ āruyha bāhusahassaṃ māpetvā nānāvudhāni gahetvā “gaṇhatha,",
  "atk-s0505a:1710_5": "hanatha, paharathā”ti bhaṇanto āḷavakasutte vuttappakārā vuṭṭhiyo māpesi, tā mahāpurisaṃ",
  "atk-s0505a:1710_6": "patvā tattha vuttappakārā eva sampajjiṃsu. Tato vajiraṅkusena hatthiṃ kumbhe paharitvā",
  "atk-s0505a:1710_7": "mahāpurisassa samīpaṃ netvā “uṭṭhehi, bho siddhattha, pallaṅkā”ti āha. Mahāpuriso",
  "atk-s0505a:1710_8": "“na uṭṭhahāmi mārā”ti vatvā taṃ dhajiniṃ samantā vilokento imā gāthāyo abhāsi “samantā dhajini”nti.",
  "atk-s0505a:1711_0": "Tattha dhajininti senaṃ. Yuttanti uyyuttaṃ. Savāhananti girimekhalanāgarājasahitaṃ.",
  "atk-s0505a:1711_1": "Paccuggacchāmīti abhimukho upari gamissāmi, so ca kho tejeneva, na kāyena. Kasmā?",
  "atk-s0505a:1711_2": "Mā maṃ ṭhānā acāvayi, maṃ etasmā ṭhānā aparājitapallaṅkā māro mā cālesīti vuttaṃ",
  "atk-s0505a:1711_3": "hoti. Nappasahatīti sahituṃ na sakkoti, nābhibhavati vā. Āmaṃ pattanti kācajātaṃ",
  "atk-s0505a:1711_4": "mattikābhājanaṃ. Asmanāti pāsāṇena. Sesamettha pākaṭameva.",
  "atk-s0505a:1712_0": "447-8. Idāni “etaṃ te mārasenaṃ bhinditvā tato paraṃ vijitasaṅgāmo sampattadhammarājābhiseko",
  "atk-s0505a:1712_1": "idaṃ karissāmī”ti dassento āha “vasīkaritvā”ti. Tattha vasīkaritvā saṅkappanti maggabhāvanāya",
  "atk-s0505a:1712_2": "sabbaṃ micchāsaṅkappaṃ pahāya sammāsaṅkappasseva pavattanena vasīkaritvā saṅkappaṃ.",
  "atk-s0505a:1712_3": "Satiñca sūpatiṭṭhitanti kāyādīsu catūsu ṭhānesu attano satiñca suṭṭhu upaṭṭhitaṃ",
  "atk-s0505a:1712_4": "karitvā evaṃ vasīkatasaṅkappo suppatiṭṭhitassati raṭṭhā raṭṭhaṃ vicarissāmi devamanussabhede",
  "atk-s0505a:1712_5": "puthū sāvake vinayanto. Atha mayā vinīyamānā te appamattā…pe… na socare, taṃ nibbānāmatamevāti adhippāyo.",
  "atk-s0505a:1713_0": "449-51. Atha māro imā gāthāyo sutvā āha – “evarūpaṃ pakkhaṃ disvā na bhāyasi bhikkhū”ti?",
  "atk-s0505a:1713_1": "“Āma, māra, na bhāyāmī”ti. “Kasmā na bhāyasī”ti? “Dānādīnaṃ pāramipuññānaṃ katattā”ti.",
  "atk-s0505a:1713_2": "“Ko etaṃ jānāti dānādīni tvamakāsī”ti? “Kiṃ ettha pāpima sakkhikiccena, apica ekasmiṃyeva",
  "atk-s0505a:1713_3": "bhave vessantaro hutvā yaṃ dānamadāsiṃ, tassānubhāvena sattakkhattuṃ chahi pakārehi",
  "atk-s0505a:1713_4": "sañjātakampā ayaṃ mahāpathavīyeva sakkhī”ti. Evaṃ vutte udakapariyantaṃ katvā mahāpathavī",
  "atk-s0505a:1713_5": "kampi bheravasaddaṃ muñcamānā, yaṃ sutvā māro asanihato viya bhīto dhajaṃ paṇāmetvā",
  "atk-s0505a:1713_6": "palāyi saddhiṃ parisāya. Atha mahāpuriso tīhi yāmehi tisso vijjā sacchikatvā aruṇuggamane",
  "atk-s0505a:1713_7": "“anekajātisaṃsāraṃ…pe… taṇhānaṃ khayamajjhagā”ti imaṃ udānaṃ udānesi. Māro udānasaddena",
  "atk-s0505a:1713_8": "āgantvā “ayaṃ‘buddho aha’nti paṭijānāti, handa naṃ anubandhāmi ābhisamācārikaṃ passituṃ.",
  "atk-s0505a:1713_9": "Sacassa kiñci kāyena vā vācāya vā khalitaṃ bhavissati, viheṭhessāmi na”nti pubbe",
  "atk-s0505a:1713_10": "bodhisattabhūmiyaṃ chabbassāni anubandhitvā buddhattaṃ pattaṃ ekaṃ vassaṃ anubandhi.",
  "atk-s0505a:1713_11": "Tato bhagavato kiñci khalitaṃ apassanto “satta vassānī”ti imā nibbejanīyagāthāyo abhāsi.",
  "atk-s0505a:1714_0": "Tattha otāranti randhaṃ vivaraṃ. Nādhigacchissanti nādhigamiṃ. Medavaṇṇanti medapiṇḍasadisaṃ.",
  "atk-s0505a:1714_1": "Anupariyagāti parito parito agamāsi. Mudunti mudukaṃ. Vindemāti adhigaccheyyāma.",
  "atk-s0505a:1714_2": "Assādanāti sādubhāvo. Vāyasettoti vāyaso etto. Sesamettha pākaṭameva.",
  "atk-s0505a:1715_0": "Ayaṃ pana yojanā – satta vassāni bhagavantaṃ otārāpekkho anubandhiṃ katthaci avijahanto",
  "atk-s0505a:1715_1": "padāpadaṃ, evaṃ anubandhitvāpi ca otāraṃ nādhigamiṃ. Sohaṃ yathā nāma medavaṇṇaṃ",
  "atk-s0505a:1715_2": "pāsāṇaṃ medasaññī vāyaso ekasmiṃ passe mukhatuṇḍakena vijjhitvā assādaṃ avindamāno",
  "atk-s0505a:1715_3": "“appeva nāma ettha mudu vindema, api ito assādanā siyā”ti samantā tatheva vijjhanto",
  "atk-s0505a:1715_4": "anupariyāyitvā katthaci assādaṃ aladdhā “pāsāṇovāya”nti nibbijja pakkameyya, evamevāhaṃ",
  "atk-s0505a:1715_5": "bhagavantaṃ kāyakammādīsu attano parittapaññāmukhatuṇḍakena vijjhanto samantā anupariyagā",
  "atk-s0505a:1715_6": "“appeva nāma katthaci aparisuddhakāyasamācārādimudubhāvaṃ vindema, kutoci assādanā",
  "atk-s0505a:1715_7": "siyā”ti, te dāni mayaṃ assādaṃ alabhamānā kākova selamāsajja nibbijjāpema gotamaṃ",
  "atk-s0505a:1715_8": "āsajja tato gotamā nibbijja apemāti. Evaṃ vadato kira mārassa satta vassāni nipphalaparissamaṃ",
  "atk-s0505a:1715_9": "nissāya balavasoko udapādi. Tenassa visīdamānaṅgapaccaṅgassa beluvapaṇḍu nāma vīṇā",
  "atk-s0505a:1715_10": "kacchato patitā. Yā sakiṃ kusalehi vāditā cattāro māse madhurassaraṃ muñcati, yaṃ",
  "atk-s0505a:1715_11": "gahetvā sakko pañcasikhassa adāsi. Taṃ so patamānampi na bujjhi. Tenāha bhagavā –",
  "atk-s0505a:1716": "452.",
  "atk-s0505a:1717": "“Tassa sokaparetassa, vīṇā kacchā abhassatha;",
  "atk-s0505a:1718": "Tato so dummano yakkho, tatthevantaradhāyathā”ti.",
  "atk-s0505a:1719": "Saṅgītikārakā āhaṃsūti eke, amhākaṃ panetaṃ nakkhamatīti.",
  "atk-s0505a:1720": "Paramatthajotikāya khuddaka-aṭṭhakathāya",
  "atk-s0505a:1721": "Suttanipāta-aṭṭhakathāya padhānasuttavaṇṇanā niṭṭhitā.",
  "atk-s0505a:1722": "3. Subhāsitasuttavaṇṇanā",
  "atk-s0505a:1723_0": "Evaṃ me sutanti subhāsitasuttaṃ. Attajjhāsayato cassa uppatti. Bhagavā hi subhāsitappiyo,",
  "atk-s0505a:1723_1": "so attano subhāsitasamudācārappakāsanena sattānaṃ dubbhāsitasamudācāraṃ paṭisedhento",
  "atk-s0505a:1723_2": "imaṃ suttamabhāsi. Tattha evaṃ me sutantiādi saṅgītikāravacanaṃ. Tattha tatra kho",
  "atk-s0505a:1723_3": "bhagavā…pe… bhadanteti te bhikkhūti etaṃ apubbaṃ, sesaṃ vuttanayameva. Tasmā apubbapadavaṇṇanatthamidaṃ",
  "atk-s0505a:1723_4": "vuccati – tatrāti desakālaparidīpanaṃ. Tañhi yaṃ samayaṃ viharati, tatra samaye,",
  "atk-s0505a:1723_5": "yasmiñca ārāme viharati, tatra ārāmeti dīpeti. Bhāsitabbayutte vā desakāle dīpeti.",
  "atk-s0505a:1723_6": "Na hi bhagavā ayutte dese kāle vā dhammaṃ bhāsati. “Akālo kho, tāva, bāhiyā”tiādi",
  "atk-s0505a:1723_7": "cettha sādhakaṃ. Khoti padapūraṇamatte avadhāraṇādikālatthe vā nipāto. Bhagavāti",
  "atk-s0505a:1723_8": "lokagaruparidīpanaṃ. Bhikkhūti kathāsavanayuttapuggalaparidīpanaṃ. Āmantesīti ālapi abhāsi sambodhesi.",
  "atk-s0505a:1724_0": "Bhikkhavoti āmantanākāraparidīpanaṃ. Tañca bhikkhanasīlatādiguṇayogasiddhattā vuttaṃ.",
  "atk-s0505a:1724_1": "Tena nesaṃ hīnādhikajanasevitaṃ vuttiṃ pakāsento uddhatadīnabhāvaniggahaṃ karoti.",
  "atk-s0505a:1724_2": "“Bhikkhavo”ti iminā ca karuṇāvipphārasommahadayanayananipātapubbaṅgamena vacanena",
  "atk-s0505a:1724_3": "te attano mukhābhimukhe karitvā teneva kathetukamyatādīpakena vacanena tesaṃ sotukamyataṃ",
  "atk-s0505a:1724_4": "janeti, teneva ca sambodhanatthena vacanena sādhukasavanamanasikārepi te niyojeti.",
  "atk-s0505a:1724_5": "Sādhukasavanamanasikārāyattā hi sāsanasampatti. Aparesupi devamanussesu vijjamānesu",
  "atk-s0505a:1724_6": "kasmā bhikkhū eva āmantesīti ce? Jeṭṭhaseṭṭhāsannasadāsannihitabhāvato. Sabbaparisasādhāraṇā",
  "atk-s0505a:1724_7": "hi ayaṃ dhammadesanā, na pāṭipuggalikā. Parisāya ca jeṭṭhā bhikkhū paṭhamuppannattā,",
  "atk-s0505a:1724_8": "seṭṭhā anagāriyabhāvaṃ ādiṃ katvā satthu cariyānuvidhāyakattā sakalasāsanapaṭiggāhakattā",
  "atk-s0505a:1724_9": "ca. Āsannā tattha nisinnesu satthu santikattā, sadā sannihitā satthu santikāvacarattā.",
  "atk-s0505a:1724_10": "Tena bhagavā sabbaparisasādhāraṇaṃ dhammaṃ desento bhikkhū eva āmantesi. Apica bhājanaṃ",
  "atk-s0505a:1724_11": "te imāya kathāya yathānusiṭṭhaṃ paṭipattisabbhāvatotipi te eva āmantesi. Bhadanteti",
  "atk-s0505a:1724_12": "gāravādhivacanametaṃ. Te bhikkhūti ye bhagavā āmantesi, te evaṃ bhagavantaṃ ālapantā",
  "atk-s0505a:1724_13": "bhagavato paccassosunti.",
  "atk-s0505a:1725_0": "Catūhi aṅgehīti catūhi kāraṇehi avayavehi vā. Musāvādāveramaṇiādīni hi cattāri subhāsitavācāya",
  "atk-s0505a:1725_1": "kāraṇāni. Saccavacanādayo cattāro avayavā, kāraṇatthe ca aṅgasaddo. Catūhīti nissakkavacanaṃ",
  "atk-s0505a:1725_2": "hoti, avayavatthe karaṇavacanaṃ. Samannāgatāti samanuāgatā pavattā yuttā ca. Vācāti",
  "atk-s0505a:1725_3": "samullapanavācā. Yā sā “vācā girā byappatho”ti ca, “nelā kaṇṇasukhā”ti ca evamādīsu",
  "atk-s0505a:1725_4": "āgacchati. Yā pana “vācāya ce kataṃ kamma”nti evaṃ viññatti ca, “yā catūhi vacīduccaritehi",
  "atk-s0505a:1725_5": "ārati virati…pe… ayaṃ vuccati sammāvācā”ti evaṃ virati ca, “pharusavācā, bhikkhave,",
  "atk-s0505a:1725_6": "āsevitā bhāvitā bahulīkatā nirayasaṃvattanikā hotī”ti evaṃ cetanā ca vācāti āgacchati,",
  "atk-s0505a:1725_7": "sā idha na adhippetā. Kasmā? Abhāsitabbato. Subhāsitā hotīti suṭṭhu bhāsitā hoti.",
  "atk-s0505a:1725_8": "Tenassā atthāvahanataṃ dīpeti. Na dubbhāsitāti na duṭṭhu bhāsitā. Tenassā anatthānāvahanataṃ",
  "atk-s0505a:1725_9": "dīpeti. Anavajjāti vajjasaṅkhātarāgādidosavirahitā. Tenassā kāraṇasuddhiṃ vuttadosābhāvañca",
  "atk-s0505a:1725_10": "dīpeti. Ananuvajjā cāti anuvādavimuttā. Tenassā sabbākārasampattiṃ dīpeti. Viññūnanti",
  "atk-s0505a:1725_11": "paṇḍitānaṃ. Tena nindāpasaṃsāsu bālā appamāṇāti dīpeti.",
  "atk-s0505a:1726_0": "Katamehi catūhīti kathetukamyatāpucchā. Idhāti imasmiṃ sāsane. Bhikkhaveti yesaṃ",
  "atk-s0505a:1726_1": "kathetukāmo, tadālapanaṃ. Bhikkhūti vuttappakāravācābhāsanakapuggalanidassanaṃ. Subhāsitaṃyeva",
  "atk-s0505a:1726_2": "bhāsatīti puggalādhiṭṭhānāya desanāya catūsu vācaṅgesu aññataraṅganiddesavacanaṃ.",
  "atk-s0505a:1726_3": "No dubbhāsitanti tasseva vācaṅgassa paṭipakkhabhāsananivāraṇaṃ. Tena “musāvādādayopi",
  "atk-s0505a:1726_4": "kadāci vattabbā”ti diṭṭhiṃ nisedheti. “No dubbhāsita”nti iminā vā micchāvācappahānaṃ",
  "atk-s0505a:1726_5": "dīpeti, “subhāsita”nti iminā pahīnamicchāvācena satā bhāsitabbavacanalakkhaṇaṃ. Tathā",
  "atk-s0505a:1726_6": "pāpassa akaraṇaṃ, kusalassa upasampadaṃ. Aṅgaparidīpanatthaṃ pana abhāsitabbaṃ pubbe",
  "atk-s0505a:1726_7": "avatvā bhāsitabbamevāha. Esa nayo dhammaṃyevātiādīsupi.",
  "atk-s0505a:1727_0": "Ettha ca “subhāsitaṃyeva bhāsati no dubbhāsita”nti iminā pisuṇadosarahitaṃ samaggakaraṇavacanaṃ",
  "atk-s0505a:1727_1": "vuttaṃ, “dhammaṃyeva bhāsati no adhamma”nti iminā samphadosarahitaṃ dhammato anapetaṃ",
  "atk-s0505a:1727_2": "mantāvacanaṃ vuttaṃ, itarehi dvīhi pharusālikarahitāni piyasaccavacanāni vuttāni.",
  "atk-s0505a:1727_3": "Imehi khotiādinā pana tāni aṅgāni paccakkhato dassento taṃ vācaṃ nigameti. Visesato",
  "atk-s0505a:1727_4": "cettha “imehi kho, bhikkhave, catūhi aṅgehi samannāgatā vācā subhāsitā hotī”ti bhaṇanto",
  "atk-s0505a:1727_5": "yadaññe paṭiññādīhi avayavehi nāmādīhi padehi liṅgavacanavibhattikālakārakādīhi sampattīhi",
  "atk-s0505a:1727_6": "ca samannāgataṃ vācaṃ “subhāsita”nti maññanti, taṃ dhammato paṭisedheti. Avayavādisampannāpi",
  "atk-s0505a:1727_7": "hi pesuññādisamannāgatā vācā dubbhāsitāva hoti attano paresañca anatthāvahattā. Imehi",
  "atk-s0505a:1727_8": "pana catūhi aṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannā",
  "atk-s0505a:1727_9": "vā hoti, tathāpi subhāsitā eva lokiyalokuttarahitasukhāvahattā. Sīhaḷadīpe maggapasse",
  "atk-s0505a:1727_10": "sassaṃ rakkhantiyā sīhaḷaceṭikāya sīhaḷakeneva jātijarāmaraṇapaṭisaṃyuttaṃ gītaṃ",
  "atk-s0505a:1727_11": "gāyantiyā sutvā maggaṃ gacchantā saṭṭhimattā vipassakabhikkhū cettha arahattaṃ pattā",
  "atk-s0505a:1727_12": "nidassanaṃ. Tathā tisso nāma āraddhavipassako bhikkhu padumasarasamīpena gacchanto",
  "atk-s0505a:1727_13": "padumasare padumāni bhañjitvā bhañjitvā –",
  "atk-s0505a:1728": "“Pāto phullaṃ kokanadaṃ, sūriyālokena bhajjiyate;",
  "atk-s0505a:1729": "Evaṃ manussattagatā sattā, jarābhivegena maddīyantī”ti. –",
  "atk-s0505a:1730": "Imaṃ gītaṃ gāyantiyā ceṭikāya sutvā arahattaṃ patto, buddhantare ca aññataro puriso sattahi puttehi saddhiṃ vanā āgamma aññatarāya itthiyā musalena taṇḍule koṭṭentiyā –",
  "atk-s0505a:1731": "“Jarāya parimadditaṃ etaṃ, milātachavicammanissitaṃ;",
  "atk-s0505a:1732": "Maraṇena bhijjati etaṃ, maccussa ghasamāmisaṃ.",
  "atk-s0505a:1733": "“Kimīnaṃ ālayaṃ etaṃ, nānākuṇapena pūritaṃ;",
  "atk-s0505a:1734": "Asucissa bhājanaṃ etaṃ, kadalikkhandhasamaṃ ida”nti. –",
  "atk-s0505a:1735_0": "Imaṃ gītikaṃ sutvā saha puttehi paccekabodhiṃ patto, aññe ca īdisehi upāyehi ariyabhūmiṃ",
  "atk-s0505a:1735_1": "pattā nidassanaṃ. Anacchariyaṃ panetaṃ, yaṃ bhagavatā āsayānusayakusalena “sabbe",
  "atk-s0505a:1735_2": "saṅkhārā aniccā”tiādinā nayena vuttā gāthāyo sutvā pañcasatā bhikkhū arahattaṃ pāpuṇiṃsu,",
  "atk-s0505a:1735_3": "aññe ca khandhāyatanādipaṭisaṃyuttā kathā sutvā aneke devamanussāti. Evaṃ imehi catūhi",
  "atk-s0505a:1735_4": "aṅgehi samannāgatā vācā sacepi milakkhubhāsāpariyāpannā, ghaṭaceṭikāgītikapariyāpannā",
  "atk-s0505a:1735_5": "vā hoti, tathāpi “subhāsitā”ti veditabbā. Subhāsitattā eva ca anavajjā ca ananuvajjā",
  "atk-s0505a:1735_6": "ca viññūnaṃ atthatthikānaṃ kulaputtānaṃ atthapaṭisaraṇānaṃ, no byañjanapaṭisaraṇānanti.",
  "atk-s0505a:1736_0": "Idamavoca bhagavāti idaṃ subhāsitalakkhaṇaṃ bhagavā avoca. Idaṃ vatvāna sugato, athāparaṃ",
  "atk-s0505a:1736_1": "etadavoca satthāti idañca lakkhaṇaṃ vatvā atha aññampi etaṃ avoca satthā. Idāni vattabbagāthaṃ",
  "atk-s0505a:1736_2": "dassetvā sabbametaṃ saṅgītikārakā āhaṃsu. Tattha aparanti gāthābandhavacanaṃ sandhāya",
  "atk-s0505a:1736_3": "vuccati. Taṃ duvidhaṃ hoti – pacchā āgataparisaṃ assavanasussavanaādhāraṇadaḷhīkaraṇādīni",
  "atk-s0505a:1736_4": "vā sandhāya tadatthadīpakameva ca. Pubbe kenaci kāraṇena parihāpitassa atthassa dīpanena",
  "atk-s0505a:1736_5": "atthavisesadīpakañca “purisassa hi jātassa, kuṭhārī jāyate mukhe”tiādīsu viya. Idha",
  "atk-s0505a:1736_6": "pana tadatthadīpakameva.",
  "atk-s0505a:1737_0": "453. Tattha santoti buddhādayo. Te hi subhāsitaṃ “uttamaṃ seṭṭha”nti vaṇṇayanti.",
  "atk-s0505a:1737_1": "Dutiyaṃ tatiyaṃ catutthanti idaṃ pana pubbe niddiṭṭhakkamaṃ upādāya vuttaṃ. Gāthāpariyosāne",
  "atk-s0505a:1737_2": "pana vaṅgīsatthero bhagavato subhāsite pasīdi.",
  "atk-s0505a:1738_0": "So yaṃ pasannākāraṃ akāsi, yañca vacanaṃ bhagavā abhāsi, taṃ dassentā saṅgītikārakā",
  "atk-s0505a:1738_1": "“atha kho āyasmā”tiādimāhaṃsu. Tattha paṭibhāti manti mama bhāgo pakāsati. Paṭibhātu",
  "atk-s0505a:1738_2": "tanti tava bhāgo pakāsatu. Sāruppāhīti anucchavikāhi. Abhitthavīti pasaṃsi.",
  "atk-s0505a:1739": "454. Na tāpayeti vippaṭisārena na tāpeyya. Na vihiṃseyyāti aññamaññaṃ bhindanto na bādheyya. Sā ve vācāti sā vācā ekaṃseneva subhāsitā. Ettāvatā apisuṇavācāya bhagavantaṃ thometi.",
  "atk-s0505a:1740_0": "455. Paṭinanditāti haṭṭhena hadayena paṭimukhaṃ gantvā nanditā sampiyāyitā. Yaṃ anādāya",
  "atk-s0505a:1740_1": "pāpāni, paresaṃ bhāsate piyanti yaṃ vācaṃ bhāsanto paresaṃ pāpāni appiyāni paṭikkūlāni",
  "atk-s0505a:1740_2": "pharusavacanāni anādāya atthabyañjanamadhuraṃ piyameva vacanaṃ bhāsati, taṃ piyavācameva",
  "atk-s0505a:1740_3": "bhāseyyāti vuttaṃ hoti. Imāya gāthāya piyavacanena bhagavantaṃ abhitthavi.",
  "atk-s0505a:1741_0": "456. Amatāti amatasadisā sādubhāvena. Vuttampi cetaṃ “saccaṃ have sādutaraṃ rasāna”nti.",
  "atk-s0505a:1741_1": "Nibbānāmatapaccayattā vā amatā. Esa dhammo sanantanoti yāyaṃ saccavācā nāma, esa",
  "atk-s0505a:1741_2": "porāṇo dhammo cariyā paveṇī, idameva hi porāṇānaṃ āciṇṇaṃ, na te alikaṃ bhāsiṃsu.",
  "atk-s0505a:1741_3": "Tenevāha – “sacce atthe ca dhamme ca, ahu santo patiṭṭhitā”ti. Tattha sacce patiṭṭhitattā",
  "atk-s0505a:1741_4": "eva attano ca paresañca atthe patiṭṭhitā. Atthe patiṭṭhitattā eva ca dhamme patiṭṭhitā",
  "atk-s0505a:1741_5": "hontīti veditabbā. Paraṃ vā dvayaṃ saccavisesanamicceva veditabbaṃ. Sacce patiṭṭhitā.",
  "atk-s0505a:1741_6": "Kīdise? Atthe ca dhamme ca, yaṃ paresaṃ atthato anapetattā atthaṃ anuparodhaṃ karotīti",
  "atk-s0505a:1741_7": "vuttaṃ hoti. Satipi ca anuparodhakaratte dhammato anapetattā dhammaṃ, yaṃ dhammikameva",
  "atk-s0505a:1741_8": "atthaṃ sādhetīti vuttaṃ hoti. Imāya gāthāya saccavacanena bhagavantaṃ abhitthavi.",
  "atk-s0505a:1742_0": "457. Khemanti abhayaṃ nirupaddavaṃ. Kena kāraṇenāti ce? Nibbānappattiyā dukkhassantakiriyāya,",
  "atk-s0505a:1742_1": "yasmā kilesanibbānaṃ pāpeti, vaṭṭadukkhassa ca antakiriyāya saṃvattatīti attho. Atha",
  "atk-s0505a:1742_2": "vā yaṃ buddho nibbānappattiyā dukkhassantakiriyāyāti dvinnaṃ nibbānadhātūnamatthāya",
  "atk-s0505a:1742_3": "khemamaggappakāsanato khemaṃ vācaṃ bhāsati, sā ve vācānamuttamāti sā vācā sabbavācānaṃ",
  "atk-s0505a:1742_4": "seṭṭhāti evamettha attho veditabbo. Imāya gāthāya mantāvacanena bhagavantaṃ abhitthavanto",
  "atk-s0505a:1742_5": "arahattanikūṭena desanaṃ niṭṭhāpesīti ayamettha apubbapadavaṇṇanā. Sesaṃ vuttanayeneva veditabbanti.",
  "atk-s0505a:1743": "Paramatthajotikāya khuddaka-aṭṭhakathāya",
  "atk-s0505a:1744": "Suttanipāta-aṭṭhakathāya subhāsitasuttavaṇṇanā niṭṭhitā.",
  "atk-s0505a:1745": "4. Pūraḷāsasutta-(sundarikabhāradvājasutta)-vaṇṇanā",
  "atk-s0505a:1746_0": "Evaṃ me sutanti pūraḷāsasuttaṃ. Kā uppatti? Bhagavā pacchābhattakiccāvasāne buddhacakkhunā",
  "atk-s0505a:1746_1": "lokaṃ volokento sundarikabhāradvājabrāhmaṇaṃ arahattassa upanissayasampannaṃ disvā",
  "atk-s0505a:1746_2": "“tattha mayi gate kathā pavattissati, tato kathāvasāne dhammadesanaṃ sutvā esa brāhmaṇo",
  "atk-s0505a:1746_3": "pabbajitvā arahattaṃ pāpuṇissatī”ti ca ñatvā tattha gantvā kathaṃ samuṭṭhāpetvā imaṃ suttamabhāsi.",
  "atk-s0505a:1747_0": "Tattha evaṃ me sutantiādi saṅgītikārakānaṃ vacanaṃ. Kiṃjacco bhavantiādi tassa brāhmaṇassa,",
  "atk-s0505a:1747_1": "na brāhmaṇo nomhītiādi bhagavato. Taṃ sabbampi samodhānetvā “pūraḷāsasutta”nti vuccati.",
  "atk-s0505a:1747_2": "Tattha vuttasadisaṃ vuttanayeneva veditabbaṃ, avuttaṃ vaṇṇayissāma, tañca kho uttānatthāni",
  "atk-s0505a:1747_3": "padāni anāmasantā. Kosalesūti kosalā nāma jānapadino rājakumārā. Tesaṃ nivāso ekopi",
  "atk-s0505a:1747_4": "janapado ruḷhisaddena “kosalā”ti vuccati. Tasmiṃ kosalesu janapade. Keci pana “yasmā",
  "atk-s0505a:1747_5": "pubbe mahāpanādaṃ rājakumāraṃ nānānāṭakādīni disvā sitamattampi akarontaṃ sutvā rājā",
  "atk-s0505a:1747_6": "āṇāpesi ‘yo mama puttaṃ hasāpeti, sabbābharaṇehi naṃ alaṅkaromī’ti. Tato naṅgalāni",
  "atk-s0505a:1747_7": "chaḍḍetvā mahājanakāyo sannipati. Te ca manussā atirekasattavassāni nānākīḷikādayo",
  "atk-s0505a:1747_8": "dassentāpi taṃ nāsakkhiṃsu hasāpetuṃ. Tato sakko devanaṭaṃ pesesi, so dibbanāṭakaṃ",
  "atk-s0505a:1747_9": "dassetvā hasāpesi. Atha te manussā attano attano vasanokāsābhimukhā pakkamiṃsu. Te",
  "atk-s0505a:1747_10": "paṭipathe mittasuhajjādayo disvā paṭisanthāramakaṃsu ‘kacci bho kusalaṃ, kacci bho",
  "atk-s0505a:1747_11": "kusala’nti. Tasmā taṃ ‘kusala’nti saddaṃ upādāya so padeso ‘kosalo’ti vuccatī”ti",
  "atk-s0505a:1747_12": "vaṇṇayanti. Sundarikāya nadiyā tīreti sundarikāti evaṃnāmikāya nadiyā tīre.",
  "atk-s0505a:1748_0": "Tena kho panāti yena samayena bhagavā taṃ brāhmaṇaṃ vinetukāmo gantvā tassā nadiyā",
  "atk-s0505a:1748_1": "tīre sasīsaṃ pārupitvā rukkhamūle nisajjāsaṅkhātena iriyāpathavihārena viharati.",
  "atk-s0505a:1748_2": "Sundarikabhāradvājoti so brāhmaṇo tassā nadiyā tīre vasati aggiñca juhati, bhāradvājoti",
  "atk-s0505a:1748_3": "cassa gottaṃ, tasmā evaṃ vuccati. Aggiṃ juhatīti āhutipakkhipanena jāleti. Aggihuttaṃ",
  "atk-s0505a:1748_4": "paricaratīti agyāyatanaṃ sammajjanūpalepanabalikammādinā payirupāsati. Ko nu kho",
  "atk-s0505a:1748_5": "imaṃ habyasesaṃ bhuñjeyyāti so kira brāhmaṇo aggimhi juhitvā avasesaṃ pāyāsaṃ disvā",
  "atk-s0505a:1748_6": "cintesi – “aggimhi tāva pakkhittapāyāso mahābrahmunā bhutto, ayaṃ pana avaseso atthi.",
  "atk-s0505a:1748_7": "Taṃ yadi brahmuno mukhato jātassa brāhmaṇasseva dadeyyaṃ, evaṃ me pitarā saha puttopi",
  "atk-s0505a:1748_8": "santappito bhaveyya, suvisodhito ca brahmalokagāmimaggo assa, handāhaṃ brāhmaṇaṃ",
  "atk-s0505a:1748_9": "gavesāmī”ti. Tato brāhmaṇadassanatthaṃ uṭṭhāyāsanā catuddisā anuvilokesi – “ko nu",
  "atk-s0505a:1748_10": "kho imaṃ habyasesaṃ bhuñjeyyā”ti.",
  "atk-s0505a:1749_0": "Aññatarasmiṃ rukkhamūleti tasmiṃ vanasaṇḍe seṭṭharukkhamūle. Sasīsaṃ pārutanti saha",
  "atk-s0505a:1749_1": "sīsena pārutakāyaṃ. Kasmā pana bhagavā evamakāsi, kiṃ nārāyanasaṅkhātabalopi hutvā",
  "atk-s0505a:1749_2": "nāsakkhi himapātaṃ sītavātañca paṭibāhitunti? Atthetaṃ kāraṇaṃ. Na hi buddhā sabbaso",
  "atk-s0505a:1749_3": "kāyapaṭijagganaṃ karonti eva, apica bhagavā “āgate brāhmaṇe sīsaṃ vivarissāmi, maṃ",
  "atk-s0505a:1749_4": "disvā brāhmaṇo kathaṃ pavattessati, athassa kathānusārena dhammaṃ desessāmī”ti kathāpavattanatthaṃ",
  "atk-s0505a:1749_5": "evamakāsi. Disvāna vāmena…pe… tenupasaṅkamīti so kira bhagavantaṃ disvā brāhmaṇo",
  "atk-s0505a:1749_6": "“ayaṃ sasīsaṃ pārupitvā sabbarattiṃ padhānamanuyutto, imassa dakkhiṇodakaṃ datvā",
  "atk-s0505a:1749_7": "imaṃ habyasesaṃ dassāmī”ti brāhmaṇasaññī hutvā eva upasaṅkami. Muṇḍo ayaṃ bhavaṃ,",
  "atk-s0505a:1749_8": "muṇḍako ayaṃ bhavanti sīse vivaritamatteva kesantaṃ disvā “muṇḍo”ti āha. Tato suṭṭhutaraṃ",
  "atk-s0505a:1749_9": "olokento parittampi sikhaṃ adisvā hīḷento “muṇḍako”ti āha. Evarūpā hi nesaṃ brāhmaṇānaṃ",
  "atk-s0505a:1749_10": "diṭṭhi. Tato vāti yattha ṭhito addasa, tamhā padesā muṇḍāpīti kenaci kāraṇena muṇḍitasīsāpi honti.",
  "atk-s0505a:1750_0": "458. Na brāhmaṇo nomhīti ettha nakāro paṭisedhe, nokāro avadhāraṇe “na no sama”ntiādīsu",
  "atk-s0505a:1750_1": "viya. Tena nevamhi brāhmaṇoti dasseti. Na rājaputtoti khattiyo namhi. Na vessāyanoti",
  "atk-s0505a:1750_2": "vessopi namhi. Udakoci nomhīti aññopi suddo vā caṇḍālo vā koci na homīti evaṃ ekaṃseneva",
  "atk-s0505a:1750_3": "jātivādasamudācāraṃ paṭikkhipati. Kasmā? Mahāsamuddaṃ pattā viya hi nadiyo pabbajjūpagatā",
  "atk-s0505a:1750_4": "kulaputtā jahanti purimāni nāmagottāni. Pahārādasuttañcettha sādhakaṃ. Evaṃ jātivādaṃ",
  "atk-s0505a:1750_5": "paṭikkhipitvā yathābhūtamattānaṃ āvikaronto āha – “gottaṃ pariññāya puthujjanānaṃ,",
  "atk-s0505a:1750_6": "akiñcano manta carāmi loke”ti. Kathaṃ gottaṃ pariññāsīti ce? Bhagavā hi tīhi pariññāhi",
  "atk-s0505a:1750_7": "pañcakkhandhe pariññāsi, tesu ca pariññātesu gottaṃ pariññātameva hoti. Rāgādikiñcanānaṃ",
  "atk-s0505a:1750_8": "pana abhāvena so akiñcano mantā jānitvā ñāṇānuparivattīhi kāyakammādīhi carati. Tenāha",
  "atk-s0505a:1750_9": "– “gottaṃ…pe… loke”ti. Mantā vuccati paññā, tāya cesa carati. Tenevāha – “mantaṃ",
  "atk-s0505a:1750_10": "carāmi loke”ti chandavasena rassaṃ katvā.",
  "atk-s0505a:1751_0": "459-60. Evaṃ attānaṃ āvikatvā idāni “evaṃ oḷārikaṃ liṅgampi disvā pucchitabbāpucchitabbaṃ",
  "atk-s0505a:1751_1": "na jānāsī”ti brāhmaṇassa upārambhaṃ āropento āha – “saṅghāṭivāsī…pe… gottapañha”nti.",
  "atk-s0505a:1751_2": "Ettha ca chinnasaṅghaṭitaṭṭhena tīṇipi cīvarāni “saṅghāṭī”ti adhippetāni, tāni nivāseti",
  "atk-s0505a:1751_3": "paridahatīti saṅghāṭivāsī. Agahoti ageho, nittaṇhoti adhippāyo. Nivāsāgāraṃ pana",
  "atk-s0505a:1751_4": "bhagavato jetavane mahāgandhakuṭikarerimaṇḍalamāḷakosambakuṭicandanamālādianekappakāraṃ,",
  "atk-s0505a:1751_5": "taṃ sandhāya na yujjati. Nivuttakesoti apanītakeso, ohāritakesamassūti vuttaṃ hoti.",
  "atk-s0505a:1751_6": "Abhinibbutattoti atīva vūpasantapariḷāhacitto, guttacitto vā. Alippamāno idha māṇavehīti",
  "atk-s0505a:1751_7": "upakaraṇasinehassa pahīnattā manussehi alitto asaṃsaṭṭho ekantavivitto. Akallaṃ maṃ",
  "atk-s0505a:1751_8": "brāhmaṇāti yvāhaṃ evaṃ saṅghāṭivāsī…pe… alippamāno idha māṇavehi, taṃ maṃ tvaṃ, brāhmaṇa,",
  "atk-s0505a:1751_9": "pākatikāni nāmagottāni atītaṃ pabbajitaṃ samānaṃ appatirūpaṃ gottapañhaṃ pucchasīti.",
  "atk-s0505a:1752_0": "Evaṃ vutte upārambhaṃ mocento brāhmaṇo āha – pucchanti ve, bho brāhmaṇā, brāhmaṇebhi",
  "atk-s0505a:1752_1": "saha “brāhmaṇo no bhava”nti. Tattha brāhmaṇo noti brāhmaṇo nūti attho. Idaṃ vuttaṃ",
  "atk-s0505a:1752_2": "hoti – nāhaṃ bho akallaṃ pucchāmi. Amhākañhi brāhmaṇasamaye brāhmaṇā brāhmaṇehi saha",
  "atk-s0505a:1752_3": "samāgantvā “brāhmaṇo nu bhavaṃ, bhāradvājo nu bhava”nti evaṃ jātimpi gottampi pucchanti evāti.",
  "atk-s0505a:1753_0": "461-2. Evaṃ vutte bhagavā brāhmaṇassa cittamudubhāvakaraṇatthaṃ mantesu attano pakataññutaṃ",
  "atk-s0505a:1753_1": "pakāsento āha – “brāhmaṇo hi ce tvaṃ brūsi…pe… catuvīsatakkhara”nti. Tassattho –",
  "atk-s0505a:1753_2": "sace tvaṃ “brāhmaṇo ahaṃ”ti brūsi, mañca abrāhmaṇaṃ brūsi, tasmā bhavantaṃ sāvittiṃ",
  "atk-s0505a:1753_3": "pucchāmi tipadaṃ catuvīsatakkharaṃ, taṃ me brūhīti. Ettha ca bhagavā paramatthavedānaṃ",
  "atk-s0505a:1753_4": "tiṇṇaṃ piṭakānaṃ ādibhūtaṃ paramatthabrāhmaṇehi sabbabuddhehi pakāsitaṃ atthasampannaṃ",
  "atk-s0505a:1753_5": "byañjanasampannañca “buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ",
  "atk-s0505a:1753_6": "saraṇaṃ gacchāmī”ti imaṃ ariyasāvittiṃ sandhāya pucchati. Yadipi hi brāhmaṇo aññaṃ",
  "atk-s0505a:1753_7": "vadeyya, addhā naṃ bhagavā “nāyaṃ, brāhmaṇa, ariyassa vinaye sāvittīti vuccatī”ti",
  "atk-s0505a:1753_8": "tassa asārakattaṃ dassetvā idheva patiṭṭhāpeyya. Brāhmaṇo pana “sāvittiṃ pucchāmi",
  "atk-s0505a:1753_9": "tipadaṃ catuvīsatakkhara”nti idaṃ attano samayasiddhaṃ sāvittilakkhaṇabyañjanakaṃ",
  "atk-s0505a:1753_10": "brahmassarena nicchāritavacanaṃ sutvāva “addhāyaṃ samaṇo brāhmaṇasamaye niṭṭhaṃ gato,",
  "atk-s0505a:1753_11": "ahaṃ pana aññāṇena ‘abrāhmaṇo aya’nti paribhaviṃ, sādhurūpo mantapāragū brāhmaṇova",
  "atk-s0505a:1753_12": "eso”ti niṭṭhaṃ gantvā “handa naṃ yaññavidhiṃ dakkhiṇeyyavidhiñca pucchāmī”ti tamatthaṃ",
  "atk-s0505a:1753_13": "pucchanto “kiṃnissitā…pe… loke”ti imaṃ visamagāthāpadattayamāha. Tassattho – kiṃnissitā",
  "atk-s0505a:1753_14": "kimadhippāyā kiṃ patthentā isayo ca khattiyā ca brāhmaṇā ca aññe ca manujā devatānaṃ",
  "atk-s0505a:1753_15": "atthāya yaññaṃ akappayiṃsu. Yaññamakappayiṃsūti makāro padasandhikaro. Akappayiṃsūti",
  "atk-s0505a:1753_16": "saṃvidahiṃsu akaṃsu. Puthūti bahū annapānadānādinā bhedena anekappakāre puthū vā",
  "atk-s0505a:1753_17": "isayo manujā khattiyā brāhmaṇā ca kiṃnissitā yaññamakappayiṃsu. Kathaṃ nesaṃ taṃ",
  "atk-s0505a:1753_18": "kammaṃ samijjhatīti iminādhippāyena pucchati.",
  "atk-s0505a:1754_0": "463. Athassa bhagavā tamatthaṃ byākaronto “yadantagū vedagū yaññakāle. Yassāhutiṃ",
  "atk-s0505a:1754_1": "labhe tassijjheti brūmī”ti idaṃ sesapadadvayamāha. Tattha yadantagūti yo antagū,",
  "atk-s0505a:1754_2": "okārassa akāro, dakāro ca padasandhikaro “asādhāraṇamaññesa”ntiādīsu makāro viya.",
  "atk-s0505a:1754_3": "Ayaṃ pana attho – yo vaṭṭadukkhassa tīhi pariññāhi antagatattā antagū, catūhi ca",
  "atk-s0505a:1754_4": "maggañāṇavedehi kilese vijjhitvā gatattā vedagū, so yassa isimanujakhattiyabrāhmaṇānaṃ",
  "atk-s0505a:1754_5": "aññatarassa yaññakāle yasmiṃ kismiñci āhāre paccupaṭṭhite antamaso vanapaṇṇamūlaphalādimhipi",
  "atk-s0505a:1754_6": "āhutiṃ labhe, tato kiñci deyyadhammaṃ labheyya, tassa taṃ yaññakammaṃ ijjhe samijjheyya,",
  "atk-s0505a:1754_7": "mahapphalaṃ bhaveyyāti brūmīti.",
  "atk-s0505a:1755_0": "464. Atha brāhmaṇo taṃ bhagavato paramatthayogagambhīraṃ atimadhuragiranibbikārasarasampannaṃ",
  "atk-s0505a:1755_1": "desanaṃ sutvā sarīrasampattisūcitañcassa sabbaguṇasampattiṃ sambhāvayamāno pītisomanassajāto",
  "atk-s0505a:1755_2": "“addhā hi tassā”ti gāthamāha. Tattha iti brāhmaṇoti saṅgītikārānaṃ vacanaṃ, sesaṃ",
  "atk-s0505a:1755_3": "brāhmaṇassa. Tassattho – addhā hi tassa mayhaṃ hutamijjhe, ayaṃ ajja deyyadhammo",
  "atk-s0505a:1755_4": "ijjhissati samijjhissati mahapphalo bhavissati yaṃ tādisaṃ vedagumaddasāma, yasmā",
  "atk-s0505a:1755_5": "tādisaṃ bhavantarūpaṃ vedaguṃ addasāma. Tvaññeva hi so vedagū, na añño. Ito pubbe",
  "atk-s0505a:1755_6": "pana tumhādisānaṃ vedagūnaṃ antagūnañca adassanena amhādisānaṃ yaññe paṭiyattaṃ añño",
  "atk-s0505a:1755_7": "jano bhuñjati pūraḷāsaṃ carukañca pūvañcāti.",
  "atk-s0505a:1756_0": "465. Tato bhagavā attani pasannaṃ vacanapaṭiggahaṇasajjaṃ brāhmaṇaṃ viditvā yathāssa",
  "atk-s0505a:1756_1": "suṭṭhu pākaṭā honti, evaṃ nānappakārehi dakkhiṇeyye pakāsetukāmo “tasmātiha tva”nti",
  "atk-s0505a:1756_2": "gāthamāha. Tassattho – yasmā mayi pasannosi, tasmā pana iha tvaṃ, brāhmaṇa, upasaṅkamma",
  "atk-s0505a:1756_3": "pucchāti attānaṃ dassento āha. Idāni ito pubbaṃ atthenaatthikapadaṃ parapadena sambandhitabbaṃ",
  "atk-s0505a:1756_4": "– atthena atthiko tassa atthatthikabhāvassa anurūpaṃ kilesaggivūpasamena santaṃ,",
  "atk-s0505a:1756_5": "kodhadhūmavigamena vidhūmaṃ, dukkhābhāvena anīghaṃ, anekavidhaāsābhāvena nirāsaṃ",
  "atk-s0505a:1756_6": "appevidha ekaṃsena idha ṭhitova idha vā sāsane abhivinde lacchasi adhigacchissasi",
  "atk-s0505a:1756_7": "sumedhaṃ varapaññaṃ khīṇāsavadakkhiṇeyyanti. Atha vā yasmā mayi pasannosi, tasmātiha,",
  "atk-s0505a:1756_8": "tvaṃ brāhmaṇa, atthena atthiko samāno upasaṅkamma puccha santaṃ vidhūmaṃ anīghaṃ",
  "atk-s0505a:1756_9": "nirāsanti attānaṃ dassento āha. Evaṃ pucchanto appevidha abhivinde sumedhaṃ khīṇāsavadakkhiṇeyyanti",
  "atk-s0505a:1756_10": "evampettha yojanā veditabbā.",
  "atk-s0505a:1757_0": "466. Atha brāhmaṇo yathānusiṭṭhaṃ paṭipajjamāno bhagavantaṃ āha – “yaññe ratohaṃ…pe…",
  "atk-s0505a:1757_1": "brūhi meta”nti. Tattha yañño yāgo dānanti atthato ekaṃ. Tasmā dānarato ahaṃ, tāya",
  "atk-s0505a:1757_2": "eva dānārāmatāya dānaṃ dātukāmo, na pana jānāmi, evaṃ ajānantaṃ anusāsatu maṃ bhavaṃ.",
  "atk-s0505a:1757_3": "Anusāsanto ca uttāneneva nayena yattha hutaṃ ijjhate brūhi metanti evamettha atthayojanā",
  "atk-s0505a:1757_4": "veditabbā. “Yathāhuta”ntipi pāṭho.",
  "atk-s0505a:1758_0": "467. Athassa bhagavā vattukāmo āha – “tena hi…pe… desessāmī”ti. Ohitasotassa cassa",
  "atk-s0505a:1758_1": "anusāsanatthaṃ tāva “mā jātiṃ pucchī”ti gāthamāha. Tattha mā jātiṃ pucchīti yadi",
  "atk-s0505a:1758_2": "hutasamiddhiṃ dānamahapphalataṃ paccāsīsasi, jātiṃ mā puccha. Akāraṇañhi dakkhiṇeyyavicāraṇāya",
  "atk-s0505a:1758_3": "jāti. Caraṇañca pucchāti apica kho sīlādiguṇabhedaṃ caraṇaṃ puccha. Etañhi dakkhiṇeyyavicāraṇāya kāraṇaṃ.",
  "atk-s0505a:1759_0": "Idānissa tamatthaṃ vibhāvento nidassanamāha – “kaṭṭhā have jāyati jātavedo”tiādi.",
  "atk-s0505a:1759_1": "Tatrāyamadhippāyo – idha kaṭṭhā aggi jāyati, na ca so sālādikaṭṭhā jāto eva aggikiccaṃ",
  "atk-s0505a:1759_2": "karoti, sāpānadoṇiādikaṭṭhā jāto na karoti, apica kho attano acciādiguṇasampannattā",
  "atk-s0505a:1759_3": "eva karoti. Evaṃ na brāhmaṇakulādīsu jāto eva dakkhiṇeyyo hoti, caṇḍālakulādīsu jāto",
  "atk-s0505a:1759_4": "na hoti, apica kho nīcākulīnopi uccākulīnopi khīṇāsavamuni dhitimā hirīnisedho ājāniyo",
  "atk-s0505a:1759_5": "hoti, imāya dhitihiripamukhāya guṇasampattiyā jātimā uttamadakkhiṇeyyo hoti. So hi",
  "atk-s0505a:1759_6": "dhitiyā guṇe dhārayati, hiriyā dose nisedheti. Vuttañcetaṃ “hiriyā hi santo na karonti",
  "atk-s0505a:1759_7": "pāpa”nti. Tena te brūmi –",
  "atk-s0505a:1760": "“Mā jātiṃ pucchī caraṇañca puccha,",
  "atk-s0505a:1761": "Kaṭṭhā have jāyati jātavedo;",
  "atk-s0505a:1762": "Nīcākulīnopi munī dhitīmā,",
  "atk-s0505a:1763": "Ājāniyo hoti hirīnisedho”ti. –",
  "atk-s0505a:1764": "Esa saṅkhepo, vitthāro pana assalāyanasuttānusārena veditabbo.",
  "atk-s0505a:1765_0": "468. Evametaṃ bhagavā cātuvaṇṇisuddhiyā anusāsitvā idāni yattha hutaṃ ijjhate, yathā",
  "atk-s0505a:1765_1": "ca hutaṃ ijjhate, tamatthaṃ dassetuṃ “saccena danto”tiādigāthamāha. Tattha saccenāti",
  "atk-s0505a:1765_2": "paramatthasaccena. Tañhi patto danto hoti. Tenāha – “saccena danto”ti. Damasā upetoti",
  "atk-s0505a:1765_3": "indriyadamena samannāgato. Vedantagūti vedehi vā kilesānaṃ antaṃ gato, vedānaṃ vā",
  "atk-s0505a:1765_4": "antaṃ catutthamaggañāṇaṃ gato. Vūsitabrahmacariyoti puna vasitabbābhāvato vutthamaggabrahmacariyo.",
  "atk-s0505a:1765_5": "Kālena tamhi habyaṃ paveccheti attano deyyadhammaṭṭhitakālaṃ tassa sammukhībhāvakālañca",
  "atk-s0505a:1765_6": "upalakkhetvā tena kālena tādise dakkhiṇeyye deyyadhammaṃ paveccheyya, paveseyya paṭipādeyya.",
  "atk-s0505a:1766_0": "469-71. Kāmeti vatthukāme ca kilesakāme ca. Susamāhitindriyāti suṭṭhu samāhitaindriyā,",
  "atk-s0505a:1766_1": "avikkhittaindriyāti vuttaṃ hoti. Candova rāhuggahaṇā pamuttāti yathā cando rāhuggahaṇā,",
  "atk-s0505a:1766_2": "evaṃ kilesaggahaṇā pamuttā ye atīva bhāsanti ceva tapanti ca. Satāti satisampannā.",
  "atk-s0505a:1766_3": "Mamāyitānīti taṇhādiṭṭhimamāyitāni.",
  "atk-s0505a:1767_0": "472. Yo kāme hitvāti ito pabhuti attānaṃ sandhāya vadati. Tattha kāme hitvāti kilesakāme",
  "atk-s0505a:1767_1": "pahāya. Abhibhuyyacārīti tesaṃ pahīnattā vatthukāme abhibhuyyacārī. Jātimaraṇassa",
  "atk-s0505a:1767_2": "antaṃ nāma nibbānaṃ vuccati, tañca yo vedi attano paññābalena aññāsi. Udakarahado",
  "atk-s0505a:1767_3": "vāti ye ime anotattadaho kaṇṇamuṇḍadaho rathakāradaho chaddantadaho kuṇāladaho mandākinidaho",
  "atk-s0505a:1767_4": "sīhappapātadahoti himavati satta mahārahadā aggisūriyasantāpehi asamphuṭṭhattā niccaṃ",
  "atk-s0505a:1767_5": "sītalā, tesaṃ aññataro udakarahadova sīto parinibbutakilesapariḷāhattā.",
  "atk-s0505a:1768_0": "473. Samoti tulyo. Samehīti vipassiādīhi buddhehi. Te hi paṭivedhasamattā “samā”ti",
  "atk-s0505a:1768_1": "vuccanti. Natthi tesaṃ paṭivedhenādhigantabbesu guṇesu, pahātabbesu vā dosesu vemattatā,",
  "atk-s0505a:1768_2": "addhānaāyukulappamāṇābhinikkhamanapadhānabodhirasmīhi pana nesaṃ vemattatā hoti.",
  "atk-s0505a:1768_3": "Tathā hi te heṭṭhimaparicchedena catūhi asaṅkhyeyyehi kappasatasahassena ca pāramiyo",
  "atk-s0505a:1768_4": "pūrenti, uparimaparicchedena soḷasahi asaṅkhyeyyehi kappasatasahassena ca. Ayaṃ nesaṃ",
  "atk-s0505a:1768_5": "addhānavemattatā. Heṭṭhimaparicchedena ca vassasatāyukakāle uppajjanti, uparimaparicchedena",
  "atk-s0505a:1768_6": "vassasatasahassāyukakāle. Ayaṃ nesaṃ āyuvemattatā. Khattiyakule vā brāhmaṇakule vā",
  "atk-s0505a:1768_7": "uppajjanti. Ayaṃ kulavemattatā. Uccā vā honti aṭṭhāsītihatthappamāṇā, nīcā vā pannarasaaṭṭhārasahatthappamāṇā.",
  "atk-s0505a:1768_8": "Ayaṃ pamāṇavemattatā. Hatthiassarathasivikādīhi nikkhamanti vehāsena vā. Tathā hi",
  "atk-s0505a:1768_9": "vipassikakusandhā assarathena nikkhamiṃsu, sikhīkoṇāgamanā hatthikkhandhena, vessabhū",
  "atk-s0505a:1768_10": "sivikāya, kassapo vehāsena, sakyamuni assapiṭṭhiyā. Ayaṃ nekkhammavemattatā. Sattāhaṃ",
  "atk-s0505a:1768_11": "vā padhānamanuyuñjanti, aḍḍhamāsaṃ, māsaṃ, dvemāsaṃ, temāsaṃ, catumāsaṃ, pañcamāsaṃ,",
  "atk-s0505a:1768_12": "chamāsaṃ, ekavassaṃ dviticatupañcachavassāni vā. Ayaṃ padhānavemattatā. Assattho",
  "atk-s0505a:1768_13": "vā bodhirukkho hoti nigrodhādīnaṃ vā aññataro. Ayaṃ bodhivemattatā. Byāmāsītianantapabhāyuttā",
  "atk-s0505a:1768_14": "honti. Tattha byāmappabhā vā asītippabhā vā sabbesaṃ samānā, anantappabhā pana dūrampi",
  "atk-s0505a:1768_15": "gacchati āsannampi, ekagāvutaṃ dvigāvutaṃ yojanaṃ anekayojanaṃ cakkavāḷapariyantampi,",
  "atk-s0505a:1768_16": "maṅgalassa buddhassa sarīrappabhā dasasahassacakkavāḷaṃ agamāsi. Evaṃ santepi manasā",
  "atk-s0505a:1768_17": "cintāyattāva sabbabuddhānaṃ, yo yattakamicchati, tassa tattakaṃ gacchati. Ayaṃ rasmivemattatā.",
  "atk-s0505a:1768_18": "Imā aṭṭha vemattatā ṭhapetvā avasesesu paṭivedhenādhigantabbesu guṇesu, pahātabbesu",
  "atk-s0505a:1768_19": "vā dosesu natthi nesaṃ viseso, tasmā “samā”ti vuccanti. Evametehi samo samehi.",
  "atk-s0505a:1769_0": "Visamehi dūreti na samā visamā, paccekabuddhādayo avasesasabbasattā. Tehi visamehi",
  "atk-s0505a:1769_1": "asadisatāya dūre. Sakalajambudīpaṃ pūretvā pallaṅkena pallaṅkaṃ saṅghaṭṭetvā nisinnā",
  "atk-s0505a:1769_2": "paccekabuddhāpi hi guṇehi ekassa sammāsambuddhassa kalaṃ nāgghanti soḷasiṃ, ko pana",
  "atk-s0505a:1769_3": "vādo sāvakādīsu. Tenāha – “visamehi dūre”ti. Tathāgato hotīti ubhayapadehi dūreti",
  "atk-s0505a:1769_4": "yojetabbaṃ. Anantapaññoti aparimitapañño. Lokiyamanussānañhi paññaṃ upanidhāya aṭṭhamakassa",
  "atk-s0505a:1769_5": "paññā adhikā, tassa paññaṃ upanidhāya sotāpannassa. Evaṃ yāva arahato paññaṃ upanidhāya",
  "atk-s0505a:1769_6": "paccekabuddhassa paññā adhikā, paccekabuddhassa paññaṃ pana upanidhāya tathāgatassa",
  "atk-s0505a:1769_7": "paññā adhikāti na vattabbā, anantā icceva pana vattabbā. Tenāha – “anantapañño”ti.",
  "atk-s0505a:1769_8": "Anūpalittoti taṇhādiṭṭhilepehi alitto. Idha vā huraṃ vāti idhaloke vā paraloke vā.",
  "atk-s0505a:1769_9": "Yojanā panettha – samo samehi visamehi dūre tathāgato hoti. Kasmā? Yasmā anantapañño",
  "atk-s0505a:1769_10": "anupalitto idha vā huraṃ vā, tena tathāgato arahati pūraḷāsanti.",
  "atk-s0505a:1770_0": "474. Yamhi na māyāti ayaṃ pana gāthā aññā ca īdisā māyādidosayuttesu brāhmaṇesu dakkhiṇeyyasaññāpahānatthaṃ",
  "atk-s0505a:1770_1": "vuttāti veditabbā. Tattha amamoti sattasaṅkhāresu “idaṃ mamā”ti pahīnamamāyitabhāvo.",
  "atk-s0505a:1771_0": "475. Nivesananti taṇhādiṭṭhinivesanaṃ. Tena hi mano tīsu bhavesu nivisati, tena taṃ",
  "atk-s0505a:1771_1": "“nivesanaṃ manaso”ti vuccati. Tattheva vā nivisati taṃ hitvā gantuṃ asamatthatāya.",
  "atk-s0505a:1771_2": "Tenapi “nivesana”nti vuccati. Pariggahāti taṇhādiṭṭhiyo eva, tāhi pariggahitadhammā",
  "atk-s0505a:1771_3": "vā. Kecīti appamattakāpi. Anupādiyānoti tesaṃ nivesanapariggahānaṃ abhāvā kañci dhammaṃ anupādiyamāno.",
  "atk-s0505a:1772": "476. Samāhito maggasamādhinā. Udatārīti uttiṇṇo. Dhammaṃ caññāsīti sabbañca ñeyyadhammaṃ aññāsi. Paramāya diṭṭhiyāti sabbaññutaññāṇena.",
  "atk-s0505a:1773_0": "477. Bhavāsavāti bhavataṇhājhānanikantisassatadiṭṭhisahagatā rāgā. Vacīti vācā. Kharāti",
  "atk-s0505a:1773_1": "kakkhaḷā pharusā. Vidhūpitāti daḍḍhā. Atthagatāti atthaṅgatā. Na santīti vidhūpitattā",
  "atk-s0505a:1773_2": "atthaṅgatattā ca. Ubhayehi pana ubhayaṃ yojetabbaṃ sabbadhīti sabbesu khandhāyatanādīsu.",
  "atk-s0505a:1774": "478. Mānasattesūti mānena laggesu. Dukkhaṃ pariññāyāti vaṭṭadukkhaṃ tīhi pariññāhi parijānitvā. Sakhettavatthunti sahetupaccayaṃ, saddhiṃ kammakilesehīti vuttaṃ hoti.",
  "atk-s0505a:1775_0": "479. Āsaṃ anissāyāti taṇhaṃ anallīyitvā. Vivekadassīti nibbānadassī. Paravediyanti",
  "atk-s0505a:1775_1": "parehi ñāpetabbaṃ. Diṭṭhimupātivattoti dvāsaṭṭhibhedampi micchādiṭṭhiṃ atikkanto.",
  "atk-s0505a:1775_2": "Ārammaṇāti paccayā, punabbhavakāraṇānīti vuttaṃ hoti.",
  "atk-s0505a:1776_0": "480. Paroparāti varāvarā sundarāsundarā. Parā vā bāhirā, aparā ajjhattikā. Sameccāti",
  "atk-s0505a:1776_1": "ñāṇena paṭivijjhitvā. Dhammāti khandhāyatanādayo dhammā. Upādānakhaye vimuttoti nibbāne",
  "atk-s0505a:1776_2": "nibbānārammaṇato vimutto, nibbānārammaṇavimuttilābhīti attho.",
  "atk-s0505a:1777_0": "481. Saṃyojanaṃjātikhayantadassīti saṃyojanakkhayantadassī jātikkhayantadassī ca.",
  "atk-s0505a:1777_1": "Saṃyojanakkhayantena cettha saupādisesā nibbānadhātu, jātikkhayantena anupādisesā",
  "atk-s0505a:1777_2": "vuttā. Khayantoti hi accantakhayassa samucchedappahānassetaṃ adhivacanaṃ. Anunāsikalopo",
  "atk-s0505a:1777_3": "cettha “vivekajaṃ pītisukha”ntiādīsu viya na kato. Yopānudīti yo apanudi. Rāgapathanti",
  "atk-s0505a:1777_4": "rāgārammaṇaṃ, rāgameva vā. Rāgopi hi duggatīnaṃ pathattā “rāgapatho”ti vuccati kammapatho",
  "atk-s0505a:1777_5": "viya. Suddho nidoso vimalo akācoti parisuddhakāyasamācārāditāya suddho. Yehi “rāgadosā",
  "atk-s0505a:1777_6": "ayaṃ pajā, dosadosā, mohadosā”ti vuccati. Tesaṃ abhāvā nidoso. Aṭṭhapurisamalavigamā",
  "atk-s0505a:1777_7": "vimalo, upakkilesābhāvato akāco. Upakkiliṭṭho hi upakkilesena “sakāco”ti vuccati.",
  "atk-s0505a:1777_8": "Suddho vā yasmā niddoso, niddosatāya vimalo, bāhiramalābhāvena vimalattā akāco. Samalo",
  "atk-s0505a:1777_9": "hi “sakāco”ti vuccati. Vimalattā vā āguṃ na karoti, tena akāco. Āgukiriyā hi upaghātakaraṇato “kāco”ti vuccati.",
  "atk-s0505a:1778_0": "482. Attano attānaṃ nānupassatīti ñāṇasampayuttena cittena vipassanto attano khandhesu",
  "atk-s0505a:1778_1": "aññaṃ attānaṃ nāma na passati, khandhamattameva passati. Yā cāyaṃ “attanāva attānaṃ",
  "atk-s0505a:1778_2": "sañjānāmī”ti tassa saccato thetato diṭṭhi uppajjati, tassā abhāvā attano attānaṃ",
  "atk-s0505a:1778_3": "nānupassati, aññadatthu paññāya khandhe passati. Maggasamādhinā samāhito, kāyavaṅkādīnaṃ",
  "atk-s0505a:1778_4": "abhāvā ujjugato, lokadhammehi akampanīyato ṭhitatto, taṇhāsaṅkhātāya ejāya pañcannaṃ",
  "atk-s0505a:1778_5": "cetokhilānañca aṭṭhaṭṭhānāya kaṅkhāya ca abhāvā anejo akhilo akaṅkho.",
  "atk-s0505a:1779_0": "483. Mohantarāti mohakāraṇā mohapaccayā, sabbakilesānametaṃ adhivacanaṃ. Sabbesu",
  "atk-s0505a:1779_1": "dhammesu ca ñāṇadassīti sacchikatasabbaññutaññāṇo. Tañhi sabbesu dhammesu ñāṇaṃ,",
  "atk-s0505a:1779_2": "tañca bhagavā passi, “adhigataṃ me”ti sacchikatvā vihāsi. Tena vuccati “sabbesu dhammesu",
  "atk-s0505a:1779_3": "ca ñāṇadassī”ti. Sambodhinti arahattaṃ. Anuttaranti paccekabuddhasāvakehi asādhāraṇaṃ.",
  "atk-s0505a:1779_4": "Sivanti khemaṃ nirupaddavaṃ sassirikaṃ vā. Yakkhassāti purisassa. Suddhīti vodānatā.",
  "atk-s0505a:1779_5": "Ettha hi mohantarābhāvena sabbadosābhāvo, tena saṃsārakāraṇasamucchedo antimasarīradhāritā,",
  "atk-s0505a:1779_6": "ñāṇadassitāya sabbaguṇasambhavo. Tena anuttarā sambodhipatti, ito parañca pahātabbamadhigantabbaṃ",
  "atk-s0505a:1779_7": "vā natthi. Tenāha – “ettāvatā yakkhassa suddhī”ti.",
  "atk-s0505a:1780_0": "484. Evaṃ vutte brāhmaṇo bhiyyosomattāya bhagavati pasanno pasannākāraṃ karonto āha",
  "atk-s0505a:1780_1": "“hutañca mayha”nti. Tassattho – yamahaṃ ito pubbe brahmānaṃ ārabbha aggimhi ajuhaṃ,",
  "atk-s0505a:1780_2": "taṃ me hutaṃ saccaṃ vā hoti, alikaṃ vāti na jānāmi. Ajja pana idaṃ hutañca mayhaṃ",
  "atk-s0505a:1780_3": "hutamatthu saccaṃ, saccahutameva atthūti yācanto bhaṇati. Yaṃ tādisaṃ vedagunaṃ alatthaṃ,",
  "atk-s0505a:1780_4": "yasmā idheva ṭhito bhavantarūpaṃ vedaguṃ alatthaṃ. Brahmā hi sakkhi, paccakkhameva",
  "atk-s0505a:1780_5": "hi tvaṃ brahmā, yato paṭiggaṇhātu me bhagavā, paṭiggahetvā ca bhuñjatu me bhagavā",
  "atk-s0505a:1780_6": "pūraḷāsanti taṃ habyasesaṃ upanāmento āha.",
  "atk-s0505a:1781_0": "487. Atha bhagavā kasibhāradvājasutte vuttanayena gāthādvayamabhāsi. Tato brāhmaṇo",
  "atk-s0505a:1781_1": "“ayaṃ attanā na icchati, kampi caññaṃ sandhāya ‘kevalinaṃ mahesiṃ khīṇāsavaṃ kukkuccavūpasantaṃ",
  "atk-s0505a:1781_2": "annena pānena upaṭṭhahassū’ti bhaṇatī”ti evaṃ gāthāya atthaṃ asallakkhetvā taṃ ñātukāmo",
  "atk-s0505a:1781_3": "āha “sādhāhaṃ bhagavā”ti. Tattha sādhūti āyācanatthe nipāto. Tathāti yena tvamāha,",
  "atk-s0505a:1781_4": "tena pakārena. Vijaññanti jāneyyaṃ. Yanti yaṃ dakkhiṇeyyaṃ yaññakāle pariyesamāno",
  "atk-s0505a:1781_5": "upaṭṭhaheyyanti pāṭhaseso. Pappuyyāti patvā. Tava sāsananti tava ovādaṃ. Idaṃ vuttaṃ",
  "atk-s0505a:1781_6": "hoti. Sādhāhaṃ bhagavā tava ovādaṃ āgamma tathā vijaññaṃ ārocehi me taṃ kevalinanti",
  "atk-s0505a:1781_7": "adhippāyo. Yo dakkhiṇaṃ bhuñjeyya mādisassa, yaṃ cāhaṃ yaññakāle pariyesamāno upaṭṭhaheyyaṃ,",
  "atk-s0505a:1781_8": "tathārūpaṃ me dakkhiṇeyyaṃ dassehi, sace tvaṃ na bhuñjasīti.",
  "atk-s0505a:1782_0": "488-90. Athassa bhagavā pākaṭena nayena tathārūpaṃ dakkhiṇeyyaṃ dassento “sārambhā",
  "atk-s0505a:1782_1": "yassā”ti gāthāttayamāha. Tattha sīmantānaṃ vinetāranti sīmāti mariyādā sādhujanavutti,",
  "atk-s0505a:1782_2": "tassā antā pariyosānā aparabhāgāti katvā sīmantā vuccanti kilesā, tesaṃ vinetāranti",
  "atk-s0505a:1782_3": "attho. Sīmantāti buddhaveneyyā sekkhā ca puthujjanā ca, tesaṃ vinetārantipi eke.",
  "atk-s0505a:1782_4": "Jātimaraṇakovidanti “evaṃ jāti evaṃ maraṇa”nti ettha kusalaṃ. Moneyyasampannanti",
  "atk-s0505a:1782_5": "paññāsampannaṃ, kāyamoneyyādisampannaṃ vā. Bhakuṭiṃ vinayitvānāti yaṃ ekacce dubbuddhino",
  "atk-s0505a:1782_6": "yācakaṃ disvā bhakuṭiṃ karonti, taṃ vinayitvā, pasannamukhā hutvāti attho. Pañjalikāti",
  "atk-s0505a:1782_7": "paggahitaañjalino hutvā.",
  "atk-s0505a:1783_0": "491. Atha brāhmaṇo bhagavantaṃ thomayamāno “buddho bhava”nti gāthamāha. Tattha āyāgoti",
  "atk-s0505a:1783_1": "āyajitabbo, tato tato āgamma vā yajitabbametthātipi āyāgo, deyyadhammānaṃ adhiṭṭhānabhūtoti",
  "atk-s0505a:1783_2": "vuttaṃ hoti. Sesamettha ito purimagāthāsu ca yaṃ na vaṇṇitaṃ, taṃ sakkā avaṇṇitampi",
  "atk-s0505a:1783_3": "jānitunti uttānatthattāyeva na vaṇṇitaṃ. Ito paraṃ pana kasibhāradvājasutte vuttanayamevāti.",
  "atk-s0505a:1784": "Paramatthajotikāya khuddaka-aṭṭhakathāya",
  "atk-s0505a:1785": "Suttanipāta-aṭṭhakathāya pūraḷāsasuttavaṇṇanā niṭṭhitā.",
  "atk-s0505a:1786": "5. Māghasuttavaṇṇanā",
  "atk-s0505a:1787_0": "Evaṃ me sutanti māghasuttaṃ. Kā uppatti? Ayameva yāssa nidāne vuttā. Ayañhi māgho",
  "atk-s0505a:1787_1": "māṇavo dāyako ahosi dānapati. Tassetadahosi – “sampattakapaṇaddhikādīnaṃ dānaṃ dinnaṃ",
  "atk-s0505a:1787_2": "mahapphalaṃ hoti, udāhu noti samaṇaṃ gotamaṃ etamatthaṃ pucchissāmi, samaṇo kira",
  "atk-s0505a:1787_3": "gotamo atītānāgatapaccuppannaṃ jānātī”ti. So bhagavantaṃ upasaṅkamitvā pucchi. Bhagavā",
  "atk-s0505a:1787_4": "cassa pucchānurūpaṃ byākāsi. Tayidaṃ saṅgītikārānaṃ brāhmaṇassa bhagavatoti tiṇṇampi",
  "atk-s0505a:1787_5": "vacanaṃ samodhānetvā “māghasutta”nti vuccati.",
  "atk-s0505a:1788_0": "Tattha rājagaheti evaṃnāmake nagare. Tañhi mandhātumahāgovindādīhi pariggahitattā",
  "atk-s0505a:1788_1": "“rājagaha”nti vuccati. Aññepettha pakāre vaṇṇayanti. Kiṃ tehi, nāmametaṃ tassa nagarassa?",
  "atk-s0505a:1788_2": "Taṃ panetaṃ buddhakāle ca cakkavattikāle ca nagaraṃ hoti, sesakāle suññaṃ hoti yakkhapariggahitaṃ,",
  "atk-s0505a:1788_3": "tesaṃ vasantavanaṃ hutvā tiṭṭhati. Evaṃ gocaragāmaṃ dassetvā nivāsaṭṭhānamāha – “gijjhakūṭe",
  "atk-s0505a:1788_4": "pabbate”ti. So ca gijjhā tassa kūṭesu vasiṃsu, gijjhasadisāni vāssa kūṭāni, tasmā",
  "atk-s0505a:1788_5": "“gijjhakūṭo”ti vuccatīti veditabbo.",
  "atk-s0505a:1789_0": "Atha kho…pe… avocāti ettha māghoti tassa brāhmaṇassa nāmaṃ. Māṇavoti antevāsivāsaṃ",
  "atk-s0505a:1789_1": "anatītabhāvena vuccati, jātiyā pana mahallako. “Pubbāciṇṇavasenā”ti eke piṅgiyo māṇavo",
  "atk-s0505a:1789_2": "viya. So hi vīsavassasatikopi pubbāciṇṇavasena “piṅgiyo māṇavo” tveva saṅkhaṃ agamāsi.",
  "atk-s0505a:1789_3": "Sesaṃ vuttanayameva.",
  "atk-s0505a:1790_0": "Ahañhi, bho gotama…pe… pasavāmīti ettha dāyako dānapatīti dāyako ceva dānapati ca.",
  "atk-s0505a:1790_1": "Yo hi aññassa santakaṃ tenāṇatto deti, sopi dāyako hoti, tasmiṃ pana dāne issariyābhāvato",
  "atk-s0505a:1790_2": "na dānapati. Ayaṃ pana attano santakaṃyeva deti. Tenāha – “ahañhi, bho gotama, dāyako",
  "atk-s0505a:1790_3": "dānapatī”ti. Ayameva hi ettha attho, aññatra pana antarantarā maccherena abhibhuyyamāno",
  "atk-s0505a:1790_4": "dāyako anabhibhūto dānapatītiādināpi nayena vattuṃ vaṭṭati. Vadaññūti yācakānaṃ vacanaṃ",
  "atk-s0505a:1790_5": "jānāmi vuttamatteyeva “ayamidamarahati ayamida”nti purisavisesāvadhāraṇena bahūpakārabhāvagahaṇena",
  "atk-s0505a:1790_6": "vā. Yācayogoti yācituṃ yutto. Yo hi yācake disvāva bhakuṭiṃ katvā pharusavacanādīni",
  "atk-s0505a:1790_7": "bhaṇati, so na yācayogo hoti. Ahaṃ pana na tādisoti dīpeti. Dhammenāti adinnādānanikativañcanādīni",
  "atk-s0505a:1790_8": "vajjetvā bhikkhācariyāya, yācanāyāti attho. Yācanā hi brāhmaṇānaṃ bhogapariyesane",
  "atk-s0505a:1790_9": "dhammo, yācamānānañca nesaṃ parehi anuggahakāmehi dinnā bhogā dhammaladdhā nāma dhammādhigatā",
  "atk-s0505a:1790_10": "ca honti, so ca tathā pariyesitvā labhi. Tenāha – “dhammena bhoge pariyesāmi…pe…",
  "atk-s0505a:1790_11": "dhammādhigatehī”ti. Bhiyyopi dadāmīti tato uttaripi dadāmi, pamāṇaṃ natthi, ettha",
  "atk-s0505a:1790_12": "laddhabhogappamāṇena dadāmīti dasseti.",
  "atk-s0505a:1791_0": "Tagghāti ekaṃsavacane nipāto. Ekaṃseneva hi sabbabuddhapaccekabuddhasāvakehi pasatthaṃ",
  "atk-s0505a:1791_1": "dānaṃ antamaso tiracchānagatānampi dīyamānaṃ. Vuttañcetaṃ “sabbattha vaṇṇitaṃ dānaṃ,",
  "atk-s0505a:1791_2": "na dānaṃ garahitaṃ kvacī”ti. Tasmā bhagavāpi ekaṃseneva taṃ pasaṃsanto āha – “taggha",
  "atk-s0505a:1791_3": "tvaṃ māṇava…pe… pasavasī”ti. Sesaṃ uttānatthameva. Evaṃ bhagavatā “bahuṃ so puññaṃ",
  "atk-s0505a:1791_4": "pasavatī”ti vuttepi dakkhiṇeyyato dakkhiṇāvisuddhiṃ sotukāmo brāhmaṇo uttari bhagavantaṃ",
  "atk-s0505a:1791_5": "pucchi. Tenāhu saṅgītikārā – “atha kho māgho māṇavo bhagavantaṃ gāthāya ajjhabhāsī”ti.",
  "atk-s0505a:1791_6": "Taṃ atthato vuttanayameva.",
  "atk-s0505a:1792_0": "492. Pucchāmahantiādigāthāsu pana vadaññunti vacanaviduṃ, sabbākārena sattānaṃ vuttavacanādhippāyaññunti",
  "atk-s0505a:1792_1": "vuttaṃ hoti. Sujjheti dakkhiṇeyyavasena suddhaṃ mahapphalaṃ bhaveyya. Yojanā panettha",
  "atk-s0505a:1792_2": "– yo yācayogo dānapati gahaṭṭho puññatthiko hutvā paresaṃ annapānaṃ dadaṃ yajati,",
  "atk-s0505a:1792_3": "na aggimhi āhutimattaṃ pakkhipanto, tañca kho puññapekkhova na paccupakārakalyāṇakittisaddādiapekkho,",
  "atk-s0505a:1792_4": "tassa evarūpassa yajamānassa hutaṃ kathaṃ sujjheyyāti?",
  "atk-s0505a:1793_0": "493. Ārādhaye dakkhiṇeyyebhi tādīti tādiso yācayogo dakkhiṇeyyehi ārādhaye sampādaye",
  "atk-s0505a:1793_1": "sodhaye, mahapphalaṃ taṃ hutaṃ kareyya, na aññathāti attho. Imināssa “kathaṃ hutaṃ",
  "atk-s0505a:1793_2": "yajamānassa sujjhe” iccetaṃ byākataṃ hoti.",
  "atk-s0505a:1794": "494. Akkhāhi me bhagavā dakkhiṇeyyeti ettha yo yācayogo dadaṃ paresaṃ yajati, tassa me bhagavā dakkhiṇeyye akkhāhīti evaṃ yojanā veditabbā.",
  "atk-s0505a:1795_0": "495. Athassa bhagavā nānappakārehi nayehi dakkhiṇeyye pakāsento “ye ve asattā”tiādikā",
  "atk-s0505a:1795_1": "gāthāyo abhāsi. Tattha asattāti rāgādisaṅgavasena alaggā. Kevalinoti pariniṭṭhitakiccā.",
  "atk-s0505a:1795_2": "Yatattāti guttacittā.",
  "atk-s0505a:1796_0": "496-7. Dantā anuttarena damathena, vimuttā paññācetovimuttīhi, anīghā āyatiṃ vaṭṭadukkhābhāvena,",
  "atk-s0505a:1796_1": "nirāsā sampati kilesābhāvena. Imissā pana gāthāya dutiyagāthā bhāvanānubhāvappakāsananayena",
  "atk-s0505a:1796_2": "vuttāti veditabbā. “Bhāvanānuyogamanuyuttassa, bhikkhave, bhikkhuno viharato kiñcāpi",
  "atk-s0505a:1796_3": "na evaṃ icchā uppajjeyya ‘aho vata me anupādāya āsavehi cittaṃ vimucceyyā’ti, atha",
  "atk-s0505a:1796_4": "khvāssa anupādāya āsavehi cittaṃ vimuccatī”ti idaṃ cettha suttaṃ sādhakaṃ.",
  "atk-s0505a:1797_0": "498-502. Rāgañca…pe… yesu na māyā…pe… na taṇhāsu upātipannāti kāmataṇhādīsu nādhimuttā.",
  "atk-s0505a:1797_1": "Vitareyyāti vitaritvā. Taṇhāti rūpataṇhādichabbidhā. Bhavābhavāyāti sassatāya vā",
  "atk-s0505a:1797_2": "ucchedāya vā. Atha vā bhavassa abhavāya bhavābhavāya, punabbhavābhinibbattiyāti vuttaṃ",
  "atk-s0505a:1797_3": "hoti. Idha vā huraṃ vāti idaṃ pana “kuhiñci loke”ti imassa vitthāravacanaṃ.",
  "atk-s0505a:1798_0": "504. Ye vītarāgā…pe… samitāvinoti samitavanto, kilesavūpasamakārinoti attho. Samitāvitattā",
  "atk-s0505a:1798_1": "ca vītarāgā akopā. Idha vippahāyāti idhaloke vattamāne khandhe vihāya, tato paraṃ",
  "atk-s0505a:1798_2": "yesaṃ gamanaṃ natthīti vuttaṃ hoti. Ito paraṃ “ye kāme hitvā agahā caranti, susaññatattā",
  "atk-s0505a:1798_3": "tasaraṃva ujju”nti imampi gāthaṃ keci paṭhanti.",
  "atk-s0505a:1799_0": "506-8. Jahitvāti hitvā. “Jahitvānā”tipi pāṭho, ayamevattho. Attadīpāti attano guṇe",
  "atk-s0505a:1799_1": "eva attano dīpaṃ katvā vicarantā khīṇāsavā vuccanti. Ye hetthāti hakāro nipāto padapūraṇamatte.",
  "atk-s0505a:1799_2": "Ayaṃ panattho – ye ettha khandhāyatanādisantāne yathā idaṃ khandhāyatanādi tathā",
  "atk-s0505a:1799_3": "jānanti, yaṃsabhāvaṃ taṃsabhāvaṃyeva sañjānanti aniccādivasena jānantā. Ayamantimā",
  "atk-s0505a:1799_4": "natthi punabbhavoti ayaṃ no antimā jāti, idāni natthi punabbhavoti evañca ye jānantīti.",
  "atk-s0505a:1800_0": "509. Yo vedagūti idāni attānaṃ sandhāya bhagavā imaṃ gāthamāha. Tattha satimāti chasatatavihārasatiyā",
  "atk-s0505a:1800_1": "samannāgato. Sambodhipattoti sabbaññutaṃ patto. Saraṇaṃ bahūnanti bahūnaṃ devamanussānaṃ",
  "atk-s0505a:1800_2": "bhayavihiṃsanena saraṇabhūto.",
  "atk-s0505a:1801_0": "510. Evaṃ dakkhiṇeyye sutvā attamano brāhmaṇo āha – “addhā amoghā”ti. Tattha tvañhettha",
  "atk-s0505a:1801_1": "jānāsi yathā tathā idanti tvañhi ettha loke idaṃ sabbampi ñeyyaṃ yathā tathā jānāsi",
  "atk-s0505a:1801_2": "yāthāvato jānāsi, yādisaṃ taṃ tādisameva jānāsīti vuttaṃ hoti. Tathā hi te vidito",
  "atk-s0505a:1801_3": "esa dhammoti tathā hi te esā dhammadhātu suppaṭividdhā, yassā suppaṭividdhatā yaṃ",
  "atk-s0505a:1801_4": "yaṃ icchasi, taṃ taṃ jānāsīti adhippāyo.",
  "atk-s0505a:1802_0": "511. Evaṃ so brāhmaṇo bhagavantaṃ pasaṃsitvā dakkhiṇeyyasampadāya yaññasampadaṃ ñatvā",
  "atk-s0505a:1802_1": "dāyakasampadāyapi taṃ chaḷaṅgaparipūraṃ yaññasampadaṃ sotukāmo “yo yācayogo”ti uttaripañhaṃ",
  "atk-s0505a:1802_2": "pucchi. Tatrāyaṃ yojanā – yo yācayogo dadaṃ paresaṃ yajati, tassa akkhāhi me bhagavā yaññasampadanti.",
  "atk-s0505a:1803": "512. Athassa bhagavā dvīhi gāthāhi akkhāsi. Tatthāyaṃ atthayojanā – yajassu māgha, yajamāno ca sabbattha vippasādehi cittaṃ, tīsupi kālesu cittaṃ pasādehi. Evaṃ te yāyaṃ –",
  "atk-s0505a:1804": "“Pubbeva dānā sumano, dadaṃ cittaṃ pasādaye;",
  "atk-s0505a:1805": "Datvā attamano hoti, esā yaññassa sampadā”ti. –",
  "atk-s0505a:1806_0": "Yaññasampadā vuttā, tāya sampanno yañño bhavissati. Tattha siyā “kathaṃ cittaṃ pasādetabba”nti?",
  "atk-s0505a:1806_1": "Dosappahānena. Kathaṃ dosappahānaṃ hoti? Yaññārammaṇatāya. Ayañhi ārammaṇaṃ yajamānassa",
  "atk-s0505a:1806_2": "yañño ettha patiṭṭhāya jahāti dosaṃ, ayañhi sattesu mettāpubbaṅgamena sammādiṭṭhipadīpavihatamohandhakārena",
  "atk-s0505a:1806_3": "cittena yajamānassa deyyadhammasaṅkhāto yañño ārammaṇaṃ hoti, so ettha yaññe ārammaṇavasena",
  "atk-s0505a:1806_4": "pavattiyā patiṭṭhāya deyyadhammapaccayaṃ lobhaṃ, paṭiggāhakapaccayaṃ kodhaṃ, tadubhayanidānaṃ",
  "atk-s0505a:1806_5": "mohanti evaṃ tividhampi jahāti dosaṃ. So evaṃ bhogesu vītarāgo, sattesu ca pavineyya",
  "atk-s0505a:1806_6": "dosaṃ tappahāneneva pahīnapañcanīvaraṇo anukkamena upacārappanābhedaṃ aparimāṇasattapharaṇena",
  "atk-s0505a:1806_7": "ekasatte vā anavasesapharaṇena appamāṇaṃ mettaṃ cittaṃ bhāvento puna bhāvanāvepullatthaṃ,",
  "atk-s0505a:1806_8": "rattindivaṃ satataṃ sabbairiyāpathesu appamatto hutvā tameva mettajjhānasaṅkhātaṃ",
  "atk-s0505a:1806_9": "sabbā disā pharate appamaññanti.",
  "atk-s0505a:1807_0": "514. Atha brāhmaṇo taṃ mettaṃ “brahmalokamaggo aya”nti ajānanto kevalaṃ attano visayātītaṃ",
  "atk-s0505a:1807_1": "mettābhāvanaṃ sutvā suṭṭhutaraṃ sañjātasabbaññusambhāvano bhagavati attanā brahmalokādhimuttattā",
  "atk-s0505a:1807_2": "brahmalokūpapattimeva ca suddhiṃ muttiñca maññamāno brahmalokamaggaṃ pucchanto “ko",
  "atk-s0505a:1807_3": "sujjhatī”ti gāthamāha. Tatra ca brahmalokagāmiṃ puññaṃ karontaṃ sandhāyāha – “ko",
  "atk-s0505a:1807_4": "sujjhati muccatī”ti, akarontaṃ sandhāya “bajjhatī cā”ti. Kenattanāti kena kāraṇena.",
  "atk-s0505a:1807_5": "Sakkhi brahmajjadiṭṭhoti brahmā ajja sakkhi diṭṭho. Saccanti bhagavato brahmasamattaṃ",
  "atk-s0505a:1807_6": "ārabbha accādarena sapathaṃ karoti. Kathaṃ upapajjatīti accādareneva punapi pucchati.",
  "atk-s0505a:1807_7": "Jutimāti bhagavantaṃ ālapati.",
  "atk-s0505a:1808_0": "Tattha yasmā yo bhikkhu mettāya tikacatukkajjhānaṃ uppādetvā tameva pādakaṃ katvā",
  "atk-s0505a:1808_1": "vipassanto arahattaṃ pāpuṇāti, so sujjhati muccati ca, tathārūpo ca brahmalokaṃ na",
  "atk-s0505a:1808_2": "gacchati. Yo pana mettāya tikacatukkajjhānaṃ uppādetvā “santā esā samāpattī”tiādinā",
  "atk-s0505a:1808_3": "nayena taṃ assādeti, so bajjhati. Aparihīnajjhāno ca teneva jhānena brahmalokaṃ gacchati,",
  "atk-s0505a:1808_4": "tasmā bhagavā yo sujjhati muccati ca, tassa brahmalokagamanaṃ ananujānanto anāmasitvāva",
  "atk-s0505a:1808_5": "taṃ puggalaṃ yo bajjhati. Tassa tena jhānena brahmalokagamanaṃ dassento brāhmaṇassa",
  "atk-s0505a:1808_6": "sappāyena nayena “yo yajatī”ti imaṃ gāthamāha.",
  "atk-s0505a:1809_0": "515. Tattha tividhanti tikālappasādaṃ sandhāyāha. Tena dāyakato aṅgattayaṃ dasseti.",
  "atk-s0505a:1809_1": "Ārādhaye dakkhiṇeyyebhi tādīti tañca so tādiso tividhasampattisādhako puggalo tividhaṃ",
  "atk-s0505a:1809_2": "yaññasampadaṃ dakkhiṇeyyehi khīṇāsavehi sādheyya sampādeyya. Iminā paṭiggāhakato",
  "atk-s0505a:1809_3": "aṅgattayaṃ dasseti. Evaṃ yajitvā sammā yācayogoti evaṃ mettajjhānapadaṭṭhānabhāvena",
  "atk-s0505a:1809_4": "chaḷaṅgasamannāgataṃ yaññaṃ sammā yajitvā so yācayogo tena chaḷaṅgayaññūpanissayena",
  "atk-s0505a:1809_5": "mettajjhānena upapajjati brahmalokanti brūmīti brāhmaṇaṃ samussāhento desanaṃ samāpesi.",
  "atk-s0505a:1809_6": "Sesaṃ sabbagāthāsu uttānatthameva. Ito parañca pubbe vuttanayamevāti.",
  "atk-s0505a:1810": "Paramatthajotikāya khuddaka-aṭṭhakathāya",
  "atk-s0505a:1811": "Suttanipāta-aṭṭhakathāya māghasuttavaṇṇanā niṭṭhitā.",
  "atk-s0505a:1812": "6. Sabhiyasuttavaṇṇanā",
  "atk-s0505a:1813_0": "Evaṃ me sutanti sabhiyasuttaṃ. Kā uppatti? Ayameva yāssa nidāne vuttā. Atthavaṇṇanākkamepi",
  "atk-s0505a:1813_1": "cassa pubbasadisaṃ pubbe vuttanayeneva veditabbaṃ. Yaṃ pana apubbaṃ, taṃ uttānatthāni",
  "atk-s0505a:1813_2": "padāni pariharantā vaṇṇayissāma. Veḷuvane kalandakanivāpeti veḷuvananti tassa uyyānassa",
  "atk-s0505a:1813_3": "nāmaṃ. Taṃ kira veḷūhi ca parikkhittaṃ ahosi aṭṭhārasahatthena ca pākārena, gopuradvāraṭṭālakayuttaṃ",
  "atk-s0505a:1813_4": "nīlobhāsaṃ manoramaṃ, tena “veḷuvana”nti vuccati. Kalandakānañcettha nivāpaṃ adaṃsu,",
  "atk-s0505a:1813_5": "tena “kalandakanivāpo”ti vuccati. Kalandakā nāma kāḷakā vuccanti. Pubbe kira aññataro",
  "atk-s0505a:1813_6": "rājā tattha uyyānakīḷanatthaṃ āgato surāmadena matto divāseyyaṃ supi. Parijanopissa",
  "atk-s0505a:1813_7": "“sutto rājā”ti pupphaphalādīhi palobhiyamāno ito cito ca pakkāmi. Atha surāgandhena",
  "atk-s0505a:1813_8": "aññatarasmā susirarukkhā kaṇhasappo nikkhamitvā rañño abhimukho āgacchati. Taṃ disvā",
  "atk-s0505a:1813_9": "rukkhadevatā “rañño jīvitaṃ dassāmī”ti kāḷakavesena āgantvā kaṇṇamūle saddamakāsi.",
  "atk-s0505a:1813_10": "Rājā paṭibujjhi, kaṇhasappo nivatto. So taṃ disvā “imāya mama kāḷakāya jīvitaṃ dinna”nti",
  "atk-s0505a:1813_11": "kāḷakānaṃ tattha nivāpaṃ paṭṭhapesi, abhayaghosanañca ghosāpesi. Tasmā taṃ tato pabhuti",
  "atk-s0505a:1813_12": "“kalandakanivāpo”ti saṅkhaṃ gataṃ.",
  "atk-s0505a:1814_0": "Sabhiyassa paribbājakassāti sabhiyoti tassa nāmaṃ, paribbājakoti bāhira pabbajjaṃ",
  "atk-s0505a:1814_1": "upādāya vuccati. Purāṇasālohitāya devatāyāti na mātā na pitā, apica kho panassa mātā",
  "atk-s0505a:1814_2": "viya pitā viya ca hitajjhāsayattā so devaputto “purāṇasālohitā devatā”ti vutto. Parinibbute",
  "atk-s0505a:1814_3": "kira kassape bhagavati patiṭṭhite suvaṇṇacetiye tayo kulaputtā sammukhasāvakānaṃ",
  "atk-s0505a:1814_4": "santike pabbajitvā cariyānurūpāni kammaṭṭhānāni gahetvā paccantajanapadaṃ gantvā",
  "atk-s0505a:1814_5": "araññāyatane samaṇadhammaṃ karonti, antarantarā ca cetiyavandanatthāya dhammassavanatthāya",
  "atk-s0505a:1814_6": "ca nagaraṃ gacchanti. Aparena ca samayena tāvatakampi araññe vippavāsaṃ arocayamānā",
  "atk-s0505a:1814_7": "tattheva appamattā vihariṃsu, evaṃ viharantāpi na ca kiñci visesaṃ adhigamiṃsu. Tato",
  "atk-s0505a:1814_8": "nesaṃ ahosi – “mayaṃ piṇḍāya gacchantā jīvite sāpekkhā homa, jīvite sāpekkhena ca",
  "atk-s0505a:1814_9": "na sakkā lokuttaradhammo adhigantuṃ, puthujjanakālakiriyāpi dukkhā, handa mayaṃ nisseṇiṃ",
  "atk-s0505a:1814_10": "bandhitvā pabbataṃ abhiruyha kāye ca jīvite ca anapekkhā samaṇadhammaṃ karomā”ti. Te tathā akaṃsu.",
  "atk-s0505a:1815_0": "Atha nesaṃ mahāthero upanissayasampannattā tadaheva chaḷabhiññāparivāraṃ arahattaṃ",
  "atk-s0505a:1815_1": "sacchākāsi. So iddhiyā himavantaṃ gantvā anotatte mukhaṃ dhovitvā uttarakurūsu piṇḍāya",
  "atk-s0505a:1815_2": "caritvā katabhattakicco puna aññampi padesaṃ gantvā pattaṃ pūretvā anotattaudakañca",
  "atk-s0505a:1815_3": "nāgalatādantapoṇañca gahetvā tesaṃ santikaṃ āgantvā āha – “passathāvuso mamānubhāvaṃ,",
  "atk-s0505a:1815_4": "ayaṃ uttarakuruto piṇḍapāto, idaṃ himavantato udakadantapoṇaṃ ābhataṃ, imaṃ bhuñjitvā",
  "atk-s0505a:1815_5": "samaṇadhammaṃ karotha, evāhaṃ tumhe sadā upaṭṭhahissāmī”ti. Te taṃ sutvā āhaṃsu –",
  "atk-s0505a:1815_6": "“tumhe, bhante, katakiccā, tumhehi saha sallāpamattampi amhākaṃ papañco, mā dāni",
  "atk-s0505a:1815_7": "tumhe puna amhākaṃ santikaṃ āgamitthā”ti. So kenaci pariyāyena te sampaṭicchāpetuṃ asakkonto pakkāmi.",
  "atk-s0505a:1816_0": "Tato tesaṃ eko dvīhatīhaccayena pañcābhiñño anāgāmī ahosi. Sopi tatheva akāsi, itarena",
  "atk-s0505a:1816_1": "ca paṭikkhitto tatheva agamāsi. So taṃ paṭikkhipitvā vāyamanto pabbataṃ āruhanadivasato",
  "atk-s0505a:1816_2": "sattame divase kiñci visesaṃ anadhigantvāva kālakato devaloke nibbatti. Khīṇāsavattheropi",
  "atk-s0505a:1816_3": "taṃ divasameva parinibbāyi, anāgāmī suddhāvāsesu uppajji. Devaputto chasu kāmāvacaradevalokesu",
  "atk-s0505a:1816_4": "anulomapaṭilomena dibbasampattiṃ anubhavitvā amhākaṃ bhagavato kāle devalokā cavitvā",
  "atk-s0505a:1816_5": "aññatarissā paribbājikāya kucchimhi paṭisandhiṃ aggahesi. Sā kira aññatarassa khattiyassa",
  "atk-s0505a:1816_6": "dhītā, taṃ mātāpitaro “amhākaṃ dhītā samayantaraṃ jānātū”ti ekassa paribbājakassa",
  "atk-s0505a:1816_7": "niyyātesuṃ. Tasseko antevāsiko paribbājako tāya saddhiṃ vippaṭipajji. Sā tena gabbhaṃ",
  "atk-s0505a:1816_8": "gaṇhi. Taṃ gabbhiniṃ disvā paribbājikā nikkaḍḍhiṃsu. Sā aññattha gacchantī antarāmagge",
  "atk-s0505a:1816_9": "sabhāyaṃ vijāyi, tenassa “sabhiyo”tveva nāmaṃ akāsi. Sopi sabhiyo vaḍḍhitvā paribbājakapabbajjaṃ",
  "atk-s0505a:1816_10": "pabbajitvā nānāsatthāni uggahetvā mahāvādī hutvā vādakkhittatāya sakalajambudīpe",
  "atk-s0505a:1816_11": "vicaranto attano sadisaṃ vādiṃ adisvā nagaradvāre assamaṃ kārāpetvā khattiyakumārādayo",
  "atk-s0505a:1816_12": "sippaṃ sikkhāpento tattha vasati.",
  "atk-s0505a:1817_0": "Atha bhagavā pavattitavaradhammacakko anupubbena rājagahaṃ āgantvā veḷuvane viharati",
  "atk-s0505a:1817_1": "kalandakanivāpe. Sabhiyo pana buddhuppādaṃ na jānāti. Atha so suddhāvāsabrahmā samāpattito",
  "atk-s0505a:1817_2": "vuṭṭhāya “imāhaṃ visesaṃ kassānubhāvena patto”ti āvajjento kassapassa bhagavato sāsane",
  "atk-s0505a:1817_3": "samaṇadhammakiriyaṃ te ca sahāye anussaritvā “tesu eko parinibbuto, eko idāni katthā”ti",
  "atk-s0505a:1817_4": "āvajjento “devalokā cavitvā jambudīpe uppanno buddhuppādampi na jānātī”ti ñatvā “handa",
  "atk-s0505a:1817_5": "naṃ buddhupasevanāya niyojemī”ti vīsati pañhe abhisaṅkharitvā rattibhāge tassa assamamāgamma",
  "atk-s0505a:1817_6": "ākāse ṭhatvā “sabhiya, sabhiyā”ti pakkosi. So niddāyamāno tikkhattuṃ taṃ saddaṃ sutvā",
  "atk-s0505a:1817_7": "nikkhamma obhāsaṃ disvā pañjaliko aṭṭhāsi. Tato taṃ brahmā āha – “ahaṃ sabhiya tavatthāya",
  "atk-s0505a:1817_8": "vīsati pañhe āhariṃ, te tvaṃ uggaṇha. Yo ca te samaṇo vā brāhmaṇo vā ime pañhe puṭṭho",
  "atk-s0505a:1817_9": "byākaroti, tassa santike brahmacariyaṃ careyyāsī”ti. Imaṃ devaputtaṃ sandhāyetaṃ",
  "atk-s0505a:1817_10": "vuttaṃ “purāṇasālohitāya devatāya pañhā uddiṭṭhā hontī”ti. Uddiṭṭhāti uddesamatteneva",
  "atk-s0505a:1817_11": "vuttā, na vibhaṅgena.",
  "atk-s0505a:1818_0": "Evaṃ vutte ca ne sabhiyo ekavacaneneva padapaṭipāṭiyā uggahesi. Atha so brahmā jānantopi",
  "atk-s0505a:1818_1": "tassa buddhuppādaṃ nācikkhi. “Atthaṃ gavesamāno paribbājako sayameva satthāraṃ ñassati.",
  "atk-s0505a:1818_2": "Ito bahiddhā ca samaṇabrāhmaṇānaṃ tucchabhāva”nti iminā panādhippāyena evamāha –",
  "atk-s0505a:1818_3": "“yo te sabhiya…pe… careyyāsī”ti. Theragāthāsu pana catukkanipāte sabhiyattherāpadānaṃ",
  "atk-s0505a:1818_4": "vaṇṇentā bhaṇanti “sā cassa mātā attano vippaṭipattiṃ cintetvā taṃ jigucchamānā jhānaṃ",
  "atk-s0505a:1818_5": "uppādetvā brahmaloke uppannā, tāya brahmadevatāya te pañhā uddiṭṭhā”ti.",
  "atk-s0505a:1819_0": "Ye teti idāni vattabbānaṃ uddesapaccuddeso. Samaṇabrāhmaṇāti pabbajjūpagamanena lokasammutiyā",
  "atk-s0505a:1819_1": "ca samaṇā ceva brāhmaṇā ca. Saṅghinoti gaṇavanto. Gaṇinoti satthāro, “sabbaññuno",
  "atk-s0505a:1819_2": "maya”nti evaṃ paṭiññātāro. Gaṇācariyāti uddesaparipucchādivasena pabbajitagahaṭṭhagaṇassa",
  "atk-s0505a:1819_3": "ācariyā. Ñātāti abhiññātā, vissutā pākaṭāti vuttaṃ hoti. Yasassinoti lābhaparivārasampannā.",
  "atk-s0505a:1819_4": "Titthakarāti tesaṃ diṭṭhānugatiṃ āpajjantehi otaritabbānaṃ ogāhitabbānaṃ diṭṭhititthānaṃ",
  "atk-s0505a:1819_5": "kattāro. Sādhusammatā bahujanassāti “sādhavo ete santo sappurisā”ti evaṃ bahujanassa sammatā.",
  "atk-s0505a:1820_0": "Seyyathidanti katame teti ce-iccetasmiṃ atthe nipāto. Pūraṇoti nāmaṃ, kassapoti gottaṃ.",
  "atk-s0505a:1820_1": "So kira jātiyā dāso, dāsasataṃ pūrento jāto. Tenassa “pūraṇo”ti nāmamakaṃsu. Palāyitvā",
  "atk-s0505a:1820_2": "pana naggesu pabbajitvā “kassapo aha”nti gottaṃ uddisi, sabbaññutañca paccaññāsi.",
  "atk-s0505a:1820_3": "Makkhalīti nāmaṃ, gosālāya jātattā gosālotipi vuccati. Sopi kira jātiyā dāso eva,",
  "atk-s0505a:1820_4": "palāyitvā pabbaji, sabbaññutañca paccaññāsi. Ajitoti nāmaṃ, appicchatāya kesakambalaṃ",
  "atk-s0505a:1820_5": "dhāreti, tena kesakambalotipi vuccati, sopi sabbaññutaṃ paccaññāsi. Pakudhoti nāmaṃ,",
  "atk-s0505a:1820_6": "kaccāyanoti gottaṃ. Appicchavasena udake jīvasaññāya ca nhānamukhadhovanādi paṭikkhitto,",
  "atk-s0505a:1820_7": "sopi sabbaññutaṃ paccaññāsi. Sañcayoti nāmaṃ, belaṭṭho panassa pitā, tasmā belaṭṭhaputtoti",
  "atk-s0505a:1820_8": "vuccati, sopi sabbaññutaṃ paccaññāsi. Nigaṇṭhoti pabbajjānāmena, nāṭaputtoti pitunāmena",
  "atk-s0505a:1820_9": "vuccati. Nāṭoti kira nāmassa pitā, tassa puttoti nāṭaputto, sopi sabbaññutaṃ paccaññāsi.",
  "atk-s0505a:1820_10": "Sabbepi pañcasatapañcasatasissaparivārā ahesuṃ. Teti te cha satthāro. Te pañheti",
  "atk-s0505a:1820_11": "te vīsati pañhe. Teti te cha satthāro. Na sampāyantīti na sampādenti. Kopanti cittacetasikānaṃ",
  "atk-s0505a:1820_12": "āvilabhāvaṃ. Dosanti paduṭṭhacittataṃ, tadubhayampetaṃ mandatikkhabhedassa kodhassevādhivacanaṃ.",
  "atk-s0505a:1820_13": "Appaccayanti appatītatā, domanassanti vuttaṃ hoti. Pātukarontīti kāyavacīvikārena",
  "atk-s0505a:1820_14": "pakāsenti, pākaṭaṃ karonti.",
  "atk-s0505a:1821_0": "Hīnāyāti gahaṭṭhabhāvāya. Gahaṭṭhabhāvo hi pabbajjaṃ upanidhāya sīlādiguṇahīnato",
  "atk-s0505a:1821_1": "hīnakāmasukhapaṭisevanato vā “hīno”ti vuccati. Uccā pabbajjā. Āvattitvāti osakkitvā.",
  "atk-s0505a:1821_2": "Kāme paribhuñjeyyanti kāme paṭiseveyyaṃ. Iti kirassa sabbaññupaṭiññānampi pabbajitānaṃ",
  "atk-s0505a:1821_3": "tucchakattaṃ disvā ahosi. Uppannaparivitakkavaseneva ca āgantvā punappunaṃ vīmaṃsamānassa",
  "atk-s0505a:1821_4": "atha kho sabhiyassa paribbājakassa etadahosi – “ayampi kho samaṇo”ti ca “yepi kho",
  "atk-s0505a:1821_5": "te bhonto”ti ca “samaṇo kho daharoti na uññātabbo”ti cāti evamādi. Tattha jiṇṇātiādīni",
  "atk-s0505a:1821_6": "padāni vuttanayāneva. Therāti attano samaṇadhamme thirabhāvappattā. Rattaññūti ratanaññū,",
  "atk-s0505a:1821_7": "“nibbānaratanaṃ jānāma maya”nti evaṃ sakāya paṭiññāya lokenāpi sammatā, bahurattividū",
  "atk-s0505a:1821_8": "vā. Ciraṃ pabbajitānaṃ etesanti cirapabbajitā. Na uññātabboti na avajānitabbo, na",
  "atk-s0505a:1821_9": "nīcaṃ katvā jānitabboti vuttaṃ hoti. Na paribhotabboti na paribhavitabbo, “kimesa",
  "atk-s0505a:1821_10": "ñassatī”ti evaṃ na gahetabboti vuttaṃ hoti.",
  "atk-s0505a:1822_0": "516. Kaṅkhī vecikicchīti sabhiyo bhagavatā saddhiṃ sammodamāno evaṃ bhagavato rūpasampattidamūpasamasūcitaṃ",
  "atk-s0505a:1822_1": "sabbaññutaṃ sambhāvayamāno vigatuddhacco hutvā āha – “kaṅkhī vecikicchī”ti. Tattha",
  "atk-s0505a:1822_2": "“labheyyaṃ nu kho imesaṃ byākaraṇa”nti evaṃ pañhānaṃ byākaraṇakaṅkhāya kaṅkhī. “Ko",
  "atk-s0505a:1822_3": "nu kho imassimassa ca pañhassa attho”ti evaṃ vicikicchāya vecikicchī. Dubbalavicikicchāya",
  "atk-s0505a:1822_4": "vā tesaṃ pañhānaṃ atthe kaṅkhanato kaṅkhī, balavatiyā vicinanto kicchatiyeva, na",
  "atk-s0505a:1822_5": "sakkoti sanniṭṭhātunti vecikicchī. Abhikaṅkhamānoti ativiya patthayamāno. Tesantakaroti",
  "atk-s0505a:1822_6": "tesaṃ pañhānaṃ antakaro. Bhavantova evaṃ bhavāhīti dassento āha “pañhe me puṭṭho…pe…",
  "atk-s0505a:1822_7": "byākarohi me”ti. Tattha pañhe meti pañhe mayā. Puṭṭhoti pucchito. Anupubbanti pañhapaṭipāṭiyā",
  "atk-s0505a:1822_8": "anudhammanti atthānurūpaṃ pāḷiṃ āropento. Byākarohi meti mayhaṃ byākarohi.",
  "atk-s0505a:1823": "517. Dūratoti so kira ito cito cāhiṇḍanto sattayojanasatamaggato āgato. Tenāha – bhagavā “dūrato āgatosī”ti, kassapassa bhagavato vā sāsanato āgatattā “dūrato āgatosī”ti naṃ āha.",
  "atk-s0505a:1824": "518. Puccha manti imāya panassa gāthāya sabbaññupavāraṇaṃ pavāreti. Tattha manasicchasīti manasā icchasi.",
  "atk-s0505a:1825_0": "Yaṃ vatāhanti yaṃ vata ahaṃ. Attamanoti pītipāmojjasomanassehi phuṭacitto. Udaggoti",
  "atk-s0505a:1825_1": "kāyena cittena ca abbhunnato. Idaṃ pana padaṃ na sabbapāṭhesu atthi. Idāni yehi dhammehi",
  "atk-s0505a:1825_2": "attamano, te dassento āha – “pamudito pītisomanassajāto”ti.",
  "atk-s0505a:1826_0": "519. Kiṃ pattinanti kiṃ pattaṃ kimadhigataṃ. Soratanti suvūpasantaṃ. “Surata”ntipi",
  "atk-s0505a:1826_1": "pāṭho, suṭṭhu uparatanti attho. Dantanti damitaṃ. Buddhoti vibuddho, buddhaboddhabbo",
  "atk-s0505a:1826_2": "vā. Evaṃ sabhiyo ekekāya gāthāya cattāro cattāro katvā pañcahi gāthāhi vīsati pañhe",
  "atk-s0505a:1826_3": "pucchi. Bhagavā panassa ekamekaṃ pañhaṃ ekamekāya gāthāya katvā arahattanikūṭeneva",
  "atk-s0505a:1826_4": "vīsatiyā gāthāhi byākāsi.",
  "atk-s0505a:1827_0": "520. Tattha yasmā bhinnakileso paramatthabhikkhu, so ca nibbānappatto hoti, tasmā",
  "atk-s0505a:1827_1": "assa “kiṃ pattinamāhu bhikkhuna”nti imaṃ pañhaṃ byākaronto “pajjenā”tiādimāha. Tassattho",
  "atk-s0505a:1827_2": "– yo attanā bhāvitena maggena parinibbānagato kilesaparinibbānaṃ patto, parinibbānagatattā",
  "atk-s0505a:1827_3": "eva ca vitiṇṇakaṅkho vipattisampattihānibuddhiucchedasassataapuññapuññabhedaṃ vibhavañca",
  "atk-s0505a:1827_4": "bhavañca vippahāya, maggavāsaṃ vusitavā khīṇapunabbhavoti ca etesaṃ thutivacanānaṃ",
  "atk-s0505a:1827_5": "araho, so bhikkhūti.",
  "atk-s0505a:1828_0": "521. Yasmā pana vippaṭipattito suṭṭhu uparatabhāvena nānappakārakilesavūpasamena",
  "atk-s0505a:1828_1": "ca sorato hoti, tasmā tamatthaṃ dassento “sabbattha upekkhako”tiādinā nayena dutiyapañhabyākaraṇamāha.",
  "atk-s0505a:1828_2": "Tassattho – yo sabbattha rūpādīsu ārammaṇesu “cakkhunā rūpaṃ disvā neva sumano hoti,",
  "atk-s0505a:1828_3": "na dummano”ti evaṃ pavattāya chaḷaṅgupekkhāya upekkhako, vepullappattāya satiyā satimā,",
  "atk-s0505a:1828_4": "na so hiṃsati neva hiṃsati kañci tasathāvarādibhedaṃ sattaṃ sabbaloke sabbasmimpi",
  "atk-s0505a:1828_5": "loke, tiṇṇoghattā tiṇṇo, samitapāpattā samaṇo, āvilasaṅkappappahānā anāvilo. Yassa",
  "atk-s0505a:1828_6": "cime rāgadosamohamānadiṭṭhikilesaduccaritasaṅkhātā sattussadā keci oḷārikā vā sukhumā",
  "atk-s0505a:1828_7": "vā na santi, so imāya upekkhāvihāritāya sativepullatāya ahiṃsakatāya ca vippaṭipattito",
  "atk-s0505a:1828_8": "suṭṭhu uparatabhāvena iminā oghādinānappakārakilesavūpasamena ca soratoti.",
  "atk-s0505a:1829_0": "522. Yasmā ca bhāvitindriyo nibbhayo nibbikāro danto hoti, tasmā tamatthaṃ dassento",
  "atk-s0505a:1829_1": "“yassindriyānī”ti gāthāya tatiyapañhaṃ byākāsi. Tassattho – yassa cakkhādīni chaḷindriyāni",
  "atk-s0505a:1829_2": "gocarabhāvanāya aniccāditilakkhaṇaṃ āropetvā vāsanābhāvanāya satisampajaññagandhaṃ",
  "atk-s0505a:1829_3": "gāhāpetvā ca bhāvitāni, tāni ca kho yathā ajjhattaṃ gocarabhāvanāya, evaṃ pana bahiddhā",
  "atk-s0505a:1829_4": "ca sabbaloketi yattha yattha indriyānaṃ vekallatā vekallatāya vā sambhavo, tattha",
  "atk-s0505a:1829_5": "tattha nābhijjhādivasena bhāvitānīti evaṃ nibbijjha ñatvā paṭivijjhitvā imaṃ parañca",
  "atk-s0505a:1829_6": "lokaṃ sakasantatikkhandhalokaṃ parasantatikkhandhalokañca adandhamaraṇaṃ maritukāmo",
  "atk-s0505a:1829_7": "kālaṃ kaṅkhati, jīvitakkhayakālaṃ āgameti patimāneti, na bhāyati maraṇassa. Yathāha thero –",
  "atk-s0505a:1830": "“Maraṇe me bhayaṃ natthi, nikanti natthi jīvite”; ;",
  "atk-s0505a:1831": "“Nābhikaṅkhāmi maraṇaṃ, nābhikaṅkhāmi jīvitaṃ;",
  "atk-s0505a:1832": "Kālañca paṭikaṅkhāmi, nibbisaṃ bhatako yathā”ti. ;",
  "atk-s0505a:1833": "Bhāvito sa dantoti evaṃ bhāvitindriyo so dantoti.",
  "atk-s0505a:1834_0": "523. Yasmā pana buddho nāma buddhisampanno kilesaniddā vibuddho ca, tasmā tamatthaṃ",
  "atk-s0505a:1834_1": "dassento “kappānī”ti gāthāya catutthapañhaṃ byākāsi. Tattha kappānīti taṇhādiṭṭhiyo.",
  "atk-s0505a:1834_2": "Tā hi tathā tathā vikappanato “kappānī”ti vuccanti. Viceyyāti aniccādibhāvena sammasitvā.",
  "atk-s0505a:1834_3": "Kevalānīti sakalāni. Saṃsāranti yo cāyaṃ –",
  "atk-s0505a:1835": "“Khandhānañca paṭipāṭi, dhātuāyatanāna ca;",
  "atk-s0505a:1836": "Abbocchinnaṃ vattamānā, saṃsāroti pavuccatī”ti. –",
  "atk-s0505a:1837_0": "Evaṃ khandhādipaṭipāṭisaṅkhāto saṃsāro, taṃ saṃsārañca kevalaṃ viceyya. Ettāvatā",
  "atk-s0505a:1837_1": "khandhānaṃ mūlabhūtesu kammakilesesu khandhesu cāti evaṃ tīsupi vaṭṭesu vipassanaṃ",
  "atk-s0505a:1837_2": "āha. Dubhayaṃ cutūpapātanti sattānaṃ cutiṃ upapātanti imañca ubhayaṃ viceyya ñatvāti",
  "atk-s0505a:1837_3": "attho. Etena cutūpapātañāṇaṃ āha. Vigatarajamanaṅgaṇaṃ visuddhanti rāgādirajānaṃ",
  "atk-s0505a:1837_4": "vigamā aṅgaṇānaṃ abhāvā malānañca vigamā vigatarajamanaṅgaṇaṃ visuddhaṃ. Pattaṃ jātikhayanti",
  "atk-s0505a:1837_5": "nibbānaṃ pattaṃ. Tamāhu buddhanti taṃ imāya lokuttaravipassanāya cutūpapātañāṇabhedāya",
  "atk-s0505a:1837_6": "buddhiyā sampannattā imāya ca vigatarajāditāya kilesaniddā vibuddhattā tāya paṭipadāya",
  "atk-s0505a:1837_7": "jātikkhayaṃ pattaṃ buddhamāhu.",
  "atk-s0505a:1838_0": "Atha vā kappāni viceyya kevalānīti “anekepi saṃvaṭṭavivaṭṭakappe amutrāsi”ntiādinā",
  "atk-s0505a:1838_1": "nayena vicinitvāti attho. Etena paṭhamavijjamāha. Saṃsāraṃ dubhayaṃ cutūpapātanti",
  "atk-s0505a:1838_2": "sattānaṃ cutiṃ upapātanti imañca ubhayaṃ saṃsāraṃ “ime vata bhonto sattā”tiādinā",
  "atk-s0505a:1838_3": "nayena vicinitvāti attho. Etena dutiyavijjamāha. Avasesena tatiyavijjamāha. Āsavakkhayañāṇena",
  "atk-s0505a:1838_4": "hi vigatarajāditā ca nibbānappatti ca hotīti. Tamāhu buddhanti evaṃ vijjattayabhedabuddhisampannaṃ taṃ buddhamāhūti.",
  "atk-s0505a:1839_0": "525. Evaṃ paṭhamagāthāya vuttapañhe vissajjetvā dutiyagāthāya vuttapañhesupi yasmā",
  "atk-s0505a:1839_1": "brahmabhāvaṃ seṭṭhabhāvaṃ patto paramatthabrāhmaṇo bāhitasabbapāpo hoti, tasmā tamatthaṃ",
  "atk-s0505a:1839_2": "dassento “bāhitvā”ti gāthāya paṭhamaṃ pañhaṃ byākāsi. Tassattho – yo catutthamaggena",
  "atk-s0505a:1839_3": "bāhitvā sabbapāpakāni ṭhitatto, ṭhito icceva vuttaṃ hoti. Bāhitapāpattā eva ca vimalo,",
  "atk-s0505a:1839_4": "vimalabhāvaṃ brahmabhāvaṃ seṭṭhabhāvaṃ patto, paṭippassaddhasamādhivikkhepakarakilesamalena",
  "atk-s0505a:1839_5": "aggaphalasamādhinā sādhusamāhito, saṃsārahetusamatikkamena saṃsāramaticca pariniṭṭhitakiccatāya",
  "atk-s0505a:1839_6": "kevalī, so taṇhādiṭṭhīhi anissitattā asito, lokadhammehi nibbikārattā “tādī”ti ca",
  "atk-s0505a:1839_7": "pavuccati. Evaṃ thutiraho sa brahmā so brāhmaṇoti.",
  "atk-s0505a:1840_0": "526. Yasmā pana samitapāpatāya samaṇo, nhātapāpatāya nhātako, āgūnaṃ akaraṇena ca",
  "atk-s0505a:1840_1": "nāgoti pavuccati, tasmā tamatthaṃ dassento tato aparāhi tīhi gāthāhi tayo pañhe byākāsi.",
  "atk-s0505a:1840_2": "Tattha samitāvīti ariyamaggena kilese sametvā ṭhito. Samaṇo pavuccate tathattāti",
  "atk-s0505a:1840_3": "tathārūpo samaṇo pavuccatīti. Ettāvatā pañho byākato hoti, sesaṃ tasmiṃ samaṇe sabhiyassa",
  "atk-s0505a:1840_4": "bahumānajananatthaṃ thutivacanaṃ. Yo hi samitāvī, so puññapāpānaṃ apaṭisandhikaraṇena",
  "atk-s0505a:1840_5": "pahāya puññapāpaṃ rajānaṃ vigamena virajo, aniccādivasena ñatvā imaṃ parañca lokaṃ",
  "atk-s0505a:1840_6": "jātimaraṇaṃ upātivatto tādi ca hoti.",
  "atk-s0505a:1841_0": "527. Ninhāya…pe… nhātakoti ettha pana yo ajjhattabahiddhāsaṅkhāte sabbasmimpi āyatanaloke",
  "atk-s0505a:1841_1": "ajjhattabahiddhārammaṇavasena uppattirahāni sabbapāpakāni maggañāṇena ninhāya dhovitvā",
  "atk-s0505a:1841_2": "tāya ninhātapāpakatāya taṇhādiṭṭhikappehi kappiyesu devamanussesu kappaṃ na eti,",
  "atk-s0505a:1841_3": "taṃ nhātakamāhūti evamattho daṭṭhabbo.",
  "atk-s0505a:1842_0": "528. Catutthagāthāyapi āguṃ na karoti kiñci loketi yo loke appamattakampi pāpasaṅkhātaṃ",
  "atk-s0505a:1842_1": "āguṃ na karoti, nāgo pavuccate tathattāti. Ettāvatā pañho byākato hoti, sesaṃ pubbanayeneva",
  "atk-s0505a:1842_2": "thutivacanaṃ. Yo hi maggena pahīnaāguttā āguṃ na karoti, so kāmayogādike sabbayoge",
  "atk-s0505a:1842_3": "dasasaññojanabhedāni ca sabbabandhanāni visajja jahitvā sabbattha khandhādīsu kenaci",
  "atk-s0505a:1842_4": "saṅgena na sajjati, dvīhi ca vimuttīhi vimutto, tādi ca hotīti.",
  "atk-s0505a:1843_0": "530. Evaṃ dutiyagāthāya vuttapañhe vissajjetvā tatiyagāthāya vuttapañhesupi yasmā",
  "atk-s0505a:1843_1": "“khettānī”ti āyatanāni vuccanti. Yathāha – “cakkhupetaṃ cakkhāyatanaṃpetaṃ…pe… khettampetaṃ",
  "atk-s0505a:1843_2": "vatthupeta”nti. Tāni vijeyya vijetvā abhibhavitvā, viceyya vā aniccādibhāvena vicinitvā",
  "atk-s0505a:1843_3": "upaparikkhitvā kevalāni anavasesāni, visesato pana saṅgahetubhūtaṃ dibbaṃ mānusakañca",
  "atk-s0505a:1843_4": "brahmakhettaṃ, yaṃ dibbaṃ dvādasāyatanabhedaṃ tathā mānusakañca, yañca brahmakhettaṃ",
  "atk-s0505a:1843_5": "chaḷāyatane cakkhāyatanādidvādasāyatanabhedaṃ, taṃ sabbampi vijeyya viceyya vā. Yato",
  "atk-s0505a:1843_6": "yadetaṃ sabbesaṃ khettānaṃ mūlabandhanaṃ avijjābhavataṇhādi, tasmā sabbakhettamūlabandhanā",
  "atk-s0505a:1843_7": "pamutto. Evametesaṃ khettānaṃ vijitattā vicinitattā vā khettajino nāma hoti, tasmā",
  "atk-s0505a:1843_8": "“khettānī”ti imāya gāthāya paṭhamapañhaṃ byākāsi. Tattha keci “kammaṃ khettaṃ, viññāṇaṃ",
  "atk-s0505a:1843_9": "bījaṃ, taṇhā sneho”ti vacanato kammāni khettānīti vadanti. Dibbaṃ mānusakañca brahmakhettanti",
  "atk-s0505a:1843_10": "ettha ca devūpagaṃ kammaṃ dibbaṃ, manussūpagaṃ kammaṃ mānusakaṃ, brahmūpagaṃ kammaṃ",
  "atk-s0505a:1843_11": "brahmakhettanti vaṇṇayanti. Sesaṃ vuttanayameva.",
  "atk-s0505a:1844_0": "531. Yasmā pana sakaṭṭhena kosasadisattā “kosānī”ti kammāni vuccanti, tesañca lunanā",
  "atk-s0505a:1844_1": "samucchedanā kusalo hoti, tasmā tamatthaṃ dassento “kosānī”ti gāthāya dutiyapañhaṃ",
  "atk-s0505a:1844_2": "byākāsi. Tassattho – lokiyalokuttaravipassanāya visayato kiccato ca aniccādibhāvena",
  "atk-s0505a:1844_3": "kusalākusalakammasaṅkhātāni kosāni viceyya kevalāni, visesato pana saṅgahetubhūtaṃ",
  "atk-s0505a:1844_4": "aṭṭhakāmāvacarakusalacetanābhedaṃ dibbaṃ mānusakañca navamahaggatakusalacetanābhedañca",
  "atk-s0505a:1844_5": "brahmakosaṃ viceyya. Tato imāya maggabhāvanāya avijjābhavataṇhādibhedā sabbakosānaṃ",
  "atk-s0505a:1844_6": "mūlabandhanā pamutto, evametesaṃ kosānaṃ lunanā “kusalo”ti pavuccati, tathattā tādī",
  "atk-s0505a:1844_7": "ca hotīti. Atha vā sattānaṃ dhammānañca nivāsaṭṭhena asikosasadisattā “kosānī”ti",
  "atk-s0505a:1844_8": "tayo bhavā dvādasāyatanāni ca veditabbāni. Evamettha yojanā kātabbā.",
  "atk-s0505a:1845_0": "532. Yasmā ca na kevalaṃ paṇḍatīti imināva “paṇḍito”ti vuccati, apica kho pana paṇḍarāni",
  "atk-s0505a:1845_1": "ito upagato pavicayapaññāya allīnotipi “paṇḍito”ti vuccati, tasmā tamatthaṃ dassento",
  "atk-s0505a:1845_2": "“dubhayānī”ti gāthāya tatiyapañhaṃ byākāsi. Tassattho – ajjhattaṃ bahiddhā cāti evaṃ",
  "atk-s0505a:1845_3": "ubhayāni aniccādibhāvena viceyya. Paṇḍarānīti āyatanāni. Tāni hi pakatiparisuddhattā",
  "atk-s0505a:1845_4": "ruḷhiyā ca evaṃ vuccanti, tāni viceyya imāya paṭipattiyā niddhantamalattā suddhipañño",
  "atk-s0505a:1845_5": "paṇḍitoti pavuccati tathattā, yasmā tāni paṇḍarāni paññāya ito hoti, sesamassa thutivacanaṃ.",
  "atk-s0505a:1845_6": "So hi pāpapuññasaṅkhātaṃ kaṇhasukkaṃ upātivatto tādī ca hoti, tasmā evaṃ thuto.",
  "atk-s0505a:1846_0": "533. Yasmā pana “monaṃ vuccati ñāṇaṃ, yā paññā pajānanā…pe… sammādiṭṭhi, tena ñāṇena",
  "atk-s0505a:1846_1": "samannāgato munī”ti vuttaṃ, tasmā tamatthaṃ dassento “asatañcā”ti gāthāya catutthapañhaṃ",
  "atk-s0505a:1846_2": "byākāsi. Tassattho – yvāyaṃ akusalakusalappabhedo asatañca satañca dhammo, taṃ ajjhattaṃ",
  "atk-s0505a:1846_3": "bahiddhāti imasmiṃ sabbaloke pavicayañāṇena asatañca satañca ñatvā dhammaṃ tassa",
  "atk-s0505a:1846_4": "ñātattā eva rāgādibhedato sattavidhaṃ saṅgaṃ taṇhādiṭṭhibhedato duvidhaṃ jālañca",
  "atk-s0505a:1846_5": "aticca atikkamitvā ṭhito. So tena monasaṅkhātena pavicayañāṇena samannāgatattā muni.",
  "atk-s0505a:1846_6": "Devamanussehi pūjanīyoti idaṃ panassa thutivacanaṃ. So hi khīṇāsavamunittā devamanussānaṃ",
  "atk-s0505a:1846_7": "pūjāraho hoti, tasmā evaṃ thuto.",
  "atk-s0505a:1847_0": "535. Evaṃ tatiyagāthāya vuttapañhe vissajjetvā catutthagāthāya vuttapañhesupi yasmā",
  "atk-s0505a:1847_1": "yo catūhi maggañāṇavedehi kilesakkhayaṃ karonto gato, so paramatthato vedagū nāma",
  "atk-s0505a:1847_2": "hoti. Yo ca sabbasamaṇabrāhmaṇānaṃ satthasaññitāni vedāni, tāyeva maggabhāvanāya",
  "atk-s0505a:1847_3": "kiccato aniccādivasena viceyya. Tattha chandarāgappahānena tameva sabbaṃ vedamaticca",
  "atk-s0505a:1847_4": "yā vedapaccayā vā aññathā vā uppajjanti vedanā, tāsu sabbavedanāsu vītarāgo hoti,",
  "atk-s0505a:1847_5": "tasmā tamatthaṃ dassento “idaṃ pattina”nti avatvā “vedānī”ti gāthāya paṭhamapañhaṃ",
  "atk-s0505a:1847_6": "byākāsi. Yasmā vā yo pavicayapaññāya vedāni viceyya, tattha chandarāgappahānena sabbaṃ",
  "atk-s0505a:1847_7": "vedamaticca vattati, so satthasaññitāni vedāni gato ñāto atikkanto ca hoti. Yo vedanāsu",
  "atk-s0505a:1847_8": "vītarāgo, sopi vedanāsaññitāni vedāni gato atikkanto ca hoti. Vedāni gatotipi vedagū,",
  "atk-s0505a:1847_9": "tasmā tampi atthaṃ dassento “idaṃ pattina”nti avatvā imāya gāthāya paṭhamapañhaṃ byākāsi.",
  "atk-s0505a:1848_0": "536. Yasmā pana dutiyapañhe “anuvidito”ti anubuddho vuccati, so ca anuvicca papañcanāmarūpaṃ",
  "atk-s0505a:1848_1": "ajjhattaṃ attano santāne taṇhāmānadiṭṭhibhedaṃ papañcaṃ tappaccayā nāmarūpañca aniccānupassanādīhi",
  "atk-s0505a:1848_2": "anuvicca anuviditvā, na kevalañca ajjhattaṃ, bahiddhā ca rogamūlaṃ, parasantāne ca",
  "atk-s0505a:1848_3": "imassa nāmarūparogassa mūlaṃ avijjābhavataṇhādiṃ, tameva vā papañcaṃ anuvicca tāya",
  "atk-s0505a:1848_4": "bhāvanāya sabbesaṃ rogānaṃ mūlabandhanā, sabbasmā vā rogānaṃ mūlabandhanā, avijjābhavataṇhādibhedā,",
  "atk-s0505a:1848_5": "tasmā eva vā papañcā pamutto hoti, tasmā taṃ dassento “anuviccā”ti gāthāya dutiyapañhaṃ byākāsi.",
  "atk-s0505a:1849_0": "537. “Kathañca vīriyavā”ti ettha pana yasmā yo ariyamaggena sabbapāpakehi virato,",
  "atk-s0505a:1849_1": "tathā viratattā ca āyatiṃ apaṭisandhitāya nirayadukkhaṃ aticca ṭhito vīriyavāso vīriyaniketo,",
  "atk-s0505a:1849_2": "so khīṇāsavo “vīriyavā”ti vattabbataṃ arahati, tasmā tamatthaṃ dassento “virato”ti",
  "atk-s0505a:1849_3": "gāthāya tatiyapañhaṃ byākāsi. Padhānavā dhīro tādīti imāni panassa thutivacanāni.",
  "atk-s0505a:1849_4": "So hi padhānavā maggajhānapadhānena, dhīro kilesārividdhaṃsanasamatthatāya, tādī",
  "atk-s0505a:1849_5": "nibbikāratāya, tasmā evaṃ thuto. Sesaṃ yojetvā vattabbaṃ.",
  "atk-s0505a:1850_0": "538. “Ājāniyo kinti nāma hotī”ti ettha pana yasmā pahīnasabbavaṅkadoso kāraṇākāraṇaññū",
  "atk-s0505a:1850_1": "asso vā hatthī vā “ājāniyo hotī”ti loke vuccati, na ca tassa sabbaso te dosā pahīnā",
  "atk-s0505a:1850_2": "eva, khīṇāsavassa pana te pahīnā, tasmā so “ājāniyo”ti paramatthato vattabbataṃ arahatīti",
  "atk-s0505a:1850_3": "dassento “yassā”ti gāthāya catutthapañhaṃ byākāsi. Tassattho – ajjhattaṃ bahiddhā",
  "atk-s0505a:1850_4": "cāti evaṃ ajjhattabahiddhāsaññojanasaṅkhātāni yassa assu lunāni bandhanāni paññāsatthena",
  "atk-s0505a:1850_5": "chinnāni padālitāni. Saṅgamūlanti yāni tesu tesu vatthūsu saṅgassa sajjanāya anatikkamanāya",
  "atk-s0505a:1850_6": "mūlaṃ honti, atha vā yassa assu lunāni rāgādīni bandhanāni yāni ajjhattaṃ bahiddhā",
  "atk-s0505a:1850_7": "ca saṅgamūlāni honti, so sabbasmā saṅgānaṃ mūlabhūtā sabbasaṅgānaṃ vā mūlabhūtā bandhanā",
  "atk-s0505a:1850_8": "pamutto “ājāniyo”ti vuccati, tathattā tādi ca hotīti.",
  "atk-s0505a:1851_0": "540. Evaṃ catutthagāthāya vuttapañhe vissajjetvā pañcamagāthāya vuttapañhesupi yasmā",
  "atk-s0505a:1851_1": "yaṃ chandajjhenamattena akkharacintakā sottiyaṃ vaṇṇayanti, vohāramattasottiyo so.",
  "atk-s0505a:1851_2": "Ariyo pana bāhusaccena nissutapāpatāya ca paramatthasottiyo hoti, tasmā tamatthaṃ",
  "atk-s0505a:1851_3": "dassento “idaṃ pattina”nti avatvā “sutvā”ti gāthāya paṭhamapañhaṃ byākāsi. Tassattho",
  "atk-s0505a:1851_4": "– yo imasmiṃ loke sutamayapaññākiccavasena sutvā kātabbakiccavasena vā sutvā vipassanūpagaṃ",
  "atk-s0505a:1851_5": "sabbadhammaṃ aniccādivasena abhiññāya sāvajjānavajjaṃ yadatthi kiñci, imāya paṭipadāya",
  "atk-s0505a:1851_6": "kilese kilesaṭṭhāniye ca dhamme abhibhavitvā abhibhūti saṅkhaṃ gato, taṃ sutvā sabbadhammaṃ",
  "atk-s0505a:1851_7": "abhiññāya loke sāvajjānavajjaṃ yadatthi kiñci, abhibhuṃ sutavattā sottiyoti āhu.",
  "atk-s0505a:1851_8": "Yasmā ca yo akathaṃkathī kilesabandhanehi vimutto, rāgādīhi īghehi anīgho ca hoti",
  "atk-s0505a:1851_9": "sabbadhi sabbesu dhammesu khandhāyatanādīsu, tasmā taṃ akathaṃkathiṃ vimuttaṃ anīghaṃ",
  "atk-s0505a:1851_10": "sabbadhi nissutapāpakattāpi “sottiyo”ti āhūti.",
  "atk-s0505a:1852_0": "541. Yasmā pana hitakāmena janena araṇīyato ariyo hoti, abhigamanīyatoti attho. Tasmā",
  "atk-s0505a:1852_1": "yehi guṇehi so araṇīyo hoti, te dassentā “chetvā”ti gāthāya dutiyapañhaṃ byākāsi.",
  "atk-s0505a:1852_2": "Tassattho – cattāri āsavāni dve ca ālayāni paññāsatthena chetvā vidvā viññū vibhāvī",
  "atk-s0505a:1852_3": "catumaggañāṇī so punabbhavavasena na upeti gabbhaseyyaṃ, kañci yoniṃ na upagacchati,",
  "atk-s0505a:1852_4": "kāmādibhedañca saññaṃ tividhaṃ. Kāmaguṇasaṅkhātañca paṅkaṃ panujja panuditvā taṇhādiṭṭhikappānaṃ",
  "atk-s0505a:1852_5": "aññatarampi kappaṃ na eti, evaṃ āsavacchedādiguṇasamannāgataṃ tamāhu ariyoti. Yasmā",
  "atk-s0505a:1852_6": "vā pāpakehi ārakattā ariyo hoti anaye ca anirīyanā, tasmā tampi atthaṃ dassento imāya",
  "atk-s0505a:1852_7": "gāthāya dutiyapañhaṃ byākāsi. Āsavādayo hi pāpakā dhammā anayasammatā, te cānena",
  "atk-s0505a:1852_8": "chinnā panunnā, na ca tehi kampati, iccassa te ārakā honti, na ca tesu irīyati tasmā",
  "atk-s0505a:1852_9": "ārakāssa honti pāpakā dhammāti imināpatthena. Anaye na irīyatīti imināpatthena tamāhu",
  "atk-s0505a:1852_10": "ariyoti ca evampettha yojanā veditabbā. “Vidvā so na upeti gabbhaseyya”nti idaṃ pana",
  "atk-s0505a:1852_11": "imasmiṃ atthavikappe thutivacanameva hoti.",
  "atk-s0505a:1853_0": "542. “Kathaṃ caraṇavā”ti ettha pana yasmā caraṇehi pattabbaṃ patto “caraṇavā”ti vattabbataṃ",
  "atk-s0505a:1853_1": "arahati, tasmā taṃ dassento “yo idhā”ti gāthāya tatiyapañhaṃ byākāsi. Tattha yo idhāti",
  "atk-s0505a:1853_2": "yo imasmiṃ sāsane. Caraṇesūti sīlādīsu hemavatasutte vuttapannarasadhammesu. Nimittatthe",
  "atk-s0505a:1853_3": "bhummavacanaṃ. Pattipattoti pattabbaṃ patto. Yo caraṇanimittaṃ caraṇahetu caraṇapaccayā",
  "atk-s0505a:1853_4": "pattabbaṃ arahattaṃ pattoti vuttaṃ hoti. Caraṇavā soti so imāya caraṇehi pattabbapattiyā",
  "atk-s0505a:1853_5": "caraṇavā hotīti. Ettāvatā pañho byākato hoti, sesamassa thutivacanaṃ. Yo hi caraṇehi",
  "atk-s0505a:1853_6": "pattipatto, so kusalo ca hoti cheko, sabbadā ca ājānāti nibbānadhammaṃ, niccaṃ nibbānaninnacittatāya",
  "atk-s0505a:1853_7": "sabbattha ca khandhādīsu na sajjati. Dvīhi ca vimuttīhi vimuttacitto hoti, paṭighā yassa na santīti.",
  "atk-s0505a:1854_0": "543. Yasmā pana kammādīnaṃ paribbājanena paribbājako nāma hoti, tasmā tamatthaṃ dassento",
  "atk-s0505a:1854_1": "“dukkhavepakka”nti gāthāya catutthapañhaṃ byākāsi. Tattha vipāko eva vepakkaṃ, dukkhaṃ",
  "atk-s0505a:1854_2": "vepakkamassāti dukkhavepakkaṃ. Pavattidukkhajananato sabbampi tedhātukakammaṃ vuccati.",
  "atk-s0505a:1854_3": "Uddhanti atītaṃ. Adhoti anāgataṃ. Tiriyaṃ vāpi majjheti paccuppannaṃ. Tañhi na uddhaṃ",
  "atk-s0505a:1854_4": "na adho, tiriyaṃ ubhinnañca antarā, tena “majjhe”ti vuttaṃ. Paribbājayitvāti nikkhāmetvā",
  "atk-s0505a:1854_5": "niddhametvā. Pariññacārīti paññāya paricchinditvā caranto. Ayaṃ tāva apubbapadavaṇṇanā.",
  "atk-s0505a:1854_6": "Ayaṃ pana adhippāyayojanā – yo tiyaddhapariyāpannampi dukkhajanakaṃ yadatthi kiñci",
  "atk-s0505a:1854_7": "kammaṃ, taṃ sabbampi ariyamaggena taṇhāvijjāsinehe sosento apaṭisandhijanakabhāvakaraṇena",
  "atk-s0505a:1854_8": "paribbājayitvā tathā paribbājitattā eva ca taṃ kammaṃ pariññāya caraṇato pariññacārī.",
  "atk-s0505a:1854_9": "Na kevalañca kammameva, māyaṃ mānamathopi lobhakodhaṃ imepi dhamme pahānapariññāya",
  "atk-s0505a:1854_10": "pariññacārī, pariyantamakāsi nāmarūpaṃ, nāmarūpassa ca pariyantamakāsi paribbājesi",
  "atk-s0505a:1854_11": "iccevattho. Imesaṃ kammādīnaṃ paribbājanena taṃ paribbājakamāhu. Pattipattanti idaṃ",
  "atk-s0505a:1854_12": "panassa thutivacanaṃ.",
  "atk-s0505a:1855_0": "544. Evaṃ pañhabyākaraṇena tuṭṭhassa pana sabhiyassa “yāni ca tīṇī”tiādīsu abhitthavanagāthāsu",
  "atk-s0505a:1855_1": "osaraṇānīti ogahaṇāni titthāni, diṭṭhiyoti attho. Tāni yasmā sakkāyadiṭṭhiyā saha",
  "atk-s0505a:1855_2": "brahmajāle vuttadvāsaṭṭhidiṭṭhigatāni gahetvā tesaṭṭhi honti, yasmā ca tāni aññatitthiyasamaṇānaṃ",
  "atk-s0505a:1855_3": "pavādabhūtāni satthāni sitāni upadisitabbavasena, na uppattivasena. Uppattivasena",
  "atk-s0505a:1855_4": "pana yadetaṃ “itthī puriso”ti saññakkharaṃ vohāranāmaṃ, yā cāyaṃ micchāparivitakkānussavādivasena",
  "atk-s0505a:1855_5": "“evarūpena attanā bhavitabba”nti bālānaṃ viparītasaññā uppajjati, tadubhayanissitāni",
  "atk-s0505a:1855_6": "tesaṃ vasena uppajjanti, na attapaccakkhāni. Tāni ca bhagavā vineyya vinayitvā oghatamagā",
  "atk-s0505a:1855_7": "oghatamaṃ oghandhakāraṃ agā atikkanto. “Oghantamagā”tipi pāṭho, oghānaṃ antaṃ agā,",
  "atk-s0505a:1855_8": "tasmā āha “yāni ca tīṇi…pe… tamagā”ti.",
  "atk-s0505a:1856_0": "545. Tato paraṃ vaṭṭadukkhassa antaṃ pārañca nibbānaṃ tappattiyā dukkhābhāvato tappaṭipakkhato",
  "atk-s0505a:1856_1": "ca taṃ sandhāyāha, “antagūsi pāragū dukkhassā”ti. Atha vā pāragū bhagavā nibbānaṃ",
  "atk-s0505a:1856_2": "gatattā, taṃ ālapanto āha, “pāragū antagūsi dukkhassā”ti ayamettha sambandho. Sammā",
  "atk-s0505a:1856_3": "ca buddho sāmañca buddhoti sammāsambuddho. Taṃ maññeti tameva maññāmi, na aññanti",
  "atk-s0505a:1856_4": "accādarena bhaṇati. Jutimāti paresampi andhakāravidhamanena jutisampanno. Mutimāti",
  "atk-s0505a:1856_5": "aparappaccayañeyyañāṇasamatthāya mutiyā paññāya sampanno. Pahūtapaññoti anantapañño.",
  "atk-s0505a:1856_6": "Idha sabbaññutaññāṇamadhippetaṃ. Dukkhassantakarāti āmantento āha. Atāresi manti",
  "atk-s0505a:1856_7": "kaṅkhāto maṃ tāresi.",
  "atk-s0505a:1857_0": "546-9. Yaṃ metiādigāthāya namakkārakaraṇaṃ bhaṇati. Tattha kaṅkhittanti vīsatipañhanissitaṃ",
  "atk-s0505a:1857_1": "atthaṃ sandhāyāha. So hi tena kaṅkhito ahosi. Monapathesūti ñāṇapathesu. Vinaḷīkatāti",
  "atk-s0505a:1857_2": "vigatanaḷā katā, ucchinnāti vuttaṃ hoti. Nāga nāgassāti ekaṃ āmantanavacanaṃ, ekassa",
  "atk-s0505a:1857_3": "“bhāsato anumodantī”ti iminā sambandho. “Dhammadesana”nti pāṭhaseso. Sabbe devāti",
  "atk-s0505a:1857_4": "ākāsaṭṭhā ca bhūmaṭṭhā ca. Nāradapabbatāti tepi kira dve devagaṇā paññavanto, tepi",
  "atk-s0505a:1857_5": "anumodantīti sabbaṃ pasādena ca namakkārakaraṇaṃ bhaṇati.",
  "atk-s0505a:1858_0": "550-53. Anumodanārahaṃ byākaraṇasampadaṃ sutvā “namo te”ti añjaliṃ paggahetvā āha.",
  "atk-s0505a:1858_1": "Purisājaññāti purisesu jātisampannaṃ. Paṭipuggaloti paṭibhāgo puggalo tuvaṃ buddho",
  "atk-s0505a:1858_2": "catusaccapaṭivedhena, satthā anusāsaniyā satthavāhatāya ca, mārābhibhū catumārābhibhavena,",
  "atk-s0505a:1858_3": "muni buddhamuni. Upadhīti khandhakilesakāmaguṇābhisaṅkhārabhedā cattāro. Vaggūti",
  "atk-s0505a:1858_4": "abhirūpaṃ. Puññe cāti lokiye na limpasi tesaṃ akaraṇena, pubbe katānampi vā āyatiṃ",
  "atk-s0505a:1858_5": "phalūpabhogābhāvena. Taṃnimittena vā taṇhādiṭṭhilepena. Vandati satthunoti evaṃ bhaṇanto",
  "atk-s0505a:1858_6": "gopphakesu pariggahetvā pañcapatiṭṭhitaṃ vandi.",
  "atk-s0505a:1859_0": "Aññatitthiyapubboti aññatitthiyo eva. Ākaṅkhatīti icchati. Āraddhacittāti abhirādhitacittā.",
  "atk-s0505a:1859_1": "Apica mettha puggalavemattatā viditāti apica mayā ettha aññatitthiyānaṃ parivāse",
  "atk-s0505a:1859_2": "puggalanānattaṃ viditaṃ, na sabbeneva parivasitabbanti. Kena pana na parivasitabbaṃ?",
  "atk-s0505a:1859_3": "Aggiyehi jaṭilehi, sākiyena jātiyā, liṅgaṃ vijahitvā āgatena. Avijahitvā āgatopi",
  "atk-s0505a:1859_4": "ca yo maggaphalapaṭilābhāya hetusampanno hoti, tādisova sabhiyo paribbājako. Tasmā",
  "atk-s0505a:1859_5": "bhagavā “tava pana, sabhiya, titthiyavattapūraṇatthāya parivāsakāraṇaṃ natthi, atthatthiko",
  "atk-s0505a:1859_6": "tvaṃ ‘maggaphalapaṭilābhāya hetusampanno’ti viditametaṃ mayā”ti tassa pabbajjaṃ anujānanto",
  "atk-s0505a:1859_7": "āha – “apica mettha puggalavemattatā viditā”ti. Sabhiyo pana attano ādaraṃ dassento",
  "atk-s0505a:1859_8": "āha “sace bhante”ti. Taṃ sabbaṃ aññañca tathārūpaṃ uttānatthattā pubbe vuttanayattā",
  "atk-s0505a:1859_9": "ca idha na vaṇṇitaṃ, yato pubbe vaṇṇitānusārena veditabbanti.",
  "atk-s0505a:1860": "Paramatthajotikāya khuddaka-aṭṭhakathāya",
  "atk-s0505a:1861": "Suttanipāta-aṭṭhakathāya sabhiyasuttavaṇṇanā niṭṭhitā.",
  "atk-s0505a:1862": "7. Selasuttavaṇṇanā",
  "atk-s0505a:1863_0": "Evaṃ me sutanti selasuttaṃ. Kā uppatti? Ayameva yāssa nidāne vuttā. Atthavaṇṇanākkamepi",
  "atk-s0505a:1863_1": "cassa pubbasadisaṃ pubbe vuttanayeneva veditabbaṃ. Yaṃ pana apubbaṃ, taṃ uttānatthāni",
  "atk-s0505a:1863_2": "padāni pariharantā vaṇṇayissāma. Aṅguttarāpesūti aṅgā eva so janapado, gaṅgāya pana",
  "atk-s0505a:1863_3": "yā uttarena āpo, tāsaṃ avidūrattā “uttarāpo”tipi vuccati. Kataragaṅgāya uttarena",
  "atk-s0505a:1863_4": "yā āpoti? Mahāmahīgaṅgāya.",
  "atk-s0505a:1864_0": "Tatrāyaṃ tassā nadiyā āvibhāvatthaṃ ādito pabhuti vaṇṇanā – ayaṃ kira jambudīpo dasasahassayojanaparimāṇo.",
  "atk-s0505a:1864_1": "Tattha catusahassayojanaparimāṇo padeso udakena ajjhotthaṭo “samuddo”ti saṅkhaṃ gato.",
  "atk-s0505a:1864_2": "Tisahassayojanapamāṇe manussā vasanti. Tisahassayojanapamāṇe himavā patiṭṭhito ubbedhena",
  "atk-s0505a:1864_3": "pañcayojanasatiko caturāsītisahassakūṭehi paṭimaṇḍito samantato sandamānapañcasatanadīvicitto.",
  "atk-s0505a:1864_4": "Yattha āyāmavitthārena gambhīratāya ca paññāsapaññāsayojanā diyaḍḍhayojanasataparimaṇḍalā",
  "atk-s0505a:1864_5": "pūraḷāsasuttavaṇṇanāyaṃ vuttā anotattādayo satta mahāsarā patiṭṭhitā.",
  "atk-s0505a:1865_0": "Tesu anotatto sudassanakūṭaṃ, citrakūṭaṃ, kāḷakūṭaṃ, gandhamādanakūṭaṃ, kelāsakūṭanti",
  "atk-s0505a:1865_1": "imehi pañcahi pabbatehi parikkhitto. Tattha sudassanakūṭaṃ suvaṇṇamayaṃ dviyojanasatubbedhaṃ",
  "atk-s0505a:1865_2": "antovaṅkaṃ kākamukhasaṇṭhānaṃ tameva saraṃ paṭicchādetvā ṭhitaṃ, citrakūṭaṃ sabbaratanamayaṃ,",
  "atk-s0505a:1865_3": "kāḷakūṭaṃ añjanamayaṃ, gandhamādanakūṭaṃ sānumayaṃ abbhantare muggavaṇṇaṃ nānappakāraosadhasañchannaṃ",
  "atk-s0505a:1865_4": "kāḷapakkhuposathadivase ādittamiva aṅgāraṃ jalantaṃ tiṭṭhati, kelāsakūṭaṃ rajatamayaṃ.",
  "atk-s0505a:1865_5": "Sabbāni sudassanena samānubbedhasaṇṭhānāni tameva saraṃ paṭicchādetvā ṭhitāni. Sabbāni",
  "atk-s0505a:1865_6": "devānubhāvena nāgānubhāvena ca vassanti, nadiyo ca tesu sandanti. Taṃ sabbampi udakaṃ",
  "atk-s0505a:1865_7": "anotattameva pavisati. Candimasūriyā dakkhiṇena vā uttarena vā gacchantā pabbatantarena",
  "atk-s0505a:1865_8": "taṃ obhāsenti, ujuṃ gacchantā na obhāsenti. Tenevassa “anotatta”nti saṅkhā udapādi.",
  "atk-s0505a:1866_0": "Tattha manoharasilātalāni nimmacchakacchapāni phalikasadisanimmalūdakāni nahānatitthāni",
  "atk-s0505a:1866_1": "suppaṭiyattāni honti, yesu buddhapaccekabuddhakhīṇāsavā isigaṇā ca nhāyanti, devayakkhādayo",
  "atk-s0505a:1866_2": "ca uyyānakīḷikaṃ kīḷanti.",
  "atk-s0505a:1867_0": "Catūsu cassa passesu sīhamukhaṃ, hatthimukhaṃ, assamukhaṃ, usabhamukhanti cattāri",
  "atk-s0505a:1867_1": "mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā",
  "atk-s0505a:1867_2": "honti, hatthimukhādīhi hatthiassausabhā. Puratthimadisato nikkhantanadī anotattaṃ",
  "atk-s0505a:1867_3": "tikkhattuṃ padakkhiṇaṃ katvā itarā tisso nadiyo anupagamma pācīnahimavanteneva amanussapathaṃ",
  "atk-s0505a:1867_4": "gantvā mahāsamuddaṃ pavisati. Pacchimadisato ca uttaradisato ca nikkhantanadiyopi",
  "atk-s0505a:1867_5": "tatheva padakkhiṇaṃ katvā pacchimahimavanteneva uttarahimavanteneva ca amanussapathaṃ",
  "atk-s0505a:1867_6": "gantvā mahāsamuddaṃ pavisanti. Dakkhiṇadisato nikkhantanadī pana taṃ tikkhattuṃ padakkhiṇaṃ",
  "atk-s0505a:1867_7": "katvā dakkhiṇena ujukaṃ pāsāṇapiṭṭheneva saṭṭhiyojanāni gantvā pabbataṃ paharitvā",
  "atk-s0505a:1867_8": "vuṭṭhāya pariṇāhena tigāvutapamāṇā udakadhārā hutvā ākāsena saṭṭhi yojanāni gantvā",
  "atk-s0505a:1867_9": "tiyaggaḷe nāma pāsāṇe patitā, pāsāṇo udakadhārāvegena bhinno. Tatra paññāsayojanapamāṇā",
  "atk-s0505a:1867_10": "tiyaggaḷā nāma pokkharaṇī jātā. Pokkharaṇiyā kūlaṃ bhinditvā pāsāṇaṃ pavisiya saṭṭhi",
  "atk-s0505a:1867_11": "yojanāni gatā. Tato ghanapathaviṃ bhinditvā umaṅgena saṭṭhi yojanāni gantvā viñjhaṃ",
  "atk-s0505a:1867_12": "nāma tiracchānapabbataṃ paharitvā hatthatale pañcaṅgulisadisā pañcadhārā hutvā pavattati.",
  "atk-s0505a:1867_13": "Sā tikkhattuṃ anotattaṃ padakkhiṇaṃ katvā gataṭṭhāne “āvaṭṭagaṅgā”ti vuccati. Ujukaṃ",
  "atk-s0505a:1867_14": "pāsāṇapiṭṭhena saṭṭhi yojanāni gataṭṭhāne “kaṇhagaṅgā”ti vuccati. Ākāsena saṭṭhi",
  "atk-s0505a:1867_15": "yojanāni gataṭṭhāne “ākāsagaṅgā”ti vuccati. Tiyaggaḷapāsāṇe paññāsayojanokāse “tiyaggaḷapokkharaṇī”ti",
  "atk-s0505a:1867_16": "vuccati. Kūlaṃ bhinditvā pāsāṇaṃ pavisiya saṭṭhi yojanāni gataṭṭhāne “bahalagaṅgā”ti",
  "atk-s0505a:1867_17": "vuccati. Pathaviṃ bhinditvā umaṅgena saṭṭhi yojanāni gataṭṭhāne “umaṅgagaṅgā”ti vuccati.",
  "atk-s0505a:1867_18": "Viñjhaṃ nāma tiracchānapabbataṃ paharitvā pañcadhārā hutvā pavattaṭṭhāne “gaṅgā,",
  "atk-s0505a:1867_19": "yamunā, aciravatī, sarabhū, mahī”ti pañcadhā vuccati. Evametā pañca mahāgaṅgā himavatā",
  "atk-s0505a:1867_20": "sambhavanti. Tāsu yā ayaṃ pañcamī mahī nāma, sā idha “mahāmahīgaṅgā”ti adhippetā.",
  "atk-s0505a:1867_21": "Tassā gaṅgāya uttarena yā āpo, tāsaṃ avidūrattā so janapado “aṅguttarāpo”ti veditabbo.",
  "atk-s0505a:1867_22": "Tasmiṃ janapade aṅguttarāpesu.",
  "atk-s0505a:1868_0": "Cārikaṃ caramānoti addhānagamanaṃ kurumāno. Tattha bhagavato duvidhā cārikā turitacārikā,",
  "atk-s0505a:1868_1": "aturitacārikā ca. Tattha dūrepi bhabbapuggale disvā sahasā gamanaṃ turitacārikā.",
  "atk-s0505a:1868_2": "Sā mahākassapapaccuggamanādīsu daṭṭhabbā. Taṃ paccuggacchanto hi bhagavā muhutteneva",
  "atk-s0505a:1868_3": "tigāvutaṃ agamāsi, āḷavakadamanatthaṃ tiṃsayojanaṃ, tathā aṅgulimālassatthāya. Pukkusātissa",
  "atk-s0505a:1868_4": "pana pañcattālīsayojanaṃ, mahākappinassa vīsayojanasataṃ, dhaniyassatthāya sattayojanasataṃ",
  "atk-s0505a:1868_5": "addhānaṃ agamāsi. Ayaṃ turitacārikā nāma. Gāmanigamanagarapaṭipāṭiyā pana piṇḍapātacariyādīhi",
  "atk-s0505a:1868_6": "lokaṃ anuggaṇhantassa gamanaṃ aturitacārikā nāma. Ayaṃ idha adhippetā. Evaṃ cārikaṃ",
  "atk-s0505a:1868_7": "caramāno. Mahatāti saṅkhyāmahatā guṇamahatā ca. Bhikkhusaṅghenāti samaṇagaṇena. Aḍḍhateḷasehīti",
  "atk-s0505a:1868_8": "aḍḍhena teḷasahi, dvādasahi satehi paññāsāya ca bhikkhūhi saddhinti vuttaṃ hoti.",
  "atk-s0505a:1868_9": "Yena…pe… tadavasarīti āpaṇabahulatāya so nigamo “āpaṇo” tveva nāmaṃ labhi. Tasmiṃ",
  "atk-s0505a:1868_10": "kira vīsatiāpaṇamukhasahassāni vibhattāni ahesuṃ. Yena disābhāgena maggena vā so",
  "atk-s0505a:1868_11": "aṅguttarāpānaṃ raṭṭhassa nigamo osaritabbo, tena avasari tadavasari agamāsi, taṃ",
  "atk-s0505a:1868_12": "nigamaṃ anupāpuṇīti vuttaṃ hoti.",
  "atk-s0505a:1869_0": "Keṇiyo jaṭiloti keṇiyoti nāmena, jaṭiloti tāpaso. So kira brāhmaṇamahāsālo, dhanarakkhaṇatthāya",
  "atk-s0505a:1869_1": "pana tāpasapabbajjaṃ samādāya rañño paṇṇākāraṃ datvā bhūmibhāgaṃ gahetvā tattha assamaṃ",
  "atk-s0505a:1869_2": "kāretvā vasati kulasahassassa nissayo hutvā. Assamepi cassa eko tālarukkho divase",
  "atk-s0505a:1869_3": "divase ekaṃ suvaṇṇaphalaṃ muñcatīti vadanti. So divā kāsāyāni dhāreti jaṭā ca bandhati,",
  "atk-s0505a:1869_4": "rattiṃ yathāsukhaṃ pañcahi kāmaguṇehi samappito samaṅgībhūto paricāreti. Sakyaputtoti",
  "atk-s0505a:1869_5": "uccākulaparidīpanaṃ. Sakyakulā pabbajitoti saddhāya pabbajitabhāvaparidīpanaṃ, kenaci",
  "atk-s0505a:1869_6": "pārijuññena anabhibhūto aparikkhīṇaṃyeva taṃ kulaṃ pahāya saddhāya pabbajitoti vuttaṃ",
  "atk-s0505a:1869_7": "hoti. Taṃ kho panāti itthambhūtākhyānatthe upayogavacanaṃ, tassa kho pana bhoto gotamassāti",
  "atk-s0505a:1869_8": "attho. Kalyāṇoti kalyāṇaguṇasamannāgato, seṭṭhoti vuttaṃ hoti. Kittisaddoti kittiyeva thutighoso vā.",
  "atk-s0505a:1870_0": "Itipi so bhagavāti ādimhi pana ayaṃ tāva yojanā – so bhagavā itipi arahaṃ, itipi",
  "atk-s0505a:1870_1": "sammāsambuddho…pe… itipi bhagavāti, iminā ca iminā ca kāraṇenāti vuttaṃ hoti. Tattha",
  "atk-s0505a:1870_2": "ārakattā, arīnaṃ arānañca hatattā paccayādīnaṃ arahattā, pāpakaraṇe rahābhāvāti imehi",
  "atk-s0505a:1870_3": "tāva kāraṇehi so bhagavā arahanti veditabbo. Ārakā hi so sabbakilesehi maggena savāsanānaṃ",
  "atk-s0505a:1870_4": "kilesānaṃ viddhaṃsitattāti ārakattā arahaṃ. Te cānena kilesārayo maggena hatāti arīnaṃ",
  "atk-s0505a:1870_5": "hatattāpi arahaṃ. Yañcetaṃ avijjābhavataṇhāmayanābhi, puññādiabhisaṅkhārānaṃ jarāmaraṇanemi,",
  "atk-s0505a:1870_6": "āsavasamudayamayena akkhena vijjhitvā tibhavarathe samāyojitaṃ anādikālapavattaṃ",
  "atk-s0505a:1870_7": "saṃsāracakkaṃ. Tassānena bodhimaṇḍe vīriyapādehi sīlapathaviyaṃ patiṭṭhāya saddhāhatthena",
  "atk-s0505a:1870_8": "kammakkhayakarañāṇapharasuṃ gahetvā sabbe arā hatāti arānaṃ hatattātipi arahaṃ. Aggadakkhiṇeyyattā",
  "atk-s0505a:1870_9": "ca cīvarādipaccaye sakkāragarukārādīni ca arahatīti paccayādīnaṃ arahattāpi arahaṃ.",
  "atk-s0505a:1870_10": "Yathā ca loke keci paṇḍitamānino bālā asilokabhayena raho pāpaṃ karonti, evaṃ nāyaṃ",
  "atk-s0505a:1870_11": "kadāci karotīti pāpakaraṇe rahābhāvatopi arahaṃ. Hoti cettha –",
  "atk-s0505a:1871": "“Ārakattā hatattā ca, kilesārīna so muni;",
  "atk-s0505a:1872": "Hatasaṃsāracakkāro, paccayādīna cāraho;",
  "atk-s0505a:1873": "Na raho karoti pāpāni, arahaṃ tena pavuccatī”ti.",
  "atk-s0505a:1874_0": "Sammā sāmañca saccānaṃ buddhattā sammāsambuddho. Atisayavisuddhāhi vijjāhi abbhuttamena",
  "atk-s0505a:1874_1": "caraṇena ca samannāgatattā vijjācaraṇasampanno. Sobhanagamanattā sundaraṃ ṭhānaṃ",
  "atk-s0505a:1874_2": "gatattā suṭṭhu gatattā sammā gadattā ca sugato. Sabbathāpi viditalokattā lokavidū.",
  "atk-s0505a:1874_3": "So hi bhagavā sabhāvato samudayato nirodhato nirodhūpāyatoti sabbathā khandhāyatanādibhedaṃ",
  "atk-s0505a:1874_4": "saṅkhāralokaṃ avedi, “eko loko sabbe sattā āhāraṭṭhitikā. Dve lokā nāmañca rūpañca.",
  "atk-s0505a:1874_5": "Tayo lokā tisso vedanā. Cattāro lokā cattāro āhārā. Pañca lokā pañcupādānakkhandhā.",
  "atk-s0505a:1874_6": "Cha lokā cha ajjhattikāni āyatanāni. Satta lokā satta viññāṇaṭṭhitiyo. Aṭṭha lokā",
  "atk-s0505a:1874_7": "aṭṭha lokadhammā. Nava lokā nava sattāvāsā. Dasa lokā dasāyatanāni. Dvādasa lokā",
  "atk-s0505a:1874_8": "dvādasāyatanāni. Aṭṭhārasa lokā aṭṭhārasa dhātuyo”ti evaṃ sabbathā saṅkhāralokaṃ",
  "atk-s0505a:1874_9": "avedi. Sattānaṃ āsayaṃ jānāti, anusayaṃ jānāti, caritaṃ jānāti, adhimuttiṃ jānāti,",
  "atk-s0505a:1874_10": "apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye",
  "atk-s0505a:1874_11": "bhabbe abhabbe satte jānātīti sabbathā sattalokaṃ avedi. Tathā ekaṃ cakkavāḷaṃ āyāmato",
  "atk-s0505a:1874_12": "vitthārato ca yojanānaṃ dvādasa satasahassāni tīṇi sahassāni aḍḍhapañcamāni ca satāni,",
  "atk-s0505a:1874_13": "parikkhepato chattiṃsa satasahassāni dasa sahassāni aḍḍhuḍḍhāni ca satāni.",
  "atk-s0505a:1875": "Tattha –",
  "atk-s0505a:1876": "Duve satasahassāni, cattāri nahutāni ca;",
  "atk-s0505a:1877": "Ettakaṃ bahalattena, saṅkhātāyaṃ vasundharā.",
  "atk-s0505a:1878": "Cattāri satasahassāni, aṭṭheva nahutāni ca;",
  "atk-s0505a:1879": "Ettakaṃ bahalattena, jalaṃ vāte patiṭṭhitaṃ.",
  "atk-s0505a:1880": "Nava satasahassāni, māluto nabhamuggato;",
  "atk-s0505a:1881": "Saṭṭhi ceva sahassāni, esā lokassa saṇṭhiti”.",
  "atk-s0505a:1882": "Evaṃ saṇṭhite cettha yojanānaṃ –",
  "atk-s0505a:1883": "Caturāsīti sahassāni, ajjhogāḷho mahaṇṇave;",
  "atk-s0505a:1884": "Accuggato tāvadeva, sineru pabbatuttamo.",
  "atk-s0505a:1885": "Tato upaḍḍhupaḍḍhena, pamāṇena yathākkamaṃ;",
  "atk-s0505a:1886": "Ajjhogāḷhuggatā dibbā, nānāratanacittitā.",
  "atk-s0505a:1887": "Yugandharo īsadharo, karavīko sudassano;",
  "atk-s0505a:1888": "Nemindharo vinatako, assakaṇṇo giri brahā.",
  "atk-s0505a:1889": "Ete satta mahāselā, sinerussa samantato;",
  "atk-s0505a:1890": "Mahārājānamāvāsā, devayakkhanisevitā.",
  "atk-s0505a:1891": "Yojanānaṃ satānucco, himavā pañca pabbato;",
  "atk-s0505a:1892": "Yojanānaṃ sahassāni, tīṇi āyatavitthato.",
  "atk-s0505a:1893": "Caturāsītisahassehi, kūṭehi paṭimaṇḍito;",
  "atk-s0505a:1894": "Tipañcayojanakkhandha-parikkhepā nagavhayā.",
  "atk-s0505a:1895": "Paññāsayojanakkhandha-sākhāyāmā samantato;",
  "atk-s0505a:1896": "Sattayojanavitthiṇṇā, tāvadeva ca uggatā.",
  "atk-s0505a:1897": "Jambū yassānubhāvena, jambudīpo pakāsito;",
  "atk-s0505a:1898": "Dve asītisahassāni, ajjhogāḷho mahaṇṇave.",
  "atk-s0505a:1899": "Accuggato tāvadeva, cakkavāḷasiluccayo;",
  "atk-s0505a:1900": "Parikkhipitvā taṃ sabbaṃ, cakkavāḷamayaṃ ṭhito”.",
  "atk-s0505a:1901_0": "Tattha candamaṇḍalaṃ ekūnapaññāsayojanaṃ, sūriyamaṇḍalaṃ paññāsayojanaṃ, tāvatiṃsabhavanaṃ",
  "atk-s0505a:1901_1": "dasasahassayojanaṃ, tathā asurabhavanaṃ avīcimahānirayo jambudīpo ca. Aparagoyānaṃ",
  "atk-s0505a:1901_2": "sattasahassayojanaṃ, tathā pubbavideho, uttarakuru aṭṭhasahassayojano. Ekameko cettha",
  "atk-s0505a:1901_3": "mahādīpo pañcasatapañcasataparittadīpaparivāro. Taṃ sabbampi ekaṃ cakkavāḷaṃ ekā",
  "atk-s0505a:1901_4": "lokadhātu. Cakkavāḷantaresu lokantarikanirayā. Evaṃ anantāni cakkavāḷāni anantā lokadhātuyo,",
  "atk-s0505a:1901_5": "anantena buddhañāṇena aññāsīti sabbathā okāsalokaṃ avedi. Evaṃ so bhagavā sabbathā.",
  "atk-s0505a:1901_6": "Viditalokattā lokavidūti veditabbo.",
  "atk-s0505a:1902_0": "Attano pana guṇehi visiṭṭhatarassa kassaci abhāvā anuttaro. Vicittehi vinayanūpāyehi",
  "atk-s0505a:1902_1": "purisadamme sāretīti purisadammasārathi. Diṭṭhadhammikasamparāyikaparamatthehi yathārahaṃ",
  "atk-s0505a:1902_2": "anusāsati nitthāreti cāti satthā. Devamanussaggahaṇaṃ ukkaṭṭhaparicchedavasena bhabbapuggalapariggahavasena",
  "atk-s0505a:1902_3": "ca kataṃ, nāgādikepi pana esa lokiyatthena anusāsati. Yadatthi neyyaṃ nāma, sabbassa",
  "atk-s0505a:1902_4": "buddhattā vimokkhantikañāṇavasena buddho. Yato pana so –",
  "atk-s0505a:1903": "“Bhagyavā bhaggavā yutto, bhagehi ca vibhattavā;",
  "atk-s0505a:1904": "Bhattavā vantagamano, bhavesu bhagavā tato”ti.",
  "atk-s0505a:1905": "Ayamettha saṅkhepo, vitthārato panetāni padāni visuddhimagge vuttāni.",
  "atk-s0505a:1906_0": "So imaṃ lokanti so bhagavā imaṃ lokaṃ. Idāni vattabbaṃ nidasseti. Sadevakantiādīni",
  "atk-s0505a:1906_1": "kasibhāradvājaāḷavakasuttesu vuttanayāneva. Sayanti sāmaṃ aparaneyyo hutvā. Abhiññāti",
  "atk-s0505a:1906_2": "abhiññāya. Sacchikatvāti paccakkhaṃ katvā. Pavedetīti bodheti ñāpeti pakāseti. So",
  "atk-s0505a:1906_3": "dhammaṃ deseti…pe… pariyosānakalyāṇanti so bhagavā sattesu kāruññataṃ paṭicca anuttaraṃ",
  "atk-s0505a:1906_4": "vivekasukhaṃ hitvāpi dhammaṃ deseti. Tañca kho appaṃ vā bahuṃ vā desento ādikalyāṇādippakārameva",
  "atk-s0505a:1906_5": "deseti. Kathaṃ? Ekagāthāpi hi samantabhaddakattā dhammassa paṭhamapādena ādikalyāṇā,",
  "atk-s0505a:1906_6": "dutiyatatiyapādehi majjhekalyāṇā, pacchimapādena pariyosānakalyāṇā. Ekānusandhikaṃ",
  "atk-s0505a:1906_7": "suttaṃ nidānena ādikalyāṇaṃ, nigamanena pariyosānakalyāṇaṃ, sesena majjhekalyāṇaṃ.",
  "atk-s0505a:1906_8": "Nānānusandhikaṃ paṭhamānusandhinā ādikalyāṇaṃ, pacchimena pariyosānakalyāṇaṃ, sesehi",
  "atk-s0505a:1906_9": "majjhekalyāṇaṃ. Sakalopi sāsanadhammo attano atthabhūtena sīlena ādikalyāṇo, samathavipassanāmaggaphalehi",
  "atk-s0505a:1906_10": "majjhekalyāṇo, nibbānena pariyosānakalyāṇo. Sīlasamādhīhi vā ādikalyāṇo, vipassanāmaggehi",
  "atk-s0505a:1906_11": "majjhekalyāṇo, phalanibbānehi pariyosānakalyāṇo. Buddhasubodhitāya vā ādikalyāṇo,",
  "atk-s0505a:1906_12": "dhammasudhammatāya majjhekalyāṇo, saṅghasuppaṭipattiyā pariyosānakalyāṇo. Taṃ sutvā",
  "atk-s0505a:1906_13": "tathattāya paṭipannena adhigantabbāya abhisambodhiyā vā ādikalyāṇo, paccekabodhiyā",
  "atk-s0505a:1906_14": "majjhekalyāṇo, sāvakabodhiyā pariyosānakalyāṇo. Suyyamāno cesa nīvaraṇādivikkhambhanato",
  "atk-s0505a:1906_15": "savanenapi kalyāṇameva āvahatīti ādikalyāṇo, paṭipajjamāno samathavipassanāsukhāvahanato",
  "atk-s0505a:1906_16": "paṭipattiyāpi kalyāṇameva āvahatīti majjhekalyāṇo, tathā paṭipanno ca paṭipattiphale",
  "atk-s0505a:1906_17": "niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇo.",
  "atk-s0505a:1906_18": "Nāthappabhavattā ca pabhavasuddhiyā ādikalyāṇo, atthasuddhiyā majjhekalyāṇo, kiccasuddhiyā",
  "atk-s0505a:1906_19": "pariyosānakalyāṇo. Yato appaṃ vā bahuṃ vā desento ādikalyāṇādippakārameva desetīti veditabbo.",
  "atk-s0505a:1907_0": "Sātthaṃ sabyañjananti evamādīsu pana yasmā imaṃ dhammaṃ desento sāsanabrahmacariyaṃ",
  "atk-s0505a:1907_1": "maggabrahmacariyañca pakāseti, nānānayehi dīpeti, tañca yathāsambhavaṃ atthasampattiyā",
  "atk-s0505a:1907_2": "sātthaṃ, byañjanasampattiyā sabyañjanaṃ. Saṅkāsanapakāsanavivaraṇavibhajanauttānīkaraṇapaññattiatthapadasamāyogato",
  "atk-s0505a:1907_3": "sātthaṃ, akkharapadabyañjanākāraniruttiniddesasampattiyā sabyañjanaṃ. Atthagambhīratāpaṭivedhagambhīratāhi",
  "atk-s0505a:1907_4": "sātthaṃ, dhammagambhīratādesanāgambhīratāhi sabyañjanaṃ. Atthapaṭibhānapaṭisambhidāvisayato",
  "atk-s0505a:1907_5": "sātthaṃ, dhammaniruttipaṭisambhidāvisayato sabyañjanaṃ. Paṇḍitavedanīyato sarikkhakajanappasādakanti",
  "atk-s0505a:1907_6": "sātthaṃ, saddheyyato lokiyajanappasādakanti sabyañjanaṃ. Gambhīrādhippāyato sātthaṃ,",
  "atk-s0505a:1907_7": "uttānapadato sabyañjanaṃ. Upanetabbassābhāvato sakalaparipuṇṇabhāvena kevalaparipuṇṇaṃ,",
  "atk-s0505a:1907_8": "apanetabbassa abhāvato niddosabhāvena parisuddhaṃ. Sikkhattayapariggahitattā brahmabhūtehi",
  "atk-s0505a:1907_9": "seṭṭhehi caritabbato tesañca cariyabhāvato brahmacariyaṃ. Tasmā “sātthaṃ sabyañjanaṃ…pe…",
  "atk-s0505a:1907_10": "brahmacariyaṃ pakāsetī”ti vuccati.",
  "atk-s0505a:1908_0": "Apica yasmā sanidānaṃ sauppattikañca desento ādikalyāṇaṃ deseti, vineyyānaṃ anurūpato",
  "atk-s0505a:1908_1": "atthassa aviparītatāya hetudāharaṇayogato ca majjhekalyāṇaṃ, sotūnaṃ saddhāpaṭilābhena",
  "atk-s0505a:1908_2": "nigamanena ca pariyosānakalyāṇaṃ. Evaṃ desento ca brahmacariyaṃ pakāseti. Tañca paṭipattiyā",
  "atk-s0505a:1908_3": "adhigamabyattito sātthaṃ, pariyattiyā āgamabyattito sabyañjanaṃ, sīlādipañcadhammakkhandhayuttato",
  "atk-s0505a:1908_4": "kevalaparipuṇṇaṃ, nirupakkilesato nittharaṇatthāya pavattito lokāmisanirapekkhato",
  "atk-s0505a:1908_5": "ca parisuddhaṃ, seṭṭhaṭṭhena brahmabhūtānaṃ buddhapaccekabuddhasāvakānaṃ cariyato",
  "atk-s0505a:1908_6": "brahmacariyanti vuccati, tasmāpi “so dhammaṃ deseti…pe… brahmacariyaṃ pakāsetī”ti vuccati.",
  "atk-s0505a:1909_0": "Sādhu kho panāti sundaraṃ kho pana, atthāvahaṃ sukhāvahanti vuttaṃ hoti. Dhammiyā",
  "atk-s0505a:1909_1": "kathāyāti pānakānisaṃsapaṭisaṃyuttāya. Ayañhi keṇiyo sāyanhasamaye bhagavato āgamanaṃ",
  "atk-s0505a:1909_2": "assosi. “Tucchahattho bhagavantaṃ dassanāya gantuṃ lajjamāno vikālabhojanā viratānampi",
  "atk-s0505a:1909_3": "pānakaṃ kappatī”ti cintetvā pañcahi kājasatehi susaṅkhataṃ badarapānaṃ gāhāpetvā",
  "atk-s0505a:1909_4": "agamāsi. Yathāha bhesajjakkhandhake “atha kho keṇiyassa jaṭilassa etadahosi, kiṃ",
  "atk-s0505a:1909_5": "nu kho ahaṃ samaṇassa gotamassa harāpeyya”nti sabbaṃ veditabbaṃ. Tato naṃ bhagavā",
  "atk-s0505a:1909_6": "yathā sekkhasutte sākiye āvasathānisaṃsapaṭisaṃyuttāya kathāya, gosiṅgasālavane tayo",
  "atk-s0505a:1909_7": "kulaputte sāmaggirasānisaṃsapaṭisaṃyuttāya, rathavinīte jātibhūmake bhikkhū dasakathāvatthupaṭisaṃyuttāya,",
  "atk-s0505a:1909_8": "evaṃ taṅkhaṇānurūpāya pānakānisaṃsapaṭisaṃyuttāya kathāya pānakadānānisaṃsaṃ sandassesi,",
  "atk-s0505a:1909_9": "tathārūpānaṃ puññānaṃ punapi kattabbatāya niyojento samādapesi, abbhussāhaṃ janento",
  "atk-s0505a:1909_10": "samuttejesi, sandiṭṭhikasamparāyikena phalavisesena pahaṃsento sampahaṃsesi. Tenāha",
  "atk-s0505a:1909_11": "“dhammiyā kathāya…pe… sampahaṃsesī”ti. So bhiyyosomattāya bhagavati pasanno bhagavantaṃ",
  "atk-s0505a:1909_12": "nimantesi, bhagavā cassa tikkhattuṃ paṭikkhipitvā adhivāsesi. Tenāha “atha kho keṇiyo",
  "atk-s0505a:1909_13": "jaṭilo…pe… adhivāsesi bhagavā tuṇhībhāvenā”ti.",
  "atk-s0505a:1910_0": "Kimatthaṃ pana paṭikkhipi bhagavāti? Punappunaṃ yācanāya cassa puññavuḍḍhi bhavissati,",
  "atk-s0505a:1910_1": "bahutarañca paṭiyādessati, tato aḍḍhatelasānaṃ bhikkhusatānaṃ paṭiyattaṃ aḍḍhasoḷasannaṃ",
  "atk-s0505a:1910_2": "pāpuṇissatīti. Kuto aparāni tīṇi satānīti ce? Appaṭiyatteyeva hi bhatte selo brāhmaṇo",
  "atk-s0505a:1910_3": "tīhi māṇavakasatehi saddhiṃ pabbajissati, taṃ disvā bhagavā evamāhāti. Mittāmacceti",
  "atk-s0505a:1910_4": "mitte ca kammakare ca. Ñātisālohiteti samānalohite ekayonisambandhe puttadhītādayo",
  "atk-s0505a:1910_5": "avasesabandhave ca. Yenāti yasmā. Meti mayhaṃ. Kāyaveyyāvaṭikanti kāyena veyyāvaccaṃ.",
  "atk-s0505a:1910_6": "Maṇḍalamāḷaṃ paṭiyādetīti setavitānamaṇḍapaṃ karoti.",
  "atk-s0505a:1911_0": "Tiṇṇaṃ vedānanti irubbedayajubbedasāmavedānaṃ. Saha nighaṇḍunā ca keṭubhena ca sanighaṇḍukeṭubhānaṃ.",
  "atk-s0505a:1911_1": "Nighaṇḍūti nāmanighaṇḍurukkhādīnaṃ vevacanappakāsakaṃ satthaṃ. Keṭubhanti kiriyākappavikappo",
  "atk-s0505a:1911_2": "kavīnaṃ upakārāya satthaṃ. Saha akkharappabhedena sākkharappabhedānaṃ. Akkharappabhedoti",
  "atk-s0505a:1911_3": "sikkhā ca nirutti ca. Itihāsapañcamānanti athabbanavedaṃ catutthaṃ katvā “itiha āsa",
  "atk-s0505a:1911_4": "itiha āsā”ti īdisavacanapaṭisaṃyutto purāṇakathāsaṅkhāto itihāso pañcamo etesanti",
  "atk-s0505a:1911_5": "itihāsapañcamā. Tesaṃ itihāsapañcamānaṃ. Padaṃ tadavasesañca byākaraṇaṃ ajjheti vedeti",
  "atk-s0505a:1911_6": "cāti padako veyyākaraṇo. Lokāyate vitaṇḍavādasatthe mahāpurisalakkhaṇādhikāre ca",
  "atk-s0505a:1911_7": "dvādasasahasse mahāpurisalakkhaṇasatthe anūno paripūrakārīti lokāyatamahāpurisalakkhaṇesu",
  "atk-s0505a:1911_8": "anavayo, avayo na hotīti vuttaṃ hoti. Avayo nāma yo tāni atthato ca ganthato ca sandhāretuṃ na sakkoti.",
  "atk-s0505a:1912_0": "Jaṅghāya hitaṃ vihāraṃ jaṅghāvihāraṃ, cirāsanādijanitaṃ parissamaṃ vinodetuṃ jaṅghāpasāraṇatthaṃ",
  "atk-s0505a:1912_1": "adīghacārikanti vuttaṃ hoti. Anucaṅkamamānoti caṅkamamāno eva. Anuvicaramānoti ito",
  "atk-s0505a:1912_2": "cito ca caramāno. Keṇiyassa jaṭilassa assamoti keṇiyassa assamaṃ nivesanaṃ. Āvāhoti",
  "atk-s0505a:1912_3": "kaññāgahaṇaṃ. Vivāhoti kaññādānaṃ. Mahāyaññoti mahāyajanaṃ. Māgadhoti magadhānaṃ",
  "atk-s0505a:1912_4": "issaro. Mahatiyā senāya samannāgatattā seniyo. Bimbīti suvaṇṇaṃ, tasmā sārasuvaṇṇasadisavaṇṇatāya",
  "atk-s0505a:1912_5": "bimbisāro. So me nimantitoti so mayā nimantito.",
  "atk-s0505a:1913_0": "Atha brāhmaṇo pubbe katādhikārattā buddhasaddaṃ sutvāva amatenevābhisitto vimhayarūpattā",
  "atk-s0505a:1913_1": "āha – “buddhoti, bho keṇiya, vadesī”ti. Itaro yathābhūtaṃ ācikkhanto āha – “buddhoti,",
  "atk-s0505a:1913_2": "bho sela, vadāmī”ti. Tato naṃ punapi daḷhīkaraṇatthaṃ pucchi, itaropi tatheva ārocesi.",
  "atk-s0505a:1913_3": "Atha kappasatasahassehipi buddhasaddassa dullabhabhāvaṃ dassento āha – “ghosopi kho",
  "atk-s0505a:1913_4": "eso dullabho lokasmiṃ yadidaṃ buddho”ti. Tattha yadidanti nipāto, yo esoti vuttaṃ hoti.",
  "atk-s0505a:1914_0": "Atha brāhmaṇo buddhasaddaṃ sutvā “kiṃ nu kho so saccameva buddho, udāhu nāmamattamevassa",
  "atk-s0505a:1914_1": "buddho”ti vīmaṃsitukāmo cintesi, abhāsi eva vā “āgatāni kho pana…pe… vivaṭṭacchado”ti.",
  "atk-s0505a:1914_2": "Tattha “mantesū”ti vedesu. “Tathāgato kira uppajjissatī”ti paṭikacceva suddhāvāsadevā",
  "atk-s0505a:1914_3": "brāhmaṇavesena lakkhaṇāni pakkhipitvā vede vācenti “tadanusārena mahesakkhā sattā",
  "atk-s0505a:1914_4": "tathāgataṃ jānissantī”ti. Tena pubbe vedesu mahāpurisalakkhaṇāni āgacchanti. Parinibbute",
  "atk-s0505a:1914_5": "pana tathāgate kamena antaradhāyanti, tena etarahi natthi. Mahāpurisassāti paṇidhisamādānañāṇasamādānakaruṇādiguṇamahato",
  "atk-s0505a:1914_6": "purisassa. Dveva gatiyoti dve eva niṭṭhā. Kāmañcāyaṃ gatisaddo “pañca kho imā, sāriputta,",
  "atk-s0505a:1914_7": "gatiyo”tiādīsu bhavabhede, “gatī migānaṃ pavana”ntiādīsu nivāsaṭṭhāne, “evaṃ adhimattagatimanto”tiādīsu",
  "atk-s0505a:1914_8": "paññāyaṃ, “gatigata”ntiādīsu visaṭabhāve vattati, idha pana niṭṭhāyaṃ veditabbo.",
  "atk-s0505a:1914_9": "Tattha kiñcāpi yehi lakkhaṇehi samannāgato rājā hoti cakkavatti, na tehi eva buddho.",
  "atk-s0505a:1914_10": "Jātisāmaññato pana tāniyeva tānīti vuccanti. Tasmā vuttaṃ “yehi samannāgatassā”ti.",
  "atk-s0505a:1915_0": "Sace agāraṃ ajjhāvasatīti yadi agāre vasati. Rājā hoti cakkavattīti catūhi acchariyadhammehi",
  "atk-s0505a:1915_1": "saṅgahavatthūhi ca lokaṃ rañjanato rājā. Cakkaratanaṃ vatteti, catūhi sampatticakkehi,",
  "atk-s0505a:1915_2": "vattati, tehi ca paraṃ vatteti, parahitāya ca iriyāpathacakkānaṃ vatto etasmiṃ atthīti",
  "atk-s0505a:1915_3": "cakkavatti. Ettha ca rājāti sāmaññaṃ, cakkavattīti visesanaṃ. Dhammena caratīti dhammiko,",
  "atk-s0505a:1915_4": "ñāyena samena vattatīti attho. Dhammena rajjaṃ labhitvā rājā jātoti dhammarājā. Parahitadhammakaraṇena",
  "atk-s0505a:1915_5": "vā dhammiko, attahitadhammakaraṇena dhammarājā. Caturantāya issaroti cāturanto, catusamuddantāya",
  "atk-s0505a:1915_6": "cattubbidhadīpavibhūsitāya ca pathaviyā issaroti attho. Ajjhattaṃ kodhādipaccatthike",
  "atk-s0505a:1915_7": "bahiddhā ca sabbarājāno vijesīti vijitāvī. Janapadatthāvariyappattoti janapade dhuvabhāvaṃ",
  "atk-s0505a:1915_8": "thāvarabhāvaṃ patto, na sakkā kenaci cāletuṃ, janapado vā tamhi thāvariyappatto anussukko",
  "atk-s0505a:1915_9": "sakammanirato acalo asampavedhītipi janapadatthāvariyappatto.",
  "atk-s0505a:1916_0": "Seyyathidanti nipāto, tassa etāni katamānīti attho. Cakkaratanaṃ…pe… pariṇāyakaratanameva",
  "atk-s0505a:1916_1": "sattamanti tāni sabbappakārato ratanasuttavaṇṇanāyaṃ vuttāni. Tesu ayaṃ cakkavattirājā",
  "atk-s0505a:1916_2": "cakkaratanena ajitaṃ jināti, hatthiassaratanehi vijite yathāsukhamanuvicarati, pariṇāyakaratanena",
  "atk-s0505a:1916_3": "vijitamanurakkhati, sesehi upabhogasukhamanubhavati. Paṭhamena cassa ussāhasattiyogo,",
  "atk-s0505a:1916_4": "hatthiassagahapatiratanehi pabhusattiyogo, pariṇāyakaratanena mantasattiyogo suparipuṇṇo",
  "atk-s0505a:1916_5": "hoti, itthimaṇiratanehi ca tividhasattiyogaphalaṃ. So itthimaṇiratanehi bhogasukhamanubhoti,",
  "atk-s0505a:1916_6": "sesehi issariyasukhaṃ. Visesato cassa purimāni tīṇi adosakusalamūlajanitakammānubhāvena",
  "atk-s0505a:1916_7": "sampajjanti, majjhimāni alobhakusalamūlajanitakammānubhāvena, pacchimamekaṃ amohakusalamūlajanitakammānubhāvenāti veditabbaṃ.",
  "atk-s0505a:1917_0": "Parosahassanti atirekasahassaṃ. Sūrāti abhīrukajātikā. Vīraṅgarūpāti devaputtasadisakāyā,",
  "atk-s0505a:1917_1": "evaṃ tāveke. Ayaṃ panettha sabhāvo vīrāti uttamasūrā vuccanti, vīrānaṃ aṅgaṃ vīraṅgaṃ,",
  "atk-s0505a:1917_2": "vīrakāraṇaṃ vīriyanti vuttaṃ hoti. Vīraṅgaṃ rūpaṃ etesanti vīraṅgarūpā, vīriyamayasarīrā",
  "atk-s0505a:1917_3": "viyāti vuttaṃ hoti. Parasenappamaddanāti sace paṭimukhaṃ tiṭṭheyya parasenā, taṃ",
  "atk-s0505a:1917_4": "pamaddituṃ samatthāti adhippāyo. Dhammenāti “pāṇo na hantabbo”tiādinā pañcasīladhammena.",
  "atk-s0505a:1917_5": "Arahaṃ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi",
  "atk-s0505a:1917_6": "sattahi paṭicchanne kilesandhakāre loke taṃ chadanaṃ vivaṭṭetvā samantato sañjātāloko",
  "atk-s0505a:1917_7": "hutvā ṭhitoti vivaṭṭacchado. Tattha paṭhamena padena pūjārahatā, dutiyena tassā hetu",
  "atk-s0505a:1917_8": "yasmā sammāsambuddhoti. Tatiyena buddhattahetu vivaṭṭacchadatā vuttāti veditabbā.",
  "atk-s0505a:1917_9": "Atha vā vivaṭṭo ca vicchado cāti vivaṭṭacchado, vaṭṭarahito chadanarahito cāti vuttaṃ",
  "atk-s0505a:1917_10": "hoti. Tena arahaṃ vaṭṭābhāvena sammāsambuddho chadanābhāvenāti evaṃ purimapadadvayasseva",
  "atk-s0505a:1917_11": "hetudvayaṃ vuttaṃ hoti. Dutiyena vesārajjena cettha purimasiddhi, paṭhamena dutiyasiddhi,",
  "atk-s0505a:1917_12": "tatiyacatutthehi tatiyasiddhi hoti. Purimañca dhammacakkhuṃ, dutiyaṃ buddhacakkhuṃ,",
  "atk-s0505a:1917_13": "tatiyaṃ samantacakkhuṃ sādhetīti veditabbaṃ.",
  "atk-s0505a:1918_0": "Idāni bhagavato santikaṃ gantukāmo āha – “kahaṃ pana bho…pe… sammāsambuddho”ti. Evaṃ",
  "atk-s0505a:1918_1": "vuttetiādīsu yenesāti yena disābhāgena esā. Nīlavanarājīti nīlavaṇṇarukkhapanti.",
  "atk-s0505a:1918_2": "Vanaṃ kira meghapantisadisaṃ. Yattha bhagavā tadā vihāsi, taṃ niddisanto āha – “yenesā",
  "atk-s0505a:1918_3": "bho, sela, nīlavanarājī”ti. Tattha “so viharatī”ti ayaṃ panettha pāṭhaseso, bhummatthe",
  "atk-s0505a:1918_4": "vā karaṇavacanaṃ. Pade padanti padasamīpe padaṃ. Tena turitagamanaṃ paṭisedheti.",
  "atk-s0505a:1918_5": "Durāsadā hīti kāraṇaṃ āha, yasmā te durāsadā, tasmā evaṃ bhonto āgacchantūti. Kiṃ",
  "atk-s0505a:1918_6": "pana kāraṇā durāsadāti ce? Sīhāva ekacarā. Yathā hi sīhā sahāyakiccābhāvato ekacarā,",
  "atk-s0505a:1918_7": "evaṃ tepi vivekakāmatāya. “Yadā cāha”ntiādinā pana te māṇavake upacāraṃ sikkhāpeti.",
  "atk-s0505a:1918_8": "Tattha mā opātethāti mā pavesetha, mā kathethāti vuttaṃ hoti. Āgamentūti paṭimānentu,",
  "atk-s0505a:1918_9": "yāva kathā pariyosānaṃ gacchati, tāva tuṇhī bhavantūti attho.",
  "atk-s0505a:1919_0": "Samannesīti gavesi. Yebhuyyenāti bahukāni addasa, appakāni nāddasa. Tato yāni na",
  "atk-s0505a:1919_1": "addasa, tāni dīpento āha “ṭhapetvā dve”ti. Kaṅkhatīti kaṅkhaṃ uppādeti patthanaṃ",
  "atk-s0505a:1919_2": "“aho vata passeyya”nti. Vicikicchatīti tato tato tāni vicinanto kicchati na sakkoti",
  "atk-s0505a:1919_3": "daṭṭhuṃ. Nādhimuccatīti tāya vicikicchāya sanniṭṭhānaṃ na gacchati. Na sampasīdatīti",
  "atk-s0505a:1919_4": "tato “paripuṇṇalakkhaṇo aya”nti bhagavati pasādaṃ nāpajjati. Kaṅkhāya vā sudubbalavimati",
  "atk-s0505a:1919_5": "vuttā, vicikicchāya majjhimā, anadhimuccanatāya balavatī, asampasādena tehi tīhi",
  "atk-s0505a:1919_6": "dhammehi cittassa kālussiyabhāvo.",
  "atk-s0505a:1920_0": "Kosohiteti vatthikosena paṭicchanne. Vatthaguyheti aṅgajāte. Bhagavato hi varavāraṇasseva",
  "atk-s0505a:1920_1": "kosohitaṃ vatthaguyhaṃ suvaṇṇavaṇṇaṃ padumagabbhasamānaṃ. Taṃ so vatthapaṭicchannattā",
  "atk-s0505a:1920_2": "apassanto antomukhagatāya ca jivhāya pahūtabhāvaṃ asallakkhento tesu dvīsu lakkhaṇesu",
  "atk-s0505a:1920_3": "kaṅkhī ahosi vicikicchī. Tathārūpanti kathaṃ rūpaṃ? Kimettha amhehi vattabbaṃ, vuttametaṃ",
  "atk-s0505a:1920_4": "nāgasenatthereneva milindaraññā puṭṭhena –",
  "atk-s0505a:1921_0": "“Dukkaraṃ, bhante nāgasena, bhagavatā katanti. Kiṃ, mahārājāti? Mahājanena hirikaraṇokāsaṃ",
  "atk-s0505a:1921_1": "brahmāyubrāhmaṇassa ca antevāsiuttarassa ca bāvarissa antevāsīnaṃ soḷasannaṃ brāhmaṇānañca",
  "atk-s0505a:1921_2": "selassa brāhmaṇassa antevāsīnaṃ tisatamāṇavānañca dassesi, bhanteti. Na, mahārāja,",
  "atk-s0505a:1921_3": "bhagavā guyhaṃ dasseti, chāyaṃ bhagavā dasseti, iddhiyā abhisaṅkharitvā nivāsananivatthaṃ",
  "atk-s0505a:1921_4": "kāyabandhanabaddhaṃ cīvarapārutaṃ chāyārūpakamattaṃ dasseti, mahārājāti. Chāyārūpe",
  "atk-s0505a:1921_5": "diṭṭhe sati diṭṭho eva nanu, bhanteti. Tiṭṭhatetaṃ, mahārāja, hadayarūpaṃ disvā bujjhanakasatto",
  "atk-s0505a:1921_6": "bhaveyya, hadayamaṃsaṃ nīharitvā dasseyya sammāsambuddhoti. Kallosi, bhante, nāgasenā”ti.",
  "atk-s0505a:1922_0": "Ninnāmetvāti nīharitvā. Kaṇṇasotānumasanena cettha dīghabhāvo, nāsikāsotānumasanena",
  "atk-s0505a:1922_1": "tanubhāvo, nalāṭacchādanena puthulabhāvo pakāsitoti veditabbo. Ācariyapācariyānanti",
  "atk-s0505a:1922_2": "ācariyānañceva ācariyācariyānañca. Sake vaṇṇeti attano guṇe.",
  "atk-s0505a:1923_0": "554. Paripuṇṇakāyoti lakkhaṇehi paripuṇṇatāya ahīnaṅgapaccaṅgatāya ca paripuṇṇasarīro.",
  "atk-s0505a:1923_1": "Surucīti sundarasarīrappabho. Sujātoti ārohapariṇāhasampattiyā saṇṭhānasampattiyā",
  "atk-s0505a:1923_2": "ca sunibbatto. Cārudassanoti sucirampi passantānaṃ atittijanakaṃ appaṭikūlaṃ ramaṇīyaṃ",
  "atk-s0505a:1923_3": "cāru eva dassanaṃ assāti cārudassano. Keci pana bhaṇanti “cārudassanoti sundaranetto”ti.",
  "atk-s0505a:1923_4": "Suvaṇṇavaṇṇoti suvaṇṇasadisavaṇṇo. Asīti bhavasi. Etaṃ sabbapadehi yojetabbaṃ. Susukkadāṭhoti",
  "atk-s0505a:1923_5": "suṭṭhu sukkadāṭho. Bhagavato hi dāṭhāhi candakiraṇā viya ativiya paṇḍararaṃsiyo niccharanti.",
  "atk-s0505a:1923_6": "Tenāha – “susukkadāṭhosī”ti.",
  "atk-s0505a:1924": "555. Mahāpurisalakkhaṇāti pubbe vuttabyañjanāneva vacanantarena nigamento āha.",
  "atk-s0505a:1925_0": "556. Idāni tesu lakkhaṇesu attano abhirucitehi lakkhaṇehi bhagavantaṃ thunanto āha",
  "atk-s0505a:1925_1": "– “pasannanetto”tiādi. Bhagavā hi pañcavaṇṇapasādasampattiyā pasannanetto, paripuṇṇacandamaṇḍalasadisamukhattā",
  "atk-s0505a:1925_2": "sumukho, ārohapariṇāhasampattiyā brahā, bahmujugattatāya uju, jutimantatāya patāpavā.",
  "atk-s0505a:1925_3": "Yampi cettha pubbe vuttaṃ, taṃ “majjhe samaṇasaṅghassā”ti iminā pariyāyena thunatā",
  "atk-s0505a:1925_4": "puna vuttaṃ. Īdiso hi evaṃ virocati. Esa nayo uttaragāthāyapi.",
  "atk-s0505a:1926": "557-8. Uttamavaṇṇinoti uttamavaṇṇasampannassa. Jambusaṇḍassāti jambudīpassa. Pākaṭena issariyaṃ vaṇṇayanto āha, apica cakkavatti catunnampi dīpānaṃ issaro hoti.",
  "atk-s0505a:1927_0": "559. Khattiyāti jātikhattiyā. Bhojāti bhogiyā. Rājānoti ye keci rajjaṃ kārentā. Anuyantāti",
  "atk-s0505a:1927_1": "anugāmino sevakā. Rājābhirājāti rājūnaṃ pūjaniyo rājā hutvā, cakkavattīti adhippāyo.",
  "atk-s0505a:1927_2": "Manujindoti manussādhipati paramissaro hutvā.",
  "atk-s0505a:1928_0": "560. Evaṃ vutte bhagavā “ye te bhavanti arahanto sammāsambuddhā, te sake vaṇṇe bhaññamāne",
  "atk-s0505a:1928_1": "attānaṃ pātukarontī”ti imaṃ selassa manorathaṃ pūrento āha “rājāhamasmī”ti. Tatrāyamadhippāyo",
  "atk-s0505a:1928_2": "– yaṃ kho maṃ tvaṃ sela yācasi “rājā arahasi bhavituṃ cakkavattī”ti, ettha appossukko",
  "atk-s0505a:1928_3": "hoti, rājāhamasmi, sati ca rājatte yathā añño rājā samānopi yojanasataṃ vā anusāsati,",
  "atk-s0505a:1928_4": "dve tīṇi vā cattāri vā pañca vā yojanasatāni yojanasahassaṃ vā cakkavatti hutvāpi",
  "atk-s0505a:1928_5": "catudīpapariyantamattaṃ vā, nāhamevaṃ paricchinnavisayo. Ahañhi dhammarājā anuttaro",
  "atk-s0505a:1928_6": "bhavaggato avīcipariyantaṃ katvā tiriyaṃ appameyyā lokadhātuyo anusāsāmi. Yāvatā",
  "atk-s0505a:1928_7": "hi apadadvipadādibhedā sattā, ahaṃ tesaṃ aggo. Na hi me koci sīlena vā…pe… vimuttiñāṇadassanena",
  "atk-s0505a:1928_8": "vā paṭibhāgo atthi. Svāhaṃ evaṃ dhammarājā anuttaro anuttareneva catusatipaṭṭhānādibhedabodhipakkhiyasaṅkhātena",
  "atk-s0505a:1928_9": "dhammena cakkaṃ vattemi “idaṃ pajahatha, idaṃ upasampajja viharathā”tiādinā āṇācakkaṃ,",
  "atk-s0505a:1928_10": "“idaṃ kho pana, bhikkhave, dukkhaṃ ariyasacca”ntiādinā pariyattidhammena dhammacakkameva",
  "atk-s0505a:1928_11": "vā. Cakkaṃ appaṭivattiyanti yaṃ cakkaṃ appaṭivattiyaṃ hoti samaṇena vā…pe… kenaci lokasminti.",
  "atk-s0505a:1929_0": "561-2. Evaṃ attānaṃ āvikarontaṃ bhagavantaṃ disvā pītisomanassajāto selo daḷhikaraṇatthaṃ",
  "atk-s0505a:1929_1": "“sambuddho paṭijānāsī”ti gāthādvayamāha. Tattha ko nu senāpatīti dhammarañño bhoto,",
  "atk-s0505a:1929_2": "dhammena pavattitassa dhammacakkassa anuppavattako senāpati koti pucchi.",
  "atk-s0505a:1930_0": "563. Tena ca samayena bhagavato dakkhiṇapasse āyasmā sāriputto nisinno hoti suvaṇṇapuñjo",
  "atk-s0505a:1930_1": "viya siriyā sobhamāno, taṃ dassento bhagavā “mayā pavattita”nti gāthamāha. Tattha",
  "atk-s0505a:1930_2": "anujāto tathāgatanti tathāgatahetu anujāto, tathāgatena hetunā jātoti attho.",
  "atk-s0505a:1931_0": "564. Evaṃ “ko nu senāpatī”ti pañhaṃ byākaritvā yaṃ selo āha – “sambuddho paṭijānāsī”ti,",
  "atk-s0505a:1931_1": "tatra naṃ nikkaṅkhaṃ kātukāmo “nāhaṃ paṭiññāmatteneva paṭijānāmi, apicāhaṃ iminā",
  "atk-s0505a:1931_2": "kāraṇena buddho”ti ñāpetuṃ “abhiññeyya”nti gāthamāha. Tattha abhiññeyyanti vijjā",
  "atk-s0505a:1931_3": "ca vimutti ca. Maggasaccasamudayasaccāni pana bhāvetabbapahātabbāni, hetuvacanena",
  "atk-s0505a:1931_4": "pana phalasiddhito tesaṃ phalāni nirodhasaccadukkhasaccānipi vuttāneva bhavanti.",
  "atk-s0505a:1931_5": "Yato sacchikātabbaṃ sacchikataṃ, pariññeyyaṃ pariññātanti evampettha vuttameva hoti.",
  "atk-s0505a:1931_6": "Evaṃ catusaccabhāvanāphalañca vijjāvimuttiṃ dassento “bujjhitabbaṃ bujjhitvā buddho",
  "atk-s0505a:1931_7": "jātosmī”ti yuttena hetunā buddhattaṃ sādheti.",
  "atk-s0505a:1932_0": "565-7. Evaṃ nippariyāyena attānaṃ pātukatvā attani kaṅkhāvitaraṇatthaṃ brāhmaṇaṃ",
  "atk-s0505a:1932_1": "abhittharayamāno “vinayassū”ti gāthāttayamāha. Tattha sallakattoti rāgasallādisattasallakattano.",
  "atk-s0505a:1932_2": "Brahmabhūtoti seṭṭhabhūto. Atituloti tulaṃ atīto upamaṃ atīto, nirūpamoti attho.",
  "atk-s0505a:1932_3": "Mārasenappamaddanoti “kāmā te paṭhamā senā”tiādikāya “pare ca avajānātī”ti evaṃ vuttāya",
  "atk-s0505a:1932_4": "māraparisasaṅkhātāya mārasenāya pamaddano. Sabbāmitteti khandhakilesābhisaṅkhāramaccudevaputtamārādike",
  "atk-s0505a:1932_5": "sabbapaccatthike. Vasīkatvāti attano vase vattetvā. Akutobhayoti kutoci abhayo.",
  "atk-s0505a:1933_0": "568-70. Evaṃ vutte selo brāhmaṇo tāvadeva bhagavati sañjātappasādo pabbajjāpekkho",
  "atk-s0505a:1933_1": "hutvā “imaṃ bhavanto”ti gāthāttayamāha yathā taṃ paripākagatāya upanissayasampattiyā",
  "atk-s0505a:1933_2": "sammā codiyamāno. Tattha kaṇhābhijātikoti caṇḍālādinīcakule jāto.",
  "atk-s0505a:1934": "571. Tato tepi māṇavakā tatheva pabbajjāpekkhā hutvā “etañce ruccati bhoto”ti gāthamāhaṃsu yathā taṃ tena saddhiṃ katādhikārā kulaputtā.",
  "atk-s0505a:1935": "572. Atha selo tesu māṇavakesu tuṭṭhacitto te dassento pabbajjaṃ yācamāno “brāhmaṇā”ti gāthamāha.",
  "atk-s0505a:1936_0": "573. Tato bhagavā yasmā selo atīte padumuttarassa bhagavato sāsane tesaṃyeva tiṇṇaṃ",
  "atk-s0505a:1936_1": "purisasatānaṃ gaṇaseṭṭho hutvā tehi saddhiṃ pariveṇaṃ kārāpetvā dānādīni puññāni",
  "atk-s0505a:1936_2": "ca katvā kamena devamanussasampattiṃ anubhavamāno pacchime bhave tesaṃyeva ācariyo",
  "atk-s0505a:1936_3": "hutvā nibbatto, tañca nesaṃ kammaṃ vimuttiparipākāya paripakkaṃ ehibhikkhubhāvassa",
  "atk-s0505a:1936_4": "ca upanissayabhūtaṃ, tasmā te sabbeva ehibhikkhupabbajjāya pabbājento “svākkhāta”nti",
  "atk-s0505a:1936_5": "gāthamāha. Tattha sandiṭṭhikanti paccakkhaṃ. Akālikanti maggānantaraphaluppattito",
  "atk-s0505a:1936_6": "na kālantare pattabbaphalaṃ. Yatthāti yannimittā. Maggabrahmacariyanimittā hi pabbajjā",
  "atk-s0505a:1936_7": "appamattassa sativippavāsavirahitassa tīsu sikkhāsu sikkhato amoghā hoti. Tenāha",
  "atk-s0505a:1936_8": "– “svākkhātaṃ…pe… sikkhato”ti.",
  "atk-s0505a:1937_0": "Evañca vatvā “etha bhikkhavo”ti bhagavā avoca. Te sabbe pattacīvaradharā hutvā ākāsenāgamma",
  "atk-s0505a:1937_1": "bhagavantaṃ abhivādesuṃ. Evamimaṃ tesaṃ ehibhikkhubhāvaṃ sandhāya saṅgītikārā “alattha",
  "atk-s0505a:1937_2": "kho selo…pe… upasampada”nti āhaṃsu.",
  "atk-s0505a:1938_0": "Bhuttāvinti bhuttavantaṃ. Onītapattapāṇinti pattato onītapāṇiṃ, apanītahatthanti",
  "atk-s0505a:1938_1": "vuttaṃ hoti. Tattha “upagantvā”ti pāṭhaseso daṭṭhabbo. Itarathā hi bhagavantaṃ ekamantaṃ",
  "atk-s0505a:1938_2": "nisīdīti na yujjati.",
  "atk-s0505a:1939_0": "574. Aggihuttamukhāti bhagavā keṇiyassa cittānukūlavasena anumodanto evamāha. Tattha",
  "atk-s0505a:1939_1": "aggiparicariyaṃ vinā brāhmaṇānaṃ yaññābhāvato “aggihuttamukhā yaññā”ti vuttaṃ. Aggihuttaseṭṭhā",
  "atk-s0505a:1939_2": "aggihuttapadhānāti attho. Vede sajjhāyantehi paṭhamaṃ sajjhāyitabbato sāvittī “chandaso",
  "atk-s0505a:1939_3": "mukha”nti vuttā. Manussānaṃ seṭṭhato rājā “mukha”nti vutto. Nadīnaṃ ādhārato paṭisaraṇato",
  "atk-s0505a:1939_4": "ca sāgaro “mukha”nti vutto. Candayogavasena “ajja kattikā ajja rohinī”ti sañjānanato",
  "atk-s0505a:1939_5": "ālokakaraṇato sommabhāvato ca “nakkhattānaṃ mukhaṃ cando”ti vutto. Tapantānaṃ aggattā",
  "atk-s0505a:1939_6": "ādicco “tapataṃ mukha”nti vutto. Dakkhiṇeyyānaṃ pana aggattā visesena tasmiṃ samaye",
  "atk-s0505a:1939_7": "buddhappamukhaṃ saṅghaṃ sandhāya “puññaṃ ākaṅkhamānānaṃ, saṅgho ve yajataṃ mukha”nti",
  "atk-s0505a:1939_8": "vutto. Tena saṅgho puññassa āyamukhanti dasseti.",
  "atk-s0505a:1940_0": "576. Yaṃ taṃ saraṇanti aññabyākaraṇagāthamāha. Tassattho – pañcahi cakkhūhi cakkhumā",
  "atk-s0505a:1940_1": "bhagavā, yasmā mayaṃ ito aṭṭhame divase taṃ saraṇaṃ agamamha, tasmā sattarattena",
  "atk-s0505a:1940_2": "tava sāsane anuttarena damathena dantamha. Aho te saraṇassa ānubhāvoti.",
  "atk-s0505a:1941": "577-8. Tato paraṃ bhagavantaṃ dvīhi gāthāhi thunitvā tatiyāya vandanaṃ yācati –",
  "atk-s0505a:1942": "579.",
  "atk-s0505a:1943": "“Bhikkhavo tisatā ime, tiṭṭhanti pañjalīkatā;",
  "atk-s0505a:1944": "Pāde vīra pasārehi, nāgā vandantu satthuno”ti.",
  "atk-s0505a:1945": "Paramatthajotikāya khuddaka-aṭṭhakathāya",
  "atk-s0505a:1946": "Suttanipāta-aṭṭhakathāya selasuttavaṇṇanā niṭṭhitā.",
  "atk-s0505a:1947": "8. Sallasuttavaṇṇanā",
  "atk-s0505a:1948_0": "580. Animittanti sallasuttaṃ. Kā uppatti? Bhagavato kira upaṭṭhāko eko upāsako, tassa",
  "atk-s0505a:1948_1": "putto kālamakāsi. So puttasokābhibhūto sattāhaṃ nirāhāro ahosi. Taṃ anukampanto bhagavā",
  "atk-s0505a:1948_2": "tassa gharaṃ gantvā sokavinodanatthaṃ imaṃ suttamabhāsi.",
  "atk-s0505a:1949_0": "Tattha animattanti kiriyākāranimittavirahitaṃ. Yathā hi “yadāhaṃ akkhiṃ vā nikhaṇissāmi,",
  "atk-s0505a:1949_1": "bhamukaṃ vā ukkhipissāmi, tena nimittena taṃ bhaṇḍaṃ avaharā”tiādīsu kiriyākāranimittamatthi,",
  "atk-s0505a:1949_2": "na evaṃ jīvite. Na hi sakkā laddhuṃ “yāvāhaṃ idaṃ vā idaṃ vā karomi, tāva tvaṃ jīva,",
  "atk-s0505a:1949_3": "mā mīyā”ti. Anaññātanti ato eva na sakkā ekaṃsena aññātuṃ “ettakaṃ vā ettakaṃ vā",
  "atk-s0505a:1949_4": "kālaṃ iminā jīvitabba”nti gatiyā āyupariyantavasena vā. Yathā hi cātumahārājikādīnaṃ",
  "atk-s0505a:1949_5": "parimitaṃ āyu, na tathā maccānaṃ, evampi ekaṃsena anaññātaṃ.",
  "atk-s0505a:1950_0": "Kasiranti anekapaccayapaṭibaddhavuttibhāvato kicchaṃ na sukhayāpanīyaṃ. Tathā hi",
  "atk-s0505a:1950_1": "taṃ assāsapaṭibaddhañca, passāsapaṭibaddhañca, mahābhūtapaṭibaddhañca, kabaḷīkārāhārapaṭibaddhañca,",
  "atk-s0505a:1950_2": "usmāpaṭibaddhañca, viññāṇapaṭibaddhañca. Anassasantopi hi na jīvati apassasantopi.",
  "atk-s0505a:1950_3": "Catūsu ca dhātūsu kaṭṭhamukhādiāsīvisadaṭṭho viya kāyo pathavīdhātuppakopena tāva",
  "atk-s0505a:1950_4": "thaddho hoti kaliṅgarasadiso. Yathāha –",
  "atk-s0505a:1951": "“Patthaddho bhavatī kāyo, daṭṭho kaṭṭhamukhena vā;",
  "atk-s0505a:1952": "Pathavīdhātuppakopena, hoti kaṭṭhamukheva so”ti. ;",
  "atk-s0505a:1953": "Āpodhātuppakopena pūtibhāvaṃ āpajjitvā paggharitapubbamaṃsalohito aṭṭhicammāvaseso hoti. Yathāha –",
  "atk-s0505a:1954": "“Pūtiko bhavatī kāyo, daṭṭho pūtimukhena vā;",
  "atk-s0505a:1955": "Āpodhātuppakopena, hoti pūtimukheva so”ti. ;",
  "atk-s0505a:1956": "Tejodhātuppakopena aṅgārakāsuyaṃ pakkhitto viya samantā pariḍayhati. Yathāha –",
  "atk-s0505a:1957": "“Santatto bhavatī kāyo, daṭṭho aggimukhena vā;",
  "atk-s0505a:1958": "Tejodhātuppakopena, hoti aggimukheva so”ti. ;",
  "atk-s0505a:1959": "Vāyodhātuppakopena sañchijjamānasandhibandhano pāsāṇehi koṭṭetvā sañcuṇṇiyamānaṭṭhiko viya ca hoti. Yathāha –",
  "atk-s0505a:1960": "“Sañchinno bhavatī kāyo, daṭṭho satthamukhena vā;",
  "atk-s0505a:1961": "Vāyodhātuppakopena, hoti satthamukheva so”ti. ;",
  "atk-s0505a:1962_0": "Dhātuppakopabyāpannakāyopi ca na jīvati. Yadā pana tā dhātuyo aññamaññaṃ patiṭṭhānādikiccaṃ",
  "atk-s0505a:1962_1": "sādhentāpi samaṃ vahanti, tadā jīvitaṃ pavattati. Evaṃ mahābhūtapaṭibaddhañca jīvitaṃ.",
  "atk-s0505a:1962_2": "Dubbhikkhādīsu pana āhārupacchedena sattānaṃ jīvitakkhayo pākaṭo eva. Evaṃ kabaḷīkārāhārapaṭibaddhañca",
  "atk-s0505a:1962_3": "jīvitaṃ. Tathā asitapītādiparipāke kammajateje khīṇe sattā jīvitakkhayaṃ pāpuṇantāpi",
  "atk-s0505a:1962_4": "pākaṭā eva. Evaṃ usmāpaṭibaddhañca jīvitaṃ. Viññāṇe pana niruddhe niruddhato pabhuti",
  "atk-s0505a:1962_5": "sattānaṃ na hoti jīvitanti evampi loke pākaṭameva. Evaṃ viññāṇapaṭibaddhañca jīvitaṃ.",
  "atk-s0505a:1962_6": "Evaṃ anekapaccayapaṭibaddhavuttibhāvato kasiraṃ veditabbaṃ.",
  "atk-s0505a:1963_0": "Parittañcāti appakaṃ, devānaṃ jīvitaṃ upanidhāya tiṇagge ussāvabindusadisaṃ, cittakkhaṇato",
  "atk-s0505a:1963_1": "uddhaṃ abhāvena vā parittaṃ. Atidīghāyukopi hi satto atītena cittena jīvittha na",
  "atk-s0505a:1963_2": "jīvati na jīvissati, anāgatena jīvissati na jīvati na jīvittha, paccuppannena jīvati",
  "atk-s0505a:1963_3": "na jīvittha na jīvissati. Vuttañcetaṃ –",
  "atk-s0505a:1964": "“Jīvitaṃ attabhāvo ca, sukhadukkhā ca kevalā;",
  "atk-s0505a:1965": "Ekacittasamāyuttā, lahuso vattate khaṇo.",
  "atk-s0505a:1966": "“Cullāsītisahassāni, kappā tiṭṭhanti ye marū;",
  "atk-s0505a:1967": "Natveva tepi jīvanti, dvīhi cittehi saṃyutā”ti. ;",
  "atk-s0505a:1968_0": "Tañca dukkhena saṃyutanti tañca jīvitaṃ evaṃ animittamanaññātaṃ kasiraṃ parittañca",
  "atk-s0505a:1968_1": "samānampi sītuṇhaḍaṃsamakasādisamphassakhuppipāsāsaṅkhāradukkhavipariṇāmadukkhadukkhadukkhehi",
  "atk-s0505a:1968_2": "saṃyutaṃ. Kiṃ vuttaṃ hoti? Yasmā īdisaṃ maccānaṃ jīvitaṃ, tasmā tvaṃ yāva taṃ parikkhayaṃ",
  "atk-s0505a:1968_3": "na gacchati, tāva dhammacariyameva brūhaya, mā puttamanusocāti.",
  "atk-s0505a:1969_0": "581. Athāpi maññeyyāsi “sabbūpakaraṇehi puttaṃ anurakkhantassāpi me so mato, tena",
  "atk-s0505a:1969_1": "socāmī”ti, evampi mā soci. Na hi so upakkamo atthi, yena jātā na miyyare, na hi sakkā",
  "atk-s0505a:1969_2": "kenaci upakkamena jātā sattā mā marantūti rakkhitunti vuttaṃ hoti. Tato yasmā so",
  "atk-s0505a:1969_3": "“jaraṃ patvā nāma, bhante, maraṇaṃ anurūpaṃ, atidaharo me putto mato”ti cintesi,",
  "atk-s0505a:1969_4": "tasmā āha “jarampi patvā maraṇaṃ, evaṃdhammā hi pāṇino”ti, jaraṃ patvāpi appatvāpi",
  "atk-s0505a:1969_5": "maraṇaṃ, natthi ettha niyamoti vuttaṃ hoti.",
  "atk-s0505a:1970_0": "582. Idāni tamatthaṃ nidassanena sādhento “phalānamiva pakkāna”ntiādimāha. Tassattho",
  "atk-s0505a:1970_1": "– yathā phalānaṃ pakkānaṃ yasmā sūriyuggamanato pabhuti sūriyātapena santappamāne",
  "atk-s0505a:1970_2": "rukkhe pathaviraso ca āporaso ca pattato sākhaṃ sākhato khandhaṃ khandhato mūlanti",
  "atk-s0505a:1970_3": "evaṃ anukkamena mūlato pathavimeva pavisati, ogamanato pabhuti pana pathavito mūlaṃ",
  "atk-s0505a:1970_4": "mūlato khandhanti evaṃ anukkamena sākhāpattapallavādīni puna ārohati, evaṃ ārohanto",
  "atk-s0505a:1970_5": "ca paripākagate phale vaṇṭamūlaṃ na pavisati. Atha sūriyātapena tappamāne vaṇṭamūle",
  "atk-s0505a:1970_6": "pariḷāho uppajjati. Tena tāni phalāni pāto pāto niccakālaṃ patanti, nesaṃ pāto patanato",
  "atk-s0505a:1970_7": "bhayaṃ hoti, patanā bhayaṃ hotīti attho. Evaṃ jātānaṃ maccānaṃ niccaṃ maraṇato bhayaṃ.",
  "atk-s0505a:1970_8": "Pakkaphalasadisā hi sattāti.",
  "atk-s0505a:1971_0": "583-6. Kiñca bhiyyo “yathāpi kumbhakārassa…pe… jīvita”nti. Tasmā “daharā ca…pe… parāyaṇā”ti",
  "atk-s0505a:1971_1": "evaṃ gaṇha, evañca gahetvā “tesaṃ maccu…pe… ñātī vā pana ñātake”ti evampi gaṇha.",
  "atk-s0505a:1971_2": "Yasmā ca na pitā tāyate puttaṃ, ñātī vā pana ñātake, tasmā pekkhataṃyeva…pe… nīyati.",
  "atk-s0505a:1972_0": "Tattha ayaṃ yojanā – passamānānaṃyeva ñātīnaṃ “amma, tātā”tiādinā nayena puthu anekappakārakaṃ",
  "atk-s0505a:1972_1": "lālapataṃyeva maccānaṃ ekameko macco yathā go vajjho evaṃ nīyati, evaṃ passa, upāsaka, yāva atāṇo lokoti.",
  "atk-s0505a:1973_0": "587. Tattha ye buddhapaccekabuddhādayo dhitisampannā, te “evamabbhāhato loko maccunā",
  "atk-s0505a:1973_1": "ca jarāya ca, so na sakkā kenaci parittāṇaṃ kātu”nti yasmā jānanti, tasmā dhīrā na",
  "atk-s0505a:1973_2": "socanti viditvā lokapariyāyaṃ. Imaṃ lokasabhāvaṃ ñatvā na socantīti vuttaṃ hoti.",
  "atk-s0505a:1974_0": "588. Tvaṃ pana yassa maggaṃ…pe… paridevasi. Kiṃ vuttaṃ hoti? Yassa mātukucchiṃ āgatassa",
  "atk-s0505a:1974_1": "āgatamaggaṃ vā ito cavitvā aññattha gatassa gatamaggaṃ vā na jānāsi, tassa ime ubho",
  "atk-s0505a:1974_2": "ante asampassaṃ niratthaṃ paridevasi. Dhīrā pana te passantā viditvā lokapariyāyaṃ na socantīti.",
  "atk-s0505a:1975_0": "589. Idāni “niratthaṃ paridevasī”ti ettha vuttaparidevanāya niratthakabhāvaṃ sādhento",
  "atk-s0505a:1975_1": "“paridevayamāno ce”tiādimāha. Tattha udabbaheti ubbaheyya dhāreyya, attani sañjaneyyāti",
  "atk-s0505a:1975_2": "attho. Sammūḷho hiṃsamattānanti sammūḷho hutvā attānaṃ bādhento. Kayirā ce naṃ vicakkhaṇoti",
  "atk-s0505a:1975_3": "yadi tādiso kañci atthaṃ udabbahe, vicakkhaṇopi naṃ paridevaṃ kareyya.",
  "atk-s0505a:1976_0": "590. Na hi ruṇṇenāti etthāyaṃ yojanā – na pana koci ruṇṇena vā sokena vā cetaso santiṃ",
  "atk-s0505a:1976_1": "pappoti, apica kho pana rodato socato ca bhiyyo assa uppajjate dukkhaṃ, sarīrañca",
  "atk-s0505a:1976_2": "dubbaṇṇiyādīhi upahaññatīti.",
  "atk-s0505a:1977": "591. Na tena petāti tena paridevanena kālakatā na pālenti na yāpenti, na taṃ tesaṃ upakārāya hoti. Tasmā niratthā paridevanāti.",
  "atk-s0505a:1978": "592. Na kevalañca niratthā, anatthampi āvahati. Kasmā? Yasmā sokamappajahaṃ …pe… vasamanvagū. Tattha anutthunantoti anusocanto. Vasamanvagūti vasaṃ gato.",
  "atk-s0505a:1979_0": "593. Evampi niratthakattaṃ anatthāvahattañca sokassa dassetvā idāni sokavinayatthaṃ",
  "atk-s0505a:1979_1": "ovadanto “aññepi passā”tiādimāha. Tattha gamineti gamike, paralokagamanasajje ṭhiteti",
  "atk-s0505a:1979_2": "vuttaṃ hoti. Phandantevidha pāṇinoti maraṇabhayena phandamāneyeva idha satte.",
  "atk-s0505a:1980_0": "594. Yena yenāti yenākārena maññanti “dīghāyuko bhavissati, arogo bhavissatī”ti.",
  "atk-s0505a:1980_1": "Tato taṃ aññathāyeva hoti, so evaṃ maññito maratipi, rogīpi hoti. Etādiso ayaṃ vinābhāvo",
  "atk-s0505a:1980_2": "maññitappaccanīkena hoti, passa, upāsaka, lokasabhāvanti evamettha adhippāyayojanā veditabbā.",
  "atk-s0505a:1981_0": "596. Arahato sutvāti imaṃ evarūpaṃ arahato dhammadesanaṃ sutvā. Neso labbhā mayā",
  "atk-s0505a:1981_1": "itīti so peto “idāni mayā puna jīvatū”ti na labbhā iti parijānanto, vineyya paridevitanti vuttaṃ hoti.",
  "atk-s0505a:1982_0": "597. Kiñca bhiyyo – “yathā saraṇamādittaṃ…pe… dhaṃsaye”ti. Tattha dhīro dhitisampadāya,",
  "atk-s0505a:1982_1": "sapañño sābhāvikapaññāya, paṇḍito bāhusaccapaññāya, kusalo cintakajātikatāya veditabbo.",
  "atk-s0505a:1982_2": "Cintāmayasutamayabhāvanāmayapaññāhi vā yojetabbaṃ.",
  "atk-s0505a:1983_0": "598-9. Na kevalañca sokameva, paridevaṃ…pe… sallamattano. Tattha pajappanti taṇhaṃ.",
  "atk-s0505a:1983_1": "Domanassanti cetasikadukkhaṃ. Abbaheti uddhare. Sallanti etameva tippakāraṃ dunnīharaṇaṭṭhena",
  "atk-s0505a:1983_2": "antovijjhanaṭṭhena ca sallaṃ. Pubbe vuttaṃ sattavidhaṃ rāgādisallaṃ vā. Etasmiñhi",
  "atk-s0505a:1983_3": "abbūḷhe salle abbūḷhasallo…pe… nibbutoti arahattanikūṭena desanaṃ niṭṭhāpesi. Tattha",
  "atk-s0505a:1983_4": "asitoti taṇhādiṭṭhīhi anissito. Pappuyyāti pāpuṇitvā. Sesaṃ idha ito pubbe vuttattā",
  "atk-s0505a:1983_5": "uttānatthameva, tasmā na vaṇṇitaṃ.",
  "atk-s0505a:1984": "Paramatthajotikāya khuddaka-aṭṭhakathāya",
  "atk-s0505a:1985": "Suttanipāta-aṭṭhakathāya sallasuttavaṇṇanā niṭṭhitā.",
  "atk-s0505a:1986": "9. Vāseṭṭhasuttavaṇṇanā",
  "atk-s0505a:1987_0": "Evaṃ me sutanti vāseṭṭhasuttaṃ. Kā uppatti? Ayameva yāssa nidāne vuttā atthavaṇṇanaṃ",
  "atk-s0505a:1987_1": "panassa vuttanayāni uttānatthāni ca padāni pariharantā karissāma. Icchānaṅgaloti",
  "atk-s0505a:1987_2": "gāmassa nāmaṃ. Brāhmaṇamahāsālānaṃ caṅkī tārukkho todeyyoti vohāranāmametaṃ. Pokkharasāti",
  "atk-s0505a:1987_3": "jāṇussoṇīti nemittikaṃ. Tesu kira eko himavantapasse pokkharaṇiyā padume nibbatto,",
  "atk-s0505a:1987_4": "aññataro tāpaso taṃ padumaṃ gahetvā tattha sayitaṃ dārakaṃ disvā saṃvaḍḍhetvā rañño",
  "atk-s0505a:1987_5": "dassesi. Pokkhare sayitattā “pokkharasātī”ti cassa nāmamakāsi. Ekassa ṭhānantare",
  "atk-s0505a:1987_6": "nemittikaṃ. Tena kira jāṇussoṇināmakaṃ purohitaṭṭhānaṃ laddhaṃ, so teneva paññāyi.",
  "atk-s0505a:1988_0": "Te sabbepi aññe ca abhiññātā abhiññātā brāhmaṇamahāsālā kasmā icchānaṅgale paṭivasantīti?",
  "atk-s0505a:1988_1": "Vedasajjhāyanaparivīmaṃsanatthaṃ. Tena kira samayena kosalajanapade vedakā brāhmaṇā",
  "atk-s0505a:1988_2": "vedānaṃ sajjhāyakaraṇatthañca atthūpaparikkhaṇatthañca tasmiṃyeva gāme sannipatanti.",
  "atk-s0505a:1988_3": "Tena tepi antarantarā attano bhogagāmato āgamma tattha paṭivasanti.",
  "atk-s0505a:1989_0": "Vāseṭṭhabhāradvājānanti vāseṭṭhassa ca bhāradvājassa ca. Ayamantarākathāti yaṃ attano",
  "atk-s0505a:1989_1": "sahāyakabhāvānurūpaṃ kathaṃ kathentā anuvicariṃsu, tassā kathāya antarā vemajjheyeva",
  "atk-s0505a:1989_2": "ayaṃ aññā kathā udapādīti vuttaṃ hoti. Saṃsuddhagahaṇikoti saṃsuddhakucchiko, saṃsuddhāya",
  "atk-s0505a:1989_3": "brāhmaṇiyā eva kucchismiṃ nibbattoti adhippāyo. “Samavepākiniyā gahaṇiyā”tiādīsu",
  "atk-s0505a:1989_4": "hi udaraggi “gahaṇī”ti vuccati. Idha pana mātukucchi. Yāva sattamāti mātu mātā, pitu",
  "atk-s0505a:1989_5": "pitāti evaṃ paṭilomena yāva satta jātiyo. Ettha ca pitāmaho ca pitāmahī ca pitāmahā,",
  "atk-s0505a:1989_6": "tathā mātāmaho ca mātāmahī ca mātāmahā, pitāmahā ca mātāmahā ca pitāmahāyeva. Pitāmahānaṃ",
  "atk-s0505a:1989_7": "yugaṃ pitāmahayugaṃ. Yuganti āyuppamāṇaṃ. Abhilāpamattameva cetaṃ, atthato pana pitāmahāyeva",
  "atk-s0505a:1989_8": "pitāmahayugaṃ. Akkhittoti jātiṃ ārabbha “kiṃ so”ti kenaci anavaññāto. Anupakkuṭṭhoti",
  "atk-s0505a:1989_9": "jātisandosavādena anupakkuṭṭhapubbo. Vatasampannoti ācārasampanno. Saññāpetunti ñāpetuṃ",
  "atk-s0505a:1989_10": "bodhetuṃ, nirantaraṃ kātunti vuttaṃ hoti. Āyāmāti gacchāma.",
  "atk-s0505a:1990_0": "600. Anuññātapaṭiññātāti “tevijjā tumhe”ti evaṃ mayaṃ ācariyehi ca anuññātā attanā",
  "atk-s0505a:1990_1": "ca paṭijānimhāti attho. Asmāti bhavāma. Ubhoti dvepi janā. Ahaṃ pokkharasātissa,",
  "atk-s0505a:1990_2": "tārukkhassāyaṃ māṇavoti ahaṃ pokkharasātissa jeṭṭhantevāsī aggasisso, ayaṃ tārukkhassāti",
  "atk-s0505a:1990_3": "adhippāyena bhaṇati ācariyasampattiṃ attano sampattiñca dīpento.",
  "atk-s0505a:1991_0": "601. Tevijjānanti tivedānaṃ. Kevalinoti niṭṭhaṅgatā. Asmaseti amha bhavāma. Idāni",
  "atk-s0505a:1991_1": "taṃ kevalibhāvaṃ vitthārento āha – “padakasmā…pe… sādisā”ti. Tattha jappeti vede.",
  "atk-s0505a:1991_2": "Kammunāti dasavidhena kusalakammapathakammunā. Ayañhi pubbe sattavidhaṃ kāyavacīkammaṃ",
  "atk-s0505a:1991_3": "sandhāya “yato kho bho sīlavā hotī”ti āha. Tividhaṃ manokammaṃ sandhāya “vatasampanno”ti",
  "atk-s0505a:1991_4": "āha. Tena samannāgato hi ācārasampanno hoti.",
  "atk-s0505a:1992_0": "602-5. Idāni taṃ vacanantarena dassento āha – “ahañca kammunā brūmī”ti. Khayātītanti",
  "atk-s0505a:1992_1": "ūnabhāvaṃ atītaṃ, paripuṇṇanti attho. Peccāti upagantvā. Namassantīti namo karonti.",
  "atk-s0505a:1992_2": "Cakkhuṃ loke samuppannanti avijjandhakāre loke, taṃ andhakāraṃ vidhamitvā lokassa",
  "atk-s0505a:1992_3": "diṭṭhadhammikādiatthasandassanena cakkhu hutvā samuppannaṃ.",
  "atk-s0505a:1993_0": "606. Evaṃ abhitthavitvā vāseṭṭhena yācito bhagavā dvepi jane saṅgaṇhanto āha – “tesaṃ",
  "atk-s0505a:1993_1": "vo ahaṃ byakkhissa”ntiādi. Tattha byakkhissanti byākarissāmi. Anupubbanti tiṭṭhatu",
  "atk-s0505a:1993_2": "tāva brāhmaṇacintā, kīṭapaṭaṅgatiṇarukkhato pabhuti vo anupubbaṃ byakkhissanti evamettha",
  "atk-s0505a:1993_3": "adhippāyo veditabbo, evaṃ vitthārakathāya vinetabbā hi te māṇavakā. Jātivibhaṅganti",
  "atk-s0505a:1993_4": "jātivitthāraṃ. Aññamaññā hi jātiyoti tesaṃ tesañhi pāṇānaṃ jātiyo aññā aññā nānappakārāti attho.",
  "atk-s0505a:1994_0": "607. Tato pāṇānaṃ jātivibhaṅge kathetabbe “tiṇarukkhepi jānāthā”ti anupādinnakānaṃ",
  "atk-s0505a:1994_1": "tāva kathetuṃ āraddho. Taṃ kimatthamiti ce? Upādinnesu sukhañāpanatthaṃ. Anupādinnesu",
  "atk-s0505a:1994_2": "hi jātibhede gahite upādinnesu so pākaṭataro hoti. Tattha tiṇāni nāma antopheggūni",
  "atk-s0505a:1994_3": "bahisārāni. Tasmā tālanāḷikerādayopi tiṇasaṅgahaṃ gacchanti. Rukkhā nāma bahipheggū",
  "atk-s0505a:1994_4": "antosārā. Tiṇāni ca rukkhā ca tiṇarukkhā. Te upayogabahuvacanena dassento āha – “tiṇarukkhepi",
  "atk-s0505a:1994_5": "jānāthā”ti. Na cāpi paṭijānareti “mayaṃ tiṇā, mayaṃ rukkhā”ti evampi na paṭijānanti.",
  "atk-s0505a:1994_6": "Liṅgaṃ jātimayanti apaṭijānantānampi ca tesaṃ jātimayameva saṇṭhānaṃ attano mūlabhūtatiṇādisadisameva",
  "atk-s0505a:1994_7": "hoti. Kiṃ kāraṇaṃ? Aññamaññā hi jātiyo, yasmā aññā tiṇajāti, aññā rukkhajāti; tiṇesupi",
  "atk-s0505a:1994_8": "aññā tālajāti, aññā nāḷikerajātīti evaṃ vitthāretabbaṃ.",
  "atk-s0505a:1995_0": "Tena kiṃ dīpeti? Yaṃ jātivasena nānā hoti, taṃ attano paṭiññaṃ paresaṃ vā upadesaṃ",
  "atk-s0505a:1995_1": "vināpi aññajātito visesena gayhati. Yadi ca jātiyā brāhmaṇo bhaveyya, sopi attano",
  "atk-s0505a:1995_2": "paṭiññaṃ paresaṃ vā upadesaṃ vinā khattiyato vessasuddato vā visesena gayheyya, na",
  "atk-s0505a:1995_3": "ca gayhati, tasmā na jātiyā brāhmaṇoti. Parato pana “yathā etāsu jātīsū”ti imāya",
  "atk-s0505a:1995_4": "gāthāya etamatthaṃ vacībhedeneva āvikarissati.",
  "atk-s0505a:1996_0": "608. Evaṃ anupādinnesu jātibhedaṃ dassetvā upādinnesu taṃ dassento “tato kīṭe”ti",
  "atk-s0505a:1996_1": "evamādimāha. Tattha kīṭāti kimayo. Paṭaṅgāti paṭaṅgāyeva. Yāva kunthakipilliketi",
  "atk-s0505a:1996_2": "kunthakipillikaṃ pariyantaṃ katvāti attho.",
  "atk-s0505a:1997": "609. Khuddaketi kāḷakakaṇḍakādayo. Mahallaketi sasabiḷārādayo. Sabbe hi te anekavaṇṇā.",
  "atk-s0505a:1998_0": "610. Pādūdareti udarapāde, udaraṃyeva yesaṃ pādāti vuttaṃ hoti. Dīghapiṭṭhiketi sappānañhi",
  "atk-s0505a:1998_1": "sīsato yāva naṅguṭṭhā piṭṭhi eva hoti, tena te “dīghapiṭṭhikā”ti vuccanti. Tepi anekappakārā āsīvisādibhedena.",
  "atk-s0505a:1999": "611. Odaketi udakamhi jāte. Macchāpi anekappakārā rohitamacchādibhedena.",
  "atk-s0505a:2000": "612. Pakkhīti sakuṇe. Te hi pakkhānaṃ atthitāya “pakkhī”ti vuccanti. Pattehi yantīti pattayānā. Vehāse gacchantīti vihaṅgamā. Tepi anekappakārā kākādibhedena.",
  "atk-s0505a:2001_0": "613. Evaṃ thalajalākāsagocarānaṃ pāṇānaṃ jātibhedaṃ dassetvā idāni yenādhippāyena",
  "atk-s0505a:2001_1": "taṃ dassesi, taṃ āvikaronto “yathā etāsū”ti gāthamāha. Tassattho saṅkhepato pubbe",
  "atk-s0505a:2001_2": "vuttādhippāyavaṇṇanāvaseneva veditabbo.",
  "atk-s0505a:2002_0": "614-6. Vitthārato panettha yaṃ vattabbaṃ, taṃ sayameva dassento “na kesehī”tiādimāha.",
  "atk-s0505a:2002_1": "Tatrāyaṃ yojanā – yaṃ vuttaṃ “natthi manussesu liṅgaṃ jātimayaṃ puthū”ti, taṃ evaṃ",
  "atk-s0505a:2002_2": "natthīti veditabbaṃ. Seyyathidaṃ, na kesehīti. Na hi “brāhmaṇānaṃ īdisā kesā honti,",
  "atk-s0505a:2002_3": "khattiyānaṃ īdisā”ti niyamo atthi yathā hatthiassamigādīnanti iminā nayena sabbaṃ",
  "atk-s0505a:2002_4": "yojetabbaṃ. Liṅgaṃ jātimayaṃ neva, yathā aññāsu jātisūti idaṃ pana vuttassevatthassa",
  "atk-s0505a:2002_5": "nigamananti veditabbaṃ. Tassa yojanā – tadeva yasmā imehi kesādīhi natthi manussesu",
  "atk-s0505a:2002_6": "liṅgaṃ jātimayaṃ puthu, tasmā veditabbametaṃ “brāhmaṇādibhedesu manussesu liṅgaṃ",
  "atk-s0505a:2002_7": "jātimayaṃ neva yathā aññāsu jātīsū”ti.",
  "atk-s0505a:2003_0": "617. Idāni evaṃ jātibhede asantepi brāhmaṇo khattiyoti idaṃ nānattaṃ yathā jātaṃ,",
  "atk-s0505a:2003_1": "taṃ dassetuṃ “paccatta”nti gāthamāha. Tassattho – etaṃ tiracchānānaṃ viya yonisiddhameva",
  "atk-s0505a:2003_2": "kesādisaṇṭhānānattaṃ manussesu brāhmaṇādīnaṃ attano attano sarīresu na vijjati. Avijjamānepi",
  "atk-s0505a:2003_3": "pana etasmiṃ yadetaṃ brāhmaṇo khattiyoti nānattavidhānapariyāyaṃ vokāraṃ, taṃ vokārañca",
  "atk-s0505a:2003_4": "manussesu samaññāya pavuccati, vohāramattena vuccatīti.",
  "atk-s0505a:2004_0": "619-625. Ettāvatā bhagavā bhāradvājassa vādaṃ niggahetvā idāni yadi jātiyā brāhmaṇo",
  "atk-s0505a:2004_1": "bhaveyya, ājīvasīlācāravipannopi brāhmaṇo bhaveyya. Yasmā pana porāṇā brāhmaṇā tassa",
  "atk-s0505a:2004_2": "brāhmaṇabhāvaṃ na icchanti loke ca aññepi paṇḍitamanussā, tasmā vāseṭṭhassa vādapaggahaṇatthaṃ",
  "atk-s0505a:2004_3": "taṃ dassento “yo hi koci manussesū”tiādikā aṭṭha gāthāyo āha. Tattha gorakkhanti",
  "atk-s0505a:2004_4": "khettarakkhaṃ, kasikammanti vuttaṃ hoti. Pathavī hi “go”ti vuccati, tappabhedo ca",
  "atk-s0505a:2004_5": "khettaṃ. Puthusippenāti tantavāyakammādinānāsippena. Vohāranti vaṇijjaṃ. Parapessenāti",
  "atk-s0505a:2004_6": "paresaṃ veyyāvaccena. Issatthanti āvudhajīvikaṃ, usuñca sattiñcāti vuttaṃ hoti. Porohiccenāti purohitakammena.",
  "atk-s0505a:2005_0": "626. Evaṃ brāhmaṇasamayena ca lokavohārena ca ājīvasīlācāravipannassa abrāhmaṇabhāvaṃ",
  "atk-s0505a:2005_1": "sādhetvā evaṃ sante na jātiyā brāhmaṇo, guṇehi pana brāhmaṇo hoti. Tasmā yattha yattha",
  "atk-s0505a:2005_2": "kule jāto yo guṇavā, so brāhmaṇo, ayamettha ñāyoti evametaṃ ñāyaṃ atthato āpādetvā",
  "atk-s0505a:2005_3": "puna tadeva ñāyaṃ vacībhedena pakāsento āha “na cāhaṃ brāhmaṇaṃ brūmī”ti.",
  "atk-s0505a:2006_0": "Tassattho – ahaṃ pana yvāyaṃ catūsu yonīsu yattha katthaci jāto, tatrāpi vā visesena",
  "atk-s0505a:2006_1": "yo brāhmaṇasamaññitāya mātari sambhūto, taṃ yonijaṃ mattisambhavaṃ yā cāyaṃ “ubhato",
  "atk-s0505a:2006_2": "sujāto”tiādinā nayena brāhmaṇehi brāhmaṇassa parisuddhauppattimaggasaṅkhātā yoni",
  "atk-s0505a:2006_3": "kathīyati, “saṃsuddhagahaṇiko”ti iminā ca mātusampatti, tatopi jātasambhūtattā “yonijo",
  "atk-s0505a:2006_4": "mattisambhavo”ti ca vuccati, tampi yonijaṃ mattisambhavaṃ iminā ca yonijamattisambhavamattena",
  "atk-s0505a:2006_5": "brāhmaṇaṃ na brūmi. Kasmā? Yasmā “bho bho”ti vacanamattena aññehi sakiñcanehi visiṭṭhattā",
  "atk-s0505a:2006_6": "bhovādī nāma so hoti, sace hoti sakiñcano. Yo panāyaṃ yattha katthaci kule jātopi",
  "atk-s0505a:2006_7": "rāgādikiñcanābhāvena akiñcano, sabbagahaṇapaṭinissaggena ca anādāno, akiñcanaṃ anādānaṃ",
  "atk-s0505a:2006_8": "tamahaṃ brūmi brāhmaṇaṃ. Kasmā? Yasmā bāhitapāpoti.",
  "atk-s0505a:2007_0": "627. Kiñca bhiyyo – “sabbasaṃyojanaṃ chetvā”tiādikā sattavīsati gāthā. Tattha sabbasaṃyojananti",
  "atk-s0505a:2007_1": "dasavidhaṃ saṃyojanaṃ. Na paritassatīti taṇhāya na tassati. Tamahanti taṃ ahaṃ rāgādīnaṃ",
  "atk-s0505a:2007_2": "saṅgānaṃ atikkantattā saṅgātigaṃ, catunnampi yogānaṃ abhāvena visaṃyuttaṃ brāhmaṇaṃ vadāmīti attho.",
  "atk-s0505a:2008_0": "628. Naddhinti nayhanabhāvena pavattaṃ kodhaṃ. Varattanti bandhanabhāvena pavattaṃ",
  "atk-s0505a:2008_1": "taṇhaṃ. Sandānaṃ sahanukkamanti anusayānukkamasahitaṃ dvāsaṭṭhidiṭṭhisandānaṃ, idaṃ",
  "atk-s0505a:2008_2": "sabbampi chinditvā ṭhitaṃ avijjāpalighassa ukkhittattā ukkhittapalighaṃ catunnaṃ",
  "atk-s0505a:2008_3": "saccānnaṃ buddhattā buddhaṃ ahaṃ brāhmaṇaṃ vadāmīti attho.",
  "atk-s0505a:2009_0": "629. Aduṭṭhoti evaṃ dasahi akkosavatthūhi akkosañca pāṇiādīhi pothanañca andubandhanādīhi",
  "atk-s0505a:2009_1": "bandhanañca yo akuddhamānaso hutvā adhivāsesi, khantibalena samannāgatattā khantībalaṃ,",
  "atk-s0505a:2009_2": "punappunaṃ uppattiyā anīkabhūtena teneva khantībalānīkena samannāgatattā balānīkaṃ",
  "atk-s0505a:2009_3": "taṃ evarūpaṃ ahaṃ brāhmaṇaṃ vadāmīti attho.",
  "atk-s0505a:2010_0": "630. Vatantanti dhutavatena samannāgataṃ, catupārisuddhisīlena sīlavantaṃ, taṇhāussadābhāvena",
  "atk-s0505a:2010_1": "anussadaṃ, chaḷindriyadamanena dantaṃ, koṭiyaṃ ṭhitena attabhāvena antimasārīraṃ",
  "atk-s0505a:2010_2": "tamahaṃ brāhmaṇaṃ vadāmīti attho.",
  "atk-s0505a:2011": "631. Yo na limpatīti evameva yo abbhantare duvidhepi kāme na limpati, tasmiṃ kāme na saṇṭhāti, tamahaṃ brāhmaṇaṃ vadāmīti attho.",
  "atk-s0505a:2012": "632. Dukkhassāti khandhadukkhassa. Pannabhāranti ohitakkhandhabhāraṃ catūhi yogehi sabbakilesehi vā visaṃyuttaṃ tamahaṃ brāhmaṇaṃ vadāmīti attho.",
  "atk-s0505a:2013_0": "633. Gambhīrapaññanti gambhīresu khandhādīsu pavattāya paññāya samannāgataṃ, dhammojapaññāya",
  "atk-s0505a:2013_1": "medhāviṃ, “ayaṃ duggatiyā, ayaṃ sugatiyā, ayaṃ nibbānassa maggo, ayaṃ amaggo”ti evaṃ",
  "atk-s0505a:2013_2": "magge amagge ca chekatāya maggāmaggassa kovidaṃ, arahattasaṅkhātaṃ uttamatthamanuppattaṃ",
  "atk-s0505a:2013_3": "tamahaṃ brāhmaṇaṃ vadāmīti attho.",
  "atk-s0505a:2014_0": "634. Asaṃsaṭṭhanti dassanasavanasamullāpaparibhogakāyasaṃsaggānaṃ abhāvena asaṃsaṭṭhaṃ.",
  "atk-s0505a:2014_1": "Ubhayanti gihīhi ca anagārehi cāti ubhayehipi asaṃsaṭṭhaṃ. Anokasārinti anālayacāriṃ,",
  "atk-s0505a:2014_2": "taṃ evarūpaṃ ahaṃ brāhmaṇaṃ vadāmīti attho.",
  "atk-s0505a:2015_0": "635. Nidhāyāti nikkhipitvā oropetvā. Tasesu thāvaresu cāti taṇhātāsena tasesu taṇhābhāvena",
  "atk-s0505a:2015_1": "thiratāya thāvaresu. Yo na hantīti yo evaṃ sabbasattesu vigatapaṭighatāya nikkhittadaṇḍo",
  "atk-s0505a:2015_2": "neva kañci sayaṃ hanati, na aññena ghāteti, tamahaṃ brāhmaṇaṃ vadāmīti attho.",
  "atk-s0505a:2016_0": "636. Aviruddhanti āghātavasena viruddhesupi lokiyamahājanesu āghātābhāvena aviruddhaṃ,",
  "atk-s0505a:2016_1": "hatthagate daṇḍe vā satthe vā avijjamānepi paresaṃ pahāradānato aviratattā attadaṇḍesu",
  "atk-s0505a:2016_2": "janesu nibbutaṃ nikkhittadaṇḍaṃ, pañcannaṃ khandhānaṃ “ahaṃ mama”nti gahitattā sādānesu,",
  "atk-s0505a:2016_3": "tassa gahaṇassa abhāvena anādānaṃ taṃ evarūpaṃ ahaṃ brāhmaṇaṃ vadāmīti attho.",
  "atk-s0505a:2017_0": "637. Āraggāti yassete rāgādayo ayañca paraguṇamakkhaṇalakkhaṇo makkho āraggā sāsapo",
  "atk-s0505a:2017_1": "viya papatito, yathā sāsapo āragge na santiṭṭhati, evaṃ citte na tiṭṭhati, tamahaṃ",
  "atk-s0505a:2017_2": "brāhmaṇaṃ vadāmīti attho.",
  "atk-s0505a:2018_0": "638. Akakkasanti apharusaṃ. Viññāpaninti atthaviññāpaniṃ. Saccanti bhūtaṃ. Nābhisajeti",
  "atk-s0505a:2018_1": "yāya girāya aññaṃ kujjhāpanavasena na laggāpeyya. Khīṇāsavo nāma evarūpameva giraṃ",
  "atk-s0505a:2018_2": "bhāseyya. Tasmā tamahaṃ brāhmaṇaṃ vadāmīti attho.",
  "atk-s0505a:2019_0": "639. Sāṭakābharaṇādīsu dīghaṃ vā rassaṃ vā, maṇimuttādīsu aṇuṃ vā thūlaṃ vā mahagghaappagghavasena",
  "atk-s0505a:2019_1": "subhaṃ vā asubhaṃ vā yo puggalo imasmiṃ loke parapariggahitaṃ nādiyati, tamahaṃ brāhmaṇaṃ vadāmīti attho.",
  "atk-s0505a:2020": "640. Nirāsāsanti nittaṇhaṃ. Visaṃyuttanti sabbakilesehi viyuttaṃ tamahaṃ brāhmaṇaṃ vadāmīti attho.",
  "atk-s0505a:2021_0": "641. Ālayāti taṇhā. Aññāya akathaṃkathīti aṭṭha vatthūni yathābhūtaṃ jānitvā aṭṭhavatthukāya",
  "atk-s0505a:2021_1": "vicikicchāya nibbicikiccho. Amatogadhamanuppattanti amataṃ nibbānaṃ ogahetvā anuppattaṃ",
  "atk-s0505a:2021_2": "tamahaṃ brāhmaṇaṃ vadāmīti attho.",
  "atk-s0505a:2022_0": "642. Ubhoti dvepi puññāni pāpāni ca chaḍḍetvāti attho. Saṅganti rāgādibhedaṃ saṅgaṃ.",
  "atk-s0505a:2022_1": "Upaccagāti atikkanto. Tamahaṃ vaṭṭamūlasokena asokaṃ, abbhantare rāgarajādīnaṃ abhāvena",
  "atk-s0505a:2022_2": "virajaṃ, nirupakkilesatāya suddhaṃ brāhmaṇaṃ vadāmīti attho.",
  "atk-s0505a:2023_0": "643. Vimalanti abbhādimalavirahitaṃ. Suddhanti nirupakkilesaṃ. Vippasannanti pasannacittaṃ.",
  "atk-s0505a:2023_1": "Anāvilanti kilesāvilattavirahitaṃ. Nandībhavaparikkhīṇanti tīsu bhavesu parikkhīṇataṇhaṃ",
  "atk-s0505a:2023_2": "tamahaṃ brāhmaṇaṃ vadāmīti attho.",
  "atk-s0505a:2024_0": "644. Yo bhikkhu imaṃ rāgapalipathañceva kilesaduggañca saṃsāravaṭṭañca catunnaṃ saccānaṃ",
  "atk-s0505a:2024_1": "appaṭivijjhanakamohañca atīto, cattāro oghe tiṇṇo hutvā pāraṃ anuppatto, duvidhena",
  "atk-s0505a:2024_2": "jhānena jhāyī, taṇhāya abhāvena anejo, kathaṃkathāya abhāvena akathaṃkathī, upādānānaṃ",
  "atk-s0505a:2024_3": "abhāvena anupādiyitvā kilesanibbānena nibbuto, tamahaṃ brāhmaṇaṃ vadāmīti attho.",
  "atk-s0505a:2025": "645. Yo puggalo, idha loke, ubhopi kāme hitvā anāgāro hutvā paribbajati, taṃ parikkhīṇakāmañceva parikkhīṇabhavañca ahaṃ brāhmaṇaṃ vadāmīti attho.",
  "atk-s0505a:2026_0": "646. Yo idha loke chadvārikaṃ taṇhaṃ jahitvā gharāvāsena anatthiko anāgāro hutvā",
  "atk-s0505a:2026_1": "paribbajati, taṇhāya ceva bhavassa ca parikkhīṇattā taṇhābhavaparikkhīṇaṃ tamahaṃ",
  "atk-s0505a:2026_2": "brāhmaṇaṃ vadāmīti attho.",
  "atk-s0505a:2027_0": "647. Mānusakaṃ yoganti mānusakaṃ āyuñceva pañcavidhakāmaguṇe ca. Dibbayogepi eseva",
  "atk-s0505a:2027_1": "nayo. Upaccagāti yo mānusakaṃ yogaṃ hitvā dibbaṃ atikkanto, taṃ sabbehi catūhi yogehi",
  "atk-s0505a:2027_2": "visaṃyuttaṃ ahaṃ brāhmaṇaṃ vadāmīti attho.",
  "atk-s0505a:2028_0": "648. Ratinti pañcakāmaguṇaratiṃ. Aratinti araññavāse ukkaṇṭhitattaṃ. Sītibhūtanti",
  "atk-s0505a:2028_1": "nibbutaṃ, nirupadhinti nirupakkilesaṃ, vīranti taṃ evarūpaṃ sabbaṃ khandhalokaṃ abhibhavitvā",
  "atk-s0505a:2028_2": "ṭhitaṃ vīriyavantaṃ ahaṃ brāhmaṇaṃ vadāmīti attho.",
  "atk-s0505a:2029_0": "649. Yo vedīti yo sattānaṃ sabbākārena cutiñca paṭisandhiñca pākaṭaṃ katvā jānāti,",
  "atk-s0505a:2029_1": "tamahaṃ alaggatāya asattaṃ, paṭipattiyā suṭṭhu gatattā sugataṃ, catunnaṃ saccānaṃ",
  "atk-s0505a:2029_2": "buddhatāya buddhaṃ brāhmaṇaṃ vadāmīti attho.",
  "atk-s0505a:2030": "650. Yassāti yassete devādayo gatiṃ na jānanti, tamahaṃ āsavānaṃ khīṇatāya khīṇāsavaṃ, kilesehi ārakattā arahantaṃ brāhmaṇaṃ vadāmīti attho.",
  "atk-s0505a:2031_0": "651. Pureti atītakkhandhesu. Pacchāti anāgatesu. Majjheti paccuppannesu. Kiñcananti",
  "atk-s0505a:2031_1": "yassetesu ṭhānesu taṇhāgāhasaṅkhātaṃ kiñcanaṃ natthi. Tamahaṃ rāgakiñcanādīhi akiñcanaṃ.",
  "atk-s0505a:2031_2": "Kassaci gahaṇassa abhāvena anādānaṃ brāhmaṇaṃ vadāmīti attho.",
  "atk-s0505a:2032_0": "652. Acchambhitattena usabhasadisatāya usabhaṃ, uttamaṭṭhena pavaraṃ, vīriyasampattiyā",
  "atk-s0505a:2032_1": "vīraṃ, mahantānaṃ sīlakkhandhādīnaṃ esitattā mahesiṃ, tiṇṇaṃ mārānaṃ vijitattā vijitāvinaṃ,",
  "atk-s0505a:2032_2": "ninhātakilesatāya nhātakaṃ, catusaccabuddhatāya buddhaṃ taṃ evarūpaṃ brāhmaṇaṃ vadāmīti attho.",
  "atk-s0505a:2033_0": "653. Yo pubbenivāsaṃ pākaṭaṃ katvā jānāti, chabbīsatidevalokabhedaṃ saggaṃ, catubbidhaṃ",
  "atk-s0505a:2033_1": "apāyañca dibbacakkhunā passati, atho jātikkhayasaṅkhātaṃ arahattaṃ patto, tamahaṃ",
  "atk-s0505a:2033_2": "brāhmaṇaṃ vadāmīti attho.",
  "atk-s0505a:2034_0": "654. Evaṃ bhagavā guṇato brāhmaṇaṃ vatvā “ye ‘jātito brāhmaṇo’ti abhinivesaṃ karonti,",
  "atk-s0505a:2034_1": "te idaṃ vohāramattaṃ ajānantā, sā ca nesaṃ diṭṭhi duddiṭṭhī”ti dassento “samaññā",
  "atk-s0505a:2034_2": "hesā”ti gāthādvayamāha. Tassattho – “yadidaṃ brāhmaṇo khattiyo bhāradvājo vāseṭṭho”ti",
  "atk-s0505a:2034_3": "nāmagottaṃ pakappitaṃ, samaññā hesā lokasmiṃ, paññattivohāramattanti veditabbaṃ.",
  "atk-s0505a:2034_4": "Kasmā? Yasmā sammuccā samudāgataṃ samanuññāya āgataṃ. Tañhi tattha tattha jātakāleyevassa",
  "atk-s0505a:2034_5": "ñātisālohitehi pakappitaṃ kataṃ. No cetaṃ evaṃ pakappeyyuṃ, na koci kañci disvā “ayaṃ",
  "atk-s0505a:2034_6": "brāhmaṇo”ti vā “bhāradvājo”ti vā jāneyya.",
  "atk-s0505a:2035_0": "655. Evaṃ pakappitañcetaṃ dīgharattamanusayitaṃ diṭṭhigatamajānataṃ, “pakappitaṃ",
  "atk-s0505a:2035_1": "nāmagottaṃ, nāmagottamattametaṃ saṃvohāratthaṃ pakappita”nti ajānantānaṃ sattānaṃ",
  "atk-s0505a:2035_2": "hadaye dīgharattaṃ diṭṭhigatamanusayitaṃ, tassa anusayitattā taṃ nāmagottaṃ ajānantā",
  "atk-s0505a:2035_3": "te pabruvanti “jātiyā hoti brāhmaṇo”ti, ajānantāyeva evaṃ vadantīti vuttaṃ hoti.",
  "atk-s0505a:2036_0": "656-7. Evaṃ “ye ‘jātito brāhmaṇo’ti abhinivesaṃ karonti, te idaṃ vohāramattamajānantā,",
  "atk-s0505a:2036_1": "sā ca nesaṃ diṭṭhi duddiṭṭhī”ti dassetvā idāni nippariyāyameva jātivādaṃ paṭikkhipanto",
  "atk-s0505a:2036_2": "kammavādañca niropento “na jaccā”tiādimāha. Tattha “kammunā brāhmaṇo hoti, kammunā",
  "atk-s0505a:2036_3": "hoti abrāhmaṇo”ti imissā upaḍḍhagāthāya atthavitthāraṇatthaṃ “kassako kammunā”tiādi",
  "atk-s0505a:2036_4": "vuttaṃ. Tattha kammunāti paccuppannena kasikammādinibbattakacetanākammunā.",
  "atk-s0505a:2037_0": "659. Paṭiccasamuppādadassāti “iminā paccayena evaṃ hotī”ti evaṃ paṭiccasamuppādadassāvino.",
  "atk-s0505a:2037_1": "Kammavipākakovidāti sammānāvamānārahe kule kammavasena uppatti hoti, aññāpi hīnapaṇītatā",
  "atk-s0505a:2037_2": "hīnapaṇīte kamme vipaccamāne hotīti evaṃ kammavipākakusalā.",
  "atk-s0505a:2038_0": "660. “Kammunāvattatī”ti gāthāya pana “loko”ti vā “pajā”ti vā “sattā”ti vā ekoyeva",
  "atk-s0505a:2038_1": "attho, vacanamattameva nānaṃ. Purimapadena cettha “atthi brahmā mahābrahmā…pe… seṭṭho",
  "atk-s0505a:2038_2": "sajitā vasī pitā bhūtabhabyāna”nti imissā diṭṭhiyā nisedho veditabbo. Kammunā hi",
  "atk-s0505a:2038_3": "vattati tāsu tāsu gatīsu uppajjati loko, tassa ko sajitāti? Dutiyena “evaṃ kammunā",
  "atk-s0505a:2038_4": "uppannopi ca pavattiyampi atītapaccuppannabhedena kammunā eva pavattati, sukhadukkhāni",
  "atk-s0505a:2038_5": "paccanubhonto hīnapaṇītādibhāvaṃ āpajjanto pavattatī”ti dasseti. Tatiyena tamevatthaṃ",
  "atk-s0505a:2038_6": "nigameti “evaṃ sabbathāpi kammanibandhanā sattā kammeneva baddhā hutvā pavattanti,",
  "atk-s0505a:2038_7": "na aññathā”ti. Catutthena tamatthaṃ upamāya vibhāveti rathassāṇīva yāyatoti. Yathā",
  "atk-s0505a:2038_8": "rathassa yāyato āṇi nibandhanaṃ hoti, na tāya anibaddho yāti, evaṃ lokassa uppajjato",
  "atk-s0505a:2038_9": "ca pavattato ca kammaṃ nibandhanaṃ, na tena anibaddho uppajjati nappavattati.",
  "atk-s0505a:2039_0": "661. Idāni yasmā evaṃ kammanibandhano loko, tasmā seṭṭhena kammunā seṭṭhabhāvaṃ dassento",
  "atk-s0505a:2039_1": "“tapenā”ti gāthādvayamāha. Tattha tapenāti indriyasaṃvarena. Brahmacariyenāti sikkhānissitena",
  "atk-s0505a:2039_2": "vuttāvasesaseṭṭhacariyena. Saṃyamenāti sīlena. Damenāti paññāya. Etena seṭṭhaṭṭhena",
  "atk-s0505a:2039_3": "brahmabhūtena kammunā brāhmaṇo hoti. Kasmā? Yasmā etaṃ brāhmaṇamuttamaṃ, yasmā etaṃ",
  "atk-s0505a:2039_4": "kammaṃ uttamo brāhmaṇabhāvoti vuttaṃ hoti. “Brahmāna”ntipi pāṭho, tassattho – brahmaṃ",
  "atk-s0505a:2039_5": "ānetīti brahmānaṃ, brahmabhāvaṃ āneti āvahati detīti vuttaṃ hoti.",
  "atk-s0505a:2040_0": "662. Dutiyagāthāya santoti santakileso. Brahmā sakkoti brahmā ca sakko ca. Yo evarūpo,",
  "atk-s0505a:2040_1": "so na kevalaṃ brāhmaṇo, apica kho brahmā ca sakko ca so vijānataṃ paṇḍitānaṃ, evaṃ",
  "atk-s0505a:2040_2": "vāseṭṭha jānāhīti vuttaṃ hoti. Sesaṃ vuttanayamevāti.",
  "atk-s0505a:2041": "Paramatthajotikāya khuddaka-aṭṭhakathāya",
  "atk-s0505a:2042": "Suttanipāta-aṭṭhakathāya vāseṭṭhasuttavaṇṇanā niṭṭhitā.",
  "atk-s0505a:2043": "10. Kokālikasuttavaṇṇanā",
  "atk-s0505a:2044_0": "Evaṃ me sutanti kokālikasuttaṃ. Kā uppatti? Imassa suttassa uppatti atthavaṇṇanāyameva",
  "atk-s0505a:2044_1": "āvi bhavissati. Atthavaṇṇanāya cassa evaṃ me sutantiādi vuttanayameva. Atha kho kokālikoti",
  "atk-s0505a:2044_2": "ettha pana ko ayaṃ kokāliko, kasmā ca upasaṅkamīti? Vuccate – ayaṃ kira kokālikaraṭṭhe",
  "atk-s0505a:2044_3": "kokālikanagare kokālikaseṭṭhissa putto pabbajitvā pitarā kārāpite vihāreyeva paṭivasati",
  "atk-s0505a:2044_4": "“cūḷakokāliko”ti nāmena, na devadattassa sisso. So hi brāhmaṇaputto “mahākokāliko”ti paññāyi.",
  "atk-s0505a:2045_0": "Bhagavati kira sāvatthiyaṃ viharante dve aggasāvakā pañcamattehi bhikkhusatehi saddhiṃ",
  "atk-s0505a:2045_1": "janapadacārikaṃ caramānā upakaṭṭhāya vassūpanāyikāya vivekavāsaṃ vasitukāmā te bhikkhū",
  "atk-s0505a:2045_2": "uyyojetvā attano pattacīvaramādāya tasmiṃ janapade taṃ nagaraṃ patvā taṃ vihāraṃ",
  "atk-s0505a:2045_3": "agamaṃsu. Tattha te kokālikena saddhiṃ sammoditvā taṃ āhaṃsu – “āvuso, mayaṃ idha",
  "atk-s0505a:2045_4": "temāsaṃ vasissāma, mā kassaci āroceyyāsī”ti. So “sādhū”ti paṭissuṇitvā temāse atīte",
  "atk-s0505a:2045_5": "itaradivasaṃ pageva nagaraṃ pavisitvā ārocesi – “tumhe aggasāvake idhāgantvā vasamāne",
  "atk-s0505a:2045_6": "na jānittha, na te koci paccayenāpi nimantetī”ti. Nagaravāsino “kasmā no, bhante,",
  "atk-s0505a:2045_7": "nārocayitthā”ti. Kiṃ ārocitena, kiṃ nāddasatha dve bhikkhū vasante, nanu ete aggasāvakāti.",
  "atk-s0505a:2045_8": "Te khippaṃ sannipatitvā sappiguḷavatthādīni ānetvā kokālikassa purato nikkhipiṃsu.",
  "atk-s0505a:2045_9": "So cintesi – “paramappicchā aggasāvakā ‘payuttavācāya uppanno lābho’ti ñatvā na sādiyissanti,",
  "atk-s0505a:2045_10": "asādiyantā addhā ‘āvāsikassa dethā’ti bhaṇissanti, handāhaṃ imaṃ lābhaṃ gāhāpetvā",
  "atk-s0505a:2045_11": "gacchāmī”ti. So tathā akāsi, therā disvāva payuttavācāya uppannabhāvaṃ ñatvā “ime",
  "atk-s0505a:2045_12": "paccayā neva amhākaṃ na kokālikassa vaṭṭantī”ti cintetvā “āvāsikassa dethā”ti avatvā",
  "atk-s0505a:2045_13": "paṭikkhipitvā pakkamiṃsu. Tena kokāliko “kathañhi nāma attanā aggaṇhantā mayhampi",
  "atk-s0505a:2045_14": "na dāpesu”nti domanassaṃ uppādesi.",
  "atk-s0505a:2046_0": "Te bhagavato santikaṃ agamaṃsu. Bhagavā ca pavāretvā sace attanā janapadacārikaṃ",
  "atk-s0505a:2046_1": "na gacchati, aggasāvake peseti – “caratha, bhikkhave, cārikaṃ bahujanahitāyā”tiādīni",
  "atk-s0505a:2046_2": "vatvā. Idamāciṇṇaṃ tathāgatānaṃ. Tena kho pana samayena attanā agantukāmo hoti. Atha",
  "atk-s0505a:2046_3": "kho ime punadeva uyyojesi – “gacchatha, bhikkhave, caratha cārika”nti. Te pañcamattehi",
  "atk-s0505a:2046_4": "bhikkhusatehi saddhiṃ cārikaṃ caramānā anupubbena tasmiṃ raṭṭhe tameva nagaraṃ agamaṃsu.",
  "atk-s0505a:2046_5": "Nāgarā there sañjānitvā saha parikkhārehi dānaṃ sajjetvā nagaramajjhe maṇḍapaṃ katvā",
  "atk-s0505a:2046_6": "dānaṃ adaṃsu, therānañca parikkhāre upanāmesuṃ. Therā gahetvā bhikkhusaṅghassa adaṃsu.",
  "atk-s0505a:2046_7": "Taṃ disvā kokāliko cintesi – “ime pubbe appicchā ahesuṃ, idāni lobhābhibhūtā pāpicchā",
  "atk-s0505a:2046_8": "jātā, pubbepi appicchasantuṭṭhapavivittasadisā maññe, ime pāpicchā asantaguṇaparidīpakā",
  "atk-s0505a:2046_9": "pāpabhikkhū”ti. So there upasaṅkamitvā “āvuso, tumhe pubbe appicchā santuṭṭhā pavivittā",
  "atk-s0505a:2046_10": "viya ahuvattha, idāni panattha pāpabhikkhū jātā”ti vatvā pattacīvaramādāya tāvadeva",
  "atk-s0505a:2046_11": "taramānarūpo nikkhamitvā gantvā “bhagavato etamatthaṃ ārocessāmī”ti sāvatthābhimukho",
  "atk-s0505a:2046_12": "gantvā anupubbena bhagavantaṃ upasaṅkami. Ayamettha kokāliko, iminā kāraṇena upasaṅkami.",
  "atk-s0505a:2046_13": "Tena vuttaṃ “atha kho kokāliko bhikkhu yena bhagavā tenupasaṅkamī”tiādi.",
  "atk-s0505a:2047_0": "Bhagavā taṃ turitaturitaṃ āgacchantaṃ disvāva āvajjetvā aññāsi – “aggasāvake akkositukāmo",
  "atk-s0505a:2047_1": "āgato”ti. “Sakkā nu kho paṭisedhetu”nti ca āvajjento “na sakkā, theresu aparajjhitvā",
  "atk-s0505a:2047_2": "āgato, ekaṃsena padumaniraye uppajjissatī”ti addasa. Evaṃ disvāpi pana “sāriputtamoggallānepi",
  "atk-s0505a:2047_3": "nāma garahantaṃ sutvā na nisedhetī”ti parūpavādamocanatthaṃ ariyūpavādassa mahāsāvajjabhāvadassanatthañca",
  "atk-s0505a:2047_4": "“mā heva”ntiādinā nayena tikkhattuṃ paṭisedhesi. Tattha mā hevanti mā evamāha, mā",
  "atk-s0505a:2047_5": "evaṃ abhaṇīti attho. Pesalāti piyasīlā. Saddhāyikoti saddhāgamakaro, pasādāvahoti",
  "atk-s0505a:2047_6": "vuttaṃ hoti. Paccayikoti paccayakaro, “evameta”nti sanniṭṭhāvahoti vuttaṃ hoti.",
  "atk-s0505a:2048_0": "Acirapakkantassāti pakkantassa sato na cireneva sabbo kāyo phuṭo ahosīti kesaggamattampi",
  "atk-s0505a:2048_1": "okāsaṃ avajjetvā sakalasarīraṃ aṭṭhīni bhinditvā uggatāhi pīḷakāhi ajjhotthaṭaṃ ahosi.",
  "atk-s0505a:2048_2": "Tattha yasmā buddhānubhāvena tathārūpaṃ kammaṃ buddhānaṃ sammukhībhāve vipākaṃ na",
  "atk-s0505a:2048_3": "deti, dassanūpacāre pana vijahitamatte deti, tasmā tassa acirapakkantassa pīḷakā",
  "atk-s0505a:2048_4": "uṭṭhahiṃsu. Teneva vuttaṃ “acirapakkantassa ca kokālikassā”ti. Atha kasmā tattheva",
  "atk-s0505a:2048_5": "na aṭṭhāsīti ce? Kammānubhāvena. Okāsakatañhi kammaṃ avassaṃ vipaccati, taṃ tassa",
  "atk-s0505a:2048_6": "tattha ṭhātuṃ na deti. So kammānubhāvena codiyamāno uṭṭhāyāsanā pakkāmi. Kaḷāyamattiyoti",
  "atk-s0505a:2048_7": "caṇakamattiyo. Beluvasalāṭukamattiyoti taruṇabeluvamattiyo. Pabhijjiṃsūti bhijjiṃsu.",
  "atk-s0505a:2048_8": "Tāsu bhinnāsu sakalasarīraṃ panasapakkaṃ viya ahosi. So pakkena gattena anayabyasanaṃ",
  "atk-s0505a:2048_9": "patvā dukkhābhibhūto jetavanadvārakoṭṭhake sayi. Atha dhammassavanatthaṃ āgatāgatā",
  "atk-s0505a:2048_10": "manussā taṃ disvā “dhi kokālika, dhi kokālika, ayuttamakāsi, attanoyeva mukhaṃ nissāya",
  "atk-s0505a:2048_11": "anayabyasanaṃ pattosī”ti āhaṃsu. Tesaṃ sutvā ārakkhadevatā dhikkāraṃ akaṃsu, ārakkhadevatānaṃ",
  "atk-s0505a:2048_12": "ākāsaṭṭhadevatāti iminā upāyena yāva akaniṭṭhabhavanā ekadhikkāro udapādi.",
  "atk-s0505a:2049_0": "Tadā ca turū nāma bhikkhu kokālikassa upajjhāyo anāgāmiphalaṃ patvā suddhāvāsesu",
  "atk-s0505a:2049_1": "nibbatto hoti. Sopi samāpattiyā vuṭṭhito taṃ dhikkāraṃ sutvā āgamma kokālikaṃ ovadi",
  "atk-s0505a:2049_2": "sāriputtamoggallānesu cittappasādajananatthaṃ. So tassāpi vacanaṃ aggahetvā aññadatthu",
  "atk-s0505a:2049_3": "tameva aparādhetvā kālaṃ katvā padumaniraye uppajji. Tenāha – “atha kho kokāliko",
  "atk-s0505a:2049_4": "bhikkhu tenevābādhena…pe… āghātetvā”ti.",
  "atk-s0505a:2050_0": "Atha kho brahmā sahampatīti ko ayaṃ brahmā, kasmā ca bhagavantaṃ upasaṅkamitvā etadavocāti?",
  "atk-s0505a:2050_1": "Ayaṃ kassapassa bhagavato sāsane sahako nāma bhikkhu anāgāmī hutvā suddhāvāsesu uppanno,",
  "atk-s0505a:2050_2": "tattha naṃ “sahampati brahmā”ti sañjānanti. So pana “ahaṃ bhagavantaṃ upasaṅkamitvā",
  "atk-s0505a:2050_3": "padumanirayaṃ kittessāmi, tato bhagavā bhikkhūnaṃ ārocessati. Kathānusandhikusalā",
  "atk-s0505a:2050_4": "bhikkhū tatthāyuppamāṇaṃ pucchissanti, bhagavā ācikkhanto ariyūpavāde ādīnavaṃ pakāsessatī”ti",
  "atk-s0505a:2050_5": "iminā kāraṇena bhagavantaṃ upasaṅkamitvā etadavoca. Bhagavā tatheva akāsi, aññataropi",
  "atk-s0505a:2050_6": "bhikkhu pucchi. Tena ca puṭṭho “seyyathāpi bhikkhū”tiādimāha.",
  "atk-s0505a:2051_0": "Tattha vīsatikhārikoti māgadhakena patthena cattāro patthā kosalaraṭṭhe eko pattho",
  "atk-s0505a:2051_1": "hoti, tena patthena cattāro patthā āḷhakaṃ, cattāri āḷhakāni doṇaṃ, catudoṇā mānikā,",
  "atk-s0505a:2051_2": "catumānikā khārī, tāya khāriyā vīsatikhāriko. Tilavāhoti tilasakaṭaṃ. Abbudo nirayoti",
  "atk-s0505a:2051_3": "abbudo nāma koci paccekanirayo natthi, avīcimhiyeva abbudagaṇanāya paccanokāso pana",
  "atk-s0505a:2051_4": "“abbudo nirayo”ti vutto. Esa nayo nirabbudādīsu.",
  "atk-s0505a:2052_0": "Tattha vassagaṇanāpi evaṃ veditabbā – yatheva hi sataṃ satasahassāni koṭi hoti, evaṃ",
  "atk-s0505a:2052_1": "sataṃ satasahassakoṭiyo pakoṭi nāma hoti, sataṃ satasahassapakoṭiyo koṭippakoṭi nāma,",
  "atk-s0505a:2052_2": "sataṃ satasahassakoṭippakoṭiyo nahutaṃ, sataṃ satasahassanahutāni ninnahutaṃ, sataṃ",
  "atk-s0505a:2052_3": "satasahassaninnahutāni ekaṃ abbudaṃ, tato vīsatiguṇaṃ nirabbudaṃ. Esa nayo sabbattha.",
  "atk-s0505a:2052_4": "Keci pana “tattha tattha paridevanānattenapi kammakaraṇanānattenapi imāni nāmāni",
  "atk-s0505a:2052_5": "laddhānī”ti vadanti, apare “sītanarakā eva ete”ti.",
  "atk-s0505a:2053_0": "Athāparanti tadatthavisesatthadīpakaṃ gāthābandhaṃ sandhāya vuttaṃ. Pāṭhavasena vuttavīsatigāthāsu",
  "atk-s0505a:2053_1": "hi ettha “sataṃ sahassāna”nti ayamekā eva gāthā vuttatthadīpikā, sesā visesatthadīpikā",
  "atk-s0505a:2053_2": "eva, avasāne gāthādvayameva pana mahāaṭṭhakathāyaṃ vinicchitapāṭhe natthi. Tenāvocumha “vīsatigāthāsū”ti.",
  "atk-s0505a:2054": "663. Tattha kuṭhārīti attacchedakaṭṭhena kuṭhārisadisā pharusavācā. Chindatīti kusalamūlasaṅkhātaṃ attano mūlaṃyeva nikantati.",
  "atk-s0505a:2055": "664. Nindiyanti ninditabbaṃ. Taṃ vā nindati yo pasaṃsiyoti yo uttamaṭṭhena pasaṃsāraho puggalo, taṃ vā so pāpicchatādīni āropetvā garahati. Vicinātīti upacināti. Kalinti aparādhaṃ.",
  "atk-s0505a:2056_0": "665. Ayaṃ kalīti ayaṃ aparādho. Akkhesūti jūtakīḷanaakkhesu. Sabbassāpi sahāpi attanāti",
  "atk-s0505a:2056_1": "sabbena attano dhanenapi attanāpi saddhiṃ. Sugatesūpi suṭṭhu gatattā, sundarañca",
  "atk-s0505a:2056_2": "ṭhānaṃ gatattā sugatanāmakesu buddhapaccekabuddhasāvakesu. Manaṃ padosayeti yo manaṃ",
  "atk-s0505a:2056_3": "padūseyya. Tassāyaṃ manopadoso eva mahattaro kalīti vuttaṃ hoti.",
  "atk-s0505a:2057_0": "666. Kasmā? Yasmā sataṃ sahassānaṃ…pe… pāpakaṃ, yasmā vassagaṇanāya ettako so kālo,",
  "atk-s0505a:2057_1": "yaṃ kālaṃ ariyagarahī vācaṃ manañca paṇidhāya pāpakaṃ nirayaṃ upeti, tattha paccatīti",
  "atk-s0505a:2057_2": "vuttaṃ hoti. Idañhi saṅkhepena padumaniraye āyuppamāṇaṃ.",
  "atk-s0505a:2058_0": "667. Idāni aparenapi nayena “ayameva mahattaro kali, yo sugatesu manaṃ padūsaye”ti",
  "atk-s0505a:2058_1": "imamatthaṃ vibhāvento “abhūtavādī”ti ādimāha. Tattha abhūtavādīti ariyūpavādavasena",
  "atk-s0505a:2058_2": "alikavādī. Nirayanti padumādiṃ. Pecca samā bhavantīti ito paṭigantvā nirayūpapattiyā",
  "atk-s0505a:2058_3": "samā bhavanti. Paratthāti paraloke.",
  "atk-s0505a:2059_0": "668. Kiñca bhiyyo – yo appaduṭṭhassāti. Tattha manopadosābhāvena appaduṭṭho, avijjāmalābhāvena",
  "atk-s0505a:2059_1": "suddho, pāpicchābhāvena anaṅgaṇoti veditabbo. Appaduṭṭhattā vā suddhassa, suddhattā",
  "atk-s0505a:2059_2": "anaṅgaṇassāti evampettha yojetabbaṃ.",
  "atk-s0505a:2060_0": "669. Evaṃ sugatesu manopadosassa mahattarakalibhāvaṃ sādhetvā idāni vāritavatthugāthā",
  "atk-s0505a:2060_1": "nāma cuddasa gāthā āha. Imā kira kokālikaṃ mīyamānameva ovadantenāyasmatā mahāmoggallānena",
  "atk-s0505a:2060_2": "vuttā, “mahābrahmunā”ti eke. Tāsaṃ iminā suttena saddhiṃ ekasaṅgahatthaṃ ayamuddeso",
  "atk-s0505a:2060_3": "“yo lobhaguṇe anuyutto”tiādi. Tattha paṭhamagāthāya tāva “guṇo”ti niddiṭṭhattā anekakkhattuṃ",
  "atk-s0505a:2060_4": "pavattattā vā lobhoyeva lobhaguṇo, taṇhāyetaṃ adhivacanaṃ. Avadaññūti avacanaññū",
  "atk-s0505a:2060_5": "buddhānampi ovādaṃ aggahaṇena. Maccharīti pañcavidhamacchariyena. Pesuṇiyaṃ anuyuttoti",
  "atk-s0505a:2060_6": "aggasāvakānaṃ bhedakāmatāya. Sesaṃ pākaṭameva. Idaṃ vuttaṃ hoti – yo, āvuso kokālika,",
  "atk-s0505a:2060_7": "tumhādiso anuyuttalobhataṇhāya lobhaguṇe anuyutto assaddho kadariyo avadaññū maccharī",
  "atk-s0505a:2060_8": "pesuṇiyaṃ anuyutto, so vacasā paribhāsati aññaṃ abhāsaneyyampi puggalaṃ. Tena taṃ",
  "atk-s0505a:2060_9": "vadāmi “mukhaduggā”ti gāthāttayaṃ.",
  "atk-s0505a:2061_0": "670. Tassāyaṃ anuttānapadattho – mukhadugga mukhavisama, vibhūta vigatabhūta, alikavādi,",
  "atk-s0505a:2061_1": "anariya asappurisa, bhūnahu bhūtihanaka, vuḍḍhināsaka, purisanta antimapurisa, kali",
  "atk-s0505a:2061_2": "alakkhipurisa, avajāta buddhassa avajātaputta.",
  "atk-s0505a:2062": "671. Rajamākirasīti kilesarajaṃ attani pakkhipasi. Papatanti sobbhaṃ. “Papāta”ntipi pāṭho, so evattho. “Papada”ntipi pāṭho, mahānirayanti attho.",
  "atk-s0505a:2063_0": "672. Eti hatanti ettha ha-iti nipāto, tanti taṃ kusalākusalakammaṃ. Atha vā hatanti",
  "atk-s0505a:2063_1": "gataṃ paṭipannaṃ, upacitanti attho. Suvāmīti sāmi tassa kammassa katattā. So hi taṃ",
  "atk-s0505a:2063_2": "kammaṃ labhateva, nāssa taṃ nassatīti vuttaṃ hoti. Yasmā ca labhati, tasmā dukkhaṃ",
  "atk-s0505a:2063_3": "mando…pe… kibbisakārī.",
  "atk-s0505a:2064_0": "673. Idāni yaṃ dukkhaṃ mando passati, taṃ pakāsento “ayosaṅkusamāhataṭṭhāna”ntiādimāha.",
  "atk-s0505a:2064_1": "Tattha purimaupaḍḍhagāthāya tāva attho – yaṃ taṃ ayosaṅkusamāhataṭṭhānaṃ sandhāya",
  "atk-s0505a:2064_2": "bhagavatā “tamenaṃ, bhikkhave, nirayapālā pañcavidhabandhanaṃ nāma kāraṇaṃ karontī”ti",
  "atk-s0505a:2064_3": "vuttaṃ, taṃ upeti, evaṃ upento ca tattheva ādittāya lohapathaviyā nipajjāpetvā nirayapālehi",
  "atk-s0505a:2064_4": "pañcasu ṭhānesu ākoṭiyamānaṃ tattaṃ khilasaṅkhātaṃ tiṇhadhāramayasūlamupeti, yaṃ",
  "atk-s0505a:2064_5": "sandhāya bhagavatā vuttaṃ “tattaṃ ayokhilaṃ hatthe gamentī”tiādi. Tato parā upaḍḍhagāthā",
  "atk-s0505a:2064_6": "anekāni vassasahassāni tattha paccitvā pakkāvasesānubhavanatthaṃ anupubbena khārodakanadītīraṃ",
  "atk-s0505a:2064_7": "gatassa yaṃ taṃ “tattaṃ ayoguḷaṃ mukhe pakkhipanti, tattaṃ tambalohaṃ mukhe āsiñcantī”ti",
  "atk-s0505a:2064_8": "vuttaṃ, taṃ sandhāya vuttaṃ. Tattha ayoti lohaṃ. Guḷasannibhanti beluvasaṇṭhānaṃ.",
  "atk-s0505a:2064_9": "Ayogahaṇena cettha tambalohaṃ, itarena ayoguḷaṃ veditabbaṃ. Patirūpanti katakammānurūpaṃ.",
  "atk-s0505a:2065_0": "674. Tato parāsu gāthāsu na hi vaggūti “gaṇhatha, paharathā”tiādīni vadantā nirayapālā",
  "atk-s0505a:2065_1": "madhuravācaṃ na vadanti. Nābhijavantīti na sumukhabhāvena abhimukhā javanti, na sumukhā",
  "atk-s0505a:2065_2": "upasaṅkamanti, anayabyasanamāvahantā eva upasaṅkamantīti vuttaṃ hoti. Na tāṇamupentīti",
  "atk-s0505a:2065_3": "tāṇaṃ leṇaṃ paṭisaraṇaṃ hutvā na upagacchanti, gaṇhantā hanantā eva upentīti vuttaṃ",
  "atk-s0505a:2065_4": "hoti. Aṅgāre santhate sayantīti aṅgārapabbataṃ āropitā samānā anekāni vassasahassāni",
  "atk-s0505a:2065_5": "santhate aṅgāre senti. Ginisampajjalitanti samantato jalitaṃ sabbadisāsu ca sampajjalitaṃ",
  "atk-s0505a:2065_6": "aggiṃ. Pavisantīti mahāniraye pakkhittā samānā ogāhanti. Mahānirayo nāma yo so “catukkaṇṇo”ti",
  "atk-s0505a:2065_7": "vutto, naṃ yojanasate ṭhatvā passataṃ akkhīni bhijjanti.",
  "atk-s0505a:2066_0": "675. Jālena ca onahiyānāti ayojālena paliveṭhetvā migaluddakā migaṃ viya hananti.",
  "atk-s0505a:2066_1": "Idaṃ devadūte avuttakammakāraṇaṃ. Andhaṃva timisamāyantīti andhakaraṇena andhameva",
  "atk-s0505a:2066_2": "bahalandhakārattā “timisa”nti saññitaṃ dhūmaroruvaṃ nāma narakaṃ gacchanti. Tatra",
  "atk-s0505a:2066_3": "kira nesaṃ kharadhūmaṃ ghāyitvā akkhīni bhijjanti, tena “andhaṃvā”ti vuttaṃ. Taṃ",
  "atk-s0505a:2066_4": "vitatañhi yathā mahikāyoti tañca andhatimisaṃ mahikāyo viya vitataṃ hotīti attho.",
  "atk-s0505a:2066_5": "“Vitthata”ntipi pāṭho. Idampi devadūte avuttakammakāraṇameva.",
  "atk-s0505a:2067_0": "676. Atha lohamayanti ayaṃ pana lohakumbhī pathavipariyantikā catunahutādhikāni dveyojanasatasahassāni",
  "atk-s0505a:2067_1": "gambhīrā samatittikā tatralohapūrā hoti. Paccanti hi tāsu cirarattanti tāsu kumbhīsu",
  "atk-s0505a:2067_2": "dīgharattaṃ paccanti. Agginisamāsūti aggisamāsu. Samuppilavāteti samuppilavantā,",
  "atk-s0505a:2067_3": "sakimpi uddhaṃ sakimpi adho gacchamānā pheṇuddehakaṃ paccantīti vuttaṃ hoti. Devadūte",
  "atk-s0505a:2067_4": "vuttanayeneva taṃ veditabbaṃ.",
  "atk-s0505a:2068_0": "677. Pubbalohitamisseti pubbalohitamissāya lohakumbhiyā. Tattha kinti tattha. Yaṃ",
  "atk-s0505a:2068_1": "yaṃ disakanti disaṃ vidisaṃ. Adhisetīti gacchati. “Abhisetī”tipi pāṭho, tattha yaṃ",
  "atk-s0505a:2068_2": "yaṃ disaṃ allīyati apassayatīti attho. Kilissatīti bādhīyati. “Kilijjatī”tipi pāṭho,",
  "atk-s0505a:2068_3": "pūti hotīti attho. Samphusamānoti tena pubbalohitena phuṭṭho samāno. Idampi devadūte avuttakammakāraṇaṃ.",
  "atk-s0505a:2069_0": "678. Puḷavāvasatheti puḷavānaṃ āvāse. Ayampi lohakumbhīyeva devadūte “gūthanirayo”ti",
  "atk-s0505a:2069_1": "vuttā, tattha patitassa sūcimukhapāṇā chaviādīni chinditvā aṭṭhimiñjaṃ khādanti.",
  "atk-s0505a:2069_2": "Gantuṃ na hi tīramapatthīti apagantuṃ na hi tīraṃ atthi. “Tīravamatthī”tipi pāṭho,",
  "atk-s0505a:2069_3": "soyevattho. Tīrameva ettha “tīrava”nti vuttaṃ. Sabbasamā hi samantakapallāti yasmā",
  "atk-s0505a:2069_4": "tassā kumbhiyā uparibhāgepi nikujjitattā sabbattha samā samantato kaṭāhā, tasmā apagantuṃ",
  "atk-s0505a:2069_5": "tīraṃ natthīti vuttaṃ hoti.",
  "atk-s0505a:2070_0": "679. Asipattavanaṃ devadūte vuttanayameva. Tañhi dūrato ramaṇīyaṃ ambavanaṃ viya",
  "atk-s0505a:2070_1": "dissati, athettha lobhena nerayikā pavisanti, tato nesaṃ vāteritāni pattāni patitvā",
  "atk-s0505a:2070_2": "aṅgapaccaṅgāni chindanti. Tenāha – “taṃ pavisanti samucchidagattā”ti. Taṃ pavisanti",
  "atk-s0505a:2070_3": "tato suṭṭhu chinnagattā hontīti. Jivhaṃ baḷisena gahetvā ārajayārajayā vihanantīti",
  "atk-s0505a:2070_4": "tattha asipattavane vegena dhāvitvā patitānaṃ musāvādīnaṃ nerayikānaṃ nirayapālā",
  "atk-s0505a:2070_5": "jivhaṃ baḷisena nikkaḍḍhitvā yathā manussā allacammaṃ bhūmiyaṃ pattharitvā khilehi",
  "atk-s0505a:2070_6": "ākoṭenti, evaṃ ākoṭetvā pharasūhi phāletvā phāletvā ekamekaṃ koṭiṃ chindetvā vihananti,",
  "atk-s0505a:2070_7": "chinnachinnā koṭi punappunaṃ samuṭṭhāti. “Āracayāracayā”tipi pāṭho, āviñchitvā āviñchitvāti",
  "atk-s0505a:2070_8": "attho. Etampi devadūte avuttakammakāraṇaṃ.",
  "atk-s0505a:2071_0": "680. Vetaraṇinti devadūte “mahatī khārodakā nadī”ti vuttanadiṃ. Sā kira gaṅgā viya",
  "atk-s0505a:2071_1": "udakabharitā dissati. Athettha nhāyissāma pivissāmāti nerayikā patanti. Tiṇhadhārakhuradhāranti",
  "atk-s0505a:2071_2": "tiṇhadhāraṃ khuradhāraṃ, tikkhadhārakhuradhāravatinti vuttaṃ hoti. Tassā kira nadiyā",
  "atk-s0505a:2071_3": "uddhamadho ubhayatīresu ca tiṇhadhārā khurā paṭipāṭiyā ṭhapitā viya tiṭṭhanti, tena",
  "atk-s0505a:2071_4": "sā “tiṇhadhārā khuradhārā”ti vuccati. Taṃ tiṇhadhārakhuradhāraṃ udakāsāya upenti",
  "atk-s0505a:2071_5": "allīyantīti attho. Evaṃ upentā ca pāpakammena coditā tattha mandā papatanti bālāti attho.",
  "atk-s0505a:2072_0": "681. Sāmā sabalāti etaṃ parato “soṇā”ti iminā yojetabbaṃ. Sāmavaṇṇā kammāsavaṇṇā",
  "atk-s0505a:2072_1": "ca soṇā khādantīti vuttaṃ hoti. Kākolagaṇāti kaṇhakākagaṇā. Paṭigiddhāti suṭṭhu sañjātagedhā",
  "atk-s0505a:2072_2": "hutvā, “mahāgijjhā”ti eke. Kulalāti kulalapakkhino, “senānametaṃ nāma”nti eke. Vāyasāti",
  "atk-s0505a:2072_3": "akaṇhakākā. Idampi devadūte avuttakammakāraṇaṃ. Tattha vuttānipi pana kānici idha",
  "atk-s0505a:2072_4": "na vuttāni, tāni etesaṃ purimapacchimabhāgattā vuttāneva hontīti veditabbāni.",
  "atk-s0505a:2073_0": "682. Idāni sabbamevetaṃ narakavuttiṃ dassetvā ovadanto “kicchā vatāya”nti gāthamāha.",
  "atk-s0505a:2073_1": "Tassattho – kicchā vata ayaṃ idha narake nānappakārakammakaraṇabhedā vutti, yaṃ jano",
  "atk-s0505a:2073_2": "phusati kibbisakārī. Tasmā idha jīvitasese jīvitasantatiyā vijjamānāya idha loke",
  "atk-s0505a:2073_3": "ṭhitoyeva samāno saraṇagamanādikusaladhammānuṭṭhānena kiccakaro naro siyā bhaveyya.",
  "atk-s0505a:2073_4": "Kiccakaro bhavantopi ca sātaccakāritāvaseneva bhaveyya, na pamajje muhuttampi na",
  "atk-s0505a:2073_5": "pamādamāpajjeyyāti ayamettha samuccayavaṇṇanā. Yasmā pana vuttāvasesāni padāni pubbe",
  "atk-s0505a:2073_6": "vuttanayattā uttānatthattā ca suviññeyyāneva, tasmā anupadavaṇṇanā na katāti.",
  "atk-s0505a:2074": "Paramatthajotikāya khuddaka-aṭṭhakathāya",
  "atk-s0505a:2075": "Suttanipāta-aṭṭhakathāya kokālikasuttavaṇṇanā niṭṭhitā.",
  "atk-s0505a:2076": "11. Nālakasuttavaṇṇanā",
  "atk-s0505a:2077_0": "685. Ānandajāteti nālakasuttaṃ. Kā uppatti? Padumuttarassa kira bhagavato sāvakaṃ",
  "atk-s0505a:2077_1": "moneyyapaṭipadaṃ paṭipannaṃ disvā tathattaṃ abhikaṅkhamāno tato pabhuti kappasatasahassaṃ",
  "atk-s0505a:2077_2": "pāramiyo pūretvā asitassa isino bhāgineyyo nālako nāma tāpaso bhagavantaṃ dhammacakkappavattitadivasato",
  "atk-s0505a:2077_3": "sattame divase “aññātameta”ntiādīhi dvīhi gāthāhi moneyyapaṭipadaṃ pucchi. Tassa",
  "atk-s0505a:2077_4": "bhagavā “moneyyaṃ te upaññissa”ntiādinā nayena taṃ byākāsi. Parinibbute pana bhagavati",
  "atk-s0505a:2077_5": "saṅgītiṃ karontenāyasmatā mahākassapena āyasmā ānando tameva moneyyapaṭipadaṃ puṭṭho",
  "atk-s0505a:2077_6": "yena yadā ca samādapito nālako bhagavantaṃ pucchi. Taṃ sabbaṃ pākaṭaṃ katvā dassetukāmo",
  "atk-s0505a:2077_7": "“ānandajāte”tiādikā vīsati vatthugāthāyo vatvā abhāsi. Taṃ sabbampi “nālakasutta”nti vuccati.",
  "atk-s0505a:2078_0": "Tattha ānandajāteti samiddhijāte vuddhippatte. Patīteti tuṭṭhe. Atha vā ānandajāteti",
  "atk-s0505a:2078_1": "pamudite. Patīteti somanassajāte. Sucivasaneti akiliṭṭhavasane. Devānañhi kapparukkhanibbattāni",
  "atk-s0505a:2078_2": "vasanāni rajaṃ vā malaṃ vā na gaṇhanti. Dussaṃ gahetvāti idha dussasadisattā “dussa”nti",
  "atk-s0505a:2078_3": "laddhavohāraṃ dibbavatthaṃ ukkhipitvā. Asito isīti kaṇhasarīravaṇṇattā evaṃladdhanāmo",
  "atk-s0505a:2078_4": "isi. Divāvihāreti divāvihāraṭṭhāne. Sesaṃ padato uttānameva.",
  "atk-s0505a:2079_0": "Sambandhato pana – ayaṃ kira suddhodanassa pitu sīhahanurañño purohito suddhodanassapi",
  "atk-s0505a:2079_1": "anabhisittakāle sippācariyo hutvā abhisittakāle purohitoyeva ahosi. Tassa sāyaṃ pātaṃ",
  "atk-s0505a:2079_2": "rājupaṭṭhānaṃ āgatassa rājā daharakāle viya nipaccakāraṃ akatvā añjalikammamattameva",
  "atk-s0505a:2079_3": "karoti. Dhammatā kiresā pattābhisekānaṃ sakyarājūnaṃ. Purohito tena nibbijjitvā “pabbajjāmahaṃ",
  "atk-s0505a:2079_4": "mahārājā”ti āha. Rājā tassa nicchayaṃ ñatvā “tena hi, ācariya, mameva uyyāne vasitabbaṃ,",
  "atk-s0505a:2079_5": "yathā te ahaṃ abhiṇhaṃ passeyya”nti yāci. So “evaṃ hotū”ti paṭissuṇitvā tāpasapabbajjaṃ",
  "atk-s0505a:2079_6": "pabbajitvā raññā upaṭṭhahiyamāno uyyāneyeva vasanto kasiṇaparikammaṃ katvā aṭṭha",
  "atk-s0505a:2079_7": "samāpattiyo pañcābhiññāyo ca nibbattesi. So tato pabhuti rājakule bhattakiccaṃ katvā",
  "atk-s0505a:2079_8": "himavantacātumahārājikabhavanādīnaṃ aññataraṃ gantvā divāvihāraṃ karoti. Athekadivasaṃ",
  "atk-s0505a:2079_9": "tāvatiṃsabhavanaṃ gantvā ratanavimānaṃ pavisitvā dibbaratanapallaṅke nisinno samādhisukhaṃ",
  "atk-s0505a:2079_10": "anubhavitvā sāyanhasamayaṃ vuṭṭhāya vimānadvāre ṭhatvā ito cito ca vilokento saṭṭhiyojanāya",
  "atk-s0505a:2079_11": "mahāvīthiyā celukkhepaṃ katvā bodhisattaguṇapasaṃsitāni thutivacanāni vatvā kīḷante",
  "atk-s0505a:2079_12": "sakkappamukhe deve addasa. Tenāha āyasmā ānando – “ānandajāte…pe… divāvihāre”ti.",
  "atk-s0505a:2080": "686. Tato so evaṃ disvāna deve…pe… kiṃ paṭicca. Tattha udaggeti abbhunnatakāye. Cittiṃ karitvānāti ādaraṃ katvā. Kalyarūpoti tuṭṭharūpo. Sesaṃ uttānatthameva.",
  "atk-s0505a:2081": "687. Idāni “yadāpi āsī”tiādigāthā uttānasambandhā eva. Padattho pana paṭhamagāthāya tāva saṅgamoti saṅgāmo. Jayo surānanti devānaṃ jayo.",
  "atk-s0505a:2082_0": "Tassāvibhāvatthaṃ ayamanupubbikathā veditabbā – sakko kira magadharaṭṭhe macalagāmavāsī",
  "atk-s0505a:2082_1": "tettiṃsamanussaseṭṭho magho nāma māṇavo hutvā satta vattapadāni pūretvā tāvatiṃsabhavane",
  "atk-s0505a:2082_2": "nibbatti saddhiṃ parisāya. Tato pubbadevā “āgantukadevaputtā āgatā, sakkāraṃ nesaṃ",
  "atk-s0505a:2082_3": "karissāmā”ti vatvā dibbapadumāni upanāmesuṃ, upaḍḍharajjena ca nimantesuṃ. Sakko",
  "atk-s0505a:2082_4": "upaḍḍharajjena asantuṭṭho sakaparisaṃ saññāpetvā ekadivasaṃ surāmadamatte te pāde",
  "atk-s0505a:2082_5": "gahetvā sinerupabbatapāde khipi. Tesaṃ sinerussa heṭṭhimatale dasasahassayojanaṃ",
  "atk-s0505a:2082_6": "asurabhavanaṃ nibbatti pāricchattakapaṭicchannabhūtāya citrapāṭaliyā upasobhitaṃ.",
  "atk-s0505a:2082_7": "Tato te satiṃ paṭilabhitvā tāvatiṃsabhavanaṃ apassantā “aho re naṭṭhā mayaṃ pānamadadosena,",
  "atk-s0505a:2082_8": "na dāni mayaṃ suraṃ pivimhā, asuraṃ pivimhā, na dānimhā surā, asurā dāni jātamhā”ti.",
  "atk-s0505a:2082_9": "Tato pabhuti “asurā”icceva uppannasamaññā hutvā “handa dāni devehi saddhiṃ saṅgāmemā”ti",
  "atk-s0505a:2082_10": "sineruṃ parito ārohiṃsu. Tato sakko asure yuddhena abbhuggantvā punapi samudde pakkhipitvā",
  "atk-s0505a:2082_11": "catūsu dvāresu attanā sadisaṃ indapaṭimaṃ māpetvā ṭhapesi. Tato asurā “appamatto",
  "atk-s0505a:2082_12": "vatāyaṃ sakko niccaṃ rakkhanto tiṭṭhatī”ti cintetvā punadeva nagaraṃ agamiṃsu. Tato",
  "atk-s0505a:2082_13": "devā attano jayaṃ ghosentā mahāvīthiyaṃ celukkhepaṃ karontā nakkhattaṃ kīḷiṃsu. Atha",
  "atk-s0505a:2082_14": "asito atītānāgate cattālīsakappe anussarituṃ samatthatāya “kiṃ nu kho imehi pubbepi",
  "atk-s0505a:2082_15": "evaṃ kīḷitapubba”nti āvajjento taṃ devāsurasaṅgāme devavijayaṃ disvā āha –",
  "atk-s0505a:2083": "“Yadāpi āsī asurehi saṅgamo,",
  "atk-s0505a:2084": "Jayo surānaṃ asurā parājitā;",
  "atk-s0505a:2085": "Tadāpi netādiso lomahaṃsano”ti.",
  "atk-s0505a:2086": "Tasmimpi kāle etādiso lomahaṃsano pamodo na āsi. Kimabbhutaṃ daṭṭhu marū pamoditāti ajja pana kiṃ abbhutaṃ disvā evaṃ devā pamuditāti.",
  "atk-s0505a:2087_0": "688. Dutiyagāthāya seḷentīti mukhena usseḷanasaddaṃ muñcanti. Gāyanti nānāvidhāni",
  "atk-s0505a:2087_1": "gītāni, vādayanti aṭṭhasaṭṭhi tūriyasahassāni, phoṭentīti apphoṭenti. Pucchāmi vohanti",
  "atk-s0505a:2087_2": "attanā āvajjetvā ñātuṃ samatthopi tesaṃ vacanaṃ sotukāmatāya pucchati. Merumuddhavāsineti",
  "atk-s0505a:2087_3": "sinerumuddhani vasante. Sinerussa hi heṭṭhimatale dasayojanasahassaṃ asurabhavanaṃ,",
  "atk-s0505a:2087_4": "majjhimatale dvisahassaparittadīpaparivārā cattāro mahādīpā, uparimatale dasayojanasahassaṃ",
  "atk-s0505a:2087_5": "tāvatiṃsabhavanaṃ. Tasmā devā “merumuddhavāsino”ti vuccanti. Mārisāti deve āmanteti,",
  "atk-s0505a:2087_6": "nidukkhā nirābādhāti vuttaṃ hoti.",
  "atk-s0505a:2088_0": "689. Athassa tamatthaṃ ārocentehi devehi vuttāya tatiyagāthāya bodhisattoti bujjhanakasatto,",
  "atk-s0505a:2088_1": "sammāsambodhiṃ gantuṃ araho satto ratanavaroti vararatanabhūto. Tenamha tuṭṭhāti",
  "atk-s0505a:2088_2": "tena kāraṇena mayaṃ tuṭṭhā. So hi buddhattaṃ patvā tathā dhammaṃ desessati, yathā",
  "atk-s0505a:2088_3": "mayañca aññe ca devagaṇā sekkhāsekkhabhūmiṃ pāpuṇissāma. Manussāpissa dhammaṃ sutvā",
  "atk-s0505a:2088_4": "ye na sakkhissanti parinibbātuṃ, te dānādīni katvā devaloke paripūressantīti ayaṃ",
  "atk-s0505a:2088_5": "kira nesaṃ adhippāyo. Tattha “tuṭṭhā kalyarūpā”ti kiñcāpi idaṃ padadvayaṃ atthato",
  "atk-s0505a:2088_6": "abhinnaṃ, tathāpi “kimabbhutaṃ daṭṭhu marū pamoditā, kiṃ devasaṅgho atiriva kalyarūpo”ti",
  "atk-s0505a:2088_7": "imassa pañhadvayassa vissajjanatthaṃ vuttanti veditabbaṃ.",
  "atk-s0505a:2089_0": "690. Idāni yena adhippāyena bodhisatte jāte tuṭṭhā ahesuṃ, taṃ āvikarontehi vuttāya",
  "atk-s0505a:2089_1": "catutthagāthāya sattaggahaṇena devamanussaggahaṇaṃ, pajāgahaṇena sesagatiggahaṇaṃ.",
  "atk-s0505a:2089_2": "Evaṃ dvīhi padehi pañcasupi gatīsu seṭṭhabhāvaṃ dasseti. Tiracchānāpi hi sīhādayo",
  "atk-s0505a:2089_3": "asantāsādiguṇayuttā, tepi ayameva atiseti. Tasmā “pajānamuttamo”ti vutto. Devamanussesu",
  "atk-s0505a:2089_4": "pana ye attahitāya paṭipannādayo cattāro puggalā, tesu ubhayahitapaṭipanno aggapuggalo",
  "atk-s0505a:2089_5": "ayaṃ, naresu ca usabhasadisattā narāsabho. Tenassa thutiṃ bhaṇantā idampi padadvayamāhaṃsu.",
  "atk-s0505a:2090": "691. Pañcamagāthāya taṃ saddanti taṃ devehi vuttavacanasaddaṃ. Avasarīti otari. Tada bhavananti tadā bhavanaṃ.",
  "atk-s0505a:2091_0": "692. Chaṭṭhagāthāya tatoti asitassa vacanato anantaraṃ. Ukkāmukhevāti ukkāmukhe eva,",
  "atk-s0505a:2091_1": "mūsāmukheti vuttaṃ hoti. Sukusalasampahaṭṭhanti sukusalena suvaṇṇakārena saṅghaṭṭitaṃ,",
  "atk-s0505a:2091_2": "saṅghaṭṭentena tāpitanti adhippāyo. Daddallamānanti vijjotamānaṃ. Asitavhayassāti",
  "atk-s0505a:2091_3": "asitanāmassa dutiyena nāmena kaṇhadevilassa isino.",
  "atk-s0505a:2092_0": "693. Sattamagāthāya tārāsabhaṃ vāti tārānaṃ usabhasadisaṃ, candanti adhippāyo. Visuddhanti",
  "atk-s0505a:2092_1": "abbhādiupakkilesarahitaṃ. Saradarivāti sarade iva. Ānandajātoti savanamatteneva uppannāya",
  "atk-s0505a:2092_2": "pītiyā pītijāto. Alattha pītinti disvā punapi pītiṃ labhi.",
  "atk-s0505a:2093_0": "694. Tato paraṃ bodhisattassa devehi sadā payujjamānasakkāradīpanatthaṃ vuttaaṭṭhamagāthāya",
  "atk-s0505a:2093_1": "anekasākhanti anekasalākaṃ. Sahassamaṇḍalanti rattasuvaṇṇamayasahassamaṇḍalayuttaṃ.",
  "atk-s0505a:2093_2": "Chattanti dibbasetacchattaṃ. Vītipatantīti sarīraṃ bījamānā patanuppatanaṃ karonti.",
  "atk-s0505a:2094_0": "695. Navamagāthāya jaṭīti jaṭilo. Kaṇhasirivhayoti kaṇhasaddena ca sirisaddena ca",
  "atk-s0505a:2094_1": "avhayamāno. Taṃ kira “sirikaṇho”tipi avhayanti āmantenti, ālapantīti vuttaṃ hoti.",
  "atk-s0505a:2094_2": "Paṇḍukambaleti rattakambale. Adhikārato cettha “kumāra”nti vattabbaṃ, pāṭhaseso vā",
  "atk-s0505a:2094_3": "kātabbo. Purimagāthāya ca ahatthapāsagataṃ sandhāya “disvā”ti vuttaṃ. Idha pana hatthapāsagataṃ",
  "atk-s0505a:2094_4": "paṭiggahaṇatthaṃ upanītaṃ, tasmā puna vacanaṃ “disvā”ti. Purimaṃ vā dassanapītilābhāpekkhaṃ",
  "atk-s0505a:2094_5": "gāthāvasāne “vipulamalattha pīti”nti vacanato, idaṃ paṭiggahāpekkhaṃ avasāne “sumano",
  "atk-s0505a:2094_6": "paṭiggahe”ti vacanato. Purimañca kumārasambandhameva, idaṃ setacchattasambandhampi.",
  "atk-s0505a:2094_7": "Disvāti satasahassagghanake gandhārarattakambale suvaṇṇanikkhaṃ viya kumāraṃ “chattaṃ",
  "atk-s0505a:2094_8": "marū”ti ettha vuttappakāraṃ setacchattaṃ dhāriyantaṃ muddhani disvā. Keci pana “idaṃ",
  "atk-s0505a:2094_9": "mānusakaṃ chattaṃ sandhāya vutta”nti bhaṇanti. Yatheva hi devā, evaṃ manussāpi chattacāmaramorahatthatālavaṇṭavāḷabījanihatthā",
  "atk-s0505a:2094_10": "mahāpurisaṃ upagacchantīti. Evaṃ santepi na tassa vacanena kocipi atisayo atthi,",
  "atk-s0505a:2094_11": "tasmā yathāvuttameva sundaraṃ. Paṭiggaheti ubhohi hatthehi paṭiggahesi. Isiṃ kira",
  "atk-s0505a:2094_12": "vandāpetuṃ kumāraṃ upanesuṃ. Athassa pādā parivattitvā isissa matthake patiṭṭhahiṃsu.",
  "atk-s0505a:2094_13": "So tampi acchariyaṃ disvā udaggacitto sumano paṭiggahesi.",
  "atk-s0505a:2095_0": "696. Dasamagāthāyaṃ jigīsakoti jigīsanto magganto pariyesanto, upaparikkhantoti vuttaṃ",
  "atk-s0505a:2095_1": "hoti. Lakkhaṇamantapāragūti lakkhaṇānaṃ vedānañca pāraṃ gato. Anuttarāyanti anuttaro",
  "atk-s0505a:2095_2": "ayaṃ. So kira attano abhimukhāgatesu mahāsattassa pādatalesu cakkāni disvā tadanusārena",
  "atk-s0505a:2095_3": "sesalakkhaṇāni jigīsanto sabbaṃ lakkhaṇasampattiṃ disvā “addhāyaṃ buddho bhavissatī”ti ñatvā evamāha.",
  "atk-s0505a:2096_0": "697. Ekādasāyaṃ athattano gamananti paṭisandhivasena arūpagamanaṃ. Akalyarūpo gaḷayati",
  "atk-s0505a:2096_1": "assukānīti taṃ attano arūpūpapattiṃ anussaritvā “na dānāhaṃ assa dhammadesanaṃ sotuṃ",
  "atk-s0505a:2096_2": "lacchāmī”ti atuṭṭharūpo balavasokābhibhavena domanassajāto hutvā assūni pāteti gaḷayati.",
  "atk-s0505a:2096_3": "“Garayatī”tipi pāṭho. Yadi panesa rūpabhave cittaṃ nameyya, kiṃ tattha na uppajjeyya,",
  "atk-s0505a:2096_4": "yenevaṃ rodatīti? Na na uppajjeyya, akusalatāya panetaṃ vidhiṃ na jānāti. Evaṃ santepi",
  "atk-s0505a:2096_5": "domanassuppattiyevassa ayuttā samāpattilābhena vikkhambhitattāti ce? Na, vikkhambhitattā",
  "atk-s0505a:2096_6": "eva. Maggabhāvanāya samucchinnā hi kilesā na uppajjanti, samāpattilābhīnaṃ pana balavapaccayena",
  "atk-s0505a:2096_7": "uppajjanti. Uppanne kilese parihīnajjhānattā kutassa arūpagamananti ce? Appakasirena",
  "atk-s0505a:2096_8": "punādhigamato. Samāpattilābhino hi uppanne kilese balavavītikkamaṃ anāpajjantā vūpasantamatteyeva",
  "atk-s0505a:2096_9": "kilesavege puna taṃ visesaṃ appakasirenevādhigacchanti, “parihīnavisesā ime”tipi",
  "atk-s0505a:2096_10": "duviññeyyā honti, tādiso ca eso. No ce kumāre bhavissati antarāyoti na bhavissati",
  "atk-s0505a:2096_11": "nu kho imasmiṃ kumāre antarāyo.",
  "atk-s0505a:2097": "698. Dvādasāyaṃ na orakāyanti ayaṃ orako paritto na hoti. Uttaragāthāya vattabbaṃ buddhabhāvaṃ sandhāyāha.",
  "atk-s0505a:2098_0": "699. Terasāyaṃ sambodhiyagganti sabbaññutaññāṇaṃ. Tañhi aviparītabhāvena sammā bujjhanato",
  "atk-s0505a:2098_1": "sambodhi, katthaci āvaraṇābhāvena sabbañāṇuttamato “agga”nti vuccati. Phusissatīti",
  "atk-s0505a:2098_2": "pāpuṇissati. Paramavisuddhadassīti nibbānadassī. Tañhi ekantavisuddhattā paramavisuddhaṃ.",
  "atk-s0505a:2098_3": "Vitthārikassāti vitthārikaṃ assa. Brahmacariyanti sāsanaṃ.",
  "atk-s0505a:2099_0": "700. Cuddasāyaṃ athantarāti antarāyeva assa, sambodhippattito orato evāti vuttaṃ",
  "atk-s0505a:2099_1": "hoti. Na sossanti na suṇissaṃ. Asamadhurassāti asamavīriyassa. Aṭṭoti āturo. Byasanaṃ",
  "atk-s0505a:2099_2": "gatoti sukhavināsaṃ patto. Aghāvīti dukkhito, sabbaṃ domanassuppādameva sandhāyāha.",
  "atk-s0505a:2099_3": "Domanassena hi so āturo. Tañcassa sukhabyasanato byasanaṃ, sukhavināsanatoti vuttaṃ",
  "atk-s0505a:2099_4": "hoti. Tena ca so cetasikaaghabhūtena aghāvī.",
  "atk-s0505a:2100_0": "701. Pannarasāyaṃ vipulaṃ janetvānāti vipulaṃ janetvā. Ayameva vā pāṭho. Niggamāti",
  "atk-s0505a:2100_1": "niggato. Evaṃ niggato ca so bhāgineyyaṃ sayanti sakaṃ bhāgineyyaṃ, attano bhaginiyā",
  "atk-s0505a:2100_2": "puttanti vuttaṃ hoti. Samādapesīti attano appāyukabhāvaṃ ñatvā kaniṭṭhabhaginiyā",
  "atk-s0505a:2100_3": "ca puttassa nālakassa māṇavakassa upacitapuññataṃ attano balena ñatvā “vuḍḍhippatto",
  "atk-s0505a:2100_4": "pamādampi āpajjeyyā”ti naṃ anukampamāno bhaginiyā gharaṃ gantvā “kahaṃ nālako”ti.",
  "atk-s0505a:2100_5": "“Bahi, bhante, kīḷatī”ti. “Ānetha na”nti āṇāpetvā taṅkhaṇaṃyeva tāpasapabbajjaṃ pabbājetvā",
  "atk-s0505a:2100_6": "samādapesi ovadi anusāsi. Kathaṃ? “Buddhoti ghosaṃ…pe… brahmacariya”nti soḷasamagāthamāha.",
  "atk-s0505a:2101_0": "702. Tattha yada paratoti yadā parato. Dhammamagganti paramadhammassa nibbānassa",
  "atk-s0505a:2101_1": "maggaṃ, dhammaṃ vā aggaṃ saha paṭipadāya nibbānaṃ. Tasminti tassa santike. Brahmacariyanti samaṇadhammaṃ.",
  "atk-s0505a:2102_0": "703. Sattarasāyaṃ tādināti tassaṇṭhitena, tasmiṃ samaye kilesavikkhambhane samādhilābhe",
  "atk-s0505a:2102_1": "ca sati vikkhambhitakilesena samāhitacittena cāti adhippāyo. Anāgate paramavisuddhadassināti",
  "atk-s0505a:2102_2": "“ayaṃ nālako anāgate kāle bhagavato santike paramavisuddhaṃ nibbānaṃ passissatī”ti",
  "atk-s0505a:2102_3": "evaṃ diṭṭhattā so isi iminā pariyāyena “anāgate paramavisuddhadassī”ti vutto. Tena",
  "atk-s0505a:2102_4": "anāgate paramavisuddhadassinā. Upacitapuññasañcayoti padumuttarato pabhuti katapuññasañcayo.",
  "atk-s0505a:2102_5": "Patikkhanti āgamayamāno. Parivasīti pabbajitvā tāpasavesena vasi. Rakkhitindriyoti",
  "atk-s0505a:2102_6": "rakkhitasotindriyo hutvā. So kira tato pabhuti udake na nimujji “udakaṃ pavisitvā",
  "atk-s0505a:2102_7": "sotindriyaṃ vināseyya, tato dhammassavanabāhiro bhaveyya”nti cintetvā.",
  "atk-s0505a:2103_0": "704. Aṭṭhārasāyaṃ sutvāna ghosanti so nālako evaṃ parivasanto anupubbena bhagavatā",
  "atk-s0505a:2103_1": "sambodhiṃ patvā bārāṇasiyaṃ dhammacakke pavattite taṃ “bhagavatā dhammacakkaṃ pavattitaṃ,",
  "atk-s0505a:2103_2": "sammāsambuddho vata so bhagavā uppanno”tiādinā nayena jinavaracakkavattane pavattaghosaṃ",
  "atk-s0505a:2103_3": "attano atthakāmāhi devatāhi āgantvā ārocitaṃ sutvā. Gantvāna disvā isinisabhanti",
  "atk-s0505a:2103_4": "sattāhaṃ devatāhi moneyyakolāhale kayiramāne sattame divase isipatanaṃ gantvā “nālako",
  "atk-s0505a:2103_5": "āgamissati, tassa dhammaṃ desessāmī”ti iminā ca abhisandhinā varabuddhāsane nisinnaṃ",
  "atk-s0505a:2103_6": "disvā nisabhasadisaṃ isinisabhaṃ bhagavantaṃ. Pasannoti saha dassaneneva pasannacitto",
  "atk-s0505a:2103_7": "hutvā. Moneyyaseṭṭhanti ñāṇuttamaṃ, maggañāṇanti vuttaṃ hoti. Samāgate asitāvhayassa",
  "atk-s0505a:2103_8": "sāsaneti asitassa isino ovādakāle anuppatte. Tena hi – “yadā vivarati dhammamaggaṃ,",
  "atk-s0505a:2103_9": "tadā gantvā samayaṃ paripucchamāno carassu tasmiṃ bhagavati brahmacariya”nti anusiṭṭho,",
  "atk-s0505a:2103_10": "ayañca so kālo. Tena vuttaṃ – “samāgate asitāvhayassa sāsane”ti. Sesamettha pākaṭameva.",
  "atk-s0505a:2104": "Ayaṃ tāva vatthugāthāvaṇṇanā.",
  "atk-s0505a:2105_0": "705. Pucchāgāthādvaye aññātametanti viditaṃ mayā etaṃ. Yathātathanti aviparītaṃ.",
  "atk-s0505a:2105_1": "Ko adhippāyo? Yaṃ asito “sambodhiyaggaṃ phusissatāyaṃ kumāro”ti ñatvā “buddhoti ghosaṃ",
  "atk-s0505a:2105_2": "yada parato suṇosi, sambodhippatto vivarati dhammamagga”nti maṃ avaca, tadetaṃ mayā",
  "atk-s0505a:2105_3": "asitassa vacanaṃ ajja bhagavantaṃ sakkhiṃ disvā “yathātathamevā”ti aññātanti. Taṃ",
  "atk-s0505a:2105_4": "tanti tasmā taṃ. Sabbadhammāna pāragunti hemavatasutte vuttanayena chahi ākārehi.",
  "atk-s0505a:2105_5": "Sabbadhammānaṃ pāragataṃ.",
  "atk-s0505a:2106_0": "706. Anagāriyupetassāti anagāriyaṃ upetassa, pabbajitassāti attho. Bhikkhācariyaṃ",
  "atk-s0505a:2106_1": "jigīsatoti ariyehi āciṇṇaṃ anupakkiliṭṭhaṃ bhikkhācariyaṃ pariyesamānassa. Moneyyanti",
  "atk-s0505a:2106_2": "munīnaṃ santakaṃ. Uttamaṃ padanti uttamapaṭipadaṃ. Sesamettha pākaṭameva.",
  "atk-s0505a:2107_0": "707. Athassa evaṃ puṭṭho bhagavā “moneyyaṃ te upaññissa”ntiādinā nayena moneyyapaṭipadaṃ",
  "atk-s0505a:2107_1": "byākāsi. Tattha upaññissanti upaññāpeyyaṃ, vivareyyaṃ paññāpeyyanti attho. Dukkaraṃ",
  "atk-s0505a:2107_2": "durabhisambhavanti kātuñca dukkhaṃ kayiramānañca sambhavituṃ sahituṃ dukkhanti vuttaṃ",
  "atk-s0505a:2107_3": "hoti. Ayaṃ panettha adhippāyo – ahaṃ te moneyyaṃ paññāpeyyaṃ, yadi naṃ kātuṃ vā abhisambhotuṃ",
  "atk-s0505a:2107_4": "vā sukhaṃ bhaveyya, evaṃ pana dukkaraṃ durabhisambhavaṃ puthujjanakālato pabhuti",
  "atk-s0505a:2107_5": "kiliṭṭhacittaṃ anuppādetvā paṭipajjitabbato. Tathā hi naṃ ekassa buddhassa ekova",
  "atk-s0505a:2107_6": "sāvako karoti ca sambhoti cāti.",
  "atk-s0505a:2108_0": "Evaṃ bhagavā moneyyassa dukkarabhāvaṃ durabhisambhavatañca dassento nālakassa ussāhaṃ",
  "atk-s0505a:2108_1": "janetvā tamassa vattukāmo āha “handa te naṃ pavakkhāmi, santhambhassu daḷho bhavā”ti.",
  "atk-s0505a:2108_2": "Tattha handāti byavasāyatthe nipāto. Te naṃ pavakkhāmīti tuyhaṃ taṃ moneyyaṃ pavakkhāmi.",
  "atk-s0505a:2108_3": "Santhambhassūti dukkarakaraṇasamatthena vīriyūpatthambhena attānaṃ upatthambhaya.",
  "atk-s0505a:2108_4": "Daḷho bhavāti durabhisambhavasahanasamatthāya asithilaparakkamatāya thiro hoti. Kiṃ",
  "atk-s0505a:2108_5": "vuttaṃ hoti? Yasmā tvaṃ upacitapuññasambhāro, tasmāhaṃ ekantabyavasitova hutvā evaṃ",
  "atk-s0505a:2108_6": "dukkaraṃ durabhisambhavampi samānaṃ tuyhaṃ taṃ moneyyaṃ pavakkhāmi, santhambhassu daḷho bhavāti.",
  "atk-s0505a:2109_0": "708. Evaṃ paramasallekhaṃ moneyyavattaṃ vattukāmo nālakaṃ santhambhane daḷhībhāve",
  "atk-s0505a:2109_1": "ca niyojetvā paṭhamaṃ tāva gāmūpanibaddhakilesappahānaṃ dassento “samānabhāga”nti",
  "atk-s0505a:2109_2": "upaḍḍhagāthamāha. Tattha samānabhāganti samabhāgaṃ ekasadisaṃ ninnānākaraṇaṃ. Akkuṭṭhavanditanti",
  "atk-s0505a:2109_3": "akkosañca vandanañca.",
  "atk-s0505a:2110_0": "Idāni yathā taṃ samānabhāgaṃ kayirati, taṃ upāyaṃ dassento “manopadosa”nti upaḍḍhagāthamāha.",
  "atk-s0505a:2110_1": "Tassattho – akkuṭṭho manopadosaṃ rakkheyya, vandito santo anuṇṇato care, raññāpi",
  "atk-s0505a:2110_2": "vandito samāno “maṃ vandatī”ti uddhaccaṃ nāpajjeyya.",
  "atk-s0505a:2111_0": "709. Idāni araññūpanibaddhakilesappahānaṃ dassento “uccāvacā”ti gāthamāha. Tassattho",
  "atk-s0505a:2111_1": "– araññasaññite dāyepi iṭṭhāniṭṭhavasena uccāvacā nānappakārā ārammaṇā niccharanti,",
  "atk-s0505a:2111_2": "cakkhādīnaṃ āpāthamāgacchanti, te ca kho aggisikhūpamā pariḷāhajanakaṭṭhena. Yathā",
  "atk-s0505a:2111_3": "vā ḍayhamāne vane aggisikhā nānappakāratāya uccāvacā niccharanti, sadhūmāpi, vidhūmāpi,",
  "atk-s0505a:2111_4": "nīlāpi, pītāpi, rattāpi, khuddakāpi, mahantāpi, evaṃ sīhabyagghamanussāmanussavividhavihaṅgavirutapupphaphalapallavādibhedavasena",
  "atk-s0505a:2111_5": "nānappakāratāya dāye uccāvacā ārammaṇā niccharanti bhiṃsanakāpi, rajanīyāpi, dosanīyāpi,",
  "atk-s0505a:2111_6": "mohanīyāpi. Tenāha – “uccāvacā niccharanti, dāye aggisikhūpamā”ti. Evaṃ niccharantesu",
  "atk-s0505a:2111_7": "ca uccāvacesu ārammaṇesu yā kāci uyyānavanacārikaṃ gatā samānā pakatiyā vā vanacāriniyo",
  "atk-s0505a:2111_8": "kaṭṭhahārikādayo rahogataṃ disvā hasitalapitaruditadunnivatthādīhi nāriyo muniṃ palobhenti,",
  "atk-s0505a:2111_9": "tā su taṃ mā palobhayuṃ, tā nāriyo taṃ mā palobhayuṃ. Yathā na palobhenti, tathā",
  "atk-s0505a:2111_10": "karohīti vuttaṃ hoti.",
  "atk-s0505a:2112_0": "710-11. Evamassa bhagavā gāme ca araññe ca paṭipattividhiṃ dassetvā idāni sīlasaṃvaraṃ",
  "atk-s0505a:2112_1": "dassento “virato methunā dhammā”ti gāthādvayamāha. Tattha hitvā kāme paropareti methunadhammato",
  "atk-s0505a:2112_2": "avasesepi sundare ca asundare ca pañca kāmaguṇe hitvā. Tappahānena hi methunavirati",
  "atk-s0505a:2112_3": "susampannā hoti. Tenāha – “hitvā kāme paropare”ti. Ayamettha adhippāyo. “Aviruddho”tiādīni",
  "atk-s0505a:2112_4": "pana padāni “na haneyya, na ghātaye”ti ettha vuttāya pāṇātipātāveramaṇiyā sampattidassanatthaṃ",
  "atk-s0505a:2112_5": "vuttāni. Tatrāyaṃ saṅkhepavaṇṇanā – parapakkhiyesu pāṇesu aviruddho, attapakkhiyesu",
  "atk-s0505a:2112_6": "asāratto, sabbepi sataṇhanittaṇhatāya tasathāvare pāṇe jīvitukāmatāya amaritukāmatāya",
  "atk-s0505a:2112_7": "sukhakāmatāya dukkhapaṭikūlatāya ca “yathā ahaṃ tathā ete”ti attasamānatāya tesu",
  "atk-s0505a:2112_8": "virodhaṃ vinento teneva pakārena “yathā ete tathā aha”nti paresaṃ samānatāya ca attani",
  "atk-s0505a:2112_9": "anurodhaṃ vinento evaṃ ubhayathāpi anurodhavirodhavippahīno hutvā maraṇapaṭikūlatāya",
  "atk-s0505a:2112_10": "attānaṃ upamaṃ katvā pāṇesu ye keci tase vā thāvare vā pāṇe na haneyya sāhatthikādīhi",
  "atk-s0505a:2112_11": "payogehi, na ghātaye āṇattikādīhīti.",
  "atk-s0505a:2113_0": "712. Evamassa methunaviratipāṇātipātaviratimukhena saṅkhepato pātimokkhasaṃvarasīlaṃ",
  "atk-s0505a:2113_1": "vatvā “hitvā kāme”tiādīhi indriyasaṃvarañca dassetvā idāni ājīvapārisuddhiṃ dassento",
  "atk-s0505a:2113_2": "“hitvā icchañcā”tiādimāha. Tassattho – yāyaṃ taṇhā ekaṃ laddhā dutiyaṃ icchati, dve",
  "atk-s0505a:2113_3": "laddhā tatiyaṃ, satasahassaṃ laddhā taduttarimpi icchatīti evaṃ appaṭiladdhavisayaṃ",
  "atk-s0505a:2113_4": "icchanato “icchā”ti vuccati, yo cāyaṃ paṭiladdhavisayalubbhano lobho. Taṃ hitvā icchañca",
  "atk-s0505a:2113_5": "lobhañca yattha satto puthujjano, yasmiṃ cīvarādipaccaye tehi icchālobhehi puthujjano",
  "atk-s0505a:2113_6": "satto laggo paṭibaddho tiṭṭhati, tattha taṃ ubhayampi hitvā paccayatthaṃ ājīvapārisuddhiṃ",
  "atk-s0505a:2113_7": "avirodhento ñāṇacakkhunā cakkhumā hutvā imaṃ moneyyapaṭipadaṃ paṭipajjeyya. Evañhi",
  "atk-s0505a:2113_8": "paṭipanno tareyya narakaṃ imaṃ, duppūraṇaṭṭhena narakasaññitaṃ micchājīvahetubhūtaṃ",
  "atk-s0505a:2113_9": "imaṃ paccayataṇhaṃ tareyya, imāya vā paṭipadāya tareyyāti vuttaṃ hoti.",
  "atk-s0505a:2114_0": "713. Evaṃ paccayataṇhāpahānamukhena ājīvapārisuddhiṃ dassetvā idāni bhojane mattaññutāmukhena",
  "atk-s0505a:2114_1": "paccayaparibhogasīlaṃ tadanusārena ca yāva arahattappatti, tāva paṭipadaṃ dassento",
  "atk-s0505a:2114_2": "“ūnūdaro”ti gāthamāha. Tassattho – dhammena samena laddhesu itarītaracīvarādīsu paccayesu",
  "atk-s0505a:2114_3": "āhāraṃ tāva āhārento –",
  "atk-s0505a:2115": "“Cattāro pañca ālope, abhutvā udakaṃ pive;",
  "atk-s0505a:2116": "Alaṃ phāsuvihārāya, pahitattassa bhikkhuno”ti. –",
  "atk-s0505a:2117_0": "Vuttanayena ūnaudaro assa, na vātabharitabhastā viya uddhumātudaro, bhattasammadapaccayā",
  "atk-s0505a:2117_1": "thinamiddhaṃ parihareyyāti vuttaṃ hoti. Ūnūdaro hontopi ca mitāhāro assa bhojane",
  "atk-s0505a:2117_2": "mattaññū, “neva davāyā”tiādinā paccavekkhaṇena guṇato dosato ca paricchinnāhāro.",
  "atk-s0505a:2117_3": "Evaṃ mitāhāro samānopi paccayadhutaṅgapariyattiadhigamavasena catubbidhāya appicchatāya",
  "atk-s0505a:2117_4": "appiccho assa. Ekaṃsena hi moneyyapaṭipadaṃ paṭipannena bhikkhunā evaṃ appicchena",
  "atk-s0505a:2117_5": "bhavitabbaṃ. Tattha ekekasmiṃ paccaye tīhi santosehi santussanā paccayappicchatā.",
  "atk-s0505a:2117_6": "Dhutaṅgadharasseva sato “dhutavāti maṃ pare jānantū”ti anicchanatā dhutaṅgappicchatā.",
  "atk-s0505a:2117_7": "Bahussutasseva sato “bahussutoti maṃ pare jānantū”ti anicchanatā pariyattiappicchatā",
  "atk-s0505a:2117_8": "majjhantikattherassa viya. Adhigamasampannasseva sato “adhigato ayaṃ kusalaṃ dhammanti",
  "atk-s0505a:2117_9": "maṃ pare jānantū”ti anicchanatā adhigamappicchatā. Sā ca arahattādhigamato oraṃ veditabbā.",
  "atk-s0505a:2117_10": "Arahattādhigamatthañhi ayaṃ paṭipadāti. Evaṃ appicchopi ca arahattamaggena taṇhāloluppaṃ",
  "atk-s0505a:2117_11": "hitvā alolupo assa. Evaṃ alolupo hi sadā icchāya nicchāto aniccho hoti nibbuto, yāya",
  "atk-s0505a:2117_12": "icchāya chātā honti sattā khuppipāsāturā viya atittā, tāya icchāya aniccho hoti anicchattā",
  "atk-s0505a:2117_13": "ca nicchāto hoti anāturo paramatittippatto. Evaṃ nicchātattā nibbuto hoti vūpasantasabbakilesapariḷāhoti",
  "atk-s0505a:2117_14": "evamettha uppaṭipāṭiyā yojanā veditabbā.",
  "atk-s0505a:2118_0": "714. Evaṃ yāva arahattappatti, tāvapaṭipadaṃ kathetvā idāni taṃ paṭipadaṃ paṭipannassa",
  "atk-s0505a:2118_1": "bhikkhuno arahattappattiniṭṭhaṃ dhutaṅgasamādānaṃ senāsanavattañca kathento “sa piṇḍacāra”nti",
  "atk-s0505a:2118_2": "gāthādvayamāha. Tattha sa piṇḍacāraṃ caritvāti so bhikkhu bhikkhaṃ caritvā bhattakiccaṃ",
  "atk-s0505a:2118_3": "vā katvā. Vanantamabhihārayeti apapañcito gihipapañcena vanaṃ eva gaccheyya. Upaṭṭhito",
  "atk-s0505a:2118_4": "rukkhamūlasminti rukkhamūle ṭhito vā hutvā. Āsanūpagatoti āsanaṃ upagato vā hutvā,",
  "atk-s0505a:2118_5": "nisinnoti vuttaṃ hoti. Munīti moneyyapaṭipadaṃ paṭipanno. Ettha ca “piṇḍacāraṃ caritvā”ti",
  "atk-s0505a:2118_6": "iminā piṇḍapātikaṅgaṃ vuttaṃ. Yasmā pana ukkaṭṭhapiṇḍapātiko sapadānacārī ekāsaniko",
  "atk-s0505a:2118_7": "pattapiṇḍiko khalupacchābhattiko ca hotiyeva, tecīvarikapaṃsukūlampi ca samādiyateva,",
  "atk-s0505a:2118_8": "tasmā imānipi cha vuttāneva honti. “Vanantamabhihāraye”ti iminā pana āraññikaṅgaṃ",
  "atk-s0505a:2118_9": "vuttaṃ, “upaṭṭhito rukkhamūlasmi”nti iminā rukkhamūlikaṅgaṃ, “āsanūpagato”ti iminā",
  "atk-s0505a:2118_10": "nesajjikaṅgaṃ. Yathākkamaṃ pana etesaṃ anulomattā abbhokāsikayathāsanthatikasosānikaṅgāni",
  "atk-s0505a:2118_11": "vuttāniyeva hontīti evametāya gāthāya terasa dhutaṅgāni nālakattherassa kathesi.",
  "atk-s0505a:2119_0": "715. Sa jhānapasuto dhīroti so anuppannassa jhānassa uppādanena uppannassa āvajjanasamāpajjanādhiṭṭhānavuṭṭhānapaccavekkhaṇehi",
  "atk-s0505a:2119_1": "ca jhānesu pasuto anuyutto. Dhīroti dhitisampanno. Vanante ramito siyāti vane abhirato",
  "atk-s0505a:2119_2": "siyā, gāmantasenāsane nābhirameyyāti vuttaṃ hoti. Jhāyetha rukkhamūlasmiṃ, attānamabhitosayanti",
  "atk-s0505a:2119_3": "na kevalaṃ lokiyajjhānapasutoyeva siyā, apica kho tasmiṃyeva rukkhamūle sotāpattimaggādisampayuttena",
  "atk-s0505a:2119_4": "lokuttarajjhānenāpi attānaṃ atīva tosento jhāyetha. Paramassāsappattiyā hi lokuttarajjhāneneva",
  "atk-s0505a:2119_5": "cittaṃ atīva tussati, na aññena. Tenāha – “attānamabhitosaya”nti. Evamimāya gāthāya",
  "atk-s0505a:2119_6": "jhānapasutatāya vanantasenāsanābhiratiṃ arahattañca kathesi.",
  "atk-s0505a:2120_0": "716. Idāni yasmā imaṃ dhammadesanaṃ sutvā nālakatthero vanantamabhihāretvā nirāhāropi",
  "atk-s0505a:2120_1": "paṭipadāpūraṇe atīva ussukko ahosi, nirāhārena ca samaṇadhammaṃ kātuṃ na sakkā. Tathā",
  "atk-s0505a:2120_2": "karontassa hi jīvitaṃ nappavattati, kilese pana anuppādentena āhāro pariyesitabbo,",
  "atk-s0505a:2120_3": "ayamettha ñāyo. Tasmā tassa bhagavā aparāparesupi divasesu piṇḍāya caritabbaṃ, kilesā",
  "atk-s0505a:2120_4": "pana na uppādetabbāti dassanatthaṃ arahattappattiniṭṭhaṃyeva bhikkhācāravattaṃ kathento",
  "atk-s0505a:2120_5": "“tato ratyā vivasāne”tiādikā cha gāthāyo abhāsi. Tattha tatoti “sa piṇḍacāraṃ caritvā,",
  "atk-s0505a:2120_6": "vanantamabhihāraye”ti ettha vuttapiṇḍacāravanantābhihārato uttaripi. Ratyā vivasāneti",
  "atk-s0505a:2120_7": "rattisamatikkame, dutiyadivaseti vuttaṃ hoti. Gāmantamabhihārayeti ābhisamācārikavattaṃ",
  "atk-s0505a:2120_8": "katvā yāva bhikkhācāravelā, tāva vivekamanubrūhetvā gatapaccāgatavatte vuttanayena",
  "atk-s0505a:2120_9": "kammaṭṭhānaṃ manasi karonto gāmaṃ gaccheyya. Avhānaṃ nābhinandeyyāti “bhante, amhākaṃ",
  "atk-s0505a:2120_10": "ghare bhuñjitabba”nti nimantanaṃ, “deti nu kho na deti nu kho sundaraṃ nu kho deti",
  "atk-s0505a:2120_11": "asundaraṃ nu kho detī”ti evarūpaṃ vitakkaṃ bhojanañca paṭipadāpūrako bhikkhu nābhinandeyya,",
  "atk-s0505a:2120_12": "nappaṭiggaṇheyyāti vuttaṃ hoti. Yadi pana balakkārena pattaṃ gahetvā pūretvā denti,",
  "atk-s0505a:2120_13": "paribhuñjitvā samaṇadhammo kātabbo, dhutaṅgaṃ na kuppati, tadupādāya pana taṃ gāmaṃ",
  "atk-s0505a:2120_14": "na pavisitabbaṃ. Abhihārañca gāmatoti sace gāmaṃ paviṭṭhassa pātisatehipi bhattaṃ",
  "atk-s0505a:2120_15": "abhiharanti, tampi nābhinandeyya, tato ekasitthampi nappaṭiggaṇheyya, aññadatthu",
  "atk-s0505a:2120_16": "gharapaṭipāṭiyā piṇḍapātameva careyyāti.",
  "atk-s0505a:2121_0": "717. Na munī gāmamāgamma, kulesu sahasā careti so ca monatthāya paṭipannako muni",
  "atk-s0505a:2121_1": "gāmaṃ gato samāno kulesu sahasā na care, sahasokitādiananulomikaṃ gihisaṃsaggaṃ na",
  "atk-s0505a:2121_2": "āpajjeyyāti vuttaṃ hoti. Ghāsesanaṃ chinnakatho, na vācaṃ payutaṃ bhaṇeti chinnakatho",
  "atk-s0505a:2121_3": "viya hutvā obhāsaparikathānimittaviññattipayuttaṃ ghāsesanavācaṃ na bhaṇeyya. Sace",
  "atk-s0505a:2121_4": "ākaṅkheyya, gilāno samāno gelaññapaṭibāhanatthāya bhaṇeyya. Senāsanatthāya vā viññattiṃ",
  "atk-s0505a:2121_5": "ṭhapetvā obhāsaparikathānimittapayuttaṃ, avasesapaccayatthāya pana agilāno neva kiñci bhaṇeyyāti.",
  "atk-s0505a:2122_0": "718-9. Alatthaṃ yadidanti imissā pana gāthāya ayamattho – gāmaṃ piṇḍāya paviṭṭho",
  "atk-s0505a:2122_1": "appamattakepi kismiñci laddhe “alatthaṃ yaṃ idaṃ sādhū”ti cintetvā aladdhe “nālatthaṃ",
  "atk-s0505a:2122_2": "kusala”nti tampi “sundara”nti cintetvā ubhayeneva lābhālābhena so tādī nibbikāro",
  "atk-s0505a:2122_3": "hutvā rukkhaṃvupanivattati, yathāpi puriso phalagavesī rukkhaṃ upagamma phalaṃ laddhāpi",
  "atk-s0505a:2122_4": "aladdhāpi ananunīto appaṭihato majjhattoyeva hutvā gacchati, evaṃ kulaṃ upagamma",
  "atk-s0505a:2122_5": "lābhaṃ laddhāpi aladdhāpi majjhattova hutvā gacchatīti. Sa pattapāṇī ti gāthā uttānatthāva.",
  "atk-s0505a:2123_0": "720. Uccāvacāti imissā gāthāya sambandho – evaṃ bhikkhācāravattasampanno hutvāpi",
  "atk-s0505a:2123_1": "tāvatakeneva tuṭṭhiṃ anāpajjitvā paṭipadaṃ ārodheyya. Paṭipattisārañhi sāsanaṃ. Sā",
  "atk-s0505a:2123_2": "cāyaṃ uccāvacā…pe… mutanti. Tassattho – sā cāyaṃ maggapaṭipadā uttamanihīnabhedato",
  "atk-s0505a:2123_3": "uccāvacā buddhasamaṇena pakāsitā. Sukhāpaṭipadā hi khippābhiññā uccā, dukkhāpaṭipadā",
  "atk-s0505a:2123_4": "dandhābhiññā avacā. Itarā dve ekenaṅgena uccā, ekena avacā. Paṭhamā eva vā uccā,",
  "atk-s0505a:2123_5": "itarā tissopi avacā. Tāya cetāya uccāya avacāya vā paṭipadāya na pāraṃ diguṇaṃ yanti.",
  "atk-s0505a:2123_6": "“Duguṇa”nti vā pāṭho, ekamaggena dvikkhattuṃ nibbānaṃ na yantīti attho. Kasmā? Yena",
  "atk-s0505a:2123_7": "maggena ye kilesā pahīnā, tesaṃ puna appahātabbato. Etena parihānadhammābhāvaṃ dīpeti.",
  "atk-s0505a:2123_8": "Nayidaṃ ekaguṇaṃ mutanti tañca idaṃ pāraṃ ekakkhattuṃyeva phusanārahampi na hoti.",
  "atk-s0505a:2123_9": "Kasmā? Ekena maggena sabbakilesappahānābhāvato. Etena ekamaggeneva arahattābhāvaṃ dīpeti.",
  "atk-s0505a:2124_0": "721. Idāni paṭipadānisaṃsaṃ dassento “yassa ca visatā”ti gāthamāha. Tassattho – yassa",
  "atk-s0505a:2124_1": "ca evaṃ paṭipannassa bhikkhuno tāya paṭipadāya pahīnattā aṭṭhasatataṇhāvicaritabhāvena",
  "atk-s0505a:2124_2": "visatattā visatā taṇhā natthi, tassa kilesasotacchedena chinnasotassa kusalākusalappahānena",
  "atk-s0505a:2124_3": "kiccākiccappahīnassa rāgajo vā dosajo vā appamattakopi pariḷāho na vijjatīti.",
  "atk-s0505a:2125_0": "722. Idāni yasmā imā gāthāyo sutvā nālakattherassa cittaṃ udapādi – “yadi ettakaṃ",
  "atk-s0505a:2125_1": "moneyyaṃ sukaraṃ na dukkaraṃ, sakkā appakasirena pūretu”nti, tasmāssa bhagavā “dukkarameva",
  "atk-s0505a:2125_2": "moneyya”nti dassento puna “moneyyaṃ te upaññissa”ntiādimāha. Tattha upaññissanti",
  "atk-s0505a:2125_3": "upaññāpeyyaṃ, kathayissanti vuttaṃ hoti. Khuradhārā upamā assāti khuradhārūpamo.",
  "atk-s0505a:2125_4": "Bhaveti bhaveyya. Ko adhippāyo? Moneyyaṃ paṭipanno bhikkhu khuradhāraṃ upamaṃ katvā",
  "atk-s0505a:2125_5": "paccayesu vatteyya. Yathā madhudiddhaṃ khuradhāraṃ lihanto, chedato, jivhaṃ rakkhati,",
  "atk-s0505a:2125_6": "evaṃ dhammena laddhe paccaye paribhuñjanto cittaṃ kilesuppattito rakkheyyāti vuttaṃ",
  "atk-s0505a:2125_7": "hoti. Paccayā hi parisuddhena ñāyena laddhuñca anavajjaparibhogena paribhuñjituñca",
  "atk-s0505a:2125_8": "na sukhena sakkāti bhagavā paccayanissitameva bahuso bhaṇati. Jivhāya tālumāhacca,",
  "atk-s0505a:2125_9": "udare saññato siyāti jivhāya tāluṃ uppīḷetvāpi rasataṇhaṃ vinodento kiliṭṭhena maggena",
  "atk-s0505a:2125_10": "uppannapaccaye asevanto udare saṃyato siyā.",
  "atk-s0505a:2126_0": "723. Alīnacitto ca siyāti niccaṃ kusalānaṃ dhammānaṃ bhāvanāya aṭṭhitakāritāya akusītacitto",
  "atk-s0505a:2126_1": "ca bhaveyya. Na cāpi bahu cintayeti ñātijanapadāmaravitakkavasena ca bahuṃ na cinteyya.",
  "atk-s0505a:2126_2": "Nirāmagandho asito, brahmacariyaparāyaṇoti nikkileso ca hutvā taṇhādiṭṭhīhi kismiñci",
  "atk-s0505a:2126_3": "bhave anissito sikkhāttayasakalasāsanabrahmacariyaparāyaṇo eva bhaveyya.",
  "atk-s0505a:2127_0": "724-5. Ekāsanassāti vivittāsanassa. Āsanamukhena cettha sabbairiyāpathā vuttā. Yato",
  "atk-s0505a:2127_1": "sabbairiyāpathesu ekībhāvassa sikkheyyāti vuttaṃ hotīti veditabbaṃ. Ekāsanassāti",
  "atk-s0505a:2127_2": "ca sampadānavacanametaṃ. Samaṇūpāsanassa cāti samaṇehi upāsitabbassa aṭṭhatiṃsārammaṇabhāvanānuyogassa,",
  "atk-s0505a:2127_3": "samaṇānaṃ vā upāsanabhūtassa aṭṭhatiṃsārammaṇabhedasseva. Idampi sampadānavacanameva,",
  "atk-s0505a:2127_4": "upāsanatthanti vuttaṃ hoti. Ettha ca ekāsanena kāyaviveko, samaṇūpāsanena cittaviveko",
  "atk-s0505a:2127_5": "vutto hotīti veditabbo. Ekattaṃ monamakkhātanti evamidaṃ kāyacittavivekavasena “ekattaṃ",
  "atk-s0505a:2127_6": "mona”nti akkhātaṃ. Eko ce abhiramissasīti idaṃ pana uttaragāthāpekkhaṃ padaṃ, “atha",
  "atk-s0505a:2127_7": "bhāhisi dasadisā”ti iminā assa sambandho.",
  "atk-s0505a:2128_0": "Bhāhisīti bhāsissasi pakāsessasi. Imaṃ paṭipadaṃ bhāvento sabbadisāsu kittiyā pākaṭo",
  "atk-s0505a:2128_1": "bhavissasīti vuttaṃ hoti. Sutvā dhīrānantiādīnaṃ pana catunnaṃ padānaṃ ayamattho",
  "atk-s0505a:2128_2": "– yena ca kittighosena bhāhisi dasadisā taṃ dhīrānaṃ jhāyīnaṃ kāmacāginaṃ nighosaṃ",
  "atk-s0505a:2128_3": "sutvā atha tvaṃ tena uddhaccaṃ anāpajjitvā bhiyyo hiriñca saddhañca kareyyāsi, tena",
  "atk-s0505a:2128_4": "ghosena harāyamāno “niyyānikapaṭipadā aya”nti saddhaṃ uppādetvā uttari paṭipattimeva",
  "atk-s0505a:2128_5": "brūheyyāsi. Māmakoti evañhi sante mama sāvako hotīti.",
  "atk-s0505a:2129_0": "726. Taṃ nadīhīti yaṃ taṃ mayā “hiriñca saddhañca bhiyyo kubbethā”ti vadatā “uddhaccaṃ",
  "atk-s0505a:2129_1": "na kātabba”nti vuttaṃ, taṃ iminā nadīnidassanenāpi jānātha, tabbipariyāyañca sobbhesu",
  "atk-s0505a:2129_2": "ca padaresuca jānātha. Sobbhesūti mātikāsu. Padaresūti darīsu. Kathaṃ? Saṇantā yanti",
  "atk-s0505a:2129_3": "kusobbhā, tuṇhī yanti mahodadhīti. Kusobbhā hi sobbhapadarādibhedā sabbāpi kunnadiyo",
  "atk-s0505a:2129_4": "saṇantā saddaṃ karontā uddhatā hutvā yanti, gaṅgādibhedā pana mahānadiyo tuṇhī yanti,",
  "atk-s0505a:2129_5": "evaṃ “moneyyaṃ pūremī”ti uddhato hoti amāmako, māmako pana hiriñca saddhañca uppādetvā nīcacittova hoti.",
  "atk-s0505a:2130_0": "727-9. Kiñca bhiyyo – yadūnakaṃ…pe… paṇḍitoti. Tattha siyā – sace aḍḍhakumbhūpamo",
  "atk-s0505a:2130_1": "bālo saṇantatāya, rahado pūrova paṇḍito santatāya, atha kasmā buddhasamaṇo evaṃ dhammadesanābyāvaṭo",
  "atk-s0505a:2130_2": "hutvā bahuṃ bhāsatīti iminā sambandhena “yaṃ samaṇo”ti gāthamāha. Tassattho – yaṃ",
  "atk-s0505a:2130_3": "buddhasamaṇo bahuṃ bhāsati upetaṃ atthasañhitaṃ, atthupetaṃ dhammupetañca hitena",
  "atk-s0505a:2130_4": "ca saṃhitaṃ, taṃ na uddhaccena, apica kho jānaṃ so dhammaṃ deseti divasampi desento",
  "atk-s0505a:2130_5": "nippapañcova hutvā. Tassa hi sabbaṃ vacīkammaṃ ñāṇānuparivatti. Evaṃ desento ca “idamassa",
  "atk-s0505a:2130_6": "hitaṃ idamassa hita”nti nānappakārato jānaṃ so bahu bhāsati, na kevalaṃ bahubhāṇitāya.",
  "atk-s0505a:2130_7": "Avasānagāthāya sambandho – evaṃ tāva sabbaññutaññāṇena samannāgato buddhasamaṇo jānaṃ",
  "atk-s0505a:2130_8": "so dhammaṃ deseti, jānaṃ so bahu bhāsati. Tena desitaṃ pana dhammaṃ nibbedhabhāgiyeneva",
  "atk-s0505a:2130_9": "ñāṇena yo ca jānaṃ saṃyatatto, jānaṃ na bahu bhāsati, sa muni monamarahati, sa muni",
  "atk-s0505a:2130_10": "monamajjhagāti. Tassattho – taṃ dhammaṃ jānanto saṃyatatto guttacitto hutvā yaṃ bhāsitaṃ",
  "atk-s0505a:2130_11": "sattānaṃ hitasukhāvahaṃ na hoti, taṃ jānaṃ na bahu bhāsati. So evaṃvidho monatthaṃ",
  "atk-s0505a:2130_12": "paṭipannako muni moneyyapaṭipadāsaṅkhātaṃ monaṃ arahati. Na kevalañca arahatiyeva,",
  "atk-s0505a:2130_13": "apica kho pana sa muni arahattamaggañāṇasaṅkhātaṃ monaṃ ajjhagā icceva veditabboti",
  "atk-s0505a:2130_14": "arahattanikūṭena desanaṃ niṭṭhāpesi.",
  "atk-s0505a:2131_0": "Taṃ sutvā nālakatthero tīsu ṭhānesu appiccho ahosi dassane savane pucchāyāti. So",
  "atk-s0505a:2131_1": "hi desanāpariyosāne pasannacitto bhagavantaṃ vanditvā vanaṃ paviṭṭho, puna “aho vatāhaṃ",
  "atk-s0505a:2131_2": "bhagavantaṃ passeyya”nti lolabhāvaṃ na janesi. Ayamassa dassane appicchatā. Tathā",
  "atk-s0505a:2131_3": "“aho vatāhaṃ puna dhammadesanaṃ suṇeyya”nti lolabhāvaṃ na janesi. Ayamassa savane",
  "atk-s0505a:2131_4": "appicchatā. Tathā “aho vatāhaṃ puna moneyyapaṭipadaṃ puccheyya”nti lolabhāvaṃ na",
  "atk-s0505a:2131_5": "janesi. Ayamassa pucchāya appicchatā.",
  "atk-s0505a:2132_0": "So evaṃ appiccho samāno pabbatapādaṃ pavisitvā ekavanasaṇḍe dve divasāni na vasi,",
  "atk-s0505a:2132_1": "ekarukkhamūle dve divasāni na nisīdi, ekagāme dve divasāni piṇḍāya na pāvisi. Iti",
  "atk-s0505a:2132_2": "vanato vanaṃ, rukkhato rukkhaṃ, gāmato gāmaṃ āhiṇḍanto anurūpapaṭipadaṃ paṭipajjitvā",
  "atk-s0505a:2132_3": "aggaphale patiṭṭhāsi. Atha yasmā moneyyapaṭipadaṃ ukkaṭṭhaṃ katvā pūrento bhikkhu",
  "atk-s0505a:2132_4": "satteva māsāni jīvati, majjhimaṃ katvā pūrento satta vassāni, mandaṃ katvā pūrento",
  "atk-s0505a:2132_5": "soḷasa vassāni. Ayañca ukkaṭṭhaṃ katvā pūresi, tasmā satta māse ṭhatvā attano āyusaṅkhāraparikkhayaṃ",
  "atk-s0505a:2132_6": "ñatvā nhāyitvā nivāsetvā kāyabandhanaṃ bandhitvā diguṇaṃ saṅghāṭiṃ pārupitvā dasabalābhimukho",
  "atk-s0505a:2132_7": "pañcapatiṭṭhitaṃ vanditvā añjaliṃ paggahetvā hiṅgulakapabbataṃ nissāya ṭhitakova",
  "atk-s0505a:2132_8": "anupādisesāya nibbānadhātuyā parinibbāyi. Tassa parinibbutabhāvaṃ ñatvā bhagavā bhikkhusaṅghena",
  "atk-s0505a:2132_9": "saddhiṃ tattha gantvā sarīrakiccaṃ katvā dhātuyo gāhāpetvā cetiyaṃ patiṭṭhāpetvā agamāsīti.",
  "atk-s0505a:2133": "Paramatthajotikāya khuddaka-aṭṭhakathāya",
  "atk-s0505a:2134": "Suttanipāta-aṭṭhakathāya nālakasuttavaṇṇanā niṭṭhitā.",
  "atk-s0505a:2135": "12. Dvayatānupassanāsuttavaṇṇanā",
  "atk-s0505a:2136_0": "Evaṃ me sutanti dvayatānupassanāsuttaṃ. Kā uppatti? Imassa suttassa attajjhāsayato",
  "atk-s0505a:2136_1": "uppatti. Attajjhāsayena hi bhagavā imaṃ suttaṃ desesi. Ayamettha saṅkhepo, vitthāro",
  "atk-s0505a:2136_2": "panassa atthavaṇṇanāyameva āvi bhavissati. Tattha evaṃ me sutantiādīni vuttanayāneva.",
  "atk-s0505a:2136_3": "Pubbārāmeti sāvatthinagarassa puratthimadisāyaṃ ārāme. Migāramātu pāsādeti ettha",
  "atk-s0505a:2136_4": "visākhā upāsikā attano sasurena migārena seṭṭhinā mātuṭṭhāne ṭhapitattā “migāramātā”ti",
  "atk-s0505a:2136_5": "vuccati. Tāya migāramātuyā navakoṭiagghanakaṃ mahālatāpiḷandhanaṃ vissajjetvā kārāpito",
  "atk-s0505a:2136_6": "pāsādo heṭṭhā ca upari ca pañca pañca gabbhasatāni katvā sahassakūṭāgāragabbho, so",
  "atk-s0505a:2136_7": "“migāramātupāsādo”ti vuccati. Tasmiṃ migāramātu pāsāde.",
  "atk-s0505a:2137_0": "Tena kho pana samayena bhagavāti yaṃ samayaṃ bhagavā sāvatthiṃ nissāya pubbārāme",
  "atk-s0505a:2137_1": "migāramātu pāsāde viharati, tena samayena. Tadahuposatheti tasmiṃ ahu uposathe, uposathadivaseti",
  "atk-s0505a:2137_2": "vuttaṃ hoti. Pannaraseti idaṃ uposathaggahaṇena sampattāvasesuposathapaṭikkhepavacanaṃ.",
  "atk-s0505a:2137_3": "Puṇṇāya puṇṇamāya rattiyāti pannarasadivasattā divasagaṇanāya abbhādiupakkilesavirahattā",
  "atk-s0505a:2137_4": "rattiguṇasampattiyā ca puṇṇattā puṇṇāya, paripuṇṇacandattā puṇṇamāya ca rattiyā.",
  "atk-s0505a:2137_5": "Bhikkhusaṅghaparivutoti bhikkhusaṅghena parivuto. Abbhokāse nisinno hotīti migāramātu",
  "atk-s0505a:2137_6": "ratanapāsādapariveṇe abbhokāse upari appaṭicchanne okāse paññattavarabuddhāsane nisinno",
  "atk-s0505a:2137_7": "hoti. Tuṇhībhūtaṃ tuṇhībhūtanti atīva tuṇhībhūtaṃ, yato yato vā anuviloketi, tato",
  "atk-s0505a:2137_8": "tato tuṇhībhūtaṃ, tuṇhībhūtaṃ vācāya, puna tuṇhībhūtaṃ kāyena. Bhikkhusaṅghaṃ anuviloketvāti",
  "atk-s0505a:2137_9": "taṃ parivāretvā nisinnaṃ anekasahassabhikkhuparimāṇaṃ tuṇhībhūtaṃ tuṇhībhūtaṃ bhikkhusaṅghaṃ",
  "atk-s0505a:2137_10": "“ettakā ettha sotāpannā, ettakā sakadāgāmino, ettakā anāgāmino ettakā āraddhavipassakā",
  "atk-s0505a:2137_11": "kalyāṇaputhujjanā, imassa bhikkhusaṅghassa kīdisī dhammadesanā sappāyā”ti sappāyadhammadesanāparicchedanatthaṃ",
  "atk-s0505a:2137_12": "ito cito ca viloketvā.",
  "atk-s0505a:2138_0": "Ye te, bhikkhave, kusalā dhammāti ye te ārogyaṭṭhena anavajjaṭṭhena iṭṭhaphalaṭṭhena",
  "atk-s0505a:2138_1": "kosallasambhūtaṭṭhena ca kusalā sattatiṃsabodhipakkhiyadhammā, tajjotakā vā pariyattidhammā.",
  "atk-s0505a:2138_2": "Ariyā niyyānikā sambodhagāminoti upagantabbaṭṭhena ariyā, lokato niyyānaṭṭhena niyyānikā,",
  "atk-s0505a:2138_3": "sambodhasaṅkhātaṃ arahattaṃ gamanaṭṭhena sambodhagāmino. Tesaṃ vo bhikkhave…pe… savanāya,",
  "atk-s0505a:2138_4": "tesaṃ bhikkhave kusalānaṃ…pe… sambodhagāmīnaṃ kā upanisā, kiṃ kāraṇaṃ, kiṃ payojanaṃ",
  "atk-s0505a:2138_5": "tumhākaṃ savanāya, kimatthaṃ tumhe te dhamme suṇāthāti vuttaṃ hoti. Yāvadeva dvayatānaṃ",
  "atk-s0505a:2138_6": "dhammānaṃ yathābhūtaṃ ñāṇāyāti ettha yāvadevāti paricchedāvadhāraṇavacanaṃ. Dve avayavā",
  "atk-s0505a:2138_7": "etesanti dvayā, dvayā eva dvayatā, tesaṃ dvayatānaṃ. “Dvayāna”ntipi pāṭho. Yathābhūtaṃ",
  "atk-s0505a:2138_8": "ñāṇāyāti aviparītañāṇāya. Kiṃ vuttaṃ hoti? Yadetaṃ lokiyalokuttarādibhedena dvidhā",
  "atk-s0505a:2138_9": "vavatthitānaṃ dhammānaṃ vipassanāsaṅkhātaṃ yathābhūtañāṇaṃ, etadatthāya na ito bhiyyoti,",
  "atk-s0505a:2138_10": "savanena hi ettakaṃ hoti, taduttari visesādhigamo bhāvanāyāti. Kiñca dvayataṃ vadethāti",
  "atk-s0505a:2138_11": "ettha pana sace, vo bhikkhave, siyā, kiñca tumhe, bhante, dvayataṃ vadethāti ayamadhippāyo.",
  "atk-s0505a:2138_12": "Padattho pana “kiñca dvayatābhāvaṃ vadethā”ti.",
  "atk-s0505a:2139_0": "(1) Tato bhagavā dvayataṃ dassento “idaṃ dukkha”nti evamādimāha. Tattha dvayatānaṃ",
  "atk-s0505a:2139_1": "catusaccadhammānaṃ “idaṃ dukkhaṃ, ayaṃ dukkhasamudayo”ti evaṃ lokiyassa ekassa avayavassa",
  "atk-s0505a:2139_2": "sahetukassa vā dukkhassa dassanena ayaṃ ekānupassanā, itarā lokuttarassa dutiyassa",
  "atk-s0505a:2139_3": "avayavassa saupāyassa vā nirodhassa dassanena dutiyānupassanā. Paṭhamā cettha tatiyacatutthavisuddhīhi",
  "atk-s0505a:2139_4": "hoti, dutiyā pañcamavisuddhiyā. Evaṃ sammā dvayatānupassinoti iminā vuttanayena sammā",
  "atk-s0505a:2139_5": "dvayadhamme anupassantassa satiyā avippavāsena appamattassa, kāyikacetasikavīriyātāpena",
  "atk-s0505a:2139_6": "ātāpino kāye ca jīvite ca nirapekkhattā, pahitattassa. Pāṭikaṅkhanti icchitabbaṃ.",
  "atk-s0505a:2139_7": "Diṭṭheva dhamme aññāti asmiṃyeva attabhāve arahattaṃ. Sati vā upādisese anāgāmitāti",
  "atk-s0505a:2139_8": "“upādisesa”nti punabbhavavasena upādātabbakkhandhasesaṃ vuccati, tasmiṃ vā sati anāgāmibhāvo",
  "atk-s0505a:2139_9": "paṭikaṅkhoti dasseti. Tattha kiñcāpi heṭṭhimaphalānipi evaṃ dvayatānupassinova honti,",
  "atk-s0505a:2139_10": "uparimaphalesu pana ussāhaṃ janento evamāha.",
  "atk-s0505a:2140_0": "Idamavocātiādi saṅgītikārānaṃ vacanaṃ. Tattha idanti “ye te, bhikkhave”tiādivuttanidassanaṃ.",
  "atk-s0505a:2140_1": "Etanti idāni “ye dukkha”nti evamādivattabbagāthābandhanidassanaṃ. Imā ca gāthā catusaccadīpakattā",
  "atk-s0505a:2140_2": "vuttatthadīpikā eva, evaṃ santepi gāthārucikānaṃ pacchā āgatānaṃ pubbe vuttaṃ asamatthatāya",
  "atk-s0505a:2140_3": "anuggahetvā “idāni yadi vadeyya sundara”nti ākaṅkhantānaṃ vikkhittacittānañca atthāya",
  "atk-s0505a:2140_4": "vuttā. Visesatthadīpikā vāti avipassake vipassake ca dassetvā tesaṃ vaṭṭavivaṭṭadassanato,",
  "atk-s0505a:2140_5": "tasmā visesatthadassanatthameva vuttā. Esa nayo ito parampi gāthāvacanesu.",
  "atk-s0505a:2141_0": "730. Tattha yattha cāti nibbānaṃ dasseti. Nibbāne hi dukkhaṃ sabbaso uparujjhati,",
  "atk-s0505a:2141_1": "sabbappakāraṃ uparujjhati, sahetukaṃ uparujjhati, asesañca uparujjhati. Tañca magganti",
  "atk-s0505a:2141_2": "tañca aṭṭhaṅgikaṃ maggaṃ.",
  "atk-s0505a:2142_0": "731-3. Cetovimuttihīnā te, atho paññāvimuttiyāti ettha arahattaphalasamādhi rāgavirāgā",
  "atk-s0505a:2142_1": "cetovimutti, arahattaphalapaññā avijjāvirāgā paññāvimuttīti veditabbā. Taṇhācaritena",
  "atk-s0505a:2142_2": "vā appanājhānabalena kilese vikkhambhetvā adhigataṃ arahattaphalaṃ rāgavirāgā cetovimutti,",
  "atk-s0505a:2142_3": "diṭṭhicaritena upacārajjhānamattaṃ nibbattetvā vipassitvā adhigataṃ arahattaphalaṃ",
  "atk-s0505a:2142_4": "avijjāvirāgā paññāvimutti. Anāgāmiphalaṃ vā kāmarāgaṃ sandhāya rāgavirāgā cetovimutti,",
  "atk-s0505a:2142_5": "arahattaphalaṃ sabbappakārato avijjāvirāgā paññāvimuttīti. Antakiriyāyāti vaṭṭadukkhassa",
  "atk-s0505a:2142_6": "antakaraṇatthāya. Jātijarūpagāti jātijaraṃ upagatā, jātijarāya vā upagatā, na parimuccanti",
  "atk-s0505a:2142_7": "jātijarāyāti evaṃ veditabbā. Sesamettha ādito pabhuti pākaṭameva. Gāthāpariyosāne",
  "atk-s0505a:2142_8": "ca saṭṭhimattā bhikkhū taṃ desanaṃ uggahetvā vipassitvā tasmiṃyeva āsane arahattaṃ",
  "atk-s0505a:2142_9": "pāpuṇiṃsu. Yathā cettha, evaṃ sabbavāresu.",
  "atk-s0505a:2143_0": "(2) Ato eva bhagavā “siyā aññenapi pariyāyenā”tiādinā nayena nānappakārato dvayatānupassanaṃ",
  "atk-s0505a:2143_1": "āha. Tattha dutiyavāre upadhipaccayāti sāsavakammapaccayā. Sāsavakammañhi idha “upadhī”ti",
  "atk-s0505a:2143_2": "adhippetaṃ. Asesavirāganirodhāti asesaṃ virāgena nirodhā, asesavirāgasaṅkhātā vā nirodhā.",
  "atk-s0505a:2144_0": "734. Upadhinidānāti kammapaccayā. Dukkhassa jātippabhavānupassīti vaṭṭadukkhassa",
  "atk-s0505a:2144_1": "jātikāraṇaṃ “upadhī”ti anupassanto. Sesamettha pākaṭameva. Evaṃ ayampi vāro cattāri",
  "atk-s0505a:2144_2": "saccāni dīpetvā arahattanikūṭeneva vutto. Yathā cāyaṃ, evaṃ sabbavārā.",
  "atk-s0505a:2145": "(3) Tattha tatiyavāre avijjāpaccayāti bhavagāmikammasambhāraavijjāpaccayā. Dukkhaṃ pana sabbattha vaṭṭadukkhameva.",
  "atk-s0505a:2146_0": "735. Jātimaraṇasaṃsāranti khandhanibbattiṃ jātiṃ khandhabhedaṃ maraṇaṃ khandhapaṭipāṭiṃ",
  "atk-s0505a:2146_1": "saṃsārañca. Vajantīti gacchanti upenti. Itthabhāvaññathābhāvanti imaṃ manussabhāvaṃ",
  "atk-s0505a:2146_2": "ito avasesaaññanikāyabhāvañca. Gatīti paccayabhāvo.",
  "atk-s0505a:2147": "736. Avijjā hāyanti avijjā hi ayaṃ. Vijjāgatā ca ye sattāti ye ca arahattamaggavijjāya kilese vijjhitvā gatā khīṇāsavasattā. Sesamuttānatthameva.",
  "atk-s0505a:2148": "(4) Catutthavāre saṅkhārapaccayāti puññāpuññāneñjābhisaṅkhārapaccayā.",
  "atk-s0505a:2149_0": "738-9. Etamādīnavaṃ ñatvāti yadidaṃ dukkhaṃ saṅkhārapaccayā, etaṃ ādīnavanti ñatvā.",
  "atk-s0505a:2149_1": "Sabbasaṅkhārasamathāti sabbesaṃ vuttappakārānaṃ saṅkhārānaṃ maggañāṇena samathā,",
  "atk-s0505a:2149_2": "upahatatāya phalasamatthatāyāti vuttaṃ hoti. Saññānanti kāmasaññādīnaṃ maggeneva",
  "atk-s0505a:2149_3": "uparodhanā. Etaṃ ñatvā yathātathanti etaṃ dukkhakkhayaṃ aviparītaṃ ñatvā. Sammaddasāti",
  "atk-s0505a:2149_4": "sammādassanā. Sammadaññāyāti saṅkhataṃ aniccādito, asaṅkhatañca niccādito ñatvā.",
  "atk-s0505a:2149_5": "Mārasaṃyoganti tebhūmakavaṭṭaṃ. Sesamuttānatthameva.",
  "atk-s0505a:2150": "(5) Pañcamavāre viññāṇapaccayāti kammasahajātaabhisaṅkhāraviññāṇapaccayā.",
  "atk-s0505a:2151": "741. Nicchātoti nittaṇho. Parinibbutoti kilesaparinibbānena parinibbuto hoti. Sesaṃ pākaṭameva.",
  "atk-s0505a:2152_0": "(6) Chaṭṭhavāre phassapaccayāti abhisaṅkhāraviññāṇasampayuttaphassapaccayāti attho.",
  "atk-s0505a:2152_1": "Evaṃ ettha padapaṭipāṭiyā vattabbāni nāmarūpasaḷāyatanāni avatvā phasso vutto. Tāni",
  "atk-s0505a:2152_2": "hi rūpamissakattā kammasampayuttāneva na honti, idañca vaṭṭadukkhaṃ kammato vā sambhaveyya",
  "atk-s0505a:2152_3": "kammasampayuttadhammato vāti.",
  "atk-s0505a:2153_0": "742-3. Bhavasotānusārinanti taṇhānusārinaṃ. Pariññāyāti tīhi pariññāhi parijānitvā.",
  "atk-s0505a:2153_1": "Aññāyāti arahattamaggapaññāya ñatvā. Upasame ratāti phalasamāpattivasena nibbāne",
  "atk-s0505a:2153_2": "ratā. Phassābhisamayāti phassanirodhā. Sesaṃ pākaṭameva.",
  "atk-s0505a:2154": "(7) Sattamavāre vedanāpaccayāti kammasampayuttavedanāpaccayā.",
  "atk-s0505a:2155_0": "744-5. Adukkhamasukhaṃ sahāti adukkhamasukhena saha. Etaṃ dukkhanti ñatvānāti etaṃ",
  "atk-s0505a:2155_1": "sabbaṃ vedayitaṃ “dukkhakāraṇa”nti ñatvā, vipariṇāmaṭṭhitiaññāṇadukkhatāhi vā dukkhaṃ",
  "atk-s0505a:2155_2": "ñatvā. Mosadhammanti nassanadhammaṃ. Palokinanti jarāmaraṇehi palujjanadhammaṃ. Phussa",
  "atk-s0505a:2155_3": "phussāti udayabbayañāṇena phusitvā phusitvā. Vayaṃ passanti ante bhaṅgameva passanto.",
  "atk-s0505a:2155_4": "Evaṃ tattha vijānatīti evaṃ tā vedanā vijānāti, tattha vā dukkhabhāvaṃ vijānāti.",
  "atk-s0505a:2155_5": "Vedanānaṃ khayāti tato paraṃ maggañāṇena kammasampayuttānaṃ vedanānaṃ khayā. Sesamuttānameva.",
  "atk-s0505a:2156": "(8) Aṭṭhamavāre taṇhāpaccayāti kammasambhārataṇhāpaccayā.",
  "atk-s0505a:2157": "747. Etamādīnavaṃ ñatvā, taṇhaṃ dukkhassa sambhavanti etaṃ dukkhassa sambhavaṃ taṇhāya ādīnavaṃ ñatvā. Sesamuttānameva.",
  "atk-s0505a:2158": "(9) Navamavāre upādānapaccayāti kammasambhāraupādānapaccayā.",
  "atk-s0505a:2159_0": "748-9. Bhavoti vipākabhavo khandhapātubhāvo. Bhūto dukkhanti bhūto sambhūto vaṭṭadukkhaṃ",
  "atk-s0505a:2159_1": "nigacchati. Jātassa maraṇanti yatrāpi “bhūto sukhaṃ nigacchatī”ti bālā maññanti,",
  "atk-s0505a:2159_2": "tatrāpi dukkhameva dassento āha – “jātassa maraṇaṃ hotī”ti. Dutiyagāthāya yojanā",
  "atk-s0505a:2159_3": "– aniccādīhi sammadaññāya paṇḍitā upādānakkhayā jātikkhayaṃ nibbānaṃ abhiññāya na",
  "atk-s0505a:2159_4": "gacchanti punabbhavanti.",
  "atk-s0505a:2160": "(10) Dasamavāre ārambhapaccayāti kammasampayuttavīriyapaccayā.",
  "atk-s0505a:2161": "751. Anārambhe vimuttinoti anārambhe nibbāne vimuttassa. Sesamuttānameva.",
  "atk-s0505a:2162_0": "(11) Ekādasamavāre āhārapaccayāti kammasampayuttāhārapaccayā. Aparo nayo – catubbidhā",
  "atk-s0505a:2162_1": "sattā rūpūpagā, vedanūpagā, saññūpagā, saṅkhārūpagāti. Tattha ekādasavidhāya kāmadhātuyā",
  "atk-s0505a:2162_2": "sattā rūpūpagā kabaḷīkārāhārasevanato. Rūpadhātuyā sattā aññatra asaññehi vedanūpagā",
  "atk-s0505a:2162_3": "phassāhārasevanato. Heṭṭhā tividhāya arūpadhātuyā sattā saññūpagā saññābhinibbattamanosañcetanāhārasevanato.",
  "atk-s0505a:2162_4": "Bhavagge sattā saṅkhārūpagā saṅkhārābhinibbattaviññāṇāhārasevanatoti. Evampi yaṃ",
  "atk-s0505a:2162_5": "kiñci dukkhaṃ sambhoti, sabbaṃ āhārapaccayāti veditabbaṃ.",
  "atk-s0505a:2163_0": "755. Ārogyanti nibbānaṃ. Saṅkhāya sevīti cattāro paccaye paccavekkhitvā sevamāno,",
  "atk-s0505a:2163_1": "“pañcakkhandhā dvādasāyatanāni aṭṭhārasadhātuyo”ti evaṃ vā lokaṃ saṅkhāya “aniccaṃ",
  "atk-s0505a:2163_2": "dukkhaṃ anattā”ti ñāṇena sevamāno. Dhammaṭṭhoti catusaccadhamme ṭhito. Saṅkhyaṃ nopetīti",
  "atk-s0505a:2163_3": "“devo”ti vā “manusso”ti vā ādikaṃ saṅkhyaṃ na gacchati. Sesamuttānameva.",
  "atk-s0505a:2164": "(12) Dvādasamavāre iñjitapaccayāti taṇhāmānadiṭṭhikammakilesaiñjitesu yato kutoci kammasambhāriñjitapaccayā.",
  "atk-s0505a:2165": "757. Ejaṃ vossajjāti taṇhaṃ cajitvā. Saṅkhāre uparundhiyāti kammaṃ kammasampayutte ca saṅkhāre nirodhetvā. Sesamuttānameva.",
  "atk-s0505a:2166": "(13) Terasamavāre nissitassa calitanti taṇhāya taṇhādiṭṭhimānehi vā khandhe nissitassa sīhasutte devānaṃ viya bhayacalanaṃ hoti. Sesamuttānameva.",
  "atk-s0505a:2167": "(14) Cuddasamavāre rūpehīti rūpabhavehi rūpasamāpattīhi vā. Arūpāti arūpabhavā arūpasamāpattiyo vā. Nirodhoti nibbānaṃ.",
  "atk-s0505a:2168": "761. Maccuhāyinoti maraṇamaccu kilesamaccu devaputtamaccuhāyino, tividhampi taṃ maccuṃ hitvā gāminoti vuttaṃ hoti. Sesamuttānameva.",
  "atk-s0505a:2169_0": "(15) Pannarasamavāre yanti nāmarūpaṃ sandhāyāha. Tañhi lokena dhuvasubhasukhattavasena",
  "atk-s0505a:2169_1": "“idaṃ sacca”nti upanijjhāyitaṃ diṭṭhamālokitaṃ. Tadamariyānanti idaṃ ariyānaṃ, anunāsikaikāralopaṃ",
  "atk-s0505a:2169_2": "katvā vuttaṃ. Etaṃ musāti etaṃ dhuvādivasena gahitampi musā, na tādisaṃ hotīti. Puna",
  "atk-s0505a:2169_3": "yanti nibbānaṃ sandhāyāha. Tañhi lokena rūpavedanādīnamabhāvato “idaṃ musā natthi",
  "atk-s0505a:2169_4": "kiñcī”ti upanijjhāyitaṃ. Tadamariyānaṃ etaṃ saccanti taṃ idaṃ ariyānaṃ etaṃ nikkilesasaṅkhātā",
  "atk-s0505a:2169_5": "subhabhāvā, pavattidukkhapaṭipakkhasaṅkhātā sukhabhāvā, accantasantisaṅkhātā niccabhāvā",
  "atk-s0505a:2169_6": "ca anapagamanena paramatthato “sacca”nti yathābhūtaṃ sammappaññāya sudiṭṭhaṃ.",
  "atk-s0505a:2170_0": "762-3. Anattani attamāninti anattani nāmarūpe attamāniṃ. Idaṃ saccanti maññatīti",
  "atk-s0505a:2170_1": "idaṃ nāmarūpaṃ dhuvādivasena “sacca”nti maññati. Yena yena hīti yena yena rūpe vā",
  "atk-s0505a:2170_2": "vedanāya vā “mama rūpaṃ, mama vedanā”tiādinā nayena maññanti. Tato tanti tato maññitākārā",
  "atk-s0505a:2170_3": "taṃ nāmarūpaṃ hoti aññathā. Kiṃ kāraṇaṃ? Tañhi tassa musā hoti, yasmā taṃ yathāmaññitākārā",
  "atk-s0505a:2170_4": "musā hoti, tasmā aññathā hotīti attho. Kasmā pana musā hotīti? Mosadhammañhi ittaraṃ,",
  "atk-s0505a:2170_5": "yasmā yaṃ ittaraṃ parittapaccupaṭṭhānaṃ, taṃ mosadhammaṃ nassanadhammaṃ hoti, tathārūpañca",
  "atk-s0505a:2170_6": "nāmarūpanti. Saccābhisamayāti saccāvabodhā. Sesamuttānameva.",
  "atk-s0505a:2171_0": "(16) Soḷasamavāre yanti chabbidhamiṭṭhārammaṇaṃ sandhāyāha. Tañhi lokena salabhamacchamakkaṭādīhi",
  "atk-s0505a:2171_1": "padīpabaḷisalepādayo viya “idaṃ sukha”nti upanijjhāyitaṃ. Tadamariyānaṃ etaṃ dukkhanti",
  "atk-s0505a:2171_2": "taṃ idaṃ ariyānaṃ “kāmā hi citrā madhurā manoramā, virūparūpena mathenti citta”ntiādinā",
  "atk-s0505a:2171_3": "nayena “etaṃ dukkha”nti yathābhūtaṃ sammappaññāya sudiṭṭhaṃ. Puna yanti nibbānameva",
  "atk-s0505a:2171_4": "sandhāyāha. Tañhi lokena kāmaguṇābhāvā “dukkha”nti upanijjhāyitaṃ. Tadamariyānanti",
  "atk-s0505a:2171_5": "taṃ idaṃ ariyānaṃ paramatthasukhato “etaṃ sukha”nti yathābhūtaṃ sammappaññāya sudiṭṭhaṃ.",
  "atk-s0505a:2172_0": "765-6. Kevalāti anavasesā. Iṭṭhāti icchitā patthitā. Kantāti piyā. Manāpāti manavuḍḍhikarā.",
  "atk-s0505a:2172_1": "Yāvatatthīti vuccatīti yāvatā ete cha ārammaṇā atthīti vuccanti. Vacanabyattayo veditabbo.",
  "atk-s0505a:2172_2": "Ete voti ettha voti nipātamattaṃ.",
  "atk-s0505a:2173_0": "767-8. Sukhanti diṭṭhamariyehi, sakkāyassuparodhananti “sukha”miti ariyehi pañcakkhandhanirodho",
  "atk-s0505a:2173_1": "diṭṭho, nibbānanti vuttaṃ hoti. Paccanīkamidaṃ hotīti paṭilomamidaṃ dassanaṃ hoti.",
  "atk-s0505a:2173_2": "Passatanti passantānaṃ, paṇḍitānanti vuttaṃ hoti. Yaṃ pareti ettha yanti vatthukāme",
  "atk-s0505a:2173_3": "sandhāyāha. Puna yaṃ pareti ettha nibbānaṃ.",
  "atk-s0505a:2174_0": "769-71. Passāti sotāraṃ ālapati. Dhammanti nibbānadhammaṃ. Sampamūḷhetthaviddasūti",
  "atk-s0505a:2174_1": "sampamūḷhā ettha aviddasū bālā. Kiṃkāraṇaṃ sampamūḷhā? Nivutānaṃ tamo hoti, andhakāro",
  "atk-s0505a:2174_2": "apassataṃ, bālānaṃ avijjāya nivutānaṃ otthaṭānaṃ andhabhāvakaraṇo tamo hoti, yena",
  "atk-s0505a:2174_3": "nibbānadhammaṃ daṭṭhuṃ na sakkonti. Satañca vivaṭaṃ hoti, āloko passatāmivāti satañca",
  "atk-s0505a:2174_4": "sappurisānaṃ paññādassanena passataṃ ālokova vivaṭaṃ hoti nibbānaṃ. Santike na vijānanti,",
  "atk-s0505a:2174_5": "magā dhammassakovidāti yaṃ attano sarīre tacapañcakamattaṃ paricchinditvā anantarameva",
  "atk-s0505a:2174_6": "adhigantabbato, attano khandhānaṃ vā nirodhamattato santike nibbānaṃ, taṃ evaṃ santike",
  "atk-s0505a:2174_7": "santampi na vijānanti magabhūtā janā maggāmaggadhammassa saccadhammassa vā akovidā,",
  "atk-s0505a:2174_8": "sabbathā bhavarāga…pe… susambudho. Tattha māradheyyānupannehīti tebhūmakavaṭṭaṃ anupannehi.",
  "atk-s0505a:2175_0": "772. Pacchimagāthāya sambandho “evaṃ asusambudhaṃ ko nu aññatra mariyehī”ti. Tassattho",
  "atk-s0505a:2175_1": "– ṭhapetvā ariye ko nu añño nibbānapadaṃ jānituṃ arahati, yaṃ padaṃ catutthena ariyamaggena",
  "atk-s0505a:2175_2": "sammadaññāya anantarameva anāsavā hutvā kilesaparinibbānena parinibbanti, sammadaññāya",
  "atk-s0505a:2175_3": "vā anāsavā hutvā ante anupādisesāya nibbānadhātuyā parinibbantīti arahattanikūṭena desanaṃ niṭṭhāpesi.",
  "atk-s0505a:2176": "Attamanāti tuṭṭhamanā. Abhinandunti abhinandiṃsu. Imasmiñca pana veyyākaraṇasminti imasmiṃ soḷasame veyyākaraṇe. Bhaññamāneti bhaṇiyamāne. Sesaṃ pākaṭameva.",
  "atk-s0505a:2177_0": "Evaṃ sabbesupi soḷasasu veyyākaraṇesu saṭṭhimatte saṭṭhimatte katvā saṭṭhiadhikānaṃ",
  "atk-s0505a:2177_1": "navannaṃ bhikkhusatānaṃ anupādāya āsavehi cittāni vimucciṃsu, soḷasakkhattuṃ cattāri",
  "atk-s0505a:2177_2": "cattāri katvā catusaṭṭhi saccānettha veneyyavasena nānappakārato desitānīti.",
  "atk-s0505a:2178": "Paramatthajotikāya khuddaka-aṭṭhakathāya",
  "atk-s0505a:2179": "Suttanipāta-aṭṭhakathāya dvayatānupassanāsuttavaṇṇanā",
  "atk-s0505a:2180": "Niṭṭhittā.",
  "atk-s0505a:2181": "Niṭṭhito ca tatiyo vaggo atthavaṇṇanānayato, nāmena",
  "atk-s0505a:2182": "Mahāvaggoti.",
  "atk-s0505a:2183": "4. Aṭṭhakavaggo",
  "atk-s0505a:2184": "1. Kāmasuttavaṇṇanā",
  "atk-s0505a:2185_0": "773. Kāmaṃ kāmayamānassāti kāmasuttaṃ. Kā uppatti? Bhagavati kira sāvatthiyaṃ viharante",
  "atk-s0505a:2185_1": "aññataro brāhmaṇo sāvatthiyā jetavanassa ca antare aciravatīnadītīre “yavaṃ vapissāmī”ti",
  "atk-s0505a:2185_2": "khettaṃ kasati. Bhagavā bhikkhusaṅghaparivuto piṇḍāya pavisanto taṃ disvā āvajjento",
  "atk-s0505a:2185_3": "addasa – “assa brāhmaṇassa yavā vinassissantī”ti, puna upanissayasampattiṃ āvajjento",
  "atk-s0505a:2185_4": "cassa sotāpattiphalassa upanissayaṃ addasa. “Kadā pāpuṇeyyā”ti āvajjento “sasse vinaṭṭhe",
  "atk-s0505a:2185_5": "sokābhibhūto dhammadesanaṃ sutvā”ti addasa. Tato cintesi – “sacāhaṃ tadā eva brāhmaṇaṃ",
  "atk-s0505a:2185_6": "upasaṅkamissāmi, na me ovādaṃ sotabbaṃ maññissati. Nānārucikā hi brāhmaṇā, handa,",
  "atk-s0505a:2185_7": "naṃ ito pabhutiyeva saṅgaṇhāmi, evaṃ mayi muducitto hutvā tadā ovādaṃ sossatī”ti",
  "atk-s0505a:2185_8": "brāhmaṇaṃ upasaṅkamitvā āha – “kiṃ, brāhmaṇa, karosī”ti. Brāhmaṇo “evaṃ uccākulīno",
  "atk-s0505a:2185_9": "samaṇo gotamo mayā saddhiṃ paṭisanthāraṃ karotī”ti tāvatakeneva bhagavati pasannacitto",
  "atk-s0505a:2185_10": "hutvā “khettaṃ, bho gotama, kasāmi yavaṃ vapissāmī”ti āha. Atha sāriputtatthero cintesi",
  "atk-s0505a:2185_11": "– “bhagavā brāhmaṇena saddhiṃ paṭisanthāraṃ akāsi, na ca ahetu appaccayā tathāgatā",
  "atk-s0505a:2185_12": "evaṃ karonti, handāhampi tena saddhiṃ paṭisanthāraṃ karomī”ti brāhmaṇaṃ upasaṅkamitvā",
  "atk-s0505a:2185_13": "tatheva paṭisanthāramakāsi. Evaṃ mahāmoggallānatthero sesā ca asīti mahāsāvakā. Brāhmaṇo",
  "atk-s0505a:2185_14": "atīva attamano ahosi.",
  "atk-s0505a:2186_0": "Atha bhagavā sampajjamānepi sasse ekadivasaṃ katabhattakicco sāvatthito jetavanaṃ",
  "atk-s0505a:2186_1": "gacchanto maggā okkamma brāhmaṇassa santikaṃ gantvā āha – “sundaraṃ te, brāhmaṇa,",
  "atk-s0505a:2186_2": "yavakkhetta”nti. “Evaṃ, bho gotama, sundaraṃ, sace sampajjissati, tumhākampi saṃvibhāgaṃ",
  "atk-s0505a:2186_3": "karissāmī”ti. Athassa catumāsaccayena yavā nipphajjiṃsu. Tassa “ajja vā sve vā lāyissāmī”ti",
  "atk-s0505a:2186_4": "ussukkaṃ kurumānasseva mahāmegho uṭṭhahitvā sabbarattiṃ vassi. Aciravatī nadī pūrā",
  "atk-s0505a:2186_5": "āgantvā sabbaṃ yavaṃ vahi. Brāhmaṇo sabbarattiṃ anattamano hutvā pabhāte nadītīraṃ",
  "atk-s0505a:2186_6": "gato sabbaṃ sassavipattiṃ disvā “vinaṭṭhomhi, kathaṃ dāni jīvissāmī”ti balavasokaṃ",
  "atk-s0505a:2186_7": "uppādesi. Bhagavāpi tameva rattiṃ paccūsasamaye buddhacakkhunā lokaṃ volokento “ajja",
  "atk-s0505a:2186_8": "brāhmaṇassa dhammadesanākālo”ti ñatvā bhikkhācāravattena sāvatthiṃ pavisitvā brāhmaṇassa",
  "atk-s0505a:2186_9": "gharadvāre aṭṭhāsi. Brāhmaṇo bhagavantaṃ disvā “sokābhibhūtaṃ maṃ assāsetukāmo samaṇo",
  "atk-s0505a:2186_10": "gotamo āgato”ti cintetvā āsanaṃ paññāpetvā pattaṃ gahetvā bhagavantaṃ nisīdāpesi.",
  "atk-s0505a:2186_11": "Bhagavā jānantova brāhmaṇaṃ pucchi – “kiṃ brāhmaṇa paduṭṭhacitto vihāsī”ti? Āma,",
  "atk-s0505a:2186_12": "bho gotama, sabbaṃ me yavakkhettaṃ udakena vūḷhanti. Atha bhagavā “na, brāhmaṇa,",
  "atk-s0505a:2186_13": "vipanne domanassaṃ, sampanne ca somanassaṃ kātabbaṃ. Kāmā hi nāma sampajjantipi vipajjantipī”ti",
  "atk-s0505a:2186_14": "vatvā tassa brāhmaṇassa sappāyaṃ ñatvā dhammadesanāvasena imaṃ suttamabhāsi. Tattha",
  "atk-s0505a:2186_15": "saṅkhepato padatthasambandhamattameva vaṇṇayissāma, vitthāro pana niddese vuttanayeneva",
  "atk-s0505a:2186_16": "veditabbo. Yathā ca imasmiṃ sutte, evaṃ ito paraṃ sabbasuttesu.",
  "atk-s0505a:2187_0": "Tattha kāmanti manāpiyarūpāditebhūmakadhammasaṅkhātaṃ vatthukāmaṃ, kāmayamānassāti",
  "atk-s0505a:2187_1": "icchamānassa. Tassa ce taṃ samijjhatīti tassa kāmayamānassa sattassa taṃ kāmasaṅkhātaṃ",
  "atk-s0505a:2187_2": "vatthu samijjhati ce, sace so taṃ labhatīti vuttaṃ hoti. Addhā pītimano hotīti ekaṃsaṃ",
  "atk-s0505a:2187_3": "tuṭṭhacitto hoti. Laddhāti labhitvā. Maccoti satto. Yadicchatīti yaṃ icchati.",
  "atk-s0505a:2188_0": "774. Tassa ce kāmayānassāti tassa puggalassa kāme icchamānassa, kāmena vā yāyamānassa.",
  "atk-s0505a:2188_1": "Chandajātassāti jātataṇhassa. Jantunoti sattassa. Te kāmā parihāyantīti te kāmā parihāyanti",
  "atk-s0505a:2188_2": "ce. Sallaviddhova ruppatīti atha ayomayādinā sallena viddho viya pīḷīyati.",
  "atk-s0505a:2189_0": "775. Tatiyagāthāya saṅkhepattho – yo pana ime kāme tattha chandarāgavikkhambhanena",
  "atk-s0505a:2189_1": "vā samucchedena vā attano pādena sappassa siraṃ iva parivajjeti. So bhikkhu sabbaṃ",
  "atk-s0505a:2189_2": "lokaṃ visaritvā ṭhitattā loke visattikāsaṅkhātaṃ taṇhaṃ sato hutvā samativattatīti.",
  "atk-s0505a:2190_0": "776-8. Tato parāsaṃ tissannaṃ gāthānaṃ ayaṃ saṅkhepattho – yo etaṃ sālikkhettādiṃ",
  "atk-s0505a:2190_1": "khettaṃ vā gharavatthādiṃ vatthuṃ vā kahāpaṇasaṅkhātaṃ hiraññaṃ vā goassabhedaṃ gavāssaṃ",
  "atk-s0505a:2190_2": "vā itthisaññikā thiyo vā ñātibandhavādī bandhū vā aññe vā manāpiyarūpādī puthu kāme",
  "atk-s0505a:2190_3": "anugijjhati, taṃ puggalaṃ abalasaṅkhātā kilesā balīyanti sahanti maddanti, saddhābalādivirahena",
  "atk-s0505a:2190_4": "vā abalaṃ taṃ puggalaṃ abalā kilesā balīyanti, abalattā balīyantīti attho. Atha taṃ",
  "atk-s0505a:2190_5": "kāmagiddhaṃ kāme rakkhantaṃ pariyesantañca sīhādayo ca pākaṭaparissayā kāyaduccaritādayo",
  "atk-s0505a:2190_6": "ca apākaṭaparissayā maddanti, tato apākaṭaparissayehi abhibhūtaṃ taṃ puggalaṃ jātiādidukkhaṃ",
  "atk-s0505a:2190_7": "bhinnaṃ nāvaṃ udakaṃ viya anveti. Tasmā kāyagatāsatiādibhāvanāya jantu sadā sato",
  "atk-s0505a:2190_8": "hutvā vikkhambhanasamucchedavasena rūpādīsu vatthukāmesu sabbappakārampi kilesakāmaṃ",
  "atk-s0505a:2190_9": "parivajjento kāmāni parivajjaye. Evaṃ te kāme pahāya tappahānakaramaggeneva catubbidhampi",
  "atk-s0505a:2190_10": "tare oghaṃ tareyya tarituṃ sakkuṇeyya. Tato yathā puriso udakagarukaṃ nāvaṃ siñcitvā",
  "atk-s0505a:2190_11": "lahukāya nāvāya appakasireneva pāragū bhaveyya, pāraṃ gaccheyya, evameva attabhāvanāvaṃ",
  "atk-s0505a:2190_12": "kilesūdakagarukaṃ siñcitvā lahukena attabhāvena pāragū bhaveyya, sabbadhammapāraṃ",
  "atk-s0505a:2190_13": "nibbānaṃ gato bhaveyya, arahattappattiyā gaccheyya ca, anupādisesāya nibbānadhātuyā",
  "atk-s0505a:2190_14": "parinibbātīti arahattanikūṭena desanaṃ niṭṭhāpesi. Desanāpariyosāne brāhmaṇo ca brāhmaṇī",
  "atk-s0505a:2190_15": "ca sotāpattiphale patiṭṭhahiṃsūti.",
  "atk-s0505a:2191": "Paramatthajotikāya khuddaka-aṭṭhakathāya",
  "atk-s0505a:2192": "Suttanipāta-aṭṭhakathāya kāmasuttavaṇṇanā niṭṭhitā.",
  "atk-s0505a:2193": "2. Guhaṭṭhakasuttavaṇṇanā",
  "atk-s0505a:2194_0": "779. Satto guhāyanti guhaṭṭhakasuttaṃ. Kā uppatti? Bhagavati kira sāvatthiyaṃ viharante",
  "atk-s0505a:2194_1": "āyasmā piṇḍolabhāradvājo kosambiyaṃ gaṃṅgātīre āvaṭṭakaṃ nāma utenassa uyyānaṃ, tattha",
  "atk-s0505a:2194_2": "agamāsi sītale padese divāvihāraṃ nisīditukāmo. Aññadāpi cāyaṃ gacchateva tattha",
  "atk-s0505a:2194_3": "pubbāsevanena yathā gavampatitthero tāvatiṃsabhavananti vuttanayametaṃ vaṅgīsasuttavaṇṇanāyaṃ.",
  "atk-s0505a:2194_4": "So tattha gaṅgātīre sītale rukkhamūle samāpattiṃ appetvā divāvihāraṃ nisīdi. Rājāpi",
  "atk-s0505a:2194_5": "kho uteno taṃ divasaṃyeva uyyānakīḷikaṃ gantvā bahudeva divasabhāgaṃ naccagītādīhi",
  "atk-s0505a:2194_6": "uyyāne kīḷitvā pānamadamatto ekissā itthiyā aṅke sīsaṃ katvā sayi. Sesitthiyo “sutto",
  "atk-s0505a:2194_7": "rājā”ti uṭṭhahitvā uyyāne pupphaphalādīni gaṇhantiyo theraṃ disvā hirottappaṃ upaṭṭhāpetvā",
  "atk-s0505a:2194_8": "“mā saddaṃ akatthā”ti aññamaññaṃ nivāretvā appasaddā upasaṅkamitvā vanditvā theraṃ",
  "atk-s0505a:2194_9": "samparivāretvā nisīdiṃsu. Thero samāpattito vuṭṭhāya tāsaṃ dhammaṃ desesi, tā tuṭṭhā",
  "atk-s0505a:2194_10": "“sādhu sādhū”ti vatvā suṇanti.",
  "atk-s0505a:2195_0": "Rañño sīsaṃ aṅkenādāya nisinnitthī “imā maṃ ohāya kīḷantī”ti tāsu issāpakatā ūruṃ",
  "atk-s0505a:2195_1": "cāletvā rājānaṃ pabodhesi. Rājā paṭibujjhitvā itthāgāraṃ apassanto “kuhiṃ imā vasaliyo”ti",
  "atk-s0505a:2195_2": "āha. Sā āha – “tumhesu abahukatā ‘samaṇaṃ ramayissāmā’ti gatā”ti. So kuddho therābhimukho",
  "atk-s0505a:2195_3": "agamāsi. Tā itthiyo rājānaṃ disvā ekaccā uṭṭhahiṃsu, ekaccā “mahārāja, pabbajitassa",
  "atk-s0505a:2195_4": "santike dhammaṃ suṇāmā”ti na uṭṭhahiṃsu. So tena bhiyyosomattāya kuddho theraṃ avanditvāva",
  "atk-s0505a:2195_5": "“kimatthaṃ āgatosī”ti āha. “Vivekatthaṃ mahārājā”ti. So “vivekatthāya āgatā evaṃ",
  "atk-s0505a:2195_6": "itthāgāraparivutā nisīdantī”ti vatvā “tava vivekaṃ kathehī”ti āha. Thero visāradopi",
  "atk-s0505a:2195_7": "vivekakathāya “nāyaṃ aññātukāmo pucchatī”ti tuṇhī ahosi. Rājā “sace na kathesi, tambakipillikehi",
  "atk-s0505a:2195_8": "taṃ khādāpessāmī”ti aññatarasmiṃ asokarukkhe tambakipillikapuṭaṃ gaṇhanto attanova",
  "atk-s0505a:2195_9": "upari vikiri. So sarīraṃ puñchitvā aññaṃ puṭaṃ gahetvā therābhimukho agamāsi. Thero",
  "atk-s0505a:2195_10": "“sacāyaṃ rājā mayi aparajjheyya, apāyābhimukho bhaveyyā”ti taṃ anukampamāno iddhiyā",
  "atk-s0505a:2195_11": "ākāsaṃ abbhuggantvā gato.",
  "atk-s0505a:2196_0": "Tato itthiyo āhaṃsu – “mahārāja, aññe rājāno īdisaṃ pabbajitaṃ disvā pupphagandhādīhi",
  "atk-s0505a:2196_1": "pūjenti, tvaṃ tambakipillikapuṭena āsādetuṃ āraddho ahosi, kulavaṃsaṃ nāsetuṃ uṭṭhito”ti.",
  "atk-s0505a:2196_2": "So attano dosaṃ ñatvā tuṇhī hutvā uyyānapālaṃ pucchi – “aññampi divasaṃ thero idhāgacchatī”ti?",
  "atk-s0505a:2196_3": "“Āma, mahārājā”ti. Tena hi yadā āgacchati, tadā me āroceyyāsīti. So ekadivasaṃ there",
  "atk-s0505a:2196_4": "āgate ārocesi. Rājāpi theraṃ upasaṅkamitvā pañhaṃ pucchitvā pāṇehi saraṇaṃ gato ahosi.",
  "atk-s0505a:2196_5": "Tambakipillikapuṭena āsāditadivase pana thero ākāsenāgantvā puna pathaviyaṃ nimujjitvā",
  "atk-s0505a:2196_6": "bhagavato gandhakuṭiyaṃ ummujji. Bhagavāpi kho dakkhiṇena passena sato sampajāno",
  "atk-s0505a:2196_7": "sīhaseyyaṃ kappayamāno theraṃ disvā “kiṃ, bhāradvāja, akāle āgatosī”ti āha. Thero",
  "atk-s0505a:2196_8": "“āma bhagavā”ti vatvā sabbaṃ taṃ pavattiṃ ārocesi. Taṃ sutvā bhagavā “kiṃ karissati",
  "atk-s0505a:2196_9": "tassa vivekakathā kāmaguṇagiddhassā”ti vatvā dakkhiṇena passena nipanno eva therassa",
  "atk-s0505a:2196_10": "dhammadesanatthaṃ imaṃ suttamabhāsi.",
  "atk-s0505a:2197_0": "Tattha sattoti laggo. Guhāyanti kāye. Kāyo hi rāgādīnaṃ vāḷānaṃ vasanokāsato “guhā”ti",
  "atk-s0505a:2197_1": "vuccati. Bahunābhichannoti bahunā rāgādikilesajālena abhicchanno. Etena ajjhattabandhanaṃ",
  "atk-s0505a:2197_2": "vuttaṃ. Tiṭṭhanti rāgādivasena tiṭṭhanto. Naroti satto. Mohanasmiṃ pagāḷhoti mohanaṃ",
  "atk-s0505a:2197_3": "vuccati kāmaguṇā. Ettha hi devamanussā muyhanti, tesu ajjhogāḷho hutvā. Etena bahiddhābandhanaṃ",
  "atk-s0505a:2197_4": "vuttaṃ. Dūre vivekā hi tathāvidho soti so tathārūpo naro tividhāpi kāyavivekādikā",
  "atk-s0505a:2197_5": "vivekā dūre anāsanne. Kiṃkāraṇā? Kāmā hi loke na hi suppahāyā, yasmā loke kāmā suppahāyā",
  "atk-s0505a:2197_6": "na hontīti vuttaṃ hoti.",
  "atk-s0505a:2198_0": "780. Evaṃ paṭhamagāthāya “dūre vivekā tathāvidho”ti sādhetvā puna tathāvidhānaṃ sattānaṃ",
  "atk-s0505a:2198_1": "dhammataṃ āvikaronto “icchānidānā”ti gāthamāha. Tattha icchānidānāti taṇhāhetukā.",
  "atk-s0505a:2198_2": "Bhavasātabaddhāti sukhavedanādimhi bhavasāte baddhā. Te duppamuñcāti te bhavasātavatthubhūtā",
  "atk-s0505a:2198_3": "dhammā, te vā tattha baddhā icchānidānā sattā duppamocayā. Na hi aññamokkhāti aññena",
  "atk-s0505a:2198_4": "ca mocetuṃ na sakkonti. Kāraṇavacanaṃ vā etaṃ, te sattā duppamuñcā. Kasmā? Yasmā",
  "atk-s0505a:2198_5": "aññena mocetabbā na honti. Yadi pana muñceyyuṃ, sakena thāmena muñceyyunti ayamassa",
  "atk-s0505a:2198_6": "attho. Pacchā pure vāpi apekkhamānāti anāgate atīte vā kāme apekkhamānā. Imeva kāme",
  "atk-s0505a:2198_7": "purimeva jappanti ime vā paccuppanne kāme purime vā duvidhepi atītānāgate balavataṇhāya",
  "atk-s0505a:2198_8": "patthayamānā. Imesañca dvinnaṃ padānaṃ “te duppamuñcā na hi aññamokkhā”ti iminā saha",
  "atk-s0505a:2198_9": "sambandho veditabbo, itarathā “apekkhamānā jappaṃ kiṃ karonti kiṃ vā katā”ti na paññāyeyyuṃ.",
  "atk-s0505a:2199_0": "781-2. Evaṃ paṭhamagāthāya “dūre vivekā tathāvidho”ti sādhetvā dutiyagāthāya ca tathāvidhānaṃ",
  "atk-s0505a:2199_1": "sattānaṃ dhammataṃ āvikatvā idāni nesaṃ pāpakammakaraṇaṃ āvikaronto “kāmesu giddhā”ti",
  "atk-s0505a:2199_2": "gāthamāha. Tassattho – te sattā kāmesu paribhogataṇhāya giddhā pariyesanādimanuyuttattā",
  "atk-s0505a:2199_3": "pasutā sammohamāpannattā pamūḷhā avagamanatāya maccharitāya buddhādīnaṃ vacanaṃ anādiyanatāya",
  "atk-s0505a:2199_4": "ca avadāniyā. Kāyavisamādimhi visame niviṭṭhā antakāle maraṇadukkhūpanītā “kiṃsū",
  "atk-s0505a:2199_5": "bhavissāma ito cutāse”ti paridevayantīti. Yasmā etadeva, tasmā hi sikkhetha…pe… māhu",
  "atk-s0505a:2199_6": "dhīrāti. Tattha sikkhethāti tisso sikkhā āpajjeyya. Idhevāti imasmiṃyeva sāsane. Sesamuttānameva.",
  "atk-s0505a:2200_0": "783. Idāni ye tathā na karonti, tesaṃ byasanappattiṃ dassento “passāmī”ti gāthamāha.",
  "atk-s0505a:2200_1": "Tattha passāmīti maṃsacakkhuādīhi pekkhāmi. Loketi apāyādimhi. Pariphandamānanti",
  "atk-s0505a:2200_2": "ito cito ca phandamānaṃ. Pajaṃ imanti imaṃ sattakāyaṃ. Taṇhagatanti taṇhāya gataṃ",
  "atk-s0505a:2200_3": "abhibhūtaṃ, nipātitanti adhippāyo. Bhavesūti kāmabhavādīsu. Hīnā narāti hīnakammantā",
  "atk-s0505a:2200_4": "narā. Maccumukhe lapantīti antakāle sampatte maraṇamukhe paridevanti. Avītataṇhāseti",
  "atk-s0505a:2200_5": "avigatataṇhā. Bhavābhavesūti kāmabhavādīsu. Atha vā bhavābhavesūti bhavabhavesu,",
  "atk-s0505a:2200_6": "punappunabhavesūti vuttaṃ hoti.",
  "atk-s0505a:2201_0": "784. Idāni yasmā avītataṇhā evaṃ phandanti ca lapanti ca, tasmā taṇhāvinaye samādapento",
  "atk-s0505a:2201_1": "“mamāyite”ti gāthamāha. Tattha mamāyiteti taṇhādiṭṭhimamattehi “mama”nti pariggahite",
  "atk-s0505a:2201_2": "vatthusmiṃ. Passathāti sotāre ālapanto āha. Etampīti etampi ādīnavaṃ. Sesaṃ pākaṭameva.",
  "atk-s0505a:2202_0": "785. Evamettha paṭhamagāthāya assādaṃ, tato parāhi catūhi ādīnavañca dassetvā idāni",
  "atk-s0505a:2202_1": "saupāyaṃ nissaraṇaṃ nissaraṇānisaṃsañca dassetuṃ sabbāhi vā etāhi kāmānaṃ ādīnavaṃ",
  "atk-s0505a:2202_2": "okāraṃ saṃkilesañca dassetvā idāni nekkhamme ānisaṃsaṃ dassetuṃ “ubhosu antesū”ti",
  "atk-s0505a:2202_3": "gāthādvayamāha. Tattha ubhosu antesūti phassaphassasamudayādīsu dvīsu paricchedesu.",
  "atk-s0505a:2202_4": "Vineyya chandanti chandarāgaṃ vinetvā. Phassaṃ pariññāyāti cakkhusamphassādiphassaṃ,",
  "atk-s0505a:2202_5": "phassānusārena vā taṃsampayutte sabbepi arūpadhamme, tesaṃ vatthudvārārammaṇavasena",
  "atk-s0505a:2202_6": "rūpadhamme cāti sakalampi nāmarūpaṃ tīhi pariññāhi parijānitvā. Anānugiddhoti rūpādīsu",
  "atk-s0505a:2202_7": "sabbadhammesu agiddho. Yadattagarahī tadakubbamānoti yaṃ attanā garahati, taṃ akurumāno.",
  "atk-s0505a:2202_8": "Nalippatī diṭṭhasutesu dhīroti so evarūpo dhitisampanno dhīro diṭṭhesu ca sutesu",
  "atk-s0505a:2202_9": "ca dhammesu dvinnaṃ lepānaṃ ekenapi lepena na lippati. Ākāsamiva nirupalitto accantavodānappatto hoti.",
  "atk-s0505a:2203_0": "786. Saññaṃ pariññāti gāthāya pana ayaṃ saṅkhepattho – na kevalañca phassameva, apica",
  "atk-s0505a:2203_1": "kho pana kāmasaññādibhedaṃ saññampi, saññānusārena vā pubbe vuttanayeneva nāmarūpaṃ",
  "atk-s0505a:2203_2": "tīhi pariññāhi parijānitvā imāya paṭipadāya catubbidhampi vitareyya oghaṃ, tato so",
  "atk-s0505a:2203_3": "tiṇṇogho taṇhādiṭṭhipariggahesu taṇhādiṭṭhilepappahānena nopalitto khīṇāsavamuni",
  "atk-s0505a:2203_4": "rāgādisallānaṃ abbūḷhattā abbūḷhasallo sativepullappattiyā appamatto caraṃ, pubbabhāge",
  "atk-s0505a:2203_5": "vā appamatto caraṃ tena appamādacārena abbūḷhasallo hutvā sakaparattabhāvādibhedaṃ",
  "atk-s0505a:2203_6": "nāsīsatī lokamimaṃ parañca, aññadatthu carimacittanirodhā nirupādāno jātavedova parinibbātīti",
  "atk-s0505a:2203_7": "arahattanikūṭena desanaṃ niṭṭhāpesi dhammanettiṭṭhapanameva karonto, na uttariṃ imāya",
  "atk-s0505a:2203_8": "desanāya maggaṃ vā phalaṃ vā uppādesi khīṇāsavassa desitattāti.",
  "atk-s0505a:2204": "Paramatthajotikāya khuddaka-aṭṭhakathāya",
  "atk-s0505a:2205": "Suttanipāta-aṭṭhakathāya guhaṭṭhakasuttavaṇṇanā niṭṭhitā.",
  "atk-s0505a:2206": "3. Duṭṭhaṭṭhakasuttavaṇṇanā",
  "atk-s0505a:2207_0": "787. Vadanti ve duṭṭhamanāpīti duṭṭhaṭṭhakasuttaṃ. Kā uppatti? Ādigāthāya tāva uppatti",
  "atk-s0505a:2207_1": "– munisuttanayena bhagavato bhikkhusaṅghassa ca uppannalābhasakkāraṃ asahamānā titthiyā",
  "atk-s0505a:2207_2": "sundariṃ paribbājikaṃ uyyojesuṃ. Sā kira janapadakalyāṇī setavatthaparibbājikāva",
  "atk-s0505a:2207_3": "ahosi. Sā sunhātā sunivatthā mālāgandhavilepanavibhūsitā bhagavato dhammaṃ sutvā",
  "atk-s0505a:2207_4": "sāvatthivāsīnaṃ jetavanato nikkhamanavelāya sāvatthito nikkhamitvā jetavanābhimukhī",
  "atk-s0505a:2207_5": "gacchati. Manussehi ca “kuhiṃ gacchasī”ti pucchitā “samaṇaṃ gotamaṃ sāvake cassa",
  "atk-s0505a:2207_6": "ramayituṃ gacchāmī”ti vatvā jetavanadvārakoṭṭhake vicaritvā jetavanadvārakoṭṭhake",
  "atk-s0505a:2207_7": "pidahite nagaraṃ pavisitvā pabhāte puna jetavanaṃ gantvā gandhakuṭisamīpe pupphāni",
  "atk-s0505a:2207_8": "vicinantī viya carati. Buddhupaṭṭhānaṃ āgatehi ca manussehi “kimatthaṃ āgatāsī”ti",
  "atk-s0505a:2207_9": "pucchitā yaṃkiñcideva bhaṇati. Evaṃ aḍḍhamāsamatte vītikkante titthiyā taṃ jīvitā",
  "atk-s0505a:2207_10": "voropetvā parikhātaṭe nikkhipitvā pabhāte “sundariṃ na passāmā”ti kolāhalaṃ katvā",
  "atk-s0505a:2207_11": "rañño ca ārocetvā tena anuññātā jetavanaṃ pavisitvā vicinantā viya taṃ nikkhittaṭṭhānā",
  "atk-s0505a:2207_12": "uddharitvā mañcakaṃ āropetvā nagaraṃ abhiharitvā upakkosaṃ akaṃsu. Sabbaṃ pāḷiyaṃ",
  "atk-s0505a:2207_13": "āgatanayeneva veditabbaṃ.",
  "atk-s0505a:2208_0": "Bhagavā taṃ divasaṃ paccūsasamaye buddhacakkhunā lokaṃ volokento “titthiyā ajja ayasaṃ",
  "atk-s0505a:2208_1": "uppādessantī”ti ñatvā “tesaṃ saddahitvā mādise cittaṃ pakopetvā mahājano apāyābhimukho",
  "atk-s0505a:2208_2": "mā ahosī”ti gandhakuṭidvāraṃ pidahitvā antogandhakuṭiyaṃyeva acchi, na nagaraṃ piṇḍāya",
  "atk-s0505a:2208_3": "pāvisi. Bhikkhū pana dvāraṃ pidahitaṃ disvā pubbasadisameva pavisiṃsu. Manussā bhikkhū",
  "atk-s0505a:2208_4": "disvā nānappakārehi akkosiṃsu. Atha āyasmā ānando bhagavato taṃ pavattiṃ ārocetvā",
  "atk-s0505a:2208_5": "“titthiyehi, bhante, mahāayaso uppādito, na sakkā idha vasituṃ, vipulo jambudīpo,",
  "atk-s0505a:2208_6": "aññattha gacchāmā”ti āha. Tatthapi ayase uṭṭhite kuhiṃ gamissasi ānandāti? “Aññaṃ",
  "atk-s0505a:2208_7": "nagaraṃ bhagavā”ti. Atha bhagavā “āgamehi, ānanda, sattāhamevāyaṃ saddo bhavissati,",
  "atk-s0505a:2208_8": "sattāhaccayena yehi ayaso kato, tesaṃyeva upari patissatī”ti vatvā ānandattherassa",
  "atk-s0505a:2208_9": "dhammadesanatthaṃ “vadanti ve”ti imaṃ gāthamabhāsi.",
  "atk-s0505a:2209_0": "Tattha vadantīti bhagavantaṃ bhikkhusaṅghañca upavadanti. Duṭṭhamanāpi eke athopi",
  "atk-s0505a:2209_1": "ve saccamanāti ekacce duṭṭhacittā, ekacce tathasaññinopi hutvā, titthiyā duṭṭhacittā,",
  "atk-s0505a:2209_2": "ye tesaṃ vacanaṃ sutvā saddahiṃsu, te saccamanāti adhippāyo. Vādañca jātanti etaṃ",
  "atk-s0505a:2209_3": "akkosavādaṃ uppannaṃ. Muni no upetīti akārakatāya ca akuppanatāya ca buddhamuni na",
  "atk-s0505a:2209_4": "upeti. Tasmā munī natthi khilo kuhiñcīti tena kāraṇena ayaṃ muni rāgādikhilehi natthi",
  "atk-s0505a:2209_5": "khilo kuhiñcīti veditabbo.",
  "atk-s0505a:2210_0": "788. Imañca gāthaṃ vatvā bhagavā ānandattheraṃ pucchi, “evaṃ khuṃsetvā vambhetvā",
  "atk-s0505a:2210_1": "vuccamānā bhikkhū, ānanda, kiṃ vadantī”ti. Na kiñci bhagavāti. “Na, ānanda, ‘ahaṃ",
  "atk-s0505a:2210_2": "sīlavā’ti sabbattha tuṇhī bhavitabbaṃ, loke hi nābhāsamānaṃ jānanti missaṃ bālehi",
  "atk-s0505a:2210_3": "paṇḍita”nti vatvā, “bhikkhū, ānanda, te manusse evaṃ paṭicodentū”ti dhammadesanatthāya",
  "atk-s0505a:2210_4": "“abhūtavādī nirayaṃ upetī”ti imaṃ gāthamabhāsi. Thero taṃ uggahetvā bhikkhū āha –",
  "atk-s0505a:2210_5": "“manussā tumhehi imāya gāthāya paṭicodetabbā”ti. Bhikkhū tathā akaṃsu. Paṇḍitamanussā",
  "atk-s0505a:2210_6": "tuṇhī ahesuṃ. Rājāpi rājapurise sabbato pesetvā yesaṃ dhuttānaṃ lañjaṃ datvā titthiyā",
  "atk-s0505a:2210_7": "taṃ mārāpesuṃ, te gahetvā niggayha taṃ pavattiṃ ñatvā titthiye paribhāsi. Manussāpi",
  "atk-s0505a:2210_8": "titthiye disvā leḍḍunā paharanti, paṃsunā okiranti “bhagavato ayasaṃ uppādesu”nti.",
  "atk-s0505a:2210_9": "Ānandatthero taṃ disvā bhagavato ārocesi, bhagavā therassa imaṃ gāthamabhāsi “sakañhi",
  "atk-s0505a:2210_10": "diṭṭhiṃ…pe… vadeyyā”ti.",
  "atk-s0505a:2211_0": "Tassattho – yāyaṃ diṭṭhi titthiyajanassa “sundariṃ māretvā samaṇānaṃ sakyaputtiyānaṃ",
  "atk-s0505a:2211_1": "avaṇṇaṃ pakāsetvā etenupāyena laddhaṃ sakkāraṃ sādiyissāmā”ti, so taṃ diṭṭhiṃ kathaṃ",
  "atk-s0505a:2211_2": "atikkameyya, atha kho so ayaso tameva titthiyajanaṃ paccāgato taṃ diṭṭhiṃ accetuṃ",
  "atk-s0505a:2211_3": "asakkontaṃ. Yo vā sassatādivādī, sopi sakaṃ diṭṭhiṃ kathaṃ accayeyya tena diṭṭhicchandena",
  "atk-s0505a:2211_4": "anunīto tāya ca diṭṭhiruciyā niviṭṭho, apica kho pana sayaṃ samattāni pakubbamāno",
  "atk-s0505a:2211_5": "attanāva paripuṇṇāni tāni diṭṭhigatāni karonto yathā jāneyya, tatheva vadeyyāti.",
  "atk-s0505a:2212_0": "789. Atha rājā sattāhaccayena taṃ kuṇapaṃ chaḍḍāpetvā sāyanhasamayaṃ vihāraṃ gantvā",
  "atk-s0505a:2212_1": "bhagavantaṃ abhivādetvā āha – “nanu, bhante, īdise ayase uppanne mayhampi ārocetabbaṃ",
  "atk-s0505a:2212_2": "siyā”ti. Evaṃ vutte bhagavā, “na, mahārāja, ‘ahaṃ sīlavā guṇasampanno’ti paresaṃ",
  "atk-s0505a:2212_3": "ārocetuṃ ariyānaṃ patirūpa”nti vatvā tassā aṭṭhuppattiyaṃ “yo attano sīlavatānī”ti",
  "atk-s0505a:2212_4": "avasesagāthāyo abhāsi.",
  "atk-s0505a:2213_0": "Tattha sīlavatānīti pātimokkhādīni sīlāni āraññikādīni dhutaṅgavatāni ca. Anānupuṭṭhoti",
  "atk-s0505a:2213_1": "apucchito. Pāvāti vadati. Anariyadhammaṃ kusalā tamāhu, yo ātumānaṃ sayameva pāvāti",
  "atk-s0505a:2213_2": "yo evaṃ attānaṃ sayameva vadati, tassa taṃ vādaṃ “anariyadhammo eso”ti kusalā evaṃ kathenti.",
  "atk-s0505a:2214_0": "790. Santoti rāgādikilesavūpasamena santo, tathā abhinibbutatto. Itihanti sīlesu",
  "atk-s0505a:2214_1": "akatthamānoti “ahamasmi sīlasampanno”tiādinā nayena iti sīlesu akatthamāno, sīlanimittaṃ",
  "atk-s0505a:2214_2": "attūpanāyikaṃ vācaṃ abhāsamānoti vuttaṃ hoti. Tamariyadhammaṃ kusalā vadantīti tassa",
  "atk-s0505a:2214_3": "taṃ akatthanaṃ “ariyadhammo eso”ti buddhādayo khandhādikusalā vadanti. Yassussadā",
  "atk-s0505a:2214_4": "natthi kuhiñci loketi yassa khīṇāsavassa rāgādayo satta ussadā kuhiñci loke natthi,",
  "atk-s0505a:2214_5": "tassa taṃ akatthanaṃ “ariyadhammo eso”ti evaṃ kusalā vadantīti sambandho.",
  "atk-s0505a:2215_0": "791. Evaṃ khīṇāsavapaṭipattiṃ dassetvā idāni diṭṭhigatikānaṃ titthiyānaṃ paṭipattiṃ",
  "atk-s0505a:2215_1": "rañño dassento āha – “pakappitā saṅkhatā”ti. Tattha pakappitāti parikappitā. Saṅkhatāti",
  "atk-s0505a:2215_2": "paccayābhisaṅkhatā. Yassāti yassa kassaci diṭṭhigatikassa. Dhammāti diṭṭhiyo. Purakkhatāti",
  "atk-s0505a:2215_3": "purato katā. Santīti saṃvijjanti. Avīvadātāti avodātā. Yadattani passati ānisaṃsaṃ,",
  "atk-s0505a:2215_4": "taṃ nissito kuppapaṭiccasantinti yassete diṭṭhidhammā purakkhatā avodātā santi, so",
  "atk-s0505a:2215_5": "evaṃvidho yasmā attani tassā diṭṭhiyā diṭṭhidhammikañca sakkārādiṃ, samparāyikañca",
  "atk-s0505a:2215_6": "gativisesādiṃ ānisaṃsaṃ passati, tasmā tañca ānisaṃsaṃ, tañca kuppatāya ca paṭiccasamuppannatāya",
  "atk-s0505a:2215_7": "ca sammutisantitāya ca kuppapaṭiccasantisaṅkhātaṃ diṭṭhiṃ nissitova hoti, so tannissitattā",
  "atk-s0505a:2215_8": "attānaṃ vā ukkaṃseyya pare vā vambheyya abhūtehipi guṇadosehi.",
  "atk-s0505a:2216_0": "792. Evaṃ nissitena ca diṭṭhīnivesā…pe… ādiyatī ca dhammanti. Tattha diṭṭhīnivesāti",
  "atk-s0505a:2216_1": "idaṃsaccābhinivesasaṅkhātāni diṭṭhinivesanāni. Na hi svātivattāti sukhena ativattitabbā",
  "atk-s0505a:2216_2": "na honti. Dhammesu niccheyya samuggahītanti dvāsaṭṭhidiṭṭhidhammesu taṃ taṃ samuggahitaṃ",
  "atk-s0505a:2216_3": "abhiniviṭṭhaṃ dhammaṃ nicchinitvā pavattattā diṭṭhinivesā na hi svātivattāti vuttaṃ",
  "atk-s0505a:2216_4": "hoti. Tasmā naro tesu nivesanesu, nirassatī ādiyatī ca dhammanti yasmā na hi svātivattā,",
  "atk-s0505a:2216_5": "tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṃ",
  "atk-s0505a:2216_6": "satthāradhammakkhānagaṇādibhedañca taṃ taṃ dhammaṃ nirassati ca ādiyati ca jahati",
  "atk-s0505a:2216_7": "ca gaṇhāti ca vanamakkaṭo viya taṃ taṃ sākhanti vuttaṃ hoti. Evaṃ nirassanto ca ādiyanto",
  "atk-s0505a:2216_8": "ca anavaṭṭhitacittattā asantehipi guṇadosehi attano vā parassa vā yasāyasaṃ uppādeyya.",
  "atk-s0505a:2217_0": "793. Yo panāyaṃ sabbadiṭṭhigatādidosadhunanāya paññāya samannāgatattā dhono, tassa",
  "atk-s0505a:2217_1": "dhonassa hi…pe… anūpayo so. Kiṃ vuttaṃ hoti? Dhonadhammasamannāgamā dhonassa dhutasabbapāpassa",
  "atk-s0505a:2217_2": "arahato katthaci loke tesu tesu bhavesu pakappitā diṭṭhi natthi, so tassā diṭṭhiyā",
  "atk-s0505a:2217_3": "abhāvena, yāya ca attanā kataṃ pāpakammaṃ paṭicchādentā titthiyā māyāya mānena vā",
  "atk-s0505a:2217_4": "etaṃ agatiṃ gacchanti, tampi māyañca mānañca pahāya dhono rāgādīnaṃ dosānaṃ kena",
  "atk-s0505a:2217_5": "gaccheyya, diṭṭhadhamme samparāye vā nirayādīsu gativisesesu kena saṅkhaṃ gaccheyya,",
  "atk-s0505a:2217_6": "anūpayo so, so hi taṇhādiṭṭhiupayānaṃ dvinnaṃ abhāvena anūpayoti.",
  "atk-s0505a:2218_0": "794. Yo pana tesaṃ dvinnaṃ bhāvena upayo hoti, so upayo hi…pe… diṭṭhimidheva sabbanti.",
  "atk-s0505a:2218_1": "Tattha upayoti taṇhādiṭṭhinissito. Dhammesu upeti vādanti “ratto”ti vā “duṭṭho”ti",
  "atk-s0505a:2218_2": "vā evaṃ tesu tesu dhammesu upeti vādaṃ. Anūpayaṃ kena kathaṃ vadeyyāti taṇhādiṭṭhipahānena",
  "atk-s0505a:2218_3": "anūpayaṃ khīṇāsavaṃ kena rāgena vā dosena vā kathaṃ “ratto”ti vā “duṭṭho”ti vā vadeyya,",
  "atk-s0505a:2218_4": "evaṃ anupavajjo ca so kiṃ titthiyā viya katapaṭicchādako bhavissatīti adhippāyo.",
  "atk-s0505a:2218_5": "Attā nirattā na hi tassa atthīti tassa hi attadiṭṭhi vā ucchedadiṭṭhi vā natthi,",
  "atk-s0505a:2218_6": "gahaṇaṃ muñcanaṃ vāpi attanirattasaññitaṃ natthi. Kiṃkāraṇā natthīti ce? Adhosi so",
  "atk-s0505a:2218_7": "diṭṭhimidheva sabbaṃ, yasmā so idheva attabhāve ñāṇavātena sabbaṃ diṭṭhigataṃ adhosi,",
  "atk-s0505a:2218_8": "pajahi, vinodesīti arahattanikūṭena desanaṃ niṭṭhāpesi. Taṃ sutvā rājā attamano bhagavantaṃ",
  "atk-s0505a:2218_9": "abhivādetvā pakkāmīti.",
  "atk-s0505a:2219": "Paramatthajotikāya khuddaka-aṭṭhakathāya",
  "atk-s0505a:2220": "Suttanipāta-aṭṭhakathāya duṭṭhaṭṭhakasuttavaṇṇanā niṭṭhitā.",
  "atk-s0505a:2221": "4. Suddhaṭṭhakasuttavaṇṇanā",
  "atk-s0505a:2222_0": "795. Passāmi suddhanti suddhaṭṭhakasuttaṃ. Kā uppatti? Atīte kira kassapassa bhagavato",
  "atk-s0505a:2222_1": "kāle bārāṇasivāsī aññataro kuṭumbiko pañcahi sakaṭasatehi paccantajanapadaṃ agamāsi",
  "atk-s0505a:2222_2": "bhaṇḍaggahaṇatthaṃ. Tattha vanacarakena saddhiṃ mittaṃ katvā tassa paṇṇākāraṃ datvā",
  "atk-s0505a:2222_3": "pucchi – “kacci, te samma, candanasāraṃ diṭṭhapubba”nti? “Āma sāmī”ti ca vutte teneva",
  "atk-s0505a:2222_4": "saddhiṃ candanavanaṃ pavisitvā sabbasakaṭāni candanasārassa pūretvā tampi vanacarakaṃ",
  "atk-s0505a:2222_5": "“yadā, samma, bārāṇasiṃ āgacchasi, tadā candanasāraṃ gahetvā āgaccheyyāsī”ti vatvā",
  "atk-s0505a:2222_6": "bārāṇasiṃyeva agamāsi. Athāparena samayena sopi vanacarako candanasāraṃ gahetvā tassa",
  "atk-s0505a:2222_7": "gharaṃ agamāsi. So taṃ disvā sabbaṃ paṭisanthāraṃ katvā sāyanhasamaye candanasāraṃ",
  "atk-s0505a:2222_8": "pisāpetvā samuggaṃ pūretvā “gaccha, samma, nhāyitvā āgacchā”ti attano purisena saddhiṃ",
  "atk-s0505a:2222_9": "nhānatitthaṃ pesesi. Tena ca samayena bārāṇasiyaṃ ussavo hoti. Atha bārāṇasivāsino",
  "atk-s0505a:2222_10": "pātova dānaṃ datvā sāyaṃ suddhavatthanivatthā mālāgandhādīni gahetvā kassapassa bhagavato",
  "atk-s0505a:2222_11": "mahācetiyaṃ vandituṃ gacchanti. So vanacarako te disvā “mahājano kuhiṃ gacchatī”ti",
  "atk-s0505a:2222_12": "pucchi. “Vihāraṃ cetiyavandanatthāyā”ti ca sutvā sayampi agamāsi. Tattha manusse",
  "atk-s0505a:2222_13": "haritālamanosilādīhi nānappakārehi cetiye pūjaṃ karonte disvā kiñci citraṃ kātuṃ",
  "atk-s0505a:2222_14": "ajānanto taṃ candanaṃ gahetvā mahācetiye suvaṇṇiṭṭhakānaṃ. Upari kaṃsapātimattaṃ",
  "atk-s0505a:2222_15": "maṇḍalaṃ akāsi. Atha tattha sūriyuggamanavelāyaṃ sūriyarasmiyo uṭṭhahiṃsu. So taṃ",
  "atk-s0505a:2222_16": "disvā pasīdi, patthanañca akāsi “yattha yattha nibbattāmi, īdisā me rasmiyo ure uṭṭhahantū”ti.",
  "atk-s0505a:2222_17": "So kālaṃ katvā tāvatiṃsesu nibbatti. Tassa ure rasmiyo uṭṭhahiṃsu, candamaṇḍalaṃ",
  "atk-s0505a:2222_18": "viyassa uramaṇḍalaṃ virocati, “candābho devaputto”tveva ca naṃ sañjāniṃsu.",
  "atk-s0505a:2223_0": "So tāya sampattiyā chasu devalokesu anulomapaṭilomato ekaṃ buddhantaraṃ khepetvā",
  "atk-s0505a:2223_1": "amhākaṃ bhagavati uppanne sāvatthiyaṃ brāhmaṇamahāsālakule nibbatti, tathevassa ure",
  "atk-s0505a:2223_2": "candamaṇḍalasadisaṃ rasmimaṇḍalaṃ ahosi. Nāmakaraṇadivase cassa maṅgalaṃ katvā brāhmaṇā",
  "atk-s0505a:2223_3": "taṃ maṇḍalaṃ disvā “dhaññapuññalakkhaṇo ayaṃ kumāro”ti vimhitā “candābho” tveva nāmaṃ",
  "atk-s0505a:2223_4": "akaṃsu. Taṃ vayappattaṃ brāhmaṇā gahetvā alaṅkaritvā rattakañcukaṃ pārupāpetvā rathe",
  "atk-s0505a:2223_5": "āropetvā “mahābrahmā aya”nti pūjetvā “yo candābhaṃ passati, so yasadhanādīni labhati,",
  "atk-s0505a:2223_6": "samparāyañca saggaṃ gacchatī”ti ugghosentā gāmanigamarājadhānīsu āhiṇḍanti. Gatagataṭṭhāne",
  "atk-s0505a:2223_7": "manussā “esa kira bho candābho nāma, yo etaṃ passati, so yasadhanasaggādīni labhatī”ti",
  "atk-s0505a:2223_8": "uparūpari āgacchanti, sakalajambudīpo cali. Brāhmaṇā tucchahatthakānaṃ āgatānaṃ na",
  "atk-s0505a:2223_9": "dassenti, sataṃ vā sahassaṃ vā gahetvā āgatānameva dassenti. Evaṃ candābhaṃ gahetvā",
  "atk-s0505a:2223_10": "anuvicarantā brāhmaṇā kamena sāvatthiṃ anuppattā.",
  "atk-s0505a:2224_0": "Tena ca samayena bhagavā pavattitavaradhammacakko anupubbena sāvatthiṃ āgantvā sāvatthiyaṃ",
  "atk-s0505a:2224_1": "viharati jetavane bahujanahitāya dhammaṃ desento. Atha candābho sāvatthiṃ patvā samuddapakkhantakunnadī",
  "atk-s0505a:2224_2": "viya apākaṭo ahosi, candābhoti bhaṇantopi natthi. So sāyanhasamaye mahājanakāyaṃ",
  "atk-s0505a:2224_3": "mālāgandhādīni ādāya jetavanābhimukhaṃ gacchantaṃ disvā “kuhiṃ gacchathā”ti pucchi.",
  "atk-s0505a:2224_4": "“Buddho loke uppanno, so bahujanahitāya dhammaṃ deseti, taṃ sotuṃ jetavanaṃ gacchāmā”ti",
  "atk-s0505a:2224_5": "ca tesaṃ vacanaṃ sutvā sopi brāhmaṇagaṇaparivuto tattheva agamāsi. Bhagavā ca tasmiṃ",
  "atk-s0505a:2224_6": "samaye dhammasabhāyaṃ varabuddhāsane nisinnova hoti. Candābho bhagavantaṃ upasaṅkamma",
  "atk-s0505a:2224_7": "madhurapaṭisanthāraṃ katvā ekamantaṃ nisīdi, tāvadeva cassa so āloko antarahito.",
  "atk-s0505a:2224_8": "Buddhālokassa hi samīpe asītihatthabbhantare añño āloko nābhibhoti. So “āloko me",
  "atk-s0505a:2224_9": "naṭṭho”ti nisīditvāva uṭṭhāsi, uṭṭhahitvā ca gantumāraddho. Atha naṃ aññataro puriso",
  "atk-s0505a:2224_10": "āha – “kiṃ bho candābha, samaṇassa gotamassa bhīto gacchasī”ti. Nāhaṃ bhīto gacchāmi,",
  "atk-s0505a:2224_11": "apica me imassa tejena āloko na sampajjatīti punadeva bhagavato purato nisīditvā",
  "atk-s0505a:2224_12": "pādatalā paṭṭhāya yāva kesaggā rūparaṃsilakkhaṇādisampattiṃ disvā “mahesakkho samaṇo",
  "atk-s0505a:2224_13": "gotamo, mama ure appamattako āloko uṭṭhito, tāvatakenapi maṃ gahetvā brāhmaṇā sakalajambudīpaṃ",
  "atk-s0505a:2224_14": "vicaranti. Evaṃ varalakkhaṇasampattisamannāgatassa samaṇassa gotamassa neva māno",
  "atk-s0505a:2224_15": "uppanno, addhā ayaṃ anomaguṇasamannāgato bhavissati satthā devamanussāna”nti ativiya",
  "atk-s0505a:2224_16": "pasannacitto bhagavantaṃ vanditvā pabbajjaṃ yāci. Bhagavā aññataraṃ theraṃ āṇāpesi",
  "atk-s0505a:2224_17": "– “pabbājehi na”nti. So taṃ pabbājetvā tacapañcakakammaṭṭhānaṃ ācikkhi. So vipassanaṃ",
  "atk-s0505a:2224_18": "ārabhitvā na cireneva arahattaṃ patvā “candābhatthero”ti vissuto ahosi. Taṃ ārabbha",
  "atk-s0505a:2224_19": "bhikkhū kathaṃ samuṭṭhāpesuṃ “kiṃ nu kho, āvuso, ye candābhaṃ addasaṃsu. Te yasaṃ",
  "atk-s0505a:2224_20": "vā dhanaṃ vā labhiṃsu, saggaṃ vā gacchiṃsu, visuddhiṃ vā pāpuṇiṃsu tena cakkhudvārikarūpadassanenā”ti.",
  "atk-s0505a:2224_21": "Bhagavā tassaṃ aṭṭhuppattiyaṃ imaṃ suttamabhāsi.",
  "atk-s0505a:2225_0": "Tattha paṭhamagāthāya tāvattho – na, bhikkhave, evarūpena dassanena suddhi hoti.",
  "atk-s0505a:2225_1": "Apica kho kilesamalinattā asuddhaṃ, kilesarogānaṃ avigamā sarogameva candābhaṃ brāhmaṇaṃ",
  "atk-s0505a:2225_2": "aññaṃ vā evarūpaṃ disvā diṭṭhigatiko bālo abhijānāti “passāmi suddhaṃ paramaṃ arogaṃ,",
  "atk-s0505a:2225_3": "tena ca diṭṭhisaṅkhātena dassanena saṃsuddhi narassa hotī”ti, so evaṃ abhijānanto",
  "atk-s0505a:2225_4": "taṃ dassanaṃ “parama”nti ñatvā tasmiṃ dassane suddhānupassī samāno taṃ dassanaṃ “maggañāṇa”nti",
  "atk-s0505a:2225_5": "pacceti. Taṃ pana maggañāṇaṃ na hoti. Tenāha – “diṭṭhena ce suddhī”ti dutiyagāthaṃ.",
  "atk-s0505a:2226_0": "796. Tassattho – tena rūpadassanasaṅkhātena diṭṭhena yadi kilesasuddhi narassa hoti.",
  "atk-s0505a:2226_1": "Tena vā ñāṇena so yadi jātiādidukkhaṃ pajahāti. Evaṃ sante ariyamaggato aññena asuddhimaggeneva",
  "atk-s0505a:2226_2": "so sujjhati, rāgādīhi upadhīhi saupadhiko eva samāno sujjhatīti āpannaṃ hoti, na",
  "atk-s0505a:2226_3": "ca evaṃvidho sujjhati. Tasmā diṭṭhī hi naṃ pāva tathā vadānaṃ, sā naṃ diṭṭhiyeva",
  "atk-s0505a:2226_4": "“micchādiṭṭhiko aya”nti katheti diṭṭhianurūpaṃ “sassato loko”tiādinā nayena tathā tathā vadanti.",
  "atk-s0505a:2227_0": "797. Na brāhmaṇoti tatiyagāthā. Tassattho – yo pana bāhitapāpattā brāhmaṇo hoti,",
  "atk-s0505a:2227_1": "so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte",
  "atk-s0505a:2227_2": "diṭṭhe tathāvidhasaddasaṅkhāte sute avītikkamasaṅkhāte sīle hatthivatādibhede vate",
  "atk-s0505a:2227_3": "pathaviādibhede mute ca uppannena micchāñāṇena suddhiṃ na āha. Sesamassa brāhmaṇassa",
  "atk-s0505a:2227_4": "vaṇṇabhaṇanatthaṃ vuttaṃ. So hi tedhātukapuññe sabbasmiñca pāpe anūpalitto, tassa",
  "atk-s0505a:2227_5": "pahīnattā attadiṭṭhiyā yassa kassaci vā gahaṇassa pahīnattā attañjaho, puññābhisaṅkhārādīnaṃ",
  "atk-s0505a:2227_6": "akaraṇato nayidha pakubbamānoti vuccati. Tasmā naṃ evaṃ pasaṃsanto āha. Sabbasseva",
  "atk-s0505a:2227_7": "cassa purimapādena sambandho veditabbo – puññe ca pāpe ca anūpalitto, attañjaho nayidha",
  "atk-s0505a:2227_8": "pakubbamāno, na brāhmaṇo aññato suddhimāhāti.",
  "atk-s0505a:2228_0": "798. Evaṃ na brāhmaṇo aññato suddhimāhāti vatvā idāni ye diṭṭhigatikā aññato suddhiṃ",
  "atk-s0505a:2228_1": "bruvanti, tesaṃ tassā diṭṭhiyā anibbāhakabhāvaṃ dassento “purimaṃ pahāyā”ti gāthamāha.",
  "atk-s0505a:2228_2": "Tassattho – te hi aññato suddhivādā samānāpi yassā diṭṭhiyā appahīnattā gahaṇamuñcanaṃ",
  "atk-s0505a:2228_3": "hoti. Tāya purimaṃ satthārādiṃ pahāya aparaṃ nissitā ejāsaṅkhātāya taṇhāya anugatā",
  "atk-s0505a:2228_4": "abhibhūtā rāgādibhedaṃ na taranti saṅgaṃ, tañca atarantā taṃ taṃ dhammaṃ uggaṇhanti",
  "atk-s0505a:2228_5": "ca nirassajanti ca makkaṭova sākhanti.",
  "atk-s0505a:2229_0": "799. Pañcamagāthāya sambandho – yo ca so “diṭṭhī hi naṃ pāva tathā vadāna”nti vutto,",
  "atk-s0505a:2229_1": "so sayaṃ samādāyāti. Tattha sayanti sāmaṃ. Samādāyāti gahetvā. Vatānīti hatthivatādīni.",
  "atk-s0505a:2229_2": "Uccāvacanti aparāparaṃ hīnapaṇītaṃ vā satthārato satthārādiṃ. Saññasattoti kāmasaññādīsu",
  "atk-s0505a:2229_3": "laggo. Vidvā ca vedehi samecca dhammanti paramatthavidvā ca arahā catūhi maggañāṇavedehi",
  "atk-s0505a:2229_4": "catusaccadhammaṃ abhisameccāti. Sesaṃ pākaṭameva.",
  "atk-s0505a:2230_0": "800. Sa sabbadhammesu visenibhūto, yaṃ kiñci diṭṭhaṃva sutaṃ mutaṃ vāti sobhūripañño",
  "atk-s0505a:2230_1": "khīṇāsavo yaṃ kiñci diṭṭhaṃ vā sutaṃ vā mutaṃ vā tesu sabbadhammesu mārasenaṃ vināsetvā",
  "atk-s0505a:2230_2": "ṭhitabhāvena visenibhūto. Tamevadassinti taṃ evaṃ visuddhadassiṃ. Vivaṭaṃ carantanti",
  "atk-s0505a:2230_3": "taṇhacchadanādivigamena vivaṭaṃ hutvā carantaṃ. Kenīdha lokasmiṃ vikappayeyyāti kena",
  "atk-s0505a:2230_4": "idha loke taṇhākappena vā diṭṭhikappena vā koci vikappeyya, tesaṃ vā pahīnattā rāgādinā pubbe vuttenāti.",
  "atk-s0505a:2231_0": "801. Na kappayantīti gāthāya sambandho attho ca – kiñca bhiyyo? Te hi tādisā santo",
  "atk-s0505a:2231_1": "dvinnaṃ kappānaṃ purekkhārānañca kenaci na kappayanti na purekkharonti, paramatthaaccantasuddhiadhigatattā",
  "atk-s0505a:2231_2": "anaccantasuddhiṃyeva akiriyasassatadiṭṭhiṃ accanta suddhīti na te vadanti. Ādānaganthaṃ",
  "atk-s0505a:2231_3": "gathitaṃ visajjāti catubbidhampi rūpādīnaṃ ādāyakattā ādānaganthaṃ attano cittasantāne",
  "atk-s0505a:2231_4": "gathitaṃ baddhaṃ ariyamaggasatthena visajja chinditvā. Sesaṃ pākaṭameva.",
  "atk-s0505a:2232_0": "802. Sīmātigoti gāthā ekapuggalādhiṭṭhānāya desanāya vuttā. Pubbasadiso eva panassā",
  "atk-s0505a:2232_1": "sambandho, so evaṃ atthavaṇṇanāya saddhiṃ veditabbo – kiñca bhiyyo so īdiso bhūripañño",
  "atk-s0505a:2232_2": "catunnaṃ kilesasīmānaṃ atītattā sīmātigo bāhitapāpattā ca brāhmaṇo, itthambhūtassa",
  "atk-s0505a:2232_3": "ca tassa natthi paracittapubbenivāsañāṇehi ñatvā vā maṃsacakkhudibbacakkhūhi disvā",
  "atk-s0505a:2232_4": "vā kiñci samuggahītaṃ, abhiniviṭṭhanti vuttaṃ hoti. So ca kāmarāgābhāvato na rāgarāgī,",
  "atk-s0505a:2232_5": "rūpārūparāgābhāvato na virāgaratto. Yato evaṃvidhassa “idaṃ para”nti kiñci idha uggahitaṃ",
  "atk-s0505a:2232_6": "natthīti arahattanikūṭena desanaṃ niṭṭhāpesi.",
  "atk-s0505a:2233": "Paramatthajotikāya khuddaka-aṭṭhakathāya",
  "atk-s0505a:2234": "Suttanipāta-aṭṭhakathāya suddhaṭṭhakasuttavaṇṇanā niṭṭhitā.",
  "atk-s0505a:2235": "5. Paramaṭṭhakasuttavaṇṇanā",
  "atk-s0505a:2236_0": "803. Paramanti diṭṭhīsūti paramaṭṭhakasuttaṃ. Kā uppatti? Bhagavati kira sāvatthiyaṃ",
  "atk-s0505a:2236_1": "viharante nānātitthiyā sannipatitvā attano attano diṭṭhiṃ dīpentā “idaṃ paramaṃ,",
  "atk-s0505a:2236_2": "idaṃ parama”nti kalahaṃ katvā rañño ārocesuṃ. Rājā sambahule jaccandhe sannipātāpetvā",
  "atk-s0505a:2236_3": "“imesaṃ hatthiṃ dassethā”ti āṇāpesi. Rājapurisā andhe sannipātāpetvā hatthiṃ purato",
  "atk-s0505a:2236_4": "sayāpetvā “passathā”ti āhaṃsu. Te hatthissa ekamekaṃ aṅgaṃ parāmasiṃsu. Tato raññā",
  "atk-s0505a:2236_5": "“kīdiso, bhaṇe, hatthī”ti puṭṭho yo soṇḍaṃ parāmasi, so “seyyathāpi, mahārāja, naṅgalīsā”ti",
  "atk-s0505a:2236_6": "bhaṇi. Ye dantādīni parāmasiṃsu, te itaraṃ “mā bho rañño purato musā bhaṇī”ti paribhāsitvā",
  "atk-s0505a:2236_7": "“seyyathāpi, mahārāja, bhittikhilo”tiādīni āhaṃsu. Rājā taṃ sabbaṃ sutvā “īdiso tumhākaṃ",
  "atk-s0505a:2236_8": "samayo”ti titthiye uyyojesi. Aññataro piṇḍacāriko taṃ pavattiṃ ñatvā bhagavato ārocesi.",
  "atk-s0505a:2236_9": "Bhagavā tassaṃ aṭṭhuppattiyaṃ bhikkhū āmantetvā “yathā, bhikkhave, jaccandhā hatthiṃ",
  "atk-s0505a:2236_10": "ajānantā taṃ taṃ aṅgaṃ parāmasitvā vivadiṃsu, evaṃ titthiyā vimokkhantikadhammaṃ",
  "atk-s0505a:2236_11": "ajānantā taṃ taṃ diṭṭhiṃ parāmasitvā vivadantī”ti vatvā dhammadesanatthaṃ imaṃ suttamabhāsi.",
  "atk-s0505a:2237_0": "Tattha paramanti diṭṭhīsu paribbasānoti “idaṃ parama”nti gahetvā sakāya sakāya diṭṭhiyā",
  "atk-s0505a:2237_1": "vasamāno. Yaduttari kuruteti yaṃ attano satthārādiṃ seṭṭhaṃ karoti. Hīnāti aññe tato",
  "atk-s0505a:2237_2": "sabbamāhāti taṃ attano satthārādiṃ ṭhapetvā tato aññe sabbe “hīnā ime”ti āha. Tasmā",
  "atk-s0505a:2237_3": "vivādāni avītivattoti tena kāraṇena so diṭṭhikalahe avītivattova hoti.",
  "atk-s0505a:2238_0": "804. Dutiyagāthāya attho – evaṃ avītivatto ca yaṃ diṭṭhe sute sīlavate muteti etesu",
  "atk-s0505a:2238_1": "vatthūsu uppannadiṭṭhisaṅkhāte attani pubbe vuttappakāraṃ ānisaṃsaṃ passati. Tadeva",
  "atk-s0505a:2238_2": "so tattha sakāya diṭṭhiyā ānisaṃsaṃ “idaṃ seṭṭha”nti abhinivisitvā aññaṃ sabbaṃ parasatthārādikaṃ nihīnato passati.",
  "atk-s0505a:2239_0": "805. Tatiyagāthāya attho – evaṃ passato cassa yaṃ attano satthārādiṃ nissito aññaṃ",
  "atk-s0505a:2239_1": "parasatthārādiṃ hīnaṃ passati taṃ pana dassanaṃ ganthameva kusalā vadanti, bandhananti",
  "atk-s0505a:2239_2": "vuttaṃ hoti. Yasmā etadeva, tasmā hi diṭṭhaṃva sutaṃ mutaṃ vā sīlabbataṃ bhikkhu",
  "atk-s0505a:2239_3": "na nissayeyya, nābhiniveseyyāti vuttaṃ hoti.",
  "atk-s0505a:2240_0": "806. Catutthagāthāya attho – na kevalaṃ diṭṭhasutādiṃ na nissayeyya, apica kho pana",
  "atk-s0505a:2240_1": "asañjātaṃ uparūpari diṭṭhimpi lokasmiṃ na kappayeyya, na janeyyāti vuttaṃ hoti. Kīdisaṃ?",
  "atk-s0505a:2240_2": "Ñāṇena vā sīlavatena vāpi, samāpattiñāṇādinā ñāṇena vā sīlavatena vā yā kappiyati,",
  "atk-s0505a:2240_3": "etaṃ diṭṭhiṃ na kappeyya. Na kevalañca diṭṭhiṃ na kappayeyya, apica kho pana mānenapi",
  "atk-s0505a:2240_4": "jātiādīhi vatthūhi samoti attānamanūpaneyya, hīno na maññetha visesi vāpīti.",
  "atk-s0505a:2241_0": "807. Pañcamagāthāya attho – evañhi diṭṭhiṃ akappento amaññamāno ca attaṃ pahāya anupādiyāno",
  "atk-s0505a:2241_1": "idha vā yaṃ pubbe gahitaṃ, taṃ pahāya aparaṃ aggaṇhanto tasmimpi vuttappakāre ñāṇe",
  "atk-s0505a:2241_2": "duvidhaṃ nissayaṃ no karoti. Akaronto ca sa ve viyattesu nānādiṭṭhivasena bhinnesu",
  "atk-s0505a:2241_3": "sattesu na vaggasārī chandādivasena agacchanadhammo hutvā dvāsaṭṭhiyā diṭṭhīsu kiñcipi",
  "atk-s0505a:2241_4": "diṭṭhiṃ na pacceti, na paccāgacchatīti vuttaṃ hoti.",
  "atk-s0505a:2242_0": "808-10. Idāni yo so imāya gāthāya vutto khīṇāsavo, tassa vaṇṇabhaṇanatthaṃ “yassūbhayante”tiādikā",
  "atk-s0505a:2242_1": "tisso gāthāyo āha. Tattha ubhayanteti pubbe vuttaphassādibhede. Paṇidhīti taṇhā.",
  "atk-s0505a:2242_2": "Bhavābhavāyāti punappunabhavāya. Idha vā huraṃ vāti sakattabhāvādibhede idha vā parattabhāvādibhede",
  "atk-s0505a:2242_3": "parattha vā. Diṭṭhe vāti diṭṭhasuddhiyā vā. Esa nayo sutādīsu. Saññāti saññāsamuṭṭhāpikā",
  "atk-s0505a:2242_4": "diṭṭhi. Dhammāpi tesaṃ na paṭicchitāseti dvāsaṭṭhidiṭṭhigatadhammāpi tesaṃ “idameva",
  "atk-s0505a:2242_5": "saccaṃ moghamañña”nti evaṃ na paṭicchitā. Pāraṅgato na pacceti tādīti nibbānapāraṃ",
  "atk-s0505a:2242_6": "gato tena tena maggena pahīne kilese puna nāgacchati, pañcahi ca ākārehi tādī hotīti. Sesaṃ pākaṭamevāti.",
  "atk-s0505a:2243": "Paramatthajotikāya khuddaka-aṭṭhakathāya",
  "atk-s0505a:2244": "Suttanipāta-aṭṭhakathāya paramaṭṭhakasuttavaṇṇanā niṭṭhitā.",
  "atk-s0505a:2245": "6. Jarāsuttavaṇṇanā",
  "atk-s0505a:2246_0": "811. Appaṃ vata jīvitanti jarāsuttaṃ. Kā uppatti? Ekaṃ samayaṃ bhagavā sāvatthiyaṃ",
  "atk-s0505a:2246_1": "vassaṃ vasitvā yāni tāni buddhānaṃ sarīrārogyasampādanaṃ anuppannasikkhāpadapaññāpanaṃ",
  "atk-s0505a:2246_2": "veneyyadamanaṃ tathārūpāya aṭṭhuppattiyā jātakādikathanantiādīni janapadacārikānimittāni,",
  "atk-s0505a:2246_3": "tāni samavekkhitvā janapadacārikaṃ pakkāmi. Anupubbena cārikaṃ caramāno sāyaṃ sāketaṃ",
  "atk-s0505a:2246_4": "anuppatto añjanavanaṃ pāvisi. Sāketavāsino sutvā “akālo idāni bhagavantaṃ dassanāyā”ti",
  "atk-s0505a:2246_5": "vibhātāya rattiyā mālāgandhādīni gahetvā bhagavato santikaṃ gantvā pūjanavandanasammodanādīni",
  "atk-s0505a:2246_6": "katvā parivāretvā aṭṭhaṃsu yāva bhagavato gāmappavesanavelā, atha bhagavā bhikkhusaṅghaparivuto",
  "atk-s0505a:2246_7": "piṇḍāya pāvisi. Taṃ aññataro sāketako brāhmaṇamahāsālo nagarā nikkhanto nagaradvāre",
  "atk-s0505a:2246_8": "addasa. Disvā puttasinehaṃ uppādetvā “ciradiṭṭhosi, putta, mayā”ti paridevayamāno",
  "atk-s0505a:2246_9": "abhimukho agamāsi. Bhagavā bhikkhū saññāpesi – “ayaṃ, bhikkhave, brāhmaṇo yaṃ icchati,",
  "atk-s0505a:2246_10": "taṃ karotu, na vāretabbo”ti.",
  "atk-s0505a:2247_0": "Brāhmaṇopi vacchagiddhinīva gāvī āgantvā bhagavato kāyaṃ purato ca pacchato ca dakkhiṇato",
  "atk-s0505a:2247_1": "ca vāmato cāti samantā āliṅgi “ciradiṭṭhosi, putta, ciraṃ vinā ahosī”ti bhaṇanto.",
  "atk-s0505a:2247_2": "Yadi pana so tathā kātuṃ na labheyya, hadayaṃ phāletvā mareyya. So bhagavantaṃ avoca",
  "atk-s0505a:2247_3": "– “bhagavā tumhehi saddhiṃ āgatabhikkhūnaṃ ahameva bhikkhaṃ dātuṃ samattho, mameva",
  "atk-s0505a:2247_4": "anuggahaṃ karothā”ti. Adhivāsesi bhagavā tuṇhībhāvena. Brāhmaṇo bhagavato pattaṃ",
  "atk-s0505a:2247_5": "gahetvā purato gacchanto brāhmaṇiyā pesesi – “putto me āgato, āsanaṃ paññāpetabba”nti.",
  "atk-s0505a:2247_6": "Sā tathā katvā āgamanaṃ passantī ṭhitā bhagavantaṃ antaravīthiyaṃyeva disvā puttasinehaṃ",
  "atk-s0505a:2247_7": "uppādetvā “ciradiṭṭhosi, putta, mayā”ti pādesu gahetvā roditvā gharaṃ atinetvā sakkaccaṃ",
  "atk-s0505a:2247_8": "bhojesi. Bhuttāvino brāhmaṇo pattaṃ apanāmesi. Bhagavā tesaṃ sappāyaṃ viditvā dhammaṃ",
  "atk-s0505a:2247_9": "desesi, desanāpariyosāne ubhopi sotāpannā ahesuṃ. Atha bhagavantaṃ yāciṃsu – “yāva,",
  "atk-s0505a:2247_10": "bhante, bhagavā imaṃ nagaraṃ upanissāya viharati, amhākaṃyeva ghare bhikkhā gahetabbā”ti.",
  "atk-s0505a:2247_11": "Bhagavā “na buddhā evaṃ ekaṃ nibaddhaṭṭhānaṃyeva gacchantī”ti paṭikkhipi. Te āhaṃsu",
  "atk-s0505a:2247_12": "– “tena hi, bhante, bhikkhusaṅghena saddhiṃ piṇḍāya caritvāpi tumhe idheva bhattakiccaṃ",
  "atk-s0505a:2247_13": "katvā dhammaṃ desetvā vihāraṃ gacchathā”ti. Bhagavā tesaṃ anuggahatthāya tathā akāsi.",
  "atk-s0505a:2247_14": "Manussā brāhmaṇañca brāhmaṇiñca “buddhapitā buddhamātā” tveva vohariṃsu. Tampi kulaṃ",
  "atk-s0505a:2247_15": "“buddhakula”nti nāmaṃ labhi.",
  "atk-s0505a:2248_0": "Ānandatthero bhagavantaṃ pucchi – “ahaṃ bhagavato mātāpitaro jānāmi, ime pana kasmā",
  "atk-s0505a:2248_1": "vadanti ‘ahaṃ buddhamātā ahaṃ buddhapitā”’ti. Bhagavā āha – “nirantaraṃ me, ānanda,",
  "atk-s0505a:2248_2": "brāhmaṇī ca brāhmaṇo ca pañca jātisatāni mātāpitaro ahesuṃ, pañca jātisatāni mātāpitūnaṃ",
  "atk-s0505a:2248_3": "jeṭṭhakā, pañca jātisatāni kaniṭṭhakā. Te pubbasineheneva kathentī”ti imañca gāthamabhāsi –",
  "atk-s0505a:2249": "“Pubbeva sannivāsena, paccuppannahitena vā;",
  "atk-s0505a:2250": "Evaṃ taṃ jāyate pemaṃ, uppalaṃva yathodake”ti. ;",
  "atk-s0505a:2251_0": "Tato bhagavā sākete yathābhirantaṃ viharitvā puna cārikaṃ caramāno sāvatthimeva agamāsi.",
  "atk-s0505a:2251_1": "Sopi brāhmaṇo ca brāhmaṇī ca bhikkhū upasaṅkamitvā patirūpaṃ dhammadesanaṃ sutvā",
  "atk-s0505a:2251_2": "sesamagge pāpuṇitvā anupādisesāya nibbānadhātuyā parinibbāyiṃsu. Nagare brāhmaṇā",
  "atk-s0505a:2251_3": "sannipatiṃsu “amhākaṃ ñātake sakkarissāmā”ti. Sotāpannasakadāgāmianāgāmino upāsakāpi",
  "atk-s0505a:2251_4": "sannipatiṃsu upāsikāyo ca “amhākaṃ sahadhammike sakkarissāmā”ti. Te sabbepi kambalakūṭāgāraṃ",
  "atk-s0505a:2251_5": "āropetvā mālāgandhādīhi pūjentā nagarā nikkhāmesuṃ.",
  "atk-s0505a:2252_0": "Bhagavāpi taṃ divasaṃ paccūsasamaye buddhacakkhunā lokaṃ volokento tesaṃ parinibbānabhāvaṃ",
  "atk-s0505a:2252_1": "ñatvā “tattha mayi gate dhammadesanaṃ sutvā bahujanassa dhammābhisamayo bhavissatī”ti",
  "atk-s0505a:2252_2": "ñatvā pattacīvaramādāya sāvatthito āgantvā āḷāhanameva pāvisi. Manussā disvā “mātāpitūnaṃ",
  "atk-s0505a:2252_3": "sarīrakiccaṃ kātukāmo bhagavā āgato”ti vanditvā aṭṭhaṃsu. Nāgarāpi kūṭāgāraṃ pūjentā",
  "atk-s0505a:2252_4": "āḷāhanaṃ ānetvā bhagavantaṃ pucchiṃsu – “gahaṭṭhaariyasāvakā kathaṃ pūjetabbā”ti.",
  "atk-s0505a:2252_5": "Bhagavā “yathā asekkhā pūjiyanti, tathā pūjetabbā ime”ti adhippāyena tesaṃ asekkhamunibhāvaṃ",
  "atk-s0505a:2252_6": "dīpento imaṃ gāthamāha –",
  "atk-s0505a:2253": "“Ahiṃsakā ye munayo, niccaṃ kāyena saṃvutā;",
  "atk-s0505a:2254": "Te yanti accutaṃ ṭhānaṃ, yattha gantvā na socare”ti. ;",
  "atk-s0505a:2255": "Tañca parisaṃ oloketvā taṅkhaṇānurūpaṃ dhammaṃ desento imaṃ suttamabhāsi.",
  "atk-s0505a:2256_0": "Tattha appaṃ vata jīvitaṃ idanti “idaṃ vata manussānaṃ jīvitaṃ appaṃ parittaṃ ṭhitiparittatāya",
  "atk-s0505a:2256_1": "sarasaparittatāyā”ti sallasuttepi vuttanayametaṃ. Oraṃ vassasatāpi miyyatīti vassasatā",
  "atk-s0505a:2256_2": "oraṃ kalalādikālepi miyyati. Aticcāti vassasataṃ atikkamitvā. Jarasāpi miyyatīti jarāyapi miyyati.",
  "atk-s0505a:2257_0": "812-6. Mamāyiteti mamāyitavatthukāraṇā. Vinābhāvasantamevidanti santavinābhāvaṃ vijjamānavinābhāvameva",
  "atk-s0505a:2257_1": "idaṃ, na sakkā avinābhāvena bhavitunti vuttaṃ hoti. Māmakoti mama upāsako bhikkhu",
  "atk-s0505a:2257_2": "vāti saṅkhaṃ gato, buddhādīni vā vatthūni mamāyamāno. Saṅgatanti samāgataṃ diṭṭhapubbaṃ",
  "atk-s0505a:2257_3": "vā. Piyāyitanti piyaṃ kataṃ. Nāmaṃyevāvasissati akkheyyanti sabbaṃ rūpādidhammajātaṃ",
  "atk-s0505a:2257_4": "pahīyati, nāmamattameva tu avasissati “buddharakkhito, dhammarakkhito”ti evaṃ saṅkhātuṃ",
  "atk-s0505a:2257_5": "kathetuṃ. Munayoti khīṇāsavamunayo. Khemadassinoti nibbānadassino.",
  "atk-s0505a:2258_0": "817. Sattamagāthā evaṃ maraṇabbhāhate loke anurūpapaṭipattidassanatthaṃ vuttā. Tattha",
  "atk-s0505a:2258_1": "patilīnacarassāti tato tato patilīnaṃ cittaṃ katvā carantassa. Bhikkhunoti kalyāṇaputhujjanassa",
  "atk-s0505a:2258_2": "sekkhassa vā. Sāmaggiyamāhu tassa taṃ, yo attānaṃ bhavane na dassayeti tassetaṃ patirūpamāhu,",
  "atk-s0505a:2258_3": "yo evaṃpaṭipanno nirayādibhede bhavane attānaṃ na dasseyya. Evañhi so imamhā maraṇā",
  "atk-s0505a:2258_4": "mucceyyāti adhippāyo.",
  "atk-s0505a:2259_0": "818-20. Idāni yo “attānaṃ bhavane na dassaye”ti evaṃ khīṇāsavo vibhāvito, tassa vaṇṇabhaṇanatthaṃ",
  "atk-s0505a:2259_1": "ito parā tisso gāthāyo āha. Tattha sabbatthāti dvādasasu āyatanesu. Yadidaṃ diṭṭhasutaṃ",
  "atk-s0505a:2259_2": "mutesu vāti ettha pana yadidaṃ diṭṭhasutaṃ, ettha vā mutesu vā dhammesu evaṃ muni",
  "atk-s0505a:2259_3": "na upalimpatīti evaṃ sambandho veditabbo. Dhono na hi tena maññati, yadidaṃ diṭṭhasutaṃ",
  "atk-s0505a:2259_4": "mutesu vāti atrāpi yadidaṃ diṭṭhasuttaṃ, tena vatthunā na maññati, mutesu vā dhammesu",
  "atk-s0505a:2259_5": "na maññatīti evameva sambandho veditabbo. Na hi so rajjati no virajjatīti. Bālaputhujjanā",
  "atk-s0505a:2259_6": "viya na rajjati, kalyāṇaputhujjanasekkhā viya na virajjati, rāgassa pana khīṇattā",
  "atk-s0505a:2259_7": "“virāgo”tveva saṅkhaṃ gacchati. Sesaṃ sabbattha pākaṭamevāti. Desanāpariyosāne caturāsītiyā",
  "atk-s0505a:2259_8": "pāṇasahassānaṃ dhammābhisamayo ahosīti.",
  "atk-s0505a:2260": "Paramatthajotikāya khuddaka-aṭṭhakathāya",
  "atk-s0505a:2261": "Suttanipāta-aṭṭhakathāya jarāsuttavaṇṇanā niṭṭhitā.",
  "atk-s0505a:2262": "7. Tissametteyyasuttavaṇṇanā",
  "atk-s0505a:2263_0": "821. Methunamanuyuttassāti tissametteyyasuttaṃ. Kā uppatti? Bhagavati kira sāvatthiyaṃ",
  "atk-s0505a:2263_1": "viharante tissametteyyā nāma dve sahāyā sāvatthiṃ agamaṃsu. Te sāyanhasamayaṃ mahājanaṃ",
  "atk-s0505a:2263_2": "jetavanābhimukhaṃ gacchantaṃ disvā “kuhiṃ gacchathā”ti pucchiṃsu. Tato tehi “buddho",
  "atk-s0505a:2263_3": "loke uppanno, bahujanahitāya dhammaṃ deseti, taṃ sotuṃ jetavanaṃ gacchāmā”ti vutte",
  "atk-s0505a:2263_4": "“mayampi sossāmā”ti agamaṃsu. Te avañjhadhammadesakassa bhagavato dhammadesanaṃ sutvā",
  "atk-s0505a:2263_5": "parisantare nisinnāva cintesuṃ – “na sakkā agāramajjhe ṭhitenāyaṃ dhammo paripūretu”nti.",
  "atk-s0505a:2263_6": "Atha pakkante mahājane bhagavantaṃ pabbajjaṃ yāciṃsu. Bhagavā “ime pabbājehī”ti aññataraṃ",
  "atk-s0505a:2263_7": "bhikkhuṃ āṇāpesi. So te pabbājetvā tacapañcakakammaṭṭhānaṃ datvā araññavāsaṃ gantumāraddho.",
  "atk-s0505a:2263_8": "Metteyyo tissaṃ āha – “āvuso, upajjhāyo araññaṃ gacchati, mayampi gacchāmā”ti. Tisso",
  "atk-s0505a:2263_9": "“alaṃ āvuso, bhagavato dassanaṃ dhammassavanañca ahaṃ pihemi, gaccha tva”nti vatvā",
  "atk-s0505a:2263_10": "na agamāsi. Metteyyo upajjhāyena saha gantvā araññe samaṇadhammaṃ karonto na cirasseva",
  "atk-s0505a:2263_11": "arahattaṃ pāpuṇi saddhiṃ ācariyupajjhāyehi. Tissassāpi jeṭṭhabhātā byādhinā kālamakāsi.",
  "atk-s0505a:2263_12": "So taṃ sutvā attano gāmaṃ agamāsi, tatra naṃ ñātakā palobhetvā uppabbājesuṃ. Metteyyopi",
  "atk-s0505a:2263_13": "ācariyupajjhāyehi saddhiṃ sāvatthiṃ āgato. Atha bhagavā vutthavasso janapadacārikaṃ",
  "atk-s0505a:2263_14": "caramāno anupubbena taṃ gāmaṃ pāpuṇi. Tattha metteyyo bhagavantaṃ vanditvā “imasmiṃ,",
  "atk-s0505a:2263_15": "bhante, gāme mama gihisahāyo atthi, muhuttaṃ tāva āgametha anukampaṃ upādāyā”ti vatvā",
  "atk-s0505a:2263_16": "gāmaṃ pavisitvā taṃ bhagavato santikaṃ ānetvā ekamantaṃ ṭhito tassatthāya ādigāthāya",
  "atk-s0505a:2263_17": "bhagavantaṃ pañhaṃ pucchi. Tassa bhagavā byākaronto avasesagāthāyo abhāsi. Ayamassa suttassa uppatti.",
  "atk-s0505a:2264_0": "Tattha methunamanuyuttassāti methunadhammasamāyuttassa. Itīti evamāha. Āyasmāti piyavacanametaṃ,",
  "atk-s0505a:2264_1": "tissoti nāmaṃ tassa therassa. So hi tissoti nāmena. Metteyyoti gottaṃ, gottavaseneva",
  "atk-s0505a:2264_2": "cesa pākaṭo ahosi. Tasmā aṭṭhuppattiyaṃ vuttaṃ “tissametteyyā nāma dve sahāyā”ti.",
  "atk-s0505a:2264_3": "Vighātanti upaghātaṃ. Brūhīti ācikkha. Mārisāti piyavacanametaṃ, nidukkhāti vuttaṃ",
  "atk-s0505a:2264_4": "hoti. Sutvāna tava sāsananti tava vacanaṃ sutvā. Viveke sikkhissāmaseti sahāyaṃ ārabbha",
  "atk-s0505a:2264_5": "dhammadesanaṃ yācanto bhaṇati. So pana sikkhitasikkhoyeva.",
  "atk-s0505a:2265": "822. Mussate vāpi sāsananti pariyattipaṭipattito duvidhampi sāsanaṃ nassati. Vāpīti padapūraṇamattaṃ. Etaṃ tasmiṃ anāriyanti tasmiṃ puggale etaṃ anariyaṃ, yadidaṃ micchāpaṭipadā.",
  "atk-s0505a:2266_0": "823. Eko pubbe caritvānāti pabbajjāsaṅkhātena vā gaṇavossaggaṭṭhena vā pubbe eko",
  "atk-s0505a:2266_1": "viharitvā. Yānaṃ bhantaṃva taṃ loke, hīnamāhu puthujjananti taṃ vibbhantakaṃ puggalaṃ",
  "atk-s0505a:2266_2": "yathā hatthiyānādiyānaṃ adantaṃ visamaṃ ārohati, ārohakampi bhañjati, papātepi papatati.",
  "atk-s0505a:2266_3": "Evaṃ kāyaduccaritādivisamārohanena narakādīsu, atthabhañjanena jātipapātādīsu papatanena",
  "atk-s0505a:2266_4": "ca yānaṃ bhantaṃva āhu hīnaṃ puthujjanañca āhūti.",
  "atk-s0505a:2267_0": "824-5. Yaso kitti cāti lābhasakkāro pasaṃsā ca. Pubbeti pabbajitabhāve. Hāyate vāpi",
  "atk-s0505a:2267_1": "tassa sāti tassa vibbhantakassa sato so ca yaso sā ca kitti hāyati. Etampi disvāti",
  "atk-s0505a:2267_2": "etampi pubbe yasakittīnaṃ bhāvaṃ pacchā ca hāniṃ disvā. Sikkhetha methunaṃ vippahātaveti",
  "atk-s0505a:2267_3": "tisso sikkhā sikkhetha. Kiṃ kāraṇaṃ? Methunaṃ vippahātave, methunappahānatthāyāti",
  "atk-s0505a:2267_4": "vuttaṃ hoti. Yo hi methunaṃ na vippajahati, saṅkappehi…pe… tathāvidho. Tattha paretoti",
  "atk-s0505a:2267_5": "samannāgato. Paresaṃ nigghosanti upajjhāyādīnaṃ nindāvacanaṃ. Maṅku hotīti dummano hoti.",
  "atk-s0505a:2268_0": "826. Ito parā gāthā pākaṭasambandhā eva. Tāsu satthānīti kāyaduccaritādīni. Tāni",
  "atk-s0505a:2268_1": "hi attano paresañca chedanaṭṭhena “satthānī”ti vuccanti. Tesu cāyaṃ visesato codito",
  "atk-s0505a:2268_2": "musāvacanasatthāneva karoti – “iminā kāraṇenāhaṃ vibbhanto”ti bhaṇanto. Tenevāha",
  "atk-s0505a:2268_3": "– “esa khvassa mahāgedho, mosavajjaṃ pagāhatī”ti. Tattha esa khvassāti esa kho assa.",
  "atk-s0505a:2268_4": "Mahāgedhoti mahābandhanaṃ. Katamoti ce? Yadidaṃ mosavajjaṃ pagāhati, svāssa musāvādajjhogāho",
  "atk-s0505a:2268_5": "mahāgedhoti veditabbo.",
  "atk-s0505a:2269": "827. Mandova parikissatīti pāṇavadhādīni karonto tatonidānañca dukkhamanubhonto bhogapariyesanarakkhanāni ca karonto momūho viya parikilissati.",
  "atk-s0505a:2270_0": "828-9. “Etamādīnavaṃ ñatvā, muni pubbāpare idhā”ti etaṃ “yaso kitti ca yā pubbe,",
  "atk-s0505a:2270_1": "hāyatevāpi tassa sā”ti ito pabhuti vutte pubbāpare idha imasmiṃ sāsane pubbato apare",
  "atk-s0505a:2270_2": "samaṇabhāvato vibbhantakabhāve ādīnavaṃ muni ñatvā. Etadariyānamuttamanti yadidaṃ",
  "atk-s0505a:2270_3": "vivekacariyā, etaṃ buddhādīnaṃ ariyānaṃ uttamaṃ, tasmā vivekaññeva sikkhethāti adhippāyo.",
  "atk-s0505a:2270_4": "Na tena seṭṭho maññethāti tena ca vivekena na attānaṃ “seṭṭho aha”nti maññeyya, tena",
  "atk-s0505a:2270_5": "thaddho na bhaveyyāti vuttaṃ hoti.",
  "atk-s0505a:2271_0": "830. Rittassāti vivittassa kāyaduccaritādīhi virahitassa. Oghatiṇṇassa pihayanti,",
  "atk-s0505a:2271_1": "kāmesu gadhitā pajāti vatthukāmesu laggā sattā tassa caturoghatiṇṇassa pihayanti",
  "atk-s0505a:2271_2": "iṇāyikā viya āṇaṇyassāti arahattanikūṭena desanaṃ niṭṭhāpesi. Desanāpariyosāne tisso",
  "atk-s0505a:2271_3": "sotāpattiphalaṃ patvā pacchā pabbajitvā arahattaṃ sacchākāsīti.",
  "atk-s0505a:2272": "Paramatthajotikāya khuddaka-aṭṭhakathāya",
  "atk-s0505a:2273": "Suttanipāta-aṭṭhakathāya tissametteyyasuttavaṇṇanā niṭṭhitā.",
  "atk-s0505a:2274": "8. Pasūrasuttavaṇṇanā",
  "atk-s0505a:2275_0": "831. Idheva suddhīti pasūrasuttaṃ. Kā uppatti? Bhagavati kira sāvatthiyaṃ viharante",
  "atk-s0505a:2275_1": "pasūro nāma paribbājako mahāvādī, so “ahamasmi sakalajambudīpe vādena aggo, tasmā",
  "atk-s0505a:2275_2": "yathā jambudīpassa jambupaññāṇaṃ, evaṃ mamāpi bhavituṃ arahatī”ti jambusākhaṃ dhajaṃ",
  "atk-s0505a:2275_3": "katvā sakalajambudīpe paṭivādaṃ anāsādento anupubbena sāvatthiṃ āgantvā nagaradvāre",
  "atk-s0505a:2275_4": "vālikatthalaṃ katvā tattha sākhaṃ ussāpetvā “yo mayā saddhiṃ vādaṃ kātuṃ samattho,",
  "atk-s0505a:2275_5": "so imaṃ sākhaṃ bhañjatū”ti vatvā nagaraṃ pāvisi. Taṃ ṭhānaṃ mahājano parivāretvā",
  "atk-s0505a:2275_6": "aṭṭhāsi. Tena ca samayena āyasmā sāriputto bhattakiccaṃ katvā sāvatthito nikkhamati.",
  "atk-s0505a:2275_7": "So taṃ disvā sambahule gāmadārake pucchi – “kiṃ etaṃ dārakā”ti, te sabbaṃ ācikkhiṃsu.",
  "atk-s0505a:2275_8": "“Tena hi naṃ tumhe uddharitvā pādehi bhañjatha, ‘vādatthiko vihāraṃ āgacchatū’ti",
  "atk-s0505a:2275_9": "ca bhaṇathā”ti vatvā pakkāmi.",
  "atk-s0505a:2276_0": "Paribbājako piṇḍāya caritvā katabhattakicco āgantvā uddharitvā bhaggaṃ sākhaṃ disvā",
  "atk-s0505a:2276_1": "“kenidaṃ kārita”nti pucchi. “Buddhasāvakena sāriputtenā”ti ca vutte pamudito hutvā",
  "atk-s0505a:2276_2": "“ajja mama jayaṃ samaṇassa ca parājayaṃ paṇḍitā passantū”ti pañhavīmaṃsake kāraṇike",
  "atk-s0505a:2276_3": "ānetuṃ sāvatthiṃ pavisitvā vīthisiṅghāṭakacaccaresu vicaranto “samaṇassa gotamassa",
  "atk-s0505a:2276_4": "aggasāvakena saha vāde paññāpaṭibhānaṃ sotukāmā bhonto nikkhamantū”ti ugghosesi.",
  "atk-s0505a:2276_5": "“Paṇḍitānaṃ vacanaṃ sossāmā”ti sāsane pasannāpi appasannāpi bahū manussā nikkhamiṃsu.",
  "atk-s0505a:2276_6": "Tato pasūro mahājanaparivuto “evaṃ vutte evaṃ bhaṇissāmī”tiādīni vitakkento vihāraṃ",
  "atk-s0505a:2276_7": "agamāsi. Thero “vihāre uccāsaddamahāsaddo janabyākulañca mā ahosī”ti jetavanadvārakoṭṭhake",
  "atk-s0505a:2276_8": "āsanaṃ paññāpetvā nisīdi.",
  "atk-s0505a:2277_0": "Paribbājako theraṃ upasaṅkamitvā “tvaṃ, bho, pabbajita, mayhaṃ jambudhajaṃ bhañjāpesī”ti",
  "atk-s0505a:2277_1": "āha. “Āma paribbājakā”ti ca vutte “hotu no, bho, kāci kathāpavattī”ti āha. “Hotu",
  "atk-s0505a:2277_2": "paribbājakā”ti ca therena sampaṭicchite “tvaṃ, samaṇa, puccha, ahaṃ vissajjessāmī”ti",
  "atk-s0505a:2277_3": "āha. Tato naṃ thero avaca “kiṃ, paribbājaka, dukkaraṃ pucchā, udāhu vissajjana”nti.",
  "atk-s0505a:2277_4": "Vissajjanaṃ bho, pabbajita, pucchāya kiṃ dukkaraṃ. Taṃ yo hi koci yaṃkiñci pucchatīti.",
  "atk-s0505a:2277_5": "“Tena hi, paribbājaka, tvaṃ puccha, ahaṃ vissajjessāmī”ti evaṃ vutte paribbājako",
  "atk-s0505a:2277_6": "“sādhurūpo bhikkhu ṭhāne sākhaṃ bhañjāpesī”ti vimhitacitto hutvā theraṃ pucchi –",
  "atk-s0505a:2277_7": "“ko purisassa kāmo”ti. “Saṅkapparāgo purisassa kāmo”ti thero āha. So taṃ sutvā there",
  "atk-s0505a:2277_8": "viruddhasaññī hutvā parājayaṃ āropetukāmo āha – “citravicitrārammaṇaṃ pana bho, pabbajita,",
  "atk-s0505a:2277_9": "purisassa kāmaṃ na vadesī”ti? “Āma, paribbājaka, na vademī”ti. Tato naṃ paribbājako",
  "atk-s0505a:2277_10": "yāva tikkhattuṃ paṭiññaṃ kārāpetvā “suṇantu bhonto samaṇassa vāde dosa”nti pañhavīmaṃsake",
  "atk-s0505a:2277_11": "ālapitvā āha – “bho, pabbajita, tumhākaṃ sabrahmacārino araññe viharantī”ti? “Āma,",
  "atk-s0505a:2277_12": "paribbājaka, viharantī”ti. “Te tattha viharantā kāmavitakkādayo vitakke vitakkentī”ti?",
  "atk-s0505a:2277_13": "“Āma, paribbājaka, puthujjanā sahasā vitakkentī”ti. “Yadi evaṃ tesaṃ samaṇabhāvo",
  "atk-s0505a:2277_14": "kuto? Nanu te agārikā kāmabhogino hontī”ti evañca pana vatvā athāparaṃ etadavoca –",
  "atk-s0505a:2278": "“Na te ve kāmā yāni citrāni loke,",
  "atk-s0505a:2279": "Saṅkapparāgañca vadesi kāmaṃ;",
  "atk-s0505a:2280": "Saṅkappayaṃ akusale vitakke,",
  "atk-s0505a:2281": "Bhikkhupi te hessati kāmabhogī”ti. ;",
  "atk-s0505a:2282_0": "Atha thero paribbājakassa vāde dosaṃ dassento āha – “kiṃ, paribbājaka, saṅkapparāgaṃ",
  "atk-s0505a:2282_1": "purisassa kāmaṃ na vadesi, citravicitrārammaṇaṃ vadesī”ti? “Āma, bho, pabbajitā”ti.",
  "atk-s0505a:2282_2": "Tato naṃ thero yāva tikkhattuṃ paṭiññaṃ kārāpetvā “suṇātha, āvuso, paribbājakassa",
  "atk-s0505a:2282_3": "vāde dosa”nti pañhavīmaṃsake ālapitvā āha – “āvuso pasūra, tava satthā atthī”ti?",
  "atk-s0505a:2282_4": "“Āma, pabbajita, atthī”ti. “So cakkhuviññeyyaṃ rūpārammaṇaṃ passati saddārammaṇādīni",
  "atk-s0505a:2282_5": "vā sevatī”ti? “Āma, pabbajita, sevatī”ti. “Yadi evaṃ tassa satthubhāvo kuto, nanu",
  "atk-s0505a:2282_6": "so agāriko kāmabhogī hotī”ti evañca pana vatvā athāparaṃ etadavoca –",
  "atk-s0505a:2283": "“Te ve kāmā yāni citrāni loke,",
  "atk-s0505a:2284": "Saṅkapparāgaṃ na vadesi kāmaṃ;",
  "atk-s0505a:2285": "Passanto rūpāni manoramāni,",
  "atk-s0505a:2286": "Suṇanto saddāni manoramāni.",
  "atk-s0505a:2287": "“Ghāyanto gandhāni manoramāni,",
  "atk-s0505a:2288": "Sāyanto rasāni manoramāni;",
  "atk-s0505a:2289": "Phusanto phassāni manoramāni,",
  "atk-s0505a:2290": "Satthāpi te hessati kāmabhogī”ti.",
  "atk-s0505a:2291_0": "Evaṃ vutte nippaṭibhāno paribbājako “ayaṃ pabbajito mahāvādī, imassa santike pabbajitvā",
  "atk-s0505a:2291_1": "vādasatthaṃ sikkhissāmī”ti sāvatthiṃ pavisitvā pattacīvaraṃ pariyesitvā jetavanaṃ",
  "atk-s0505a:2291_2": "paviṭṭho tattha lāludāyiṃ suvaṇṇavaṇṇaṃ kāyūpapannaṃ sarīrākārākappesu samantapāsādikaṃ",
  "atk-s0505a:2291_3": "disvā “ayaṃ bhikkhu mahāpañño mahāvādī”ti mantvā tassa santike pabbajitvā taṃ vādena",
  "atk-s0505a:2291_4": "niggahetvā saliṅgena taṃyeva titthāyatanaṃ pakkamitvā puna “samaṇena gotamena saddhiṃ",
  "atk-s0505a:2291_5": "vādaṃ karissāmī”ti sāvatthiyaṃ purimanayeneva ugghosetvā mahājanaparivuto “evaṃ samaṇaṃ",
  "atk-s0505a:2291_6": "gotamaṃ niggahessāmī”tiādīni vadanto jetavanaṃ agamāsi. Jetavanadvārakoṭṭhake adhivatthā",
  "atk-s0505a:2291_7": "devatā “ayaṃ abhājanabhūto”ti mukhabandhamassa akāsi. So bhagavantaṃ upasaṅkamitvā",
  "atk-s0505a:2291_8": "mūgo viya nisīdi. Manussā “idāni pucchissati, idāni pucchissatī”ti tassa mukhaṃ ulloketvā",
  "atk-s0505a:2291_9": "“vadehi, bho pasūra, vadehi, bho pasūrā”ti uccāsaddamahāsaddā ahesuṃ. Atha bhagavā",
  "atk-s0505a:2291_10": "“kiṃ pasūro vadissatī”ti vatvā tattha sampattaparisāya dhammadesanatthaṃ imaṃ suttaṃ abhāsi.",
  "atk-s0505a:2292_0": "Tattha paṭhamagāthāya tāva ayaṃ saṅkhepo – ime diṭṭhigatikā attano diṭṭhiṃ sandhāya",
  "atk-s0505a:2292_1": "idheva suddhī iti vādayanti nāññesu dhammesu visuddhimāhu. Evaṃ sante attano satthārādīni",
  "atk-s0505a:2292_2": "nissitā tattheva “esa vādo subho”ti evaṃ subhaṃ vadānā hutvā puthū samaṇabrāhmaṇā",
  "atk-s0505a:2292_3": "“sassato loko”tiādīsu paccekasaccesu niviṭṭhā.",
  "atk-s0505a:2293_0": "832. Evaṃ niviṭṭhā ca – te vādakāmāti gāthā. Tattha bālaṃ dahantī mithu aññamaññanti",
  "atk-s0505a:2293_1": "“ayaṃ bālo ayaṃ bālo”ti evaṃ dvepi janā aññamaññaṃ bālaṃ dahanti, bālato passanti.",
  "atk-s0505a:2293_2": "Vadanti te aññasitā kathojjanti te aññamaññaṃ satthārādiṃ nissitā kalahaṃ vadanti.",
  "atk-s0505a:2293_3": "Pasaṃsakāmā kusalā vadānāti pasaṃsatthikā ubhopi “mayaṃ kusalavādā paṇḍitavādā”ti evaṃsaññino hutvā.",
  "atk-s0505a:2294_0": "833. Evaṃ vadānesu ca tesu eko niyamato eva – yutto kathāyanti gāthā. Tattha yutto",
  "atk-s0505a:2294_1": "kathāyanti vivādakathāya ussukko. Pasaṃsamicchaṃ vinighāti hotīti attano pasaṃsaṃ",
  "atk-s0505a:2294_2": "icchanto “kathaṃ nu kho niggahessāmī”tiādinā nayena pubbeva sallāpā kathaṃkathī vinighātī",
  "atk-s0505a:2294_3": "hoti. Apāhatasminti pañhavīmaṃsakehi “atthāpagataṃ te bhaṇitaṃ, byañjanāpagataṃ te",
  "atk-s0505a:2294_4": "bhaṇita”ntiādinā nayena apahārite vāde. Nindāya so kuppatīti evaṃ apāhatasmiñca vāde",
  "atk-s0505a:2294_5": "uppannāya nindāya so kuppati. Randhamesīti parassa randhameva gavesanto.",
  "atk-s0505a:2295_0": "834. Na kevalañca kuppati, apica kho pana yamassa vādanti gāthā. Tattha parihīnamāhu",
  "atk-s0505a:2295_1": "apāhatanti atthabyañjanādito apāhataṃ parihīnaṃ vadanti. Paridevatīti tato nimittaṃ",
  "atk-s0505a:2295_2": "so “aññaṃ mayā āvajjita”ntiādīhi vippalapati. Socatīti “tassa jayo”tiādīni ārabbha",
  "atk-s0505a:2295_3": "socati. Upaccagā manti anutthunātīti “so maṃ vādena vādaṃ atikkanto”tiādinā nayena",
  "atk-s0505a:2295_4": "suṭṭhutaraṃ vippalapati.",
  "atk-s0505a:2296_0": "835. Ete vivādā samaṇesūti ettha pana samaṇā vuccanti bāhiraparibbājakā. Etesu ugghāti",
  "atk-s0505a:2296_1": "nighāti hotīti etesu vādesu jayaparājayādivasena cittassa ugghātaṃ nighātañca pāpuṇanto",
  "atk-s0505a:2296_2": "ugghātī nighātī ca hoti. Virame kathojjanti pajaheyya kalahaṃ. Na haññadatthatthi",
  "atk-s0505a:2296_3": "pasaṃsalābhāti na hi ettha pasaṃsalābhato añño attho atthi.",
  "atk-s0505a:2297_0": "836-7. Chaṭṭhagāthāya attho – yasmā ca na haññadatthatthi pasaṃsalābhā, tasmā paramaṃ",
  "atk-s0505a:2297_1": "lābhaṃ labhantopi “sundaro aya”nti tattha diṭṭhiyā pasaṃsito vā pana hoti taṃ vādaṃ",
  "atk-s0505a:2297_2": "parisāya majjhe dīpetvā, tato so tena jayatthena tuṭṭhiṃ vā dantavidaṃsakaṃ vā āpajjanto",
  "atk-s0505a:2297_3": "hasati, mānena ca uṇṇamati. Kiṃ kāraṇaṃ? Yasmā taṃ jayatthaṃ pappuyya yathāmāno jāto,",
  "atk-s0505a:2297_4": "evaṃ uṇṇamato ca yā uṇṇatīti gāthā. Tattha mānātimānaṃ vadate panesoti eso pana taṃ",
  "atk-s0505a:2297_5": "uṇṇatiṃ “vighātabhūmī”ti abujjhamāno mānañca atimānañca vadatiyeva.",
  "atk-s0505a:2298_0": "838. Evaṃ vāde dosaṃ dassetvā idāni tassa vādaṃ asampaṭicchanto “sūro”ti gāthamāha.",
  "atk-s0505a:2298_1": "Tattha rājakhādāyāti rājakhādanīyena, bhattavetanenāti vuttaṃ hoti. Abhigajjameti",
  "atk-s0505a:2298_2": "paṭisūramicchanti yathā so paṭisūraṃ icchanto abhigajjanto eti, evaṃ diṭṭhigatiko",
  "atk-s0505a:2298_3": "diṭṭhigatikanti dasseti. Yeneva so, tena palehīti yena so tuyhaṃ paṭisūro, tena gaccha.",
  "atk-s0505a:2298_4": "Pubbeva natthi yadidaṃ yudhāyāti yaṃ pana idaṃ kilesajātaṃ yuddhāya siyā, taṃ etaṃ",
  "atk-s0505a:2298_5": "pubbeva natthi, bodhimūleyeva pahīnanti dasseti. Sesagāthā pākaṭasambandhāyeva.",
  "atk-s0505a:2299_0": "839-40. Tattha vivādayantīti vivadanti. Paṭisenikattāti paṭilomakārako. Visenikatvāti",
  "atk-s0505a:2299_1": "kilesasenaṃ vināsetvā. Kiṃ labhethoti paṭimallaṃ kiṃ labhissasi. Pasūrāti taṃ paribbājakaṃ",
  "atk-s0505a:2299_2": "ālapati. Yesīdha natthīti yesaṃ idha natthi.",
  "atk-s0505a:2300_0": "841. Pavitakkanti “jayo nu kho me bhavissatī”ti ādīni vitakkento. Dhonena yugaṃ samāgamāti",
  "atk-s0505a:2300_1": "dhutakilesena buddhena saddhiṃ yugaggāhaṃ samāpanno. Na hi tvaṃ sakkhasi sampayātaveti",
  "atk-s0505a:2300_2": "kotthukādayo viya sīhādīhi, dhonena saha yugaṃ gahetvā ekapadampi sampayātuṃ yugaggāhameva",
  "atk-s0505a:2300_3": "vā sampādetuṃ na sakkhissasīti. Sesaṃ sabbattha pākaṭamevāti.",
  "atk-s0505a:2301": "Paramatthajotikāya khuddaka-aṭṭhakathāya",
  "atk-s0505a:2302": "Suttanipāta-aṭṭhakathāya pasūrasuttavaṇṇanā niṭṭhitā.",
  "atk-s0505a:2303": "9. Māgaṇḍiyasuttavaṇṇanā",
  "atk-s0505a:2304_0": "842. Disvāna taṇhanti māgaṇḍiyasuttaṃ. Kā uppatti? Ekaṃ samayaṃ bhagavā sāvatthiyaṃ",
  "atk-s0505a:2304_1": "viharanto paccūsasamaye buddhacakkhunā lokaṃ volokento kurūsu kammāsadhammanigamavāsino",
  "atk-s0505a:2304_2": "māgaṇḍiyassa nāma brāhmaṇassa sapajāpatikassa arahattūpanissayaṃ disvā tāvadeva sāvatthito",
  "atk-s0505a:2304_3": "tattha gantvā kammāsadhammassa avidūre aññatarasmiṃ vanasaṇḍe nisīdi suvaṇṇobhāsaṃ",
  "atk-s0505a:2304_4": "muñcamāno. Māgaṇḍiyopi taṅkhaṇaṃ tattha mukhadhovanatthaṃ gato suvaṇṇobhāsaṃ disvā",
  "atk-s0505a:2304_5": "“kiṃ ida”nti ito cito ca pekkhamāno bhagavantaṃ disvā attamano ahosi. Tassa kira",
  "atk-s0505a:2304_6": "dhītā suvaṇṇavaṇṇā, taṃ bahū khattiyakumārādayo vārayantā na labhanti. Brāhmaṇo evaṃladdhiko",
  "atk-s0505a:2304_7": "hoti “samaṇasseva naṃ suvaṇṇavaṇṇassa dassāmī”ti. So bhagavantaṃ disvā “ayaṃ me dhītāya",
  "atk-s0505a:2304_8": "samānavaṇṇo, imassa naṃ dassāmī”ti cittaṃ uppādesi. Tasmā disvāva attamano ahosi.",
  "atk-s0505a:2304_9": "So vegena gharaṃ gantvā brāhmaṇiṃ āha – “bhoti bhoti mayā dhītāya samānavaṇṇo puriso",
  "atk-s0505a:2304_10": "diṭṭho, alaṅkarohi dārikaṃ, tassa naṃ dassāmā”ti. Brāhmaṇiyā dārikaṃ gandhodakena",
  "atk-s0505a:2304_11": "nhāpetvā vatthapupphālaṅkārādīhi alaṅkarontiyā eva bhagavato bhikkhācāravelā sampattā.",
  "atk-s0505a:2304_12": "Atha bhagavā kammāsadhammaṃ piṇḍāya pāvisi.",
  "atk-s0505a:2305_0": "Tepi kho dhītaraṃ gahetvā bhagavato nisinnokāsaṃ agamaṃsu. Tattha bhagavantaṃ adisvā",
  "atk-s0505a:2305_1": "brāhmaṇī ito cito ca vilokentī bhagavato nisajjaṭṭhānaṃ tiṇasanthārakaṃ addasa. Buddhānañca",
  "atk-s0505a:2305_2": "adhiṭṭhānabalena nisinnokāso padanikkhepo ca abyākulā honti. Sā brāhmaṇaṃ āha – “esa,",
  "atk-s0505a:2305_3": "brāhmaṇa, tassa tiṇasanthāro”ti? “Āma, bhotī”ti. “Tena hi, brāhmaṇa, amhākaṃ āgamanakammaṃ",
  "atk-s0505a:2305_4": "na sampajjissatī”ti. “Kasmā bhotī”ti? “Passa, brāhmaṇa, abyākulo tiṇasanthāro, neso",
  "atk-s0505a:2305_5": "kāmabhogino paribhutto”ti. Brāhmaṇo “mā, bhoti maṅgale pariyesiyamāne avamaṅgalaṃ",
  "atk-s0505a:2305_6": "abhaṇī”ti āha. Punapi brāhmaṇī ito cito ca vicarantī bhagavato padanikkhepaṃ disvā",
  "atk-s0505a:2305_7": "brāhmaṇaṃ āha “ayaṃ tassa padanikkhepo”ti? “Āma, bhotī”ti. “Passa, brāhmaṇa, padanikkhepaṃ,",
  "atk-s0505a:2305_8": "nāyaṃ satto kāmesu gadhito”ti. “Kathaṃ tvaṃ bhoti jānāsī”ti ca vuttā attano ñāṇabalaṃ dassentī āha –",
  "atk-s0505a:2306": "“Rattassa hi ukkuṭikaṃ padaṃ bhave,",
  "atk-s0505a:2307": "Duṭṭhassa hoti anukaḍḍhitaṃ padaṃ;",
  "atk-s0505a:2308": "Mūḷhassa hoti sahasānupīḷitaṃ,",
  "atk-s0505a:2309": "Vivaṭṭacchadassa idamīdisaṃ pada”nti. ;",
  "atk-s0505a:2310_0": "Ayañcarahi tesaṃ kathā vippakatā, atha bhagavā katabhattakicco tameva vanasaṇḍaṃ",
  "atk-s0505a:2310_1": "āgato. Brāhmaṇī bhagavato varalakkhaṇakhacitaṃ byāmappabhāparikkhittaṃ rūpaṃ disvā",
  "atk-s0505a:2310_2": "brāhmaṇaṃ āha – “esa tayā, brāhmaṇa, diṭṭho”ti? “Āma bhotī”ti. “Āgatakammaṃ na sampajjissateva,",
  "atk-s0505a:2310_3": "evarūpo nāma kāme paribhuñjissatīti netaṃ ṭhānaṃ vijjatī”ti. Tesaṃ evaṃ vadantānaññeva",
  "atk-s0505a:2310_4": "bhagavā tiṇasanthārake nisīdi. Atha brāhmaṇo dhītaraṃ vāmena hatthena gahetvā kamaṇḍaluṃ",
  "atk-s0505a:2310_5": "dakkhiṇena hatthena gahetvā bhagavantaṃ upasaṅkamitvā “bho, pabbajita, tvañca suvaṇṇavaṇṇo",
  "atk-s0505a:2310_6": "ayañca dārikā, anucchavikā esā tava, imāhaṃ bhoto bhariyaṃ posāvanatthāya dammī”ti",
  "atk-s0505a:2310_7": "vatvā bhagavato santikaṃ gantvā dātukāmo aṭṭhāsi. Bhagavā brāhmaṇaṃ anālapitvā aññena",
  "atk-s0505a:2310_8": "saddhiṃ sallapamāno viya “disvāna taṇha”nti imaṃ gāthaṃ abhāsi.",
  "atk-s0505a:2311_0": "Tassattho – ajapālanigrodhamūle nānārūpāni nimminitvā abhikāmamāgataṃ māradhītaraṃ",
  "atk-s0505a:2311_1": "disvāna taṇhaṃ aratiṃ ragañca chandamattampi me methunasmiṃ nāhosi, kimevidaṃ imissā",
  "atk-s0505a:2311_2": "dārikāya muttakarīsapuṇṇaṃ rūpaṃ disvā bhavissati sabbathā pādāpi naṃ samphusituṃ",
  "atk-s0505a:2311_3": "na icche, kutonena saṃvasitunti.",
  "atk-s0505a:2312_0": "843. Tato māgaṇḍiyo “pabbajitā nāma mānusake kāme pahāya dibbakāmatthāya pabbajanti,",
  "atk-s0505a:2312_1": "ayañca dibbepi kāme na icchati, idampi itthiratanaṃ, kā nu assa diṭṭhī”ti pucchituṃ",
  "atk-s0505a:2312_2": "dutiyaṃ gāthamāha. Tattha etādisaṃ ce ratananti dibbitthiratanaṃ sandhāya bhaṇati,",
  "atk-s0505a:2312_3": "nārinti attano dhītaraṃ sandhāya. Diṭṭhigataṃ sīlavataṃ nu jīvitanti diṭṭhiñca sīlañca",
  "atk-s0505a:2312_4": "vatañca jīvitañca. Bhavūpapattiñca vadesi kīdisanti attano bhavūpapattiñca kīdisaṃ vadasīti.",
  "atk-s0505a:2313_0": "844. Ito parā dve gāthā visajjanapucchānayena pavattattā pākaṭasambandhāyeva. Tāsu",
  "atk-s0505a:2313_1": "paṭhamagāthāya saṅkhepattho – tassa mayhaṃ, māgaṇḍiya, dvāsaṭṭhidiṭṭhigatadhammesu",
  "atk-s0505a:2313_2": "nicchinitvā “idameva saccaṃ, moghamañña”nti evaṃ idaṃ vadāmīti samuggahitaṃ na hoti",
  "atk-s0505a:2313_3": "natthi na vijjati. Kiṃkāraṇā? Ahañhi passanto diṭṭhīsu ādīnavaṃ kañci diṭṭhiṃ aggahetvā",
  "atk-s0505a:2313_4": "saccāni pavicinanto ajjhattaṃ rāgādīnaṃ santibhāvena ajjhattasantisaṅkhātaṃ nibbānameva addasanti.",
  "atk-s0505a:2314_0": "845. Dutiyagāthāya saṅkhepattho – yānimāni diṭṭhigatāni tehi tehi sattehi vinicchinitvā",
  "atk-s0505a:2314_1": "gahitattā vinicchayāti ca attano paccayehi abhisaṅkhatabhāvādinā nayena pakappitāni",
  "atk-s0505a:2314_2": "cāti vuccanti. Te tvaṃ muni diṭṭhigatadhamme aggahetvā ajjhattasantīti yametamatthaṃ",
  "atk-s0505a:2314_3": "brūsi, ācikkha me, kathaṃ nu dhīrehi paveditaṃ kathaṃ pakāsitaṃ dhīrehi taṃ padanti.",
  "atk-s0505a:2315_0": "846. Athassa bhagavā yathā yena upāyena taṃ padaṃ dhīrehi pakāsitaṃ, taṃ upāyaṃ sapaṭipakkhaṃ",
  "atk-s0505a:2315_1": "dassento “na diṭṭhiyā”ti gāthamāha. Tattha “na diṭṭhiyā”tiādīhi diṭṭhisutiaṭṭhasamāpattiñāṇabāhirasīlabbatāni",
  "atk-s0505a:2315_2": "paṭikkhipati. “Suddhimāhā”ti ettha vuttaṃ āha-saddaṃ sabbattha nakārena saddhiṃ yojetvā",
  "atk-s0505a:2315_3": "purisabyattayaṃ katvā “diṭṭhiyā suddhiṃ nāhaṃ kathemī”ti evamattho veditabbo. Yathā",
  "atk-s0505a:2315_4": "cettha, evaṃ uttarapadesupi. Tattha ca adiṭṭhiyā nāhāti dasavatthukaṃ sammādiṭṭhiṃ",
  "atk-s0505a:2315_5": "vinā na kathemi. Tathā assutiyāti navaṅgaṃ savanaṃ vinā. Añāṇāti kammassa katasaccānulomikañāṇaṃ",
  "atk-s0505a:2315_6": "vinā. Asīlatāti pātimokkhasaṃvaraṃ vinā. Abbatāti dhutaṅgavataṃ vinā. Nopi tenāti",
  "atk-s0505a:2315_7": "tesu ekamekena diṭṭhiādimattenāpi no kathemīti evamattho veditabbo. Ete ca nissajja",
  "atk-s0505a:2315_8": "anuggahāyāti ete ca purime diṭṭhiādibhede kaṇhapakkhiye dhamme samugghātakaraṇena",
  "atk-s0505a:2315_9": "nissajja, pacchime adiṭṭhiādibhede sukkapakkhiye atammayatāpajjanena anuggahāya.",
  "atk-s0505a:2315_10": "Santo anissāya bhavaṃ na jappeti imāya paṭipattiyā rāgādivūpasamena santo cakkhādīsu",
  "atk-s0505a:2315_11": "kañci dhammaṃ anissāya ekampi bhavaṃ apihetuṃ apatthetuṃ samattho siyā, ayamassa",
  "atk-s0505a:2315_12": "ajjhattasantīti adhippāyo.",
  "atk-s0505a:2316_0": "847. Evaṃ vutte vacanatthaṃ asallakkhento māgaṇḍiyo “no ce kirā”ti gāthamāha. Tattha",
  "atk-s0505a:2316_1": "diṭṭhādīni vuttanayāneva. Kaṇhapakkhiyāniyeva pana sandhāya ubhayatrāpi āha. Āha-saddaṃ",
  "atk-s0505a:2316_2": "pana nocekira-saddena yojetvā “no ce kirāha no ce kira kathesī”ti evaṃ attho daṭṭhabbo.",
  "atk-s0505a:2316_3": "Momuhanti atimūḷhaṃ, mohanaṃ vā. Paccentīti jānanti.",
  "atk-s0505a:2317_0": "848. Athassa bhagavā taṃ diṭṭhiṃ nissāya pucchaṃ paṭikkhipanto “diṭṭhiñca nissāyā”ti",
  "atk-s0505a:2317_1": "gāthamāha. Tassattho – tvaṃ, māgaṇḍiya, diṭṭhiṃ nissāya punappunaṃ pucchamāno yāni",
  "atk-s0505a:2317_2": "te diṭṭhigatāni samuggahitāni, tesveva samuggahītesu evaṃ pamohaṃ āgato, ito ca mayā",
  "atk-s0505a:2317_3": "vuttaajjhattasantito paṭipattito dhammadesanato vā aṇumpi yuttasaññaṃ na passasi,",
  "atk-s0505a:2317_4": "tena kāraṇena tvaṃ imaṃ dhammaṃ momuhato passasīti.",
  "atk-s0505a:2318_0": "849. Evaṃ samuggahitesu pamohena māgaṇḍiyassa vivādāpattiṃ dassetvā idāni tesu aññesu",
  "atk-s0505a:2318_1": "ca dhammesu vigatappamohassa attano nibbivādataṃ dassento “samo visesī”ti gāthamāha.",
  "atk-s0505a:2318_2": "Tassattho – yo evaṃ tividhamānena vā diṭṭhiyā vā maññati, so tena mānena tāya diṭṭhiyā",
  "atk-s0505a:2318_3": "tena vā puggalena vivadeyya. Yo pana amhādiso imāsu tīsu vidhāsu avikampamāno, samo",
  "atk-s0505a:2318_4": "visesīti na tassa hoti, na ca hīnoti pāṭhaseso.",
  "atk-s0505a:2319_0": "850. Kiñca bhiyyo – saccanti soti gāthā. Tassattho – so evarūpo pahīnamānadiṭṭhiko",
  "atk-s0505a:2319_1": "mādiso bāhitapāpattādinā nayena brāhmaṇo “idameva sacca”nti kiṃ vadeyya kiṃ vatthuṃ",
  "atk-s0505a:2319_2": "bhaṇeyya, kena vā kāraṇena bhaṇeyya, “mayhaṃ saccaṃ, tuyhaṃ musā”ti vā kena mānena",
  "atk-s0505a:2319_3": "diṭṭhiyā puggalena vā vivadeyya? Yasmiṃ mādise khīṇāsave “sadisohamasmī”ti pavattiyā",
  "atk-s0505a:2319_4": "samaṃ vā, itaradvayabhāvena pavattiyā visamaṃ vā maññitaṃ natthi, so samānādīsu kena",
  "atk-s0505a:2319_5": "vādaṃ paṭisaṃyujeyya paṭipphareyyāti. Nanu ekaṃseneva evarūpo puggalo – okaṃ pahāyāti gāthā?",
  "atk-s0505a:2320_0": "851. Tattha okaṃ pahāyāti rūpavatthādiviññāṇassa okāsaṃ tatra chandarāgappahānena",
  "atk-s0505a:2320_1": "chaḍḍetvā. Aniketasārīti rūpanimittaniketādīni taṇhāvasena asaranto. Gāme akubbaṃ",
  "atk-s0505a:2320_2": "muni santhavānīti gāme gihisanthavāni akaronto. Kāmehi rittoti kāmesu chandarāgābhāvena",
  "atk-s0505a:2320_3": "sabbakāmehi puthubhūto. Apurekkharānoti āyatiṃ attabhāvaṃ anabhinibbattento. Kathaṃ",
  "atk-s0505a:2320_4": "na viggayha janena kayirāti janena saddhiṃ viggāhikakathaṃ na katheyya. So evarūpo",
  "atk-s0505a:2320_5": "– yehi vivittoti gāthā.",
  "atk-s0505a:2321_0": "852. Tattha yehīti yehi diṭṭhigatehi. Vivitto vicareyyāti ritto careyya. Na tāni",
  "atk-s0505a:2321_1": "uggayha vadeyya nāgoti “āguṃ na karotī”tiādinā nayena nāgo tāni diṭṭhigatāni uggahetvā",
  "atk-s0505a:2321_2": "na vadeyya. Jalambujanti jalasaññite ambumhi jātaṃ kaṇṭakanāḷaṃ vārijaṃ, padumanti",
  "atk-s0505a:2321_3": "vuttaṃ hoti. Yathā jalena paṅkena ca nūpalittanti taṃ padumaṃ yathā jalena ca paṅkena",
  "atk-s0505a:2321_4": "ca anupalittaṃ hoti, evaṃ muni santivādo agiddhoti evaṃ ajjhattasantivādo muni gedhābhāvena",
  "atk-s0505a:2321_5": "agiddho. Kāme ca loke ca anūpalittoti duvidhepi kāme apāyādike ca loke dvīhipi lepehi anupalitto hoti.",
  "atk-s0505a:2322_0": "853. Kiñca bhiyyo – na vedagūti gāthā. Tattha na vedagū diṭṭhiyāyakoti catumaggavedagū",
  "atk-s0505a:2322_1": "mādiso diṭṭhiyāyako na hoti, diṭṭhiyā gacchanto vā, taṃ sārato paccento vā na hoti.",
  "atk-s0505a:2322_2": "Tattha vacanattho – yāyatīti yāyako, karaṇavacanena diṭṭhiyā yātīti diṭṭhiyāyako.",
  "atk-s0505a:2322_3": "Upayogatthe sāmivacanena diṭṭhiyā yātītipi diṭṭhiyāyako. Na mutiyā sa mānametīti",
  "atk-s0505a:2322_4": "mutarūpādibhedāya mutiyāpi so mānaṃ na eti. Na hi tammayo soti taṇhādiṭṭhivasena",
  "atk-s0505a:2322_5": "tammayo hoti tapparāyaṇo, ayaṃ pana na tādiso. Na kammunā nopi sutena neyyoti puññābhisaṅkhārādinā",
  "atk-s0505a:2322_6": "kammunā vā sutasuddhiādinā sutena vā so netabbo na hoti. Anūpanīto sa nivesanesūti",
  "atk-s0505a:2322_7": "so dvinnampi upayānaṃ pahīnattā sabbesu taṇhādiṭṭhinivesanesu anūpanīto. Tassa ca",
  "atk-s0505a:2322_8": "evaṃvidhassa – saññāvirattassāti gāthā.",
  "atk-s0505a:2323_0": "854. Tattha saññāvirattassāti nekkhammasaññāpubbaṅgamāya bhāvanāya pahīnakāmādisaññassa.",
  "atk-s0505a:2323_1": "Iminā padena ubhatobhāgavimutto samathayāniko adhippeto. Paññāvimuttassāti vipassanāpubbaṅgamāya",
  "atk-s0505a:2323_2": "bhāvanāya sabbakilesehi vimuttassa. Iminā sukkhavipassako adhippeto. Saññañca diṭṭhiñca",
  "atk-s0505a:2323_3": "ye aggahesuṃ, te ghaṭṭayantā vicaranti loketi ye kāmasaññādikaṃ saññaṃ aggahesuṃ,",
  "atk-s0505a:2323_4": "te visesato gahaṭṭhā kāmādhikaraṇaṃ, ye ca diṭṭhiṃ aggahesuṃ, te visesato pabbajitā",
  "atk-s0505a:2323_5": "dhammādhikaraṇaṃ aññamaññaṃ ghaṭṭentā vicarantīti. Sesamettha yaṃ avuttaṃ, taṃ vuttānusāreneva",
  "atk-s0505a:2323_6": "veditabbaṃ. Desanāpariyosāne brāhmaṇo ca brāhmaṇī ca pabbajitvā arahattaṃ pāpuṇiṃsūti.",
  "atk-s0505a:2324": "Paramatthajotikāya khuddaka-aṭṭhakathāya",
  "atk-s0505a:2325": "Suttanipāta-aṭṭhakathāya māgaṇḍiyasuttavaṇṇanā niṭṭhitā.",
  "atk-s0505a:2326": "10. Purābhedasuttavaṇṇanā",
  "atk-s0505a:2327_0": "855. Kathaṃdassīti purābhedasuttaṃ. Kā uppatti? Imassa suttassa ito paresañca pañcannaṃ",
  "atk-s0505a:2327_1": "kalahavivādacūḷabyūhamahābyūhatuvaṭakaattadaṇḍasuttānaṃ sammāparibbājanīyassa uppattiyaṃ",
  "atk-s0505a:2327_2": "vuttanayeneva sāmaññato uppatti vuttā. Visesato pana yatheva tasmiṃ mahāsamaye rāgacaritadevatānaṃ",
  "atk-s0505a:2327_3": "sappāyavasena dhammaṃ desetuṃ nimmitabuddhena attānaṃ pucchāpetvā sammāparibbājanīyasuttamabhāsi,",
  "atk-s0505a:2327_4": "evaṃ tasmiṃyeva mahāsamaye “kiṃ nu kho purā sarīrabhedā kattabba”nti uppannacittānaṃ",
  "atk-s0505a:2327_5": "devatānaṃ cittaṃ ñatvā tāsaṃ anuggahatthaṃ aḍḍhateḷasabhikkhusataparivāraṃ nimmitabuddhaṃ",
  "atk-s0505a:2327_6": "ākāsena ānetvā tena attānaṃ pucchāpetvā imaṃ suttamabhāsi.",
  "atk-s0505a:2328": "Tattha pucchāya tāva so nimmito kathaṃdassīti adhipaññaṃ kathaṃsīloti adhisīlaṃ, upasantoti adhicittaṃ pucchati. Sesaṃ pākaṭameva.",
  "atk-s0505a:2329_0": "856. Vissajjane pana bhagavā sarūpena adhipaññādīni avissajjetvāva adhipaññādippabhāvena",
  "atk-s0505a:2329_1": "yesaṃ kilesānaṃ upasamā “upasanto”ti vuccati, nānādevatānaṃ āsayānulomena tesaṃ upasamameva",
  "atk-s0505a:2329_2": "dīpento “vītataṇho”tiādikā gāthāyo abhāsi. Tattha ādito aṭṭhannaṃ gāthānaṃ “taṃ brūmi",
  "atk-s0505a:2329_3": "upasanto”ti imāya gāthāya sambandho veditabbo. Tato parāsaṃ “sa ve santoti vuccatī”ti",
  "atk-s0505a:2329_4": "iminā sabbapacchimena padena.",
  "atk-s0505a:2330_0": "Anupadavaṇṇanānayena ca – vītataṇho purā bhedāti yo sarīrabhedā pubbameva pahīnataṇho.",
  "atk-s0505a:2330_1": "Pubbamantamanissitoti atītaddhādibhedaṃ pubbantamanissito. Vemajjhenupasaṅkheyyoti",
  "atk-s0505a:2330_2": "paccuppannepi addhani “ratto”tiādinā nayena na upasaṅkhātabbo. Tassa natthi purakkhatanti",
  "atk-s0505a:2330_3": "tassa arahato dvinnaṃ purekkhārānaṃ abhāvā anāgate addhani purakkhatampi natthi,",
  "atk-s0505a:2330_4": "taṃ brūmi upasantoti evamettha yojanā veditabbā. Esa nayo sabbattha. Ito paraṃ pana",
  "atk-s0505a:2330_5": "yojanaṃ adassetvā anuttānapadavaṇṇanaṃyeva karissāma.",
  "atk-s0505a:2331_0": "857. Asantāsīti tena tena alābhakena asantasanto. Avikatthīti sīlādīhi avikatthanasīlo.",
  "atk-s0505a:2331_1": "Akukkucoti hatthakukkucādivirahito. Mantabhāṇīti mantāya pariggahetvā vācaṃ bhāsitā.",
  "atk-s0505a:2331_2": "Anuddhatoti uddhaccavirahito. Sa ve vācāyatoti so vācāya yato saṃyato catudosavirahitaṃ vācaṃ bhāsitā hoti.",
  "atk-s0505a:2332": "858. Nirāsattīti nittaṇho. Vivekadassī phassesūti paccuppannesu cakkhusamphassādīsu attādibhāvavivekaṃ passati. Diṭṭhīsu ca na nīyatīti dvāsaṭṭhidiṭṭhīsu kāyaci diṭṭhiyā na nīyati.",
  "atk-s0505a:2333_0": "859. Patilīnoti rāgādīnaṃ pahīnattā tato apagato. Akuhakoti avimhāpako tīhi kuhanavatthūhi.",
  "atk-s0505a:2333_1": "Apihālūti apihanasīlo, patthanātaṇhāya rahitoti vuttaṃ hoti. Amaccharīti pañcamaccheravirahito.",
  "atk-s0505a:2333_2": "Appagabbhoti kāyapāgabbhiyādivirahito. Ajegucchoti sampannasīlāditāya ajegucchanīyo",
  "atk-s0505a:2333_3": "asecanako manāpo. Pesuṇeyye ca no yutoti dvīhi ākārehi upasaṃharitabbe pisuṇakamme ayutto.",
  "atk-s0505a:2334_0": "860. Sātiyesu anassāvīti sātavatthūsu kāmaguṇesu taṇhāsanthavavirahito. Saṇhoti saṇhehi",
  "atk-s0505a:2334_1": "kāyakammādīhi samannāgato. Paṭibhānavāti pariyattiparipucchādhigamapaṭibhānehi samannāgato.",
  "atk-s0505a:2334_2": "Na saddhoti sāmaṃ adhigatadhammaṃ na kassaci saddahati. Na virajjatīti khayā rāgassa",
  "atk-s0505a:2334_3": "virattattā idāni na virajjati.",
  "atk-s0505a:2335_0": "861. Lābhakamyā na sikkhatīti na lābhapatthanāya suttantādīni sikkhati. Aviruddho",
  "atk-s0505a:2335_1": "ca taṇhāya, rasesu nānugijjhatīti virodhābhāvena ca aviruddho hutvā taṇhāya mūlarasādīsu gedhaṃ nāpajjati.",
  "atk-s0505a:2336": "862. Upekkhakoti chaḷaṅgupekkhāya samannāgato. Satoti kāyānupassanādisatiyutto.",
  "atk-s0505a:2337_0": "863. Nissayanāti taṇhādiṭṭhinissayā. Ñatvā dhammanti aniccādīhi ākārehi dhammaṃ jānitvā.",
  "atk-s0505a:2337_1": "Anissitoti evaṃ tehi nissayehi anissito. Tena aññatra dhammañāṇā natthi nissayānaṃ",
  "atk-s0505a:2337_2": "abhāvoti dīpeti bhavāya vibhavāya vāti sassatāya ucchedāya vā.",
  "atk-s0505a:2338": "864. Taṃ brūmi upasantoti taṃ evarūpaṃ ekekagāthāya vuttaṃ upasantoti kathemi. Atarī so visattikanti so imaṃ visatādibhāvena visattikāsaṅkhātaṃ mahātaṇhaṃ atari.",
  "atk-s0505a:2339_0": "865. Idāni tameva upasantaṃ pasaṃsanto āha “na tassa puttā”ti evamādi. Tattha puttā",
  "atk-s0505a:2339_1": "atrajādayo cattāro. Ettha ca puttapariggahādayo puttādināmena vuttāti veditabbā.",
  "atk-s0505a:2339_2": "Te hissa na vijjanti, tesaṃ vā abhāvena puttādayo na vijjantīti.",
  "atk-s0505a:2340_0": "866. Yena naṃ vajjuṃ puthujjanā, atho samaṇabrāhmaṇāti yena taṃ rāgādinā vajjena",
  "atk-s0505a:2340_1": "puthujjanā sabbepi devamanussā ito bahiddhā samaṇabrāhmaṇā ca ratto vā duṭṭho vāti,",
  "atk-s0505a:2340_2": "vadeyyuṃ. Taṃ tassa apurakkhatanti taṃ rāgādivajjaṃ tassa arahato apurakkhataṃ tasmā",
  "atk-s0505a:2340_3": "vādesu nejatīti taṃ kāraṇā nindāvacanesu na kampati.",
  "atk-s0505a:2341_0": "867. Na ussesu vadateti visiṭṭhesu attānaṃ antokatvā “ahaṃ visiṭṭho”ti atimānavasena",
  "atk-s0505a:2341_1": "na vadati. Esa nayo itaresu dvīsu. Kappaṃ neti akappiyoti so evarūpo duvidhampi kappaṃ",
  "atk-s0505a:2341_2": "na eti. Kasmā? Yasmā akappiyo, pahīnakappoti vuttaṃ hoti.",
  "atk-s0505a:2342_0": "868. Sakanti mayhanti pariggahitaṃ. Asatā ca na socatīti avijjamānādinā asatā ca",
  "atk-s0505a:2342_1": "na socati. Dhammesu ca na gacchatīti sabbesu dhammesu chandādivasena na gacchati.",
  "atk-s0505a:2342_2": "Sa ve santoti vuccatīti so evarūpo naruttamo “santo”ti vuccatīti arahattanikūṭena",
  "atk-s0505a:2342_3": "desanaṃ niṭṭhāpesi. Desanāpariyosāne koṭisatasahassadevatānaṃ arahattappatti ahosi,",
  "atk-s0505a:2342_4": "sotāpannādīnaṃ gaṇanā natthīti.",
  "atk-s0505a:2343": "Paramatthajotikāya khuddaka-aṭṭhakathāya",
  "atk-s0505a:2344": "Suttanipāta-aṭṭhakathāya purābhedasuttavaṇṇanā niṭṭhitā.",
  "atk-s0505a:2345": "11. Kalahavivādasuttavaṇṇanā",
  "atk-s0505a:2346_0": "869. Kuto pahūtā kalahā vivādāti kalahavivādasuttaṃ. Kā uppatti? Idampi tasmiṃyeva",
  "atk-s0505a:2346_1": "mahāsamaye “kuto nu, kho, kalahādayo aṭṭha dhammā pavattantī”ti uppannacittānaṃ ekaccānaṃ",
  "atk-s0505a:2346_2": "devatānaṃ te dhamme āvikātuṃ purimanayeneva nimmitabuddhena attānaṃ pucchāpetvā vuttaṃ",
  "atk-s0505a:2346_3": "tattha pucchāvissajjanakkamena ṭhitattā sabbagāthā pākaṭasambandhāyeva.",
  "atk-s0505a:2347_0": "Anuttānapadavaṇṇanā panetāsaṃ evaṃ veditabbā – kutopahūtā kalahā vivādāti kalaho",
  "atk-s0505a:2347_1": "ca tassa pubbabhāgo vivādo cāti ime kuto jātā. Paridevasokā sahamaccharā cāti paridevasokā",
  "atk-s0505a:2347_2": "ca maccharā ca kutopahūtā. Mānātimānā sahapesuṇā cāti mānā ca atimānā ca pesuṇā ca",
  "atk-s0505a:2347_3": "kutopahūtā. Teti te sabbepi aṭṭha kilesadhammā. Tadiṅgha brūhīti taṃ mayā pucchitamatthaṃ",
  "atk-s0505a:2347_4": "brūhi yācāmi taṃ ahanti. Yācanattho hi iṅghāti nipāto.",
  "atk-s0505a:2348_0": "870. Piyappahūtāti piyavatthuto jātā. Yutti panettha niddese vuttā eva. Maccherayuttā",
  "atk-s0505a:2348_1": "kalahā vivādāti iminā kalahavivādādīnaṃ na kevalaṃ piyavatthumeva, macchariyampi",
  "atk-s0505a:2348_2": "paccayaṃ dasseti. Kalahavivādasīsena cettha sabbepi te dhammā vuttāti veditabbā.",
  "atk-s0505a:2348_3": "Yathā ca etesaṃ macchariyaṃ, tathā pesuṇānañca vivādaṃ. Tenāha – “vivādajātesu ca pesuṇānī”ti.",
  "atk-s0505a:2349_0": "871. Piyāsu lokasmiṃ kutonidānā ye cāpi lobhā vicaranti loketi “piyā pahūtā kalahā”ti",
  "atk-s0505a:2349_1": "ye ettha vuttā. Te piyā lokasmiṃ kutonidānā, na kevalañca piyā, ye cāpi khattiyādayo",
  "atk-s0505a:2349_2": "lobhā vicaranti lobhahetukā lobhenābhibhūtā vicaranti, tesaṃ so lobho ca kutonidānoti",
  "atk-s0505a:2349_3": "dve atthe ekāya pucchāya pucchati. Āsā ca niṭṭhā cāti āsā ca tassā āsāya samiddhi",
  "atk-s0505a:2349_4": "ca. Ye samparāyāya narassa hontīti ye narassa samparāyāya honti, parāyanā hontīti",
  "atk-s0505a:2349_5": "vuttaṃ hoti. Ekā evāyampi pucchā.",
  "atk-s0505a:2350_0": "872. Chandānidānānīti kāmacchandādichandanidānāni. Ye cāpi lobhā vicarantīti ye cāpi",
  "atk-s0505a:2350_1": "khattiyādayo lobhā vicaranti tesaṃ lobhopi chandanidānoti dvepi atthe ekato vissajjeti.",
  "atk-s0505a:2350_2": "Itonidānāti chandanidānā evāti vuttaṃ hoti. “Kutonidānā kutonidānā”ti etesu ca saddasiddhi",
  "atk-s0505a:2350_3": "sūcilomasutte vuttanayeneva veditabbā.",
  "atk-s0505a:2351": "873. Vinicchayāti taṇhādiṭṭhivinicchayā. Ye vāpi dhammā samaṇena vuttāti ye ca aññepi kodhādīhi sampayuttā, tathārūpā vā akusalā dhammā buddhasamaṇena vuttā, te kutopahūtāti.",
  "atk-s0505a:2352_0": "874. Tamūpanissāya pahoti chandoti taṃ sukhadukkhavedanaṃ. Tadubhayavatthusaṅkhātaṃ",
  "atk-s0505a:2352_1": "sātāsātaṃ upanissāya saṃyogaviyogapatthanāvasena chando pahoti. Ettāvatā “chando",
  "atk-s0505a:2352_2": "nu lokasmiṃ kutonidāno”ti ayaṃ pañho vissajjito hoti. Rūpesu disvā vibhavaṃ bhavañcāti",
  "atk-s0505a:2352_3": "rūpesu vayañca uppādañca disvā. Vinicchayaṃ kubbati jantu loketi apāyādike loke ayaṃ",
  "atk-s0505a:2352_4": "jantu bhogādhigamanatthaṃ taṇhāvinicchayaṃ “attā me uppanno”tiādinā nayena diṭṭhivinicchayañca",
  "atk-s0505a:2352_5": "kurute. Yutti panettha niddese vuttā eva. Ettāvatā “vinicchayā cāpi kutopahūtā”ti",
  "atk-s0505a:2352_6": "ayaṃ pañho vissajjito hoti.",
  "atk-s0505a:2353_0": "875. Etepi dhammā dvayameva santeti etepi kodhādayo dhammā sātāsātadvaye sante eva",
  "atk-s0505a:2353_1": "pahonti uppajjanti. Uppatti ca nesaṃ niddese vuttāyeva. Ettāvatā tatiyapañhopi vissajjito",
  "atk-s0505a:2353_2": "hoti. Idāni yo evaṃ vissajjitesu etesu pañhesu kathaṃkathī bhaveyya, tassa kathaṃkathāpahānūpāyaṃ",
  "atk-s0505a:2353_3": "dassento āha – “kathaṃkathī ñāṇapathāya sikkhe”ti, ñāṇadassanañāṇādhigamanatthaṃ",
  "atk-s0505a:2353_4": "tisso sikkhā sikkheyyāti vuttaṃ hoti. Kiṃ kāraṇaṃ? Ñatvā pavuttā samaṇena dhammā.",
  "atk-s0505a:2353_5": "Buddhasamaṇena hi ñatvāva dhammā vuttā, natthi tassa dhammesu aññāṇaṃ. Attano pana",
  "atk-s0505a:2353_6": "ñāṇābhāvena te ajānanto na jāneyya, na desanā dosena, tasmā kathaṃkathī ñāṇapathāya",
  "atk-s0505a:2353_7": "sikkhe, ñatvā pavuttā samaṇena dhammāti.",
  "atk-s0505a:2354_0": "876-7. Sātaṃ asātañca kutonidānāti ettha sātaṃ asātanti sukhadukkhavedanā eva adhippetā.",
  "atk-s0505a:2354_1": "Na bhavanti heteti na bhavanti ete. Vibhavaṃ bhavañcāpi yametamatthaṃ etaṃ me pabrūhi",
  "atk-s0505a:2354_2": "yatonidānanti sātāsātānaṃ vibhavaṃ bhavañca etampi yaṃ atthaṃ. Liṅgabyattayo ettha",
  "atk-s0505a:2354_3": "kato. Idaṃ pana vuttaṃ hoti – sātāsātānaṃ vibhavo bhavo cāti yo esa attho, evaṃ me",
  "atk-s0505a:2354_4": "pabrūhi yatonidānanti. Ettha ca sātāsātānaṃ vibhavabhavavatthukā vibhavabhavadiṭṭhiyo",
  "atk-s0505a:2354_5": "eva vibhavabhavāti atthato veditabbā. Tathā hi imassa pañhassa vissajjanapakkhe “bhavadiṭṭhipi",
  "atk-s0505a:2354_6": "phassanidānā, vibhavadiṭṭhipi phassanidānā”ti niddese vuttaṃ. Itonidānanti phassanidānaṃ.",
  "atk-s0505a:2355": "878. Kismiṃ vibhūte na phusanti phassāti kismiṃ vītivatte cakkhusamphassādayo pañca phassā na phusanti.",
  "atk-s0505a:2356": "879. Nāmañca rūpañca paṭiccāti sampayuttakanāmaṃ vatthārammaṇarūpañca paṭicca. Rūpe vibhūte na phusanti phassāti rūpe vītivatte pañca phassā na phusanti.",
  "atk-s0505a:2357": "880. Kathaṃ sametassāti kathaṃ paṭipannassa. Vibhoti rūpanti rūpa vibhavati, na bhaveyya vā. Sukhaṃ dukhañcāti iṭṭhāniṭṭhaṃ rūpameva pucchati.",
  "atk-s0505a:2358_0": "881. Na saññasaññīti yathā sametassa vibhoti rūpaṃ, so pakatisaññāya saññīpi na hoti.",
  "atk-s0505a:2358_1": "Na visaññasaññīti visaññāyapi virūpāya saññāya saññī na hoti ummattako vā khittacitto",
  "atk-s0505a:2358_2": "vā. Nopi asaññīti saññāvirahitopi na hoti nirodhasamāpanno vā asaññasatto vā. Na",
  "atk-s0505a:2358_3": "vibhūtasaññīti “sabbaso rūpasaññāna”ntiādinā (dha sa. 265; vibha. 602) nayena samatikkantasaññīpi",
  "atk-s0505a:2358_4": "na hoti arūpajjhānalābhī. Evaṃ sametassa vibhoti rūpanti etasmiṃ saññasaññitādibhāve",
  "atk-s0505a:2358_5": "aṭṭhatvā yadetaṃ vuttaṃ “so evaṃ samāhite citte…pe… ākāsānañcāyatanasamāpattipaṭilābhatthāya",
  "atk-s0505a:2358_6": "cittaṃ abhinīharatī”ti. Evaṃ sametassa arūpamaggasamaṅgino vibhoti rūpaṃ. Saññānidānā",
  "atk-s0505a:2358_7": "hi papañcasaṅkhāti evaṃ paṭipannassāpi yā saññā, tannidānā taṇhādiṭṭhipapañcā appahīnā",
  "atk-s0505a:2358_8": "eva hontīti dasseti.",
  "atk-s0505a:2359_0": "882-3. Ettāvataggaṃ nu vadanti, heke yakkhassa suddhiṃ idha paṇḍitāse. Udāhu aññampi",
  "atk-s0505a:2359_1": "vadanti ettoti ettāvatā nu idha paṇḍitā samaṇabrāhmaṇā aggaṃ suddhiṃ sattassa vadanti,",
  "atk-s0505a:2359_2": "udāhu aññampi etto arūpasamāpattito adhikaṃ vadantīti pucchati. Ettāvataggampi vadanti",
  "atk-s0505a:2359_3": "heketi eke sassatavādā samaṇabrāhmaṇā paṇḍitamānino ettāvatāpi aggaṃ suddhiṃ vadanti.",
  "atk-s0505a:2359_4": "Tesaṃ paneke samayaṃ vadantīti tesaṃyeva eke ucchedavādā samayaṃ ucchedaṃ vadanti.",
  "atk-s0505a:2359_5": "Anupādisese kusalā vadānāti anupādisese kusalavādā samānā.",
  "atk-s0505a:2360_0": "884. Ete ca ñatvā upanissitāti ete ca diṭṭhigatike sassatucchedadiṭṭhiyo nissitāti",
  "atk-s0505a:2360_1": "ñatvā. Ñatvā munī nissaye so vimaṃsīti nissaye ca ñatvā so vīmaṃsī paṇḍito buddhamuni.",
  "atk-s0505a:2360_2": "Ñatvā vimuttoti dukkhāniccādito dhamme ñatvā vimutto. Bhavābhavāya na sametīti punappunaṃ",
  "atk-s0505a:2360_3": "upapattiyā na samāgacchatīti arahattanikūṭena desanaṃ niṭṭhāpesi. Desanāpariyosāne",
  "atk-s0505a:2360_4": "purābhedasutte vuttasadisoyevābhisamayo ahosīti.",
  "atk-s0505a:2361": "Paramatthajotikāya khuddaka-aṭṭhakathāya",
  "atk-s0505a:2362": "Suttanipāta-aṭṭhakathāya kalahavivādasuttavaṇṇanā niṭṭhitā.",
  "atk-s0505a:2363": "12. Cūḷabyūhasuttavaṇṇanā",
  "atk-s0505a:2364_0": "885-6. Sakaṃsakaṃdiṭṭhiparibbasānāti cūḷabyūhasuttaṃ. Kā uppatti? Idampi tasmiṃyeva",
  "atk-s0505a:2364_1": "mahāsamaye “sabbepi ime diṭṭhigatikā ‘sādhurūpamhā’ti bhaṇanti, kiṃ nu kho sādhurūpāva",
  "atk-s0505a:2364_2": "ime attanoyeva diṭṭhiyā patiṭṭhahanti, udāhu aññampi diṭṭhiṃ gaṇhantī”ti uppannacittānaṃ",
  "atk-s0505a:2364_3": "ekaccānaṃ devatānaṃ tamatthaṃ pakāsetuṃ purimanayeneva nimmitabuddhena attānaṃ pucchāpetvā vuttaṃ.",
  "atk-s0505a:2365_0": "Tattha ādito dvepi gāthā pucchāgāthāyeva. Tāsu sakaṃsakaṃdiṭṭhiparibbasānāti attano",
  "atk-s0505a:2365_1": "attano diṭṭhiyā vasamānā. Viggayha nānā kusalā vadantīti diṭṭhibalaggāhaṃ gahetvā,",
  "atk-s0505a:2365_2": "tattha “kusalāmhā”ti paṭijānamānā puthu puthu vadanti ekaṃ na vadanti. Yo evaṃ jānāti",
  "atk-s0505a:2365_3": "sa vedi dhammaṃ idaṃ paṭikosamakevalī soti tañca diṭṭhiṃ sandhāya yo evaṃ jānāti,",
  "atk-s0505a:2365_4": "so dhammaṃ vedi. Idaṃ pana paṭikkosanto hīno hotīti vadanti. Bāloti hīno. Akkusaloti avidvā.",
  "atk-s0505a:2366_0": "887-8. Idāni tisso vissajjanagāthā honti. Tā purimaḍḍhena vuttamatthaṃ pacchimaḍḍhena",
  "atk-s0505a:2366_1": "paṭibyūhitvā ṭhitā. Tena byūhena uttarasuttato ca appakattā idaṃ suttaṃ “cūḷabyūha”nti",
  "atk-s0505a:2366_2": "nāmaṃ labhati. Tattha parassa ce dhammanti parassa diṭṭhiṃ. Sabbeva bālāti evaṃ sante",
  "atk-s0505a:2366_3": "sabbeva ime bālā hontīti adhippāyo. Kiṃ kāraṇaṃ? Sabbevime diṭṭhiparibbasānāti sandiṭṭhiyā",
  "atk-s0505a:2366_4": "ceva na vīvadātā. Saṃsuddhapaññā kusalā mutīmāti sakāya diṭṭhiyā na vivadātā na vodātā",
  "atk-s0505a:2366_5": "saṃkiliṭṭhāva samānā saṃsuddhapaññā ca kusalā ca mutimanto ca te honti ce. Atha vā",
  "atk-s0505a:2366_6": "“sandiṭṭhiyā ce pana vīvadātā” tipi pāṭho. Tassattho – sakāya pana diṭṭhiyā vodātā",
  "atk-s0505a:2366_7": "saṃsuddhapaññā kusalā mutimanto honti ce. Na tesaṃ kocīti evaṃ sante tesaṃ ekopi",
  "atk-s0505a:2366_8": "hīnapañño na hoti. Kiṃkāraṇā? Diṭṭhī hi tesampi tathā samattā, yathā itaresanti.",
  "atk-s0505a:2367_0": "889. Na vāhametanti gāthāya saṅkhepattho – yaṃ te mithu dve dve janā aññamaññaṃ “bālo”ti",
  "atk-s0505a:2367_1": "āhu, ahaṃ etaṃ tathiyaṃ tacchanti neva brūmi. Kiṃkāraṇā? Yasmā sabbe te sakaṃ sakaṃ",
  "atk-s0505a:2367_2": "diṭṭhiṃ “idameva saccaṃ moghamañña”nti akaṃsu. Tena ca kāraṇena paraṃ “bālo”ti dahanti.",
  "atk-s0505a:2367_3": "Ettha ca “tathiya”nti “kathiva”nti dvepi pāṭhā.",
  "atk-s0505a:2368": "890. Yamāhūti pucchāgāthāya yaṃ diṭṭhisaccaṃ tathiyanti eke āhu.",
  "atk-s0505a:2369": "891. Ekañhi saccanti vissajjanagāthāya ekaṃ saccaṃ nirodho maggo vā. Yasmiṃ pajā no vivade pajānanti yamhi sacce pajānanto pajā no vivadeyya. Sayaṃ thunantīti attanā vadanti.",
  "atk-s0505a:2370": "892. Kasmā nūti pucchāgāthāya pavādiyāseti vādino. Udāhu te takkamanussarantīti te vādino udāhu attano takkamattaṃ anugacchanti.",
  "atk-s0505a:2371_0": "893. Na hevāti vissajjanagāthāya aññatra saññāya niccānīti ṭhapetvā saññāmattena",
  "atk-s0505a:2371_1": "niccanti gahitaggahaṇāni. Takkañca diṭṭhīsu pakappayitvāti attano micchāsaṅkappamattaṃ",
  "atk-s0505a:2371_2": "diṭṭhīsu janetvā. Yasmā pana diṭṭhīsu vitakkaṃ janentā diṭṭhiyopi janenti, tasmā",
  "atk-s0505a:2371_3": "niddese vuttaṃ “diṭṭhigatāni janenti sañjanentī”tiādi.",
  "atk-s0505a:2372_0": "894-5. Idāni evaṃ nānāsaccesu asantesu takkamattamanussarantānaṃ diṭṭhigatikānaṃ",
  "atk-s0505a:2372_1": "vippaṭipattiṃ dassetuṃ “diṭṭhe sute”tiādikā gāthāyo abhāsi. Tattha diṭṭheti diṭṭhaṃ,",
  "atk-s0505a:2372_2": "diṭṭhasuddhinti adhippāyo. Esa nayo sutādīsu. Ete ca nissāya vimānadassīti ete diṭṭhidhamme",
  "atk-s0505a:2372_3": "nissayitvā suddhibhāvasaṅkhātaṃ vimānaṃ asammānaṃ passantopi. Vinicchaye ṭhatvā pahassamāno,",
  "atk-s0505a:2372_4": "bālo paro akkusaloti cāhāti evaṃ vimānadassīpi tasmiṃ diṭṭhivinicchaye ṭhatvā tuṭṭhijāto",
  "atk-s0505a:2372_5": "hāsajāto hutvā “paro hīno ca avidvā cā”ti evaṃ vadatiyeva. Evaṃ sante yenevāti gāthā.",
  "atk-s0505a:2372_6": "Tattha sayamattanāti sayameva attānaṃ. Vimānetīti garahati. Tadeva pāvāti tadeva",
  "atk-s0505a:2372_7": "vacanaṃ diṭṭhiṃ vadati, taṃ vā puggalaṃ.",
  "atk-s0505a:2373_0": "896. Atisāradiṭṭhiyāti gāthāyattho – so evaṃ tāya lakkhaṇātisāriniyā atisāradiṭṭhiyā",
  "atk-s0505a:2373_1": "samatto puṇṇo uddhumāto, tena ca diṭṭhimānena matto “paripuṇṇo ahaṃ kevalī”ti evaṃ",
  "atk-s0505a:2373_2": "paripuṇṇamānī sayameva attānaṃ manasā “ahaṃ paṇḍito”ti abhisiñcati. Kiṃkāraṇā? Diṭṭhī",
  "atk-s0505a:2373_3": "hi sā tassa tathā samattāti.",
  "atk-s0505a:2374_0": "897. Parassa ceti gāthāya sambandho attho ca – kiñca bhiyyo? Yo so vinicchaye ṭhatvā",
  "atk-s0505a:2374_1": "pahassamāno “bālo paro akkusalo”ti cāha. Tassa parassa ce hi vacasā so tena vuccamāno",
  "atk-s0505a:2374_2": "nihīno hoti. Tumo sahā hoti nihīnapañño, sopi teneva saha nihīnapañño hoti. Sopi",
  "atk-s0505a:2374_3": "hi naṃ “bālo”ti vadati. Athassa vacanaṃ appamāṇaṃ, so pana sayameva vedagū ca dhīro",
  "atk-s0505a:2374_4": "ca hoti. Evaṃ sante na koci bālo samaṇesu atthi. Sabbepi hi te attano icchāya paṇḍitā.",
  "atk-s0505a:2375_0": "898. Aññaṃ itoti gāthāya sambandho attho ca – “atha ce sayaṃ vedagū hoti dhīro, na",
  "atk-s0505a:2375_1": "koci bālo samaṇesu atthī”ti evañhi vuttepi siyā kassaci “kasmā”ti. Tattha vuccate",
  "atk-s0505a:2375_2": "– yasmā aññaṃ ito yābhivadanti dhammaṃ aparaddhā suddhimakevalī te, evampi titthiyā",
  "atk-s0505a:2375_3": "puthuso vadanti, ye ito aññaṃ diṭṭhiṃ abhivadanti, ye aparaddhā viraddhā suddhimaggaṃ,",
  "atk-s0505a:2375_4": "akevalino ca teti evaṃ puthutitthiyā yasmā vadantīti vuttaṃ hoti. Kasmā panevaṃ vadantīti",
  "atk-s0505a:2375_5": "ce? Sandiṭṭhirāgena hi te bhirattā, yasmā sakena diṭṭhirāgena abhirattāti vuttaṃ hoti.",
  "atk-s0505a:2376_0": "899-900. Evaṃ abhirattā ca – idheva suddhinti gāthā. Tattha sakāyaneti sakamagge",
  "atk-s0505a:2376_1": "daḷhaṃ vadānāti daḷhavādā. Evañca daḷhavādesu tesu yo koci titthiyo sakāyane vāpi",
  "atk-s0505a:2376_2": "daḷhaṃ vadāno kamettha bāloti paraṃ daheyya, saṅkhepato tattha sassatucchedasaṅkhāte",
  "atk-s0505a:2376_3": "vitthārato vā natthikaissarakāraṇaniyatādibhede sake āyatane “idameva sacca”nti daḷhaṃ",
  "atk-s0505a:2376_4": "vadāno kaṃ paraṃ ettha diṭṭhigate “bālo”ti saha dhammena passeyya, nanu sabbopi tassa",
  "atk-s0505a:2376_5": "matena paṇḍito eva suppaṭipanno eva ca. Evaṃ sante ca sayameva so medhagamāvaheyya",
  "atk-s0505a:2376_6": "paraṃ vadaṃ bālamasuddhidhammaṃ, sopi paraṃ “bālo ca asuddhidhammo ca aya”nti vadanto",
  "atk-s0505a:2376_7": "attanāva kalahaṃ āvaheyya. Kasmā? Yasmā sabbopi tassa matena paṇḍito eva suppaṭipanno eva ca.",
  "atk-s0505a:2377_0": "901. Evaṃ sabbathāpi vinicchaye ṭhatvā sayaṃ pamāya uddhaṃsa lokasmiṃ vivādameti,",
  "atk-s0505a:2377_1": "diṭṭhiyaṃ ṭhatvā sayañca satthārādīni minitvā so bhiyyo vivādametīti. Evaṃ pana vinicchayesu",
  "atk-s0505a:2377_2": "ādīnavaṃ ñatvā ariyamaggena hitvāna sabbāni vinicchayāni na medhagaṃ kubbati jantu",
  "atk-s0505a:2377_3": "loketi arahattanikūṭena desanaṃ niṭṭhāpesi. Desanāpariyosāne purābhedasutte vuttasadiso",
  "atk-s0505a:2377_4": "evābhisamayo ahosīti.",
  "atk-s0505a:2378": "Paramatthajotikāya khuddaka-aṭṭhakathāya",
  "atk-s0505a:2379": "Suttanipāta-aṭṭhakathāya cūḷabyūhasuttavaṇṇanā niṭṭhitā.",
  "atk-s0505a:2380": "13. Mahābyūhasuttavaṇṇanā",
  "atk-s0505a:2381_0": "902. Ye kecimeti mahābyūhasuttaṃ. Kā uppatti? Idampi tasmiṃyeva mahāsamaye “kiṃ nu",
  "atk-s0505a:2381_1": "kho ime diṭṭhiparibbasānā viññūnaṃ santikā nindameva labhanti, udāhu pasaṃsampī”ti",
  "atk-s0505a:2381_2": "uppannacittānaṃ ekaccānaṃ devatānaṃ tamatthaṃ āvikātuṃ purimanayena nimmitabuddhena",
  "atk-s0505a:2381_3": "attānaṃ pucchāpetvā vuttaṃ. Tattha anvānayantīti anu ānayanti, punappunaṃ āharanti.",
  "atk-s0505a:2382_0": "903. Idāni yasmā te “idameva sacca”nti vadantā diṭṭhigatikā vādino kadāci katthaci",
  "atk-s0505a:2382_1": "pasaṃsampi labhanti, yaṃ etaṃ pasaṃsāsaṅkhātaṃ vādaphalaṃ, taṃ appaṃ rāgādīnaṃ samāya",
  "atk-s0505a:2382_2": "samatthaṃ na hoti, ko pana vādo dutiye nindāphale, tasmā etamatthaṃ dassento imaṃ",
  "atk-s0505a:2382_3": "tāva vissajjanagāthamāha. “Appañhi etaṃ na alaṃ samāya, duve vivādassa phalāni brūmī”tiādi.",
  "atk-s0505a:2382_4": "Tattha duve vivādassa phalānīti nindā pasaṃsā ca, jayaparājayādīni vā taṃsabhāgāni.",
  "atk-s0505a:2382_5": "Etampi disvāti “nindā aniṭṭhā eva, pasaṃsā nālaṃ samāyā”ti etampi vivādaphale ādīnavaṃ",
  "atk-s0505a:2382_6": "disvā. Khemābhipassaṃ avivādabhūminti avivādabhūmiṃ nibbānaṃ “khema”nti passamāno.",
  "atk-s0505a:2383_0": "904. Evañhi avivadamāno – yā kācimāti gāthā. Tattha sammutiyoti diṭṭhiyo. Puthujjāti",
  "atk-s0505a:2383_1": "puthujjanasambhavā. So upayaṃ kimeyyāti so upagantabbaṭṭhena upayaṃ rūpādīsu ekampi",
  "atk-s0505a:2383_2": "dhammaṃ kiṃ upeyya, kena vā kāraṇena upeyya. Diṭṭhe sute khantimakubbamānoti diṭṭhasutasuddhīsu pemaṃ akaronto.",
  "atk-s0505a:2384_0": "905. Ito bāhirā pana – sīluttamāti gāthā. Tassattho – sīlaṃyeva “uttama”nti maññamānā",
  "atk-s0505a:2384_1": "sīluttamā eke bhonto saṃyamamattena suddhiṃ vadanti, hatthivatādiñca vataṃ samādāya",
  "atk-s0505a:2384_2": "upaṭṭhitā, idheva diṭṭhiyaṃ assa satthuno suddhinti bhavūpanītā bhavajjhositā samānā",
  "atk-s0505a:2384_3": "vadanti, apica te kusalā vadānā “kusalā maya”nti evaṃ vādā.",
  "atk-s0505a:2385_0": "906. Evaṃ sīluttamesu ca tesu tathā paṭipanno yo koci – sace cutoti gāthā. Tassattho",
  "atk-s0505a:2385_1": "– sace tato sīlavatato paravicchandanena vā anabhisambhuṇanto vā cuto hoti, so taṃ",
  "atk-s0505a:2385_2": "sīlabbatādikammaṃ puññābhisaṅkhārādikammaṃ vā virādhayitvā pavedhatī. Na kevalañca",
  "atk-s0505a:2385_3": "vedhati, apica kho taṃ sīlabbatasuddhiṃ pajappatī ca vippalapati patthayatī ca. Kimiva?",
  "atk-s0505a:2385_4": "Satthāva hīno pavasaṃ gharamhā. Gharamhā pavasanto satthato hīno yathā taṃ gharaṃ",
  "atk-s0505a:2385_5": "vā satthaṃ vā pattheyyāti.",
  "atk-s0505a:2386_0": "907. Evaṃ pana sīluttamānaṃ vedhakāraṇaṃ ariyasāvako – sīlabbataṃ vāpi pahāya sabbanti",
  "atk-s0505a:2386_1": "gāthā. Tattha sāvajjanavajjanti sabbākusalaṃ lokiyakusalañca. Etaṃ suddhiṃ asuddhinti",
  "atk-s0505a:2386_2": "apatthayānoti pañcakāmaguṇādibhedaṃ etaṃ suddhiṃ, akusalādibhedaṃ asuddhiñca apatthayamāno.",
  "atk-s0505a:2386_3": "Virato careti suddhiyā asuddhiyā ca virato careyya. Santimanuggahāyāti diṭṭhiṃ agahetvā.",
  "atk-s0505a:2387_0": "908. Evaṃ ito bāhirake sīluttame saṃyamena visuddhivāde tesaṃ vighātaṃ sīlabbatappahāyino",
  "atk-s0505a:2387_1": "arahato ca paṭipattiṃ dassetvā idāni aññathāpi suddhivāde bāhirake dassento “tamūpanissāyā”ti",
  "atk-s0505a:2387_2": "gāthamāha. Tassattho – santaññepi samaṇabrāhmaṇā, te jigucchitaṃ amarantapaṃ vā diṭṭhasuddhiādīsu",
  "atk-s0505a:2387_3": "vā aññataraññataraṃ upanissāya akiriyadiṭṭhiyā vā uddhaṃsarā hutvā bhavābhavesu avītataṇhāse",
  "atk-s0505a:2387_4": "suddhimanutthunanti vadanti kathentīti.",
  "atk-s0505a:2388_0": "909. Evaṃ tesaṃ avītataṇhānaṃ suddhiṃ anutthunantānaṃ yopi suddhippattameva attānaṃ",
  "atk-s0505a:2388_1": "maññeyya, tassapi avītataṇhattā bhavābhavesu taṃ taṃ vatthuṃ patthayamānassa hi jappitāni",
  "atk-s0505a:2388_2": "punappunaṃ hontiyevāti adhippāyo. Taṇhā hi āsevitā taṇhaṃ vaḍḍhayateva. Na kevalañca",
  "atk-s0505a:2388_3": "jappitāni, pavedhitaṃ vāpi pakappitesu, taṇhādiṭṭhīhi cassa pakappitesu vatthūsu",
  "atk-s0505a:2388_4": "pavedhitampi hotīti vuttaṃ hoti. Bhavābhavesu pana vītataṇhattā āyatiṃ cutūpapāto",
  "atk-s0505a:2388_5": "idha yassa natthi, sakena vedheyya kuhiṃva jappeti ayametissā gāthāya sambandho.",
  "atk-s0505a:2388_6": "Sesaṃ niddese vuttanayameva.",
  "atk-s0505a:2389_0": "910-11. Yamāhūti pucchāgāthā. Idāni yasmā ekopi ettha vādo sacco natthi, kevalaṃ",
  "atk-s0505a:2389_1": "diṭṭhimattakena hi te vadanti, tasmā tamatthaṃ dassento “sakañhī”ti imaṃ tāva vissajjanagāthamāha.",
  "atk-s0505a:2389_2": "Tattha sammutinti diṭṭhiṃ.",
  "atk-s0505a:2390_0": "912. Evametesu sakaṃ dhammaṃ paripuṇṇaṃ bruvantesu aññassa pana dhammaṃ “hīna”nti",
  "atk-s0505a:2390_1": "vadantesu yassa kassaci – parassa ce vambhayitena hīnoti gāthā. Tassattho – yadi",
  "atk-s0505a:2390_2": "parassa ninditakāraṇā hīno bhaveyya, na koci dhammesu visesi aggo bhaveyya. Kiṃ kāraṇaṃ?",
  "atk-s0505a:2390_3": "Puthū hi aññassa vadanti dhammaṃ, nihīnato sabbeva te samhi daḷhaṃ vadānā sakadhamme daḷhavādā eva.",
  "atk-s0505a:2391_0": "913. Kiñca bhiyyo – saddhammapūjāti gāthā. Tassattho – te ca titthiyā yathā pasaṃsanti",
  "atk-s0505a:2391_1": "sakāyanāni, saddhammapūjāpi nesaṃ tatheva vattati. Te hi ativiya satthārādīni sakkaronti.",
  "atk-s0505a:2391_2": "Tattha yadi te pamāṇā siyuṃ, evaṃ sante sabbeva vādā tathiyā bhaveyyuṃ. Kiṃ kāraṇaṃ?",
  "atk-s0505a:2391_3": "Suddhī hi nesaṃ paccattameva, na sā aññatra sijjhati, nāpi paramatthato. Attani diṭṭhigāhamattameva",
  "atk-s0505a:2391_4": "hi taṃ tesaṃ parapaccayaneyyabuddhīnaṃ.",
  "atk-s0505a:2392_0": "914. Yo vā pana viparīto bāhitapāpattā brāhmaṇo, tassa – na brāhmaṇassa paraneyyamatthīti",
  "atk-s0505a:2392_1": "gāthā. Tassattho – brāhmaṇassa hi “sabbe saṅkhārā aniccā”tiādinā nayena sudiṭṭhattā",
  "atk-s0505a:2392_2": "parena netabbaṃ ñāṇaṃ natthi, diṭṭhidhammesu “idameva sacca”nti nicchinitvā samuggahītampi",
  "atk-s0505a:2392_3": "natthi. Taṃkāraṇā so diṭṭhikalahāni atīto, na ca so seṭṭhato passati dhammamaññaṃ",
  "atk-s0505a:2392_4": "aññatra satipaṭṭhānādīhi.",
  "atk-s0505a:2393_0": "915. Jānāmīti gāthāya sambandho attho ca – evaṃ tāva paramatthabrāhmaṇo na hi seṭṭhato",
  "atk-s0505a:2393_1": "passati dhammamaññaṃ, aññe pana titthiyā paracittañāṇādīhi jānantā passantāpi “jānāmi",
  "atk-s0505a:2393_2": "passāmi tatheva eta”nti evaṃ vadantāpi ca diṭṭhiyā suddhiṃ paccenti. Kasmā? Yasmā",
  "atk-s0505a:2393_3": "tesu ekopi addakkhi ce addasa cepi tena paracittañāṇādinā yathābhūtaṃ atthaṃ, kiñhi",
  "atk-s0505a:2393_4": "tumassa tena tassa tena dassanena kiṃ kataṃ, kiṃ dukkhapariññā sādhitā, udāhu samudayapahānādīnaṃ",
  "atk-s0505a:2393_5": "aññataraṃ, yato sabbathāpi atikkamitvā ariyamaggaṃ te titthiyā aññeneva vadanti suddhiṃ,",
  "atk-s0505a:2393_6": "atikkamitvā vā te titthiye buddhādayo aññeneva vadanti suddhinti.",
  "atk-s0505a:2394_0": "916. Passaṃ naroti gāthāya sambandho attho ca. Kiñca bhiyyo? Yvāyaṃ paracittañāṇādīhi",
  "atk-s0505a:2394_1": "addakkhi, so passaṃ naro dakkhati nāmarūpaṃ, na tato paraṃ disvāna vā ñassati tānimeva",
  "atk-s0505a:2394_2": "nāmarūpāni niccato sukhato vā na aññathā. So evaṃ passanto kāmaṃ bahuṃ passatu appakaṃ",
  "atk-s0505a:2394_3": "vā nāmarūpaṃ niccato sukhato ca, athassa evarūpena dassanena na hi tena suddhiṃ kusalā vadantīti.",
  "atk-s0505a:2395_0": "917. Nivissavādīti gāthāya sambandho attho ca – tena ca dassanena suddhiyā asatiyāpi",
  "atk-s0505a:2395_1": "yo “jānāmi passāmi tatheva eta”nti evaṃ nivissavādī, etaṃ vā dassanaṃ paṭicca diṭṭhiyā",
  "atk-s0505a:2395_2": "suddhiṃ paccento “idameva sacca”nti evaṃ nivissavādī, so subbinayo na hoti taṃ tathā",
  "atk-s0505a:2395_3": "pakappitaṃ abhisaṅkhataṃ diṭṭhiṃ purekkharāno. So hi yaṃ satthārādiṃ nissito, tattheva",
  "atk-s0505a:2395_4": "subhaṃ vadāno suddhiṃ vado, “parisuddhavādo parisuddhadassano vā aha”nti attānaṃ",
  "atk-s0505a:2395_5": "maññamāno tattha tathaddasā so, tattha sakāya diṭṭhiyā aviparītameva so addasa. Yathā",
  "atk-s0505a:2395_6": "sā diṭṭhi pavattati, tatheva naṃ addasa, na aññathā passituṃ icchatīti adhippāyo.",
  "atk-s0505a:2396_0": "918. Evaṃ pakappitaṃ diṭṭhiṃ purekkharānesu titthiyesu – na brāhmaṇo kappamupeti",
  "atk-s0505a:2396_1": "saṅkhāti gāthā. Tattha saṅkhāti saṅkhāya, jānitvāti attho. Napi ñāṇabandhūti samāpattiñāṇādinā",
  "atk-s0505a:2396_2": "akatataṇhādiṭṭhibandhu. Tattha viggaho – nāpi assa ñāṇena kato bandhu atthīti napi",
  "atk-s0505a:2396_3": "ñāṇabandhu. Sammutiyoti diṭṭhisammutiyo. Puthujjāti puthujjanasambhavā. Uggahaṇanti",
  "atk-s0505a:2396_4": "maññeti uggahaṇanti aññe, aññe tā sammutiyo uggaṇhantīti vuttaṃ hoti.",
  "atk-s0505a:2397": "919. Kiñca bhiyyo – vissajja ganthānīti gāthā. Tattha anuggahoti uggahaṇavirahito, sopi nāssa uggahoti anuggaho, na vā uggaṇhātīti anuggaho.",
  "atk-s0505a:2398_0": "920. Kiñca bhiyyo – so evarūpo – pubbāsaveti gāthā. Tattha pubbāsaveti atītarūpādīni",
  "atk-s0505a:2398_1": "ārabbha uppajjamānadhamme kilese. Naveti paccuppannarūpādīni ārabbha uppajjamānadhamme.",
  "atk-s0505a:2398_2": "Na chandagūti chandādivasena na gacchati. Anattagarahīti katākatavasena attānaṃ agarahanto.",
  "atk-s0505a:2399_0": "921. Evaṃ anattagarahī ca – sa sabbadhammesūti gāthā. Tattha sabbadhammesūti dvāsaṭṭhidiṭṭhidhammesu",
  "atk-s0505a:2399_1": "“yaṃ kiñci diṭṭhaṃ vā”ti evaṃpabhedesu. Pannabhāroti patitabhāro. Na kappetīti na",
  "atk-s0505a:2399_2": "kappiyo, duvidhampi kappaṃ na karotīti attho. Nūparatoti puthujjanakalyāṇakasekkhā",
  "atk-s0505a:2399_3": "viya uparatisamaṅgīpi na hoti. Na patthiyoti nittaṇho. Taṇhā hi patthiyatīti patthiyā,",
  "atk-s0505a:2399_4": "nāssa patthiyāti na patthiyoti. Sesaṃ tattha tattha pākaṭamevāti na vuttaṃ. Evaṃ",
  "atk-s0505a:2399_5": "arahattanikūṭena desanaṃ niṭṭhāpesi, desanāpariyosāne purābhedasutte vuttasadiso",
  "atk-s0505a:2399_6": "evābhisamayo ahosīti.",
  "atk-s0505a:2400": "Paramatthajotikāya khuddaka-aṭṭhakathāya",
  "atk-s0505a:2401": "Suttanipāta-aṭṭhakathāya mahābyūhasuttavaṇṇanā niṭṭhitā.",
  "atk-s0505a:2402": "14. Tuvaṭakasuttavaṇṇanā",
  "atk-s0505a:2403_0": "922. Pucchāmi tanti tuvaṭakasuttaṃ. Kā uppatti? Idampi tasmiṃyeva mahāsamaye “kā",
  "atk-s0505a:2403_1": "nu kho arahattappattiyā paṭipattī”ti uppannacittānaṃ ekaccānaṃ devatānaṃ tamatthaṃ",
  "atk-s0505a:2403_2": "pakāsetuṃ purimanayeneva nimmitabuddhena attānaṃ pucchāpetvā vuttaṃ.",
  "atk-s0505a:2404_0": "Tattha ādigāthāya tāva pucchāmīti ettha adiṭṭhajotanādivasena pucchā vibhajitā. Ādiccabandhunti",
  "atk-s0505a:2404_1": "ādiccassa gottabandhuṃ. Vivekaṃ santipadañcāti vivekañca santipadañca. Kathaṃ disvāti",
  "atk-s0505a:2404_2": "kena kāraṇena disvā, kathaṃ pavattadassano hutvāti vuttaṃ hoti.",
  "atk-s0505a:2405_0": "923. Atha bhagavā yasmā yathā passanto kilese uparundhati, tathā pavattadassano hutvā",
  "atk-s0505a:2405_1": "parinibbāti, tasmā tamatthaṃ āvikaronto nānappakārena taṃ devaparisaṃ kilesappahāne",
  "atk-s0505a:2405_2": "niyojento “mūlaṃ papañcasaṅkhāyā”ti ārabhitvā pañca gāthā abhāsi.",
  "atk-s0505a:2406_0": "Tattha ādigāthāya tāva saṅkhepattho – papañcāti saṅkhātattā papañcā eva papañcasaṅkhā.",
  "atk-s0505a:2406_1": "Tassā avijjādayo kilesā mūlaṃ, taṃ papañcasaṅkhāya mūlaṃ asmīti pavattamānañca sabbaṃ",
  "atk-s0505a:2406_2": "mantāya uparundhe. Yā kāci ajjhattaṃ taṇhā upajjeyyuṃ, tāsaṃ vinayā sadā sato sikkhe",
  "atk-s0505a:2406_3": "upaṭṭhitassati hutvā sikkheyyāti.",
  "atk-s0505a:2407_0": "924. Evaṃ tāva paṭhamagāthāya eva tisikkhāyuttaṃ desanaṃ arahattanikūṭena desetvā",
  "atk-s0505a:2407_1": "puna mānappahānavasena desetuṃ “yaṃ kiñcī”ti gāthamāha. Tattha yaṃ kiñci dhammamabhijaññā",
  "atk-s0505a:2407_2": "ajjhattanti yaṃ kiñci uccākulīnatādikaṃ attano guṇaṃ jāneyya atha vāpi bahiddhāti",
  "atk-s0505a:2407_3": "atha vā bahiddhāpi ācariyupajjhāyānaṃ vā guṇaṃ jāneyya. Na tena thāmaṃ kubbethāti",
  "atk-s0505a:2407_4": "tena guṇena thāmaṃ na kareyya.",
  "atk-s0505a:2408_0": "925. Idānissa akaraṇavidhiṃ dassento “seyyo na tenā”ti gāthamāha. Tassattho – tena",
  "atk-s0505a:2408_1": "ca mānena “seyyoha”nti vā “nīcoha”nti vā “sarikkhoha”nti vāpi na maññeyya, tehi ca",
  "atk-s0505a:2408_2": "uccākulīnatādīhi guṇehi phuṭṭho anekarūpehi “ahaṃ uccākulā pabbajito”tiādinā nayena",
  "atk-s0505a:2408_3": "attānaṃ vikappento na tiṭṭheyya.",
  "atk-s0505a:2409_0": "926. Evaṃ mānappahānavasenapi desetvā idāni sabbakilesūpasamavasenapi desetuṃ “ajjhattamevā”ti",
  "atk-s0505a:2409_1": "gāthamāha. Tattha ajjhattamevupasameti attani eva rāgādisabbakilese upasameyya. Na",
  "atk-s0505a:2409_2": "aññato bhikkhu santimeseyyāti ṭhapetvā ca satipaṭṭhānādīni aññena upāyena santiṃ",
  "atk-s0505a:2409_3": "na pariyeseyya. Kuto nirattā vāti nirattā kuto eva.",
  "atk-s0505a:2410_0": "927. Idāni ajjhattaṃ upasantassa khīṇāsavassa tādibhāvaṃ dassento “majjhe yathā”ti",
  "atk-s0505a:2410_1": "gāthamāha. Tassattho – yathā mahāsamuddassa uparimaheṭṭhimabhāgānaṃ vemajjhasaṅkhāte",
  "atk-s0505a:2410_2": "catuyojanasahassappamāṇe majjhe pabbatantare ṭhitassa vā majjhe samuddassa ūmi na",
  "atk-s0505a:2410_3": "jāyati, ṭhitova so hoti avikampamāno, evaṃ anejo khīṇāsavo lābhādīsu ṭhito assa avikampamāno,",
  "atk-s0505a:2410_4": "so tādiso rāgādiussadaṃ bhikkhu na kareyya kuhiñcīti.",
  "atk-s0505a:2411_0": "928. Idāni etaṃ arahattanikūṭena desitaṃ dhammadesanaṃ abbhanumodanto tassa ca arahattassa",
  "atk-s0505a:2411_1": "ādipaṭipadaṃ pucchanto nimmitabuddho “akittayī”ti gāthamāha. Tattha akittayīti ācikkhi.",
  "atk-s0505a:2411_2": "Vivaṭacakkhūti vivaṭehi anāvaraṇehi pañcahi cakkhūhi samannāgato. Sakkhidhammanti",
  "atk-s0505a:2411_3": "sayaṃ abhiññātaṃ attapaccakkhaṃ dhammaṃ. Parissayavinayanti parissayavinayanaṃ. Paṭipadaṃ",
  "atk-s0505a:2411_4": "vadehīti idāni paṭipattiṃ vadehi. Bhaddanteti “bhaddaṃ tava atthū”ti bhagavantaṃ",
  "atk-s0505a:2411_5": "ālapanto āha. Atha vā bhaddaṃ sundaraṃ tava paṭipadaṃ vadehīti vuttaṃ hoti. Pātimokkhaṃ",
  "atk-s0505a:2411_6": "atha vāpi samādhinti tameva paṭipadaṃ bhinditvā pucchati. Paṭipadanti etena vā maggaṃ",
  "atk-s0505a:2411_7": "pucchati. Itarehi sīlaṃ samādhiñca pucchati.",
  "atk-s0505a:2412_0": "929-30. Athassa bhagavā yasmā indriyasaṃvaro sīlassa rakkhā, yasmā vā iminā anukkamena",
  "atk-s0505a:2412_1": "desiyamānā ayaṃ desanā tāsaṃ devatānaṃ sappāyā, tasmā indriyasaṃvarato pabhuti paṭipadaṃ",
  "atk-s0505a:2412_2": "dassento “cakkhūhī”tiādimāraddho. Tattha cakkhūhi neva lolassāti adiṭṭhadakkhitabbādivasena",
  "atk-s0505a:2412_3": "cakkhūhi lolo nevassa. Gāmakathāya āvaraye sotanti tiracchānakathāto sotaṃ āvareyya.",
  "atk-s0505a:2412_4": "Phassenāti rogaphassena. Bhavañca nābhijappeyyāti tassa phassassa vinodanatthāya",
  "atk-s0505a:2412_5": "kāmabhavādibhavañca na pattheyya. Bheravesu ca na sampavedheyyāti tassa phassassa",
  "atk-s0505a:2412_6": "paccayabhūtesu sīhabyagghādīsu bheravesu ca na sampavedheyya, avasesesu vā ghānindriyamanindriyavisayesu",
  "atk-s0505a:2412_7": "nappavedheyya. Evaṃ paripūro indriyasaṃvaro vutto hoti. Purimehi vā indriyasaṃvaraṃ",
  "atk-s0505a:2412_8": "dassetvā iminā “araññe vasatā bheravaṃ disvā vā sutvā vā na vedhitabba”nti dasseti.",
  "atk-s0505a:2413": "931. Laddhā na sannidhiṃ kayirāti etesaṃ annādīnaṃ yaṃkiñci dhammena labhitvā “araññe ca senāsane vasatā sadā dullabha”nti cintetvā sannidhiṃ na kareyya.",
  "atk-s0505a:2414": "932. Jhāyī na pādalolassāti jhānābhirato ca na pādalolo assa. Virame kukkuccā nappamajjeyyāti hatthakukkuccādikukkuccaṃ vinodeyya. Sakkaccakāritāya cettha nappamajjeyya.",
  "atk-s0505a:2415": "933. Tandiṃ māyaṃ hassaṃ khiḍḍanti ālasiyañca māyañca hassañca kāyikacetasikakhiḍḍañca. Savibhūsanti saddhiṃ vibhūsāya.",
  "atk-s0505a:2416_0": "934-7. Āthabbaṇanti āthabbaṇikamantappayogaṃ. Supinanti supinasatthaṃ. Lakkhaṇanti",
  "atk-s0505a:2416_1": "maṇilakkhaṇādiṃ. No vidaheti nappayojeyya. Virutanti migādīnaṃ vassitaṃ. Pesuṇiyanti",
  "atk-s0505a:2416_2": "pesuññaṃ. Kayavikkayeti pañcahi sahadhammikehi saddhiṃ vañcanāvasena vā udayapatthanāvasena",
  "atk-s0505a:2416_3": "vā na tiṭṭheyya. Upavādaṃ bhikkhu na kareyyāti upavādakare kilese anibbattento attani",
  "atk-s0505a:2416_4": "parehi samaṇabrāhmaṇehi upavādaṃ na janeyya. Gāme ca nābhisajjeyyāti gāme ca gihisaṃsaggādīhi",
  "atk-s0505a:2416_5": "nābhisajjeyya. Lābhakamyā janaṃ na lapayeyyāti lābhakāmatāya janaṃ nālapayeyya. Payuttanti",
  "atk-s0505a:2416_6": "cīvarādīhi sampayuttaṃ, tadatthaṃ vā payojitaṃ.",
  "atk-s0505a:2417_0": "938-9. Mosavajje na nīyethāti musāvāde na nīyetha. Jīvitenāti jīvikāya. Sutvā rusito",
  "atk-s0505a:2417_1": "bahuṃ vācaṃ, samaṇānaṃ vā puthujanānanti rusito ghaṭṭito parehi tesa samaṇānaṃ vā",
  "atk-s0505a:2417_2": "khattiyādibhedānaṃ vā aññesaṃ puthujanānaṃ bahumpi aniṭṭhavācaṃ sutvā. Na paṭivajjāti",
  "atk-s0505a:2417_3": "na paṭivadeyya. Kiṃ kāraṇaṃ? Na hi santo paṭisenikaronti.",
  "atk-s0505a:2418": "940. Etañca dhammamaññāyāti sabbametaṃ yathāvuttaṃ dhammaṃ ñatvā. Vicinanti vicinanto. Santīti nibbutiṃ ñatvāti nibbutiṃ rāgādīnaṃ santīti ñatvā.",
  "atk-s0505a:2419_0": "941. Kiṃkāraṇā nappamajjeiti ce – abhibhū hi soti gāthā. Tattha abhibhūti rūpādīnaṃ",
  "atk-s0505a:2419_1": "abhibhavitā. Anabhibhūtoti tehi anabhibhūto. Sakkhidhammamanītihamadassīti paccakkhameva",
  "atk-s0505a:2419_2": "anītihaṃ dhammamaddakkhi. Sadā namassamanusikkheti sadā namassanto tisso sikkhāyo",
  "atk-s0505a:2419_3": "sikkheyya. Sesaṃ sabbattha pākaṭameva.",
  "atk-s0505a:2420_0": "Kevalaṃ pana ettha “cakkhūhi neva lolo”tiādīhi indriyasaṃvaro, “annānamatho pānāna”ntiādīhi",
  "atk-s0505a:2420_1": "sannidhipaṭikkhepamukhena paccayapaṭisevanasīlaṃ, methunamosavajjapesuṇiyādīhi pātimokkhasaṃvarasīlaṃ,",
  "atk-s0505a:2420_2": "“āthabbaṇaṃ supinaṃ lakkhaṇa”ntiādīhi ājīvapārisuddhisīlaṃ, “jhāyī assā”ti iminā",
  "atk-s0505a:2420_3": "samādhi, “vicinaṃ bhikkhū”ti iminā paññā, “sadā sato sikkhe”ti iminā puna saṅkhepato",
  "atk-s0505a:2420_4": "tissopi sikkhā, “atha āsanesu sayanesu, appasaddesu bhikkhu vihareyya, niddaṃ na",
  "atk-s0505a:2420_5": "bahulīkareyyā”tiādīhi sīlasamādhipaññānaṃ upakārāpakārasaṅgaṇhanavinodanāni vuttānīti.",
  "atk-s0505a:2420_6": "Evaṃ bhagavā nimmitassa paripuṇṇapaṭipadaṃ vatvā arahattanikūṭena desanaṃ niṭṭhāpesi,",
  "atk-s0505a:2420_7": "desanāpariyosāne purābhedasutte vuttasadisoyevābhisamayo ahosīti.",
  "atk-s0505a:2421": "Paramatthajotikāya khuddaka-aṭṭhakathāya",
  "atk-s0505a:2422": "Suttanipāta-aṭṭhakathāya tuvaṭakasuttavaṇṇanā niṭṭhitā.",
  "atk-s0505a:2423": "15. Attadaṇḍasuttavaṇṇanā",
  "atk-s0505a:2424_0": "942. Attadaṇḍā bhayaṃ jātanti attadaṇḍasuttaṃ. Kā uppatti? Yo so sammāparibbājanīyasuttassa",
  "atk-s0505a:2424_1": "uppattiyaṃ vuccamānāya sākiyakoliyānaṃ udakaṃ paṭicca kalaho vaṇṇito, taṃ ñatvā bhagavā",
  "atk-s0505a:2424_2": "“ñātakā kalahaṃ karonti, handa ne vāressāmī”ti dvinnaṃ senānaṃ majjhe ṭhatvā imaṃ suttamabhāsi.",
  "atk-s0505a:2425_0": "Tattha paṭhamagāthāyattho – yaṃ lokassa diṭṭhadhammikaṃ vā samparāyikaṃ vā bhayaṃ",
  "atk-s0505a:2425_1": "jātaṃ, taṃ sabbaṃ attadaṇḍā bhayaṃ jātaṃ attano duccaritakāraṇā jātaṃ, evaṃ santepi",
  "atk-s0505a:2425_2": "janaṃ passatha medhagaṃ, imaṃ sākiyādijanaṃ passatha aññamaññaṃ medhagaṃ hiṃsakaṃ",
  "atk-s0505a:2425_3": "bādhakanti. Evaṃ taṃ paṭiviruddhaṃ vippaṭipannaṃ janaṃ paribhāsitvā attano sammāpaṭipattidassanena",
  "atk-s0505a:2425_4": "tassa saṃvegaṃ janetuṃ āha “saṃvegaṃ kittayissāmi, yathā saṃvijitaṃ mayā”ti, pubbe",
  "atk-s0505a:2425_5": "bodhisatteneva satāti adhippāyo.",
  "atk-s0505a:2426_0": "943. Idāni yathānena saṃvijitaṃ, taṃ pakāraṃ dassento “phandamāna”ntiādimāha. Tattha",
  "atk-s0505a:2426_1": "phandamānanti taṇhādīhi kampamānaṃ. Appodaketi appaudake. Aññamaññehi byāruddhe disvāti",
  "atk-s0505a:2426_2": "nānāsatte ca aññamaññehi saddhiṃ viruddhe disvā. Maṃ bhayamāvisīti maṃ bhayaṃ paviṭṭhaṃ.",
  "atk-s0505a:2427_0": "944. Samantamasāro lokoti nirayaṃ ādiṃ katvā samantato loko asāro niccasārādirahito.",
  "atk-s0505a:2427_1": "Disā sabbā sameritāti sabbā disā aniccatāya kampitā. Icchaṃ bhavanamattanoti attano",
  "atk-s0505a:2427_2": "tāṇaṃ icchanto. Nāddasāsiṃ anositanti kiñci ṭhānaṃ jarādīhi anajjhāvutthaṃ nāddakkhiṃ.",
  "atk-s0505a:2428_0": "945. Osānetveva byāruddhe, disvā me aratī ahūti yobbaññādīnaṃ osāne eva antagamake",
  "atk-s0505a:2428_1": "eva vināsake eva jarādīhi byāruddhe āhatacitte satte disvā arati me ahosi. Athettha",
  "atk-s0505a:2428_2": "sallanti atha etesu sattesu rāgādisallaṃ. Hadayanissitanti cittanissitaṃ.",
  "atk-s0505a:2429_0": "946. “Kathaṃānubhāvaṃ salla”nti ce – yena sallena otiṇṇoti gāthā. Tattha disā sabbā",
  "atk-s0505a:2429_1": "vidhāvatīti sabbā duccaritadisāpi puratthimādidisāvidisāpi dhāvati. Tameva sallamabbuyha,",
  "atk-s0505a:2429_2": "na dhāvati na sīdatīti tameva sallaṃ uddharitvā tā ca disā na dhāvati, caturoghe ca na sīdatīti.",
  "atk-s0505a:2430_0": "947. Evaṃmahānubhāvena sallena otiṇṇesvapi ca sattesu – tattha sikkhānugīyanti, yāni",
  "atk-s0505a:2430_1": "loke gadhitānīti gāthā. Tassattho – ye loke pañca kāmaguṇā paṭilābhāya gijjhantīti",
  "atk-s0505a:2430_2": "katvā “gadhitānī”ti vuccanti, cirakālāsevitattā vā “gadhitānī”ti vuccanti, tattha",
  "atk-s0505a:2430_3": "taṃ nimittaṃ hatthisikkhādikā anekā sikkhā kathīyanti uggayhanti vā. Passatha yāva",
  "atk-s0505a:2430_4": "pamatto vāyaṃ loko, yato paṇḍito kulaputto tesu vā gadhitesu tāsu vā sikkhāsu adhimutto",
  "atk-s0505a:2430_5": "na siyā, aññadatthu aniccādidassanena nibbijjha sabbaso kāme attano nibbānameva sikkheti.",
  "atk-s0505a:2431_0": "948. Idāni yathā nibbānāya sikkhitabbaṃ, taṃ dassento “sacco siyā”tiādimāha. Tattha",
  "atk-s0505a:2431_1": "saccoti vācāsaccena ñāṇasaccena maggasaccena ca samannāgato. Rittapesuṇoti pahīnapesuṇo.",
  "atk-s0505a:2431_2": "Vevicchanti macchariyaṃ.",
  "atk-s0505a:2432": "949. Niddaṃ tandiṃ sahe thīnanti pacalāyikañca kāyālasiyañca cittālasiyañcāti ime tayo dhamme abhibhaveyya. Nibbānamanasoti nibbānaninnacitto.",
  "atk-s0505a:2433_0": "950-51. Sāhasāti rattassa rāgacariyādibhedā sāhasakaraṇā. Purāṇaṃ nābhinandeyyāti",
  "atk-s0505a:2433_1": "atītarūpādiṃ nābhinandeyya. Naveti paccuppanne. Hiyyamāneti vinassamāne. Ākāsaṃ na",
  "atk-s0505a:2433_2": "sito siyāti taṇhānissito na bhaveyya. Taṇhā hi rūpādīnaṃ ākāsanato “ākāso”ti vuccati.",
  "atk-s0505a:2434_0": "952. “Kiṃkāraṇā ākāsaṃ na sito siyā”ti ce – “gedhaṃ brūmī”ti gāthā. Tassattho – ahañhi",
  "atk-s0505a:2434_1": "imaṃ ākāsasaṅkhātaṃ taṇhaṃ rūpādīsu gijjhanato gedhaṃ brūmi “gedho”ti vadāmi. Kiñca",
  "atk-s0505a:2434_2": "bhiyyo – avahananaṭṭhena “ogho”ti ca ājavanaṭṭhena “ājava”nti ca “idaṃ mayhaṃ, idaṃ",
  "atk-s0505a:2434_3": "mayha”nti jappakāraṇato “jappana”nti ca dummuñcanaṭṭhena “ārammaṇa”nti ca kampakaraṇena",
  "atk-s0505a:2434_4": "“pakampana”nti ca brūmi, esā ca lokassa palibodhaṭṭhena duratikkamanīyaṭṭhena ca",
  "atk-s0505a:2434_5": "kāmapaṅko duraccayoti. “Ākāsaṃ na sito siyā”ti evaṃ vutte vā “kimetaṃ ākāsa”nti ce?",
  "atk-s0505a:2434_6": "Gedhaṃ brūmīti. Evampi tassā gāthāya sambandho veditabbo. Tattha padayojanā – ākāsanti",
  "atk-s0505a:2434_7": "gedhaṃ brūmīti. Tathā yvāyaṃ mahoghoti vuccati. Taṃ brūmi, ājavaṃ brūmi, jappanaṃ",
  "atk-s0505a:2434_8": "brūmi, pakampanaṃ brūmi, yvāyaṃ sadevake loke kāmapaṅko duraccayo, taṃ brūmīti.",
  "atk-s0505a:2435_0": "953. Evametaṃ gedhādipariyāyaṃ ākāsaṃ anissito – saccā avokkammāti gāthā. Tassattho",
  "atk-s0505a:2435_1": "– pubbe vuttā tividhāpi saccā avokkamma moneyyappattiyā munīti saṅkhyaṃ gato nibbānatthale",
  "atk-s0505a:2435_2": "tiṭṭhati brāhmaṇo, sa ve evarūpo sabbāni āyatanāni nissajjitvā “santo”ti vuccatīti.",
  "atk-s0505a:2436_0": "954. Kiñca bhiyyo – sa ve vidvāti gāthā. Tattha ñatvā dhammanti aniccādinayena saṅkhatadhammaṃ",
  "atk-s0505a:2436_1": "ñatvā. Sammā so loke iriyānoti asammāiriyanakarānaṃ kilesānaṃ pahānā sammā so loke iriyamāno.",
  "atk-s0505a:2437": "955. Evaṃ apihento ca – yodha kāmeti gāthā. Tattha saṅganti sattavidhaṃ saṅgañca yo accatari nājjhetīti nābhijjhāyati.",
  "atk-s0505a:2438_0": "956. Tasmā tumhesupi yo evarūpo hotumicchati, taṃ vadāmi – yaṃ pubbeti gāthā. Tattha",
  "atk-s0505a:2438_1": "yaṃ pubbeti atīte saṅkhāre ārabbha uppajjanadhammaṃ kilesajātaṃ atītakammañca. Pacchā",
  "atk-s0505a:2438_2": "te māhu kiñcananti anāgatepi saṅkhāre ārabbha uppajjanadhammaṃ rāgādikiñcanaṃ māhu.",
  "atk-s0505a:2438_3": "Majjhe ce no gahessasīti paccuppanne rūpādidhammepi na gahessasi ce.",
  "atk-s0505a:2439_0": "957. Evaṃ “upasanto carissasī”ti arahattappattiṃ dassetvā idāni arahato thutivasena",
  "atk-s0505a:2439_1": "ito parā gāthāyo abhāsi. Tattha sabbasoti gāthāya mamāyitanti mamattakaraṇaṃ, “mama",
  "atk-s0505a:2439_2": "ida”nti gahitaṃ vā vatthu. Asatā ca na socatīti avijjamānakāraṇā asantakāraṇā na",
  "atk-s0505a:2439_3": "socati. Na jīyatīti jānimpi na gacchati.",
  "atk-s0505a:2440_0": "958-9. Kiñca bhiyyo – yassa natthīti gāthā. Tattha kiñcananti kiñci rūpādidhammajātaṃ.",
  "atk-s0505a:2440_1": "Kiñca bhiyyo – aniṭṭhurīti gāthā. Tattha aniṭṭhurīti anissukī. “Aniddhurī”tipi keci",
  "atk-s0505a:2440_2": "paṭhanti. Sabbadhī samoti sabbattha samo, upekkhakoti adhippāyo. Kiṃ vuttaṃ hoti?",
  "atk-s0505a:2440_3": "Yo so “natthi me”ti na socati, tamahaṃ avikampinaṃ puggalaṃ puṭṭho samāno aniṭṭhurī",
  "atk-s0505a:2440_4": "ananugiddho anejo sabbadhi samoti imaṃ tasmiṃ puggale catubbidhamānisaṃsaṃ brūmīti.",
  "atk-s0505a:2441_0": "960. Kiñca bhiyyo – anejassāti gāthā. Tattha nisaṅkhatīti puññābhisaṅkhārādīsu yo",
  "atk-s0505a:2441_1": "koci saṅkhāro. So hi yasmā nisaṅkhariyati nisaṅkharoti vā, tasmā “nisaṅkhatī”ti vuccati.",
  "atk-s0505a:2441_2": "Viyārambhāti vividhā puññābhisaṅkhārādikā ārambhā. Khemaṃ passati sabbadhīti sabbattha abhayameva passati.",
  "atk-s0505a:2442_0": "961. Evaṃ passanto na samesūti gāthā. Tattha na vadateti “sadisohamasmī”tiādinā mānavasena",
  "atk-s0505a:2442_1": "samesupi attānaṃ na vadati omesupi ussesupi. Nādeti na nirassatīti rūpādīsu kañci",
  "atk-s0505a:2442_2": "dhammaṃ na gaṇhāti; na nissajjati. Sesaṃ sabbattha pākaṭameva. Evaṃ arahattanikūṭena",
  "atk-s0505a:2442_3": "desanaṃ niṭṭhāpesi, desanāpariyosāne pañcasatā sākiyakumārā ca koliyakumārā ca ehibhikkhupabbajjāya",
  "atk-s0505a:2442_4": "pabbajitā, te gahetvā bhagavā mahāvanaṃ pāvisīti.",
  "atk-s0505a:2443": "Paramatthajotikāya khuddaka-aṭṭhakathāya",
  "atk-s0505a:2444": "Suttanipāta-aṭṭhakathāya attadaṇḍasuttavaṇṇanā niṭṭhitā.",
  "atk-s0505a:2445": "16. Sāriputtasuttavaṇṇanā",
  "atk-s0505a:2446_0": "962. Na me diṭṭhoti sāriputtasuttaṃ, “therapañhasutta”ntipi vuccati. Kā uppatti?",
  "atk-s0505a:2446_1": "Imassa suttassa uppatti – rājagahakassa seṭṭhissa candanaghaṭikāya paṭilābhaṃ ādiṃ",
  "atk-s0505a:2446_2": "katvā tāya candanaghaṭikāya katassa pattassa ākāse ussāpanaṃ āyasmato piṇḍolabhāradvājassa",
  "atk-s0505a:2446_3": "iddhiyā pattaggahaṇaṃ, tasmiṃ vatthusmiṃ sāvakānaṃ iddhipaṭikkhepo, titthiyānaṃ bhagavatā",
  "atk-s0505a:2446_4": "saddhiṃ pāṭihāriyaṃ kattukāmatā, pāṭihāriyakaraṇaṃ, bhagavato sāvatthigamanaṃ, titthiyānubandhanaṃ,",
  "atk-s0505a:2446_5": "sāvatthiyaṃ pasenadino buddhūpagamanaṃ kaṇḍambapātubhāvo, catunnaṃ parisānaṃ titthiyajayatthaṃ",
  "atk-s0505a:2446_6": "pāṭihāriyakaraṇussukkanivāraṇaṃ, yamakapāṭihāriyakaraṇaṃ, katapāṭihāriyassa bhagavato",
  "atk-s0505a:2446_7": "tāvatiṃsabhavanagamanaṃ, tattha temāsaṃ dhammadesanā, āyasmatā mahāmoggallānattherena",
  "atk-s0505a:2446_8": "yācitassa devalokato saṅkassanagare orohaṇanti imāni vatthūni antarantare ca jātakāni",
  "atk-s0505a:2446_9": "vitthāretvā yāva dasasahassacakkavāḷadevatāhi pūjiyamāno bhagavā majjhe maṇimayena",
  "atk-s0505a:2446_10": "sopānena saṅkassanagare oruyha sopānakaḷevare aṭṭhāsi –",
  "atk-s0505a:2447": "“Ye jhānappasutā dhīrā, nekkhammūpasame ratā;",
  "atk-s0505a:2448": "Devāpi tesaṃ pihayanti, sambuddhānaṃ satīmata”nti. –",
  "atk-s0505a:2449_0": "Imissā dhammapadagāthāya vuccamānāya vuttā. Sopānakaḷevare ṭhitaṃ pana bhagavantaṃ",
  "atk-s0505a:2449_1": "sabbapaṭhamaṃ āyasmā sāriputto vandi, tato uppalavaṇṇā bhikkhunī, athāparo janakāyo.",
  "atk-s0505a:2449_2": "Tatra bhagavā cintesi – “imissaṃ parisati moggallāno iddhiyā aggoti pākaṭo, anuruddho",
  "atk-s0505a:2449_3": "dibbacakkhunā, puṇṇo dhammakathikattena, sāriputtaṃ panāyaṃ parisā na kenaci guṇena",
  "atk-s0505a:2449_4": "evaṃ aggoti jānāti, yaṃnūnāhaṃ sāriputtaṃ paññāguṇena pakāseyya”nti. Atha theraṃ",
  "atk-s0505a:2449_5": "pañhaṃ pucchi. Thero bhagavatā pucchitaṃ pucchitaṃ puthujjanapañhaṃ, sekkhapañhaṃ,",
  "atk-s0505a:2449_6": "asekkhapañhañca, sabbaṃ vissajjesi. Tadā naṃ jano “paññāya aggo”ti aññāsi. Atha bhagavā",
  "atk-s0505a:2449_7": "“sāriputto na idāneva paññāya aggo, atītepi paññāya aggo”ti jātakaṃ ānesi.",
  "atk-s0505a:2450_0": "Atīte parosahassā isayo vanamūlaphalāhārā pabbatapāde vasanti. Tesaṃ ācariyassa ābādho",
  "atk-s0505a:2450_1": "uppajji, upaṭṭhānāni vattanti. Jeṭṭhantevāsī “sappāyabhesajjaṃ āharissāmi, ācariyaṃ",
  "atk-s0505a:2450_2": "appamattā upaṭṭhahathā”ti vatvā manussapathaṃ agamāsi. Tasmiṃ anāgateyeva ācariyo",
  "atk-s0505a:2450_3": "kālamakāsi. Taṃ “idāni kālaṃ karissatī”ti antevāsikā samāpattimārabbha pucchiṃsu.",
  "atk-s0505a:2450_4": "So ākiñcaññāyatanasamāpattiṃ sandhāyāha – “natthi kiñcī”ti, antevāsino “natthi ācariyassa",
  "atk-s0505a:2450_5": "adhigamo”ti aggahesuṃ. Atha jeṭṭhantevāsī bhesajjaṃ ādāya āgantvā taṃ kālakataṃ disvā",
  "atk-s0505a:2450_6": "ācariyaṃ “kiñci pucchitthā”ti āha. Āma pucchimhā, “natthi kiñcī”ti āha, na kiñci",
  "atk-s0505a:2450_7": "ācariyena adhigatanti. Natthi kiñcīti vadanto ācariyo ākiñcaññāyatanaṃ pavedesi,",
  "atk-s0505a:2450_8": "sakkātabbo ācariyoti.",
  "atk-s0505a:2451": "“Parosahassampi samāgatānaṃ,",
  "atk-s0505a:2452": "Kandeyyuṃ te vassasataṃ apaññā;",
  "atk-s0505a:2453": "Ekopi seyyo puriso sapañño,",
  "atk-s0505a:2454": "Yo bhāsitassa vijānāti attha”nti. ;",
  "atk-s0505a:2455_0": "Kathite ca pana bhagavatā jātake āyasmā sāriputto attano saddhivihārikānaṃ pañcannaṃ",
  "atk-s0505a:2455_1": "bhikkhusatānamatthāya sappāyasenāsanagocarasīlavatādīni pucchituṃ “na me diṭṭho ito",
  "atk-s0505a:2455_2": "pubbe”ti imaṃ thutigāthaṃ ādiṃ katvā aṭṭha gāthāyo abhāsi. Tamatthaṃ vissajjento",
  "atk-s0505a:2455_3": "bhagavā tato parā sesagāthāti.",
  "atk-s0505a:2456_0": "Tattha ito pubbeti ito saṅkassanagare otaraṇato pubbe. Vagguvadoti sundaravado. Tusitā",
  "atk-s0505a:2456_1": "gaṇimāgatoti tusitakāyā cavitvā mātukucchiṃ āgatattā tusitā āgato, gaṇācariyattā",
  "atk-s0505a:2456_2": "gaṇī. Santuṭṭhaṭṭhena vā tusitasaṅkhātā devalokā gaṇiṃ āgato tusitānaṃ vā arahantānaṃ gaṇiṃ āgatoti.",
  "atk-s0505a:2457_0": "963. Dutiyagāthāya sadevakassa lokassa yathā dissatīti sadevakassa lokassa viya manussānampi",
  "atk-s0505a:2457_1": "dissati. Yathā vā dissatīti tacchato aviparītato dissati cakkhumāti uttamacakkhu.",
  "atk-s0505a:2457_2": "Ekoti pabbajjāsaṅkhātādīhi eko. Ratinti nekkhammaratiādiṃ.",
  "atk-s0505a:2458_0": "964. Tatiyagāthāya bahūnamidha baddhānanti idha bahūnaṃ khattiyādīnaṃ sissānaṃ. Sissā",
  "atk-s0505a:2458_1": "hi ācariye paṭibaddhavuttittā “baddhā”ti vuccanti atthi pañhena āgamanti atthiko",
  "atk-s0505a:2458_2": "pañhena āgatomhi, atthikānaṃ vā pañhena āgamanaṃ, pañhena atthi āgamanaṃ vāti.",
  "atk-s0505a:2459": "965. Catutthagāthāya vijigucchatoti jātiādīhi aṭṭīyato rittamāsananti vivittaṃ mañcapīṭhaṃ. Pabbatānaṃ guhāsu vāti pabbataguhāsu vā rittamāsanaṃ bhajatoti sambandhitabbaṃ.",
  "atk-s0505a:2460_0": "966. Pañcamagāthāya uccāvacesūti hīnapaṇītesu. Sayanesūti vihārādīsu senāsanesu.",
  "atk-s0505a:2460_1": "Kīvanto tattha bheravāti kittakā tattha bhayakāraṇā. “Kuvanto”tipi pāṭho, kūjantoti",
  "atk-s0505a:2460_2": "cassa attho. Na pana pubbenāparaṃ sandhiyati.",
  "atk-s0505a:2461_0": "967. Chaṭṭhagāthāya katī parissayāti kittakā upaddavā. Agataṃ disanti nibbānaṃ. Tañhi",
  "atk-s0505a:2461_1": "agatapubbattā agataṃ tathā niddisitabbato disā cāti. Tena vuttaṃ “agataṃ disa”nti.",
  "atk-s0505a:2461_2": "Abhisambhaveti abhibhaveyya. Pantamhīti pariyante.",
  "atk-s0505a:2462": "968-9. Sattamagāthāya kyāssa byappathayo assūti kīdisāni tassa vacanāni assu. Aṭṭhamagāthāya ekodi nipakoti ekaggacitto paṇḍito.",
  "atk-s0505a:2463_0": "970. Evaṃ āyasmatā sāriputtena tīhi gāthāhi bhagavantaṃ thometvā pañcahi gāthāhi",
  "atk-s0505a:2463_1": "– pañcasatānaṃ sissānamatthāya senāsanagocarasīlavatādīni pucchito bhagavā tamatthaṃ",
  "atk-s0505a:2463_2": "pakāsetuṃ “vijigucchamānassā”tiādinā nayena vissajjanamāraddho. Tattha paṭhamagāthāya",
  "atk-s0505a:2463_3": "tāvattho – jātiādīhi vijigucchamānassa rittāsanaṃ sayanaṃ sevato ce sambodhikāmassa",
  "atk-s0505a:2463_4": "sāriputta, bhikkhuno yadidaṃ phāsu yo phāsuvihāro yathānudhammaṃ yo ca anudhammo,",
  "atk-s0505a:2463_5": "taṃ te pavakkhāmi yathā pajānaṃ yathā pajānanto vadeyya, evaṃ vadāmīti.",
  "atk-s0505a:2464_0": "971. Dutiyagāthāya pariyantacārīti sīlādīsu catūsu pariyantesu caramāno. Ḍaṃsādhipātānanti",
  "atk-s0505a:2464_1": "piṅgalamakkhikānañca sesamakkhikānañca. Sesamakkhikā hi tato tato adhipatitvā khādanti,",
  "atk-s0505a:2464_2": "tasmā “adhipātā”ti vuccanti. Manussaphassānanti corādiphassānaṃ.",
  "atk-s0505a:2465": "972. Tatiyagāthāya paradhammikā nāma satta sahadhammikavajjā sabbepi bāhirakā. Kusalānuesīti kusaladhamme anvesamāno.",
  "atk-s0505a:2466_0": "973. Catutthagāthāya ātaṅkaphassenāti rogaphassena. Sītaṃ atuṇhanti sītañca uṇhañca.",
  "atk-s0505a:2466_1": "So tehi phuṭṭho bahudhāti so tehi ātaṅkādīhi anekehi ākārehi phuṭṭho samānopi. Anokoti",
  "atk-s0505a:2466_2": "abhisaṅkhāraviññāṇādīnaṃ anokāsabhūto.",
  "atk-s0505a:2467_0": "974. Evaṃ “bhikkhuno vijigucchato”tiādīhi tīhi gāthāhi puṭṭhamatthaṃ vissajjetvā",
  "atk-s0505a:2467_1": "idāni “kyāssa byappathayo”tiādinā nayena puṭṭhaṃ vissajjento “theyyaṃ na kāre”tiādimāha.",
  "atk-s0505a:2467_2": "Tattha phasseti phareyya. Yadāvilattaṃ manaso vijaññāti yaṃ cittassa āvilattaṃ vijāneyya,",
  "atk-s0505a:2467_3": "taṃ sabbaṃ “kaṇhassa pakkho”ti vinodayeyya.",
  "atk-s0505a:2468_0": "975. Mūlampi tesaṃ palikhañña tiṭṭheti tesaṃ kodhātimānānaṃ yaṃ avijjādikaṃ mūlaṃ,",
  "atk-s0505a:2468_1": "tampi palikhaṇitvā tiṭṭheyya. Addhā bhavanto abhisambhaveyyāti evaṃ piyappiyaṃ abhibhavanto",
  "atk-s0505a:2468_2": "ekaṃseneva abhibhaveyya, na tatra sithilaṃ parakkameyyāti adhippāyo.",
  "atk-s0505a:2469_0": "976. Paññaṃ purakkhatvāti paññaṃ pubbaṅgamaṃ katvā. Kalyāṇapītīti kalyāṇāya pītiyā",
  "atk-s0505a:2469_1": "samannāgato. Caturo sahetha paridevadhammeti anantaragāthāya vuccamāne paridevanīyadhamme saheyya.",
  "atk-s0505a:2470_0": "977. Kiṃsū asissāmīti kiṃ bhuñjissāmi. Kuvaṃ vā asissanti kuhiṃ vā asissāmi. Dukkhaṃ",
  "atk-s0505a:2470_1": "vata settha kvajja sessanti imaṃ rattiṃ dukkhaṃ sayiṃ, ajja āgamanarattiṃ kattha",
  "atk-s0505a:2470_2": "sayissaṃ. Ete vitakketi ete piṇḍapātanissite dve, senāsananissite dveti cattāro vitakke.",
  "atk-s0505a:2470_3": "Aniketacārīti apalibodhacārī nittaṇhacārī.",
  "atk-s0505a:2471_0": "978. Kāleti piṇḍapātakāle piṇḍapātasaṅkhātaṃ annaṃ vā cīvarakāle cīvarasaṅkhātaṃ",
  "atk-s0505a:2471_1": "vasanaṃ vā laddhā dhammena samenāti adhippāyo. Mattaṃ so jaññāti paṭiggahaṇe ca paribhoge",
  "atk-s0505a:2471_2": "ca so pamāṇaṃ jāneyya. Idhāti sāsane, nipātamattameva vā etaṃ. Tosanatthanti santosatthaṃ,",
  "atk-s0505a:2471_3": "etadatthaṃ mattaṃ jāneyyāti vuttaṃ hoti. So tesu guttoti so bhikkhu tesu paccayesu",
  "atk-s0505a:2471_4": "gutto. Yatacārīti saṃyatavihāro, rakkhitiriyāpatho rakkhitakāyavacīmanodvāro cāti",
  "atk-s0505a:2471_5": "vuttaṃ hoti. “Yaticārī”tipi pāṭho, soyevattho. Rusitoti rosito, ghaṭṭitoti vuttaṃ hoti.",
  "atk-s0505a:2472_0": "979. Jhānānuyuttoti anupannuppādanena uppannāsevanena ca jhāne anuyutto. Upekkhamārabbha",
  "atk-s0505a:2472_1": "samāhitattoti catutthajjhānupekkhaṃ uppādetvā samāhitacitto. Takkāsayaṃ kukkucciyūpachindeti",
  "atk-s0505a:2472_2": "kāmavitakkādiṃ takkañca, kāmasaññādiṃ tassa takkassa āsayañca, hatthakukkuccādiṃ",
  "atk-s0505a:2472_3": "kukkucciyañca upacchindeyya.",
  "atk-s0505a:2473_0": "980. Cudito vacībhi satimābhinandeti upajjhāyādīhi vācāhi codito samāno satimā hutvā",
  "atk-s0505a:2473_1": "taṃ codanaṃ abhinandeyya. Vācaṃ pamuñce kusalanti ñāṇasamuṭṭhitaṃ vācaṃ pamuñceyya.",
  "atk-s0505a:2473_2": "Nātivelanti ativelaṃ pana vācaṃ kālavelañca sīlavelañca atikkantaṃ nappamuñceyya.",
  "atk-s0505a:2473_3": "Janavādadhammāyāti janavādakathāya. Na cetayeyyāti cetanaṃ na uppādeyya.",
  "atk-s0505a:2474_0": "981. Athāparanti atha idāni ito parampi. Pañca rajānīti rūparāgādīni pañca rajāni.",
  "atk-s0505a:2474_1": "Yesaṃ satīmā vinayāya sikkheti yesaṃ upaṭṭhitassati hutvā vinayanatthaṃ tisso sikkhā",
  "atk-s0505a:2474_2": "sikkheyya. Evaṃ sikkhanto hi rūpesu…pe… phassesu sahetha rāgaṃ, na aññeti.",
  "atk-s0505a:2475_0": "982. Tato so tesaṃ vinayāya sikkhanto anukkamena – etesu dhammesūti gāthā. Tattha",
  "atk-s0505a:2475_1": "etesūti rūpādīsu. Kālena so sammā dhammaṃ parivīmaṃsamānoti so bhikkhu yvāyaṃ “uddhate",
  "atk-s0505a:2475_2": "citte samādhissa kālo”tiādinā nayena kālo vutto, tena kālena sabbaṃ saṅkhatadhammaṃ",
  "atk-s0505a:2475_3": "aniccādinayena parivīmaṃsamāno. Ekodibhūto vihane tamaṃ soti so ekaggacitto sabbaṃ",
  "atk-s0505a:2475_4": "mohāditamaṃ vihaneyya. Natthi ettha saṃsayo. Sesaṃ sabbattha pākaṭameva.",
  "atk-s0505a:2476": "Evaṃ bhagavā arahattanikūṭena desanaṃ niṭṭhāpesi. Desanāpariyosāne pañcasatā bhikkhū arahattaṃ pattā, tiṃsakoṭisaṅkhyānañca devamanussānaṃ dhammābhisamayo ahosīti.",
  "atk-s0505a:2477": "Paramatthajotikāya khuddaka-aṭṭhakathāya",
  "atk-s0505a:2478": "Suttanipāta-aṭṭhakathāya sāriputtasuttavaṇṇanā niṭṭhitā.",
  "atk-s0505a:2479": "Niṭṭhito ca catuttho vaggo atthavaṇṇanānayato, nāmena",
  "atk-s0505a:2480": "Aṭṭhakavaggoti.",
  "atk-s0505a:2481": "5. Pārāyanavaggo",
  "atk-s0505a:2482": "Vatthugāthāvaṇṇanā",
  "atk-s0505a:2483_0": "983. Kosalānaṃ purā rammāti pārāyanavaggassa vatthugāthā. Tāsaṃ uppatti – atīte kira",
  "atk-s0505a:2483_1": "bārāṇasivāsī eko rukkhavaḍḍhakī sake ācariyake adutiyo, tassa soḷasa sissā, ekamekassa",
  "atk-s0505a:2483_2": "sahassaṃ antevāsikā. Evaṃ te sattarasādhikasoḷasasahassā ācariyantevāsino sabbepi",
  "atk-s0505a:2483_3": "bārāṇasiṃ upanissāya jīvikaṃ kappentā pabbatasamīpaṃ gantvā rukkhe gahetvā tattheva",
  "atk-s0505a:2483_4": "nānāpāsādavikatiyo niṭṭhāpetvā kullaṃ bandhitvā gaṅgāya bārāṇasiṃ ānetvā sace rājā",
  "atk-s0505a:2483_5": "atthiko hoti, rañño, ekabhūmikaṃ vā…pe… sattabhūmikaṃ vā pāsādaṃ yojetvā denti. No",
  "atk-s0505a:2483_6": "ce, aññesampi vikiṇitvā puttadāraṃ posenti. Atha nesaṃ ekadivasaṃ ācariyo “na sakkā",
  "atk-s0505a:2483_7": "vaḍḍhakikammena niccaṃ jīvikaṃ kappetuṃ, dukkarañhi jarākāle etaṃ kamma”nti cintetvā",
  "atk-s0505a:2483_8": "antevāsike āmantesi – “tātā, udumbarādayo, appasārarukkhe ānethā”ti. Te “sādhū”ti",
  "atk-s0505a:2483_9": "paṭissuṇitvā ānayiṃsu. So tehi kaṭṭhasakuṇaṃ katvā tassa abbhantaraṃ pavisitvā yantaṃ",
  "atk-s0505a:2483_10": "pūresi. Kaṭṭhasakuṇo supaṇṇarājā viya ākāsaṃ laṅghitvā vanassa upari caritvā antevāsīnaṃ",
  "atk-s0505a:2483_11": "purato oruhi. Atha ācariyo sisse āha – “tātā, īdisāni kaṭṭhavāhanāni katvā sakkā",
  "atk-s0505a:2483_12": "sakalajambudīpe rajjaṃ gahetuṃ, tumhepi, tātā, etāni karotha, rajjaṃ gahetvā jīvissāma,",
  "atk-s0505a:2483_13": "dukkhaṃ vaḍḍhakisippena jīvitu”nti. Te tathā katvā ācariyassa paṭivedesuṃ. Tato ne",
  "atk-s0505a:2483_14": "ācariyo āha – “katamaṃ, tātā, rajjaṃ gaṇhāmā”ti? “Bārāṇasirajjaṃ ācariyā”ti. “Alaṃ,",
  "atk-s0505a:2483_15": "tātā, mā etaṃ rucci, mayañhi taṃ gahetvāpi ‘vaḍḍhakirājā vaḍḍhakiyuvarājā’ti vaḍḍhakivādā",
  "atk-s0505a:2483_16": "na muccissāma, mahanto jambudīpo, aññattha gacchāmā”ti.",
  "atk-s0505a:2484_0": "Tato saputtadārā kaṭṭhavāhanāni, abhiruhitvā sajjāvudhā hutvā himavantābhimukhā gantvā",
  "atk-s0505a:2484_1": "himavati aññataraṃ nagaraṃ pavisitvā rañño nivesaneyeva paccuṭṭhahaṃsu. Te tattha",
  "atk-s0505a:2484_2": "rajjaṃ gahetvā ācariyaṃ rajje abhisiñciṃsu. So “kaṭṭhavāhano rājā”ti pākaṭo ahosi.",
  "atk-s0505a:2484_3": "Tampi nagaraṃ tena gahitattā “kaṭṭhavāhananagara”ntveva nāmaṃ labhi, tathā sakalaraṭṭhampi.",
  "atk-s0505a:2484_4": "Kaṭṭhavāhano rājā dhammiko ahosi, tathā yuvarājā amaccaṭṭhānesu ca ṭhapitā soḷasa",
  "atk-s0505a:2484_5": "sissā. Taṃ raṭṭhaṃ raññā catūhi saṅgahavatthūhi saṅgayhamānaṃ ativiya iddhaṃ phītaṃ",
  "atk-s0505a:2484_6": "nirupaddavañca ahosi. Nāgarā jānapadā rājānañca rājaparisañca ativiya mamāyiṃsu “bhaddako",
  "atk-s0505a:2484_7": "no rājā laddho, bhaddikā rājaparisā”ti.",
  "atk-s0505a:2485_0": "Athekadivasaṃ majjhimadesato vāṇijā bhaṇḍaṃ gahetvā kaṭṭhavāhananagaraṃ āgamaṃsu",
  "atk-s0505a:2485_1": "paṇṇākārañca gahetvā rājānaṃ passiṃsu. Rājā “kuto āgatatthā”ti sabbaṃ pucchi. “Bārāṇasito",
  "atk-s0505a:2485_2": "devā”ti. So tattha sabbaṃ pavattiṃ pucchitvā – “tumhākaṃ raññā saddhiṃ mama mittabhāvaṃ",
  "atk-s0505a:2485_3": "karothā”ti āha. Te “sādhū”ti sampaṭicchiṃsu. So tesaṃ paribbayaṃ datvā gamanakāle",
  "atk-s0505a:2485_4": "sampatte puna ādarena vatvā vissajjesi. Te bārāṇasiṃ gantvā tassa rañño ārocesuṃ.",
  "atk-s0505a:2485_5": "Rājā “kaṭṭhavāhanaraṭṭhā āgatānaṃ vāṇijakānaṃ ajjatagge suṅkaṃ muñcāmī”ti bheriṃ",
  "atk-s0505a:2485_6": "carāpetvā “atthu me kaṭṭhavāhano mitto”ti dvepi adiṭṭhamittā ahesuṃ. Kaṭṭhavāhanopi",
  "atk-s0505a:2485_7": "ca sakanagare bheriṃ carāpesi – “ajjatagge bārāṇasito āgatānaṃ vāṇijakānaṃ suṅkaṃ",
  "atk-s0505a:2485_8": "muñcāmi, paribbayo ca nesaṃ dātabbo”ti. Tato bārāṇasirājā kaṭṭhavāhanassa lekhaṃ",
  "atk-s0505a:2485_9": "pesesi “sace tasmiṃ janapade daṭṭhuṃ vā sotuṃ vā araharūpaṃ kiñci acchariyaṃ uppajjati,",
  "atk-s0505a:2485_10": "amhepi dakkhāpetu ca sāvetu cā”ti. Sopissa tatheva paṭilekhaṃ pesesi. Evaṃ tesaṃ",
  "atk-s0505a:2485_11": "katikaṃ katvā vasantānaṃ kadāci kaṭṭhavāhanassa atimahagghā accantasukhumā kambalā",
  "atk-s0505a:2485_12": "uppajjiṃsu bālasūriyarasmisadisā vaṇṇena. Te disvā rājā “mama sahāyassa pesemī”ti",
  "atk-s0505a:2485_13": "dantakārehi aṭṭha dantakaraṇḍake likhāpetvā tesu karaṇḍakesu te kambale pakkhipitvā",
  "atk-s0505a:2485_14": "lākhācariyehi bahi lākhāgoḷakasadise kārāpetvā aṭṭhapi lākhāgoḷake samugge pakkhipitvā",
  "atk-s0505a:2485_15": "vatthena veṭhetvā rājamuddikāya lañchetvā “bārāṇasirañño dethā”ti amacce pesesi.",
  "atk-s0505a:2485_16": "Lekhañca adāsi “ayaṃ paṇṇākāro nagaramajjhe amaccaparivutena pekkhitabbo”ti.",
  "atk-s0505a:2486_0": "Te gantvā bārāṇasirañño adaṃsu. So lekhaṃ vācetvā amacce sannipātetvā nagaramajjhe",
  "atk-s0505a:2486_1": "rājaṅgaṇe lañchanaṃ bhinditvā paliveṭhanaṃ apanetvā samuggaṃ vivaritvā aṭṭha lākhāgoḷake",
  "atk-s0505a:2486_2": "disvā “mama sahāyo lākhāgoḷakehi kīḷanakabālakānaṃ viya mayhaṃ lākhāgoḷake pesesī”ti",
  "atk-s0505a:2486_3": "maṅku hutvā ekaṃ lākhāgoḷakaṃ attano nisinnāsane pahari. Tāvadeva lākhā paripati,",
  "atk-s0505a:2486_4": "dantakaraṇḍako vivaraṃ datvā dvebhāgo ahosi. So abbhantare kambalaṃ disvā itarepi",
  "atk-s0505a:2486_5": "vivari sabbattha tatheva ahosi. Ekameko kambalo dīghato soḷasahattho vitthārato aṭṭhahattho.",
  "atk-s0505a:2486_6": "Pasārite kambale rājaṅgaṇaṃ sūriyappabhāya obhāsitamiva ahosi. Taṃ disvā mahājano",
  "atk-s0505a:2486_7": "aṅguliyo vidhuni, celukkhepañca akāsi, “amhākaṃ rañño adiṭṭhasahāyo kaṭṭhavāhanarājā",
  "atk-s0505a:2486_8": "evarūpaṃ paṇṇākāraṃ pesesi, yuttaṃ evarūpaṃ mittaṃ kātu”nti attamano ahosi. Rājā",
  "atk-s0505a:2486_9": "vohārike pakkosāpetvā ekamekaṃ kambalaṃ agghāpesi, sabbepi anagghā ahesuṃ. Tato cintesi",
  "atk-s0505a:2486_10": "– “pacchā pesentena paṭhamaṃ pesitapaṇṇākārato atirekaṃ pesetuṃ vaṭṭati, sahāyena",
  "atk-s0505a:2486_11": "ca me anaggho paṇṇākāro pesito, kiṃ nu, kho, ahaṃ sahāyassa peseyya”nti? Tena ca",
  "atk-s0505a:2486_12": "samayena kassapo bhagavā uppajjitvā bārāṇasiyaṃ viharati. Atha rañño etadahosi –",
  "atk-s0505a:2486_13": "“vatthuttayaratanato aññaṃ uttamaratanaṃ natthi, handāhaṃ vatthuttayaratanassa uppannabhāvaṃ",
  "atk-s0505a:2486_14": "sahāyassa pesemī”ti. So –",
  "atk-s0505a:2487": "“Buddho loke samuppanno, hitāya sabbapāṇinaṃ;",
  "atk-s0505a:2488": "Dhammo loke samuppanno, sukhāya sabbapāṇinaṃ;",
  "atk-s0505a:2489": "Saṅgho loke samuppanno, puññakkhettaṃ anuttara”nti. –",
  "atk-s0505a:2490_0": "Imaṃ gāthaṃ, yāva arahattaṃ, tāva ekabhikkhussa paṭipattiñca suvaṇṇapaṭṭe jātihiṅgulakena",
  "atk-s0505a:2490_1": "likhāpetvā sattaratanamaye samugge pakkhipitvā taṃ samuggaṃ maṇimaye samugge, maṇimayaṃ",
  "atk-s0505a:2490_2": "masāragallamaye, masāragallamayaṃ lohitaṅgamaye, lohitaṅgamayaṃ, suvaṇṇamaye, suvaṇṇamayaṃ",
  "atk-s0505a:2490_3": "rajatamaye, rajatamayaṃ dantamaye, dantamayaṃ sāramaye, sāramayaṃ samuggaṃ peḷāya",
  "atk-s0505a:2490_4": "pakkhipitvā peḷaṃ dussena veṭhetvā lañchetvā mattavaravāraṇaṃ sovaṇṇaddhajaṃ sovaṇṇālaṅkāra",
  "atk-s0505a:2490_5": "hemajālasañchannaṃ kāretvā tassupari pallaṅkaṃ paññāpetvā pallaṅke peḷaṃ āropetvā",
  "atk-s0505a:2490_6": "setacchattena dhāriyamānena sabbagandhapupphādīhi pūjāya kariyamānāya sabbatāḷāvacarehi",
  "atk-s0505a:2490_7": "thutisatāni gāyamānehi yāva attano rajjasīmā, tāva maggaṃ alaṅkārāpetvā sayameva",
  "atk-s0505a:2490_8": "nesi. Tatra ca ṭhatvā sāmantarājūnaṃ paṇṇākāraṃ pesesi – “evaṃ sakkarontehi ayaṃ",
  "atk-s0505a:2490_9": "paṇṇākāro pesetabbo”ti. Taṃ sutvā te te rājāno paṭimaggaṃ āgantvā yāva kaṭṭhavāhanassa",
  "atk-s0505a:2490_10": "rajjasīmā, tāva nayiṃsu.",
  "atk-s0505a:2491_0": "Kaṭṭhavāhanopi sutvā paṭimaggaṃ āgantvā tatheva pūjento nagaraṃ pavesetvā amacce",
  "atk-s0505a:2491_1": "ca nāgare ca sannipātāpetvā rājaṅgaṇe paliveṭhanadussaṃ apanetvā peḷaṃ vivaritvā",
  "atk-s0505a:2491_2": "peḷāya samuggaṃ passitvā anupubbena sabbasamugge vivaritvā suvaṇṇapaṭṭe lekhaṃ passitvā",
  "atk-s0505a:2491_3": "“kappasatasahassehi atidullabhaṃ mama sahāyo paṇṇākāraratanaṃ pesesī”ti attamano",
  "atk-s0505a:2491_4": "hutvā “asutapubbaṃ vata suṇimhā ‘buddho loke uppanno’ti, yaṃnūnāhaṃ gantvā buddhañca",
  "atk-s0505a:2491_5": "passeyyaṃ dhammañca suṇeyya”nti cintetvā amacce āmantesi – “buddhadhammasaṅgharatanāni",
  "atk-s0505a:2491_6": "kira loke uppannāni, kiṃ kātabbaṃ maññathā”ti. Te āhaṃsu – “idheva tumhe, mahārāja,",
  "atk-s0505a:2491_7": "hotha, mayaṃ gantvā pavattiṃ jānissāmā”ti.",
  "atk-s0505a:2492_0": "Tato soḷasasahassaparivārā soḷasa amaccā rājānaṃ abhivādetvā “yadi buddho loke uppanno",
  "atk-s0505a:2492_1": "puna dassanaṃ natthi, yadi na uppanno, āgamissāmā”ti niggatā. Rañño pana bhāgineyyo",
  "atk-s0505a:2492_2": "pacchā rājānaṃ vanditvā “ahampi gacchāmī”ti āha. Tāta, tvaṃ tattha buddhuppādaṃ ñatvā",
  "atk-s0505a:2492_3": "puna āgantvā mama ārocehīti. So “sādhū”ti sampaṭicchitvā agamāsi. Te sabbepi sabbattha",
  "atk-s0505a:2492_4": "ekarattivāsena gantvā bārāṇasiṃ pattā. Asampattesveva ca tesu bhagavā parinibbāyi.",
  "atk-s0505a:2492_5": "Te “ko buddho, kuhiṃ buddho”ti sakalavihāraṃ āhiṇḍantā sammukhasāvake disvā pucchiṃsu.",
  "atk-s0505a:2492_6": "Te nesaṃ “buddho parinibbuto”ti ācikkhiṃsu. Te “aho dūraddhānaṃ āgantvā dassanamattampi",
  "atk-s0505a:2492_7": "na labhimhā”ti paridevamānā “kiṃ, bhante, koci bhagavatā dinnaovādo atthī”ti pucchiṃsu.",
  "atk-s0505a:2492_8": "Āma, upāsakā atthi, saraṇattaye patiṭṭhātabbaṃ, pañcasīlāni samādātabbāni, aṭṭhaṅgasamannāgato",
  "atk-s0505a:2492_9": "uposatho upavasitabbo, dānaṃ dātabbaṃ, pabbajitabbanti. Te sutvā taṃ bhāgineyyaṃ",
  "atk-s0505a:2492_10": "amaccaṃ ṭhapetvā sabbe pabbajiṃsu. Bhāgineyyo paribhogadhātuṃ gahetvā kaṭṭhavāhanaraṭṭhābhimukho",
  "atk-s0505a:2492_11": "pakkāmi. Paribhogadhātu nāma bodhirukkhapattacīvarādīni. Ayaṃ pana bhagavato dhammakaraṇaṃ",
  "atk-s0505a:2492_12": "dhammadharaṃ vinayadharamekaṃ therañca gahetvā pakkāmi, anupubbena ca nagaraṃ gantvā",
  "atk-s0505a:2492_13": "“buddho loke uppanno ca parinibbutto cā”ti rañño ārocetvā bhagavatā dinnovādaṃ ācikkhi.",
  "atk-s0505a:2492_14": "Rājā theraṃ upasaṅkamitvā dhammaṃ sutvā vihāraṃ kārāpetvā cetiyaṃ patiṭṭhāpetvā bodhirukkhaṃ",
  "atk-s0505a:2492_15": "ropetvā saraṇattaye pañcasu ca niccasīlesu patiṭṭhāya aṭṭhaṅgupetaṃ uposathaṃ upavasanto",
  "atk-s0505a:2492_16": "dānādīni dento yāvatāyukaṃ ṭhatvā kāmāvacaradevaloke nibbatti. Tepi soḷasasahassā",
  "atk-s0505a:2492_17": "pabbajitvā puthujjanakālakiriyaṃ katvā tasseva rañño parivārā sampajjiṃsu.",
  "atk-s0505a:2493_0": "Te ekaṃ buddhantaraṃ devaloke khepetvā amhākaṃ bhagavati anuppanneyeva devalokato",
  "atk-s0505a:2493_1": "cavitvā ācariyo pasenadirañño pitu purohitassa putto jāto nāmena “bāvarī”ti, tīhi",
  "atk-s0505a:2493_2": "mahāpurisalakkhaṇehi samannāgato tiṇṇaṃ vedānaṃ pāragū, pituno ca accayena purohitaṭṭhāne",
  "atk-s0505a:2493_3": "aṭṭhāsi. Avasesāpi soḷasādhikasoḷasasahassā tattheva sāvatthiyā brāhmaṇakule nibbattā.",
  "atk-s0505a:2493_4": "Tesu soḷasa jeṭṭhantevāsino bāvarissa santike sippaṃ uggahesuṃ, itare soḷasasahassā",
  "atk-s0505a:2493_5": "tesaṃyeva santiketi evaṃ te punapi sabbe samāgacchiṃsu. Mahākosalarājāpi kālamakāsi,",
  "atk-s0505a:2493_6": "tato pasenadiṃ rajje abhisiñciṃsu. Bāvarī tassāpi purohito ahosi. Rājā pitarā dinnañca",
  "atk-s0505a:2493_7": "aññañca bhogaṃ bāvarissa adāsi. So hi daharakāle tasseva santike sippaṃ uggahesi.",
  "atk-s0505a:2493_8": "Tato bāvarī rañño ārocesi – “pabbajissāmahaṃ, mahārājā”ti. “Ācariya, tumhesu ṭhitesu",
  "atk-s0505a:2493_9": "mama pitā ṭhito viya hoti, mā pabbajitthā”ti. “Alaṃ, mahārāja, pabbajissāmī”ti. Rājā",
  "atk-s0505a:2493_10": "vāretuṃ asakkonto “sāyaṃ pātaṃ mama dassanaṭṭhāne rājuyyāne pabbajathā”ti yāci. Ācariyo",
  "atk-s0505a:2493_11": "soḷasasahassaparivārehi soḷasahi sissehi saddhiṃ tāpasapabbajjaṃ pabbajitvā rājuyyāne",
  "atk-s0505a:2493_12": "vasi, rājā catūhi paccayehi upaṭṭhahati. Sāyaṃ pātañcassa upaṭṭhānaṃ gacchati.",
  "atk-s0505a:2494_0": "Athekadivasaṃ antevāsino ācariyaṃ āhaṃsu – “nagarasamīpe vāso nāma mahāpalibodho,",
  "atk-s0505a:2494_1": "vijanasampātaṃ ācariya okāsaṃ gacchāma, pantasenāsanavāso nāma bahūpakāro pabbajitāna”nti.",
  "atk-s0505a:2494_2": "Ācariyo “sādhū”ti sampaṭicchitvā rañño ārocesi. Rājā tikkhattuṃ vāretvā vāretuṃ asakkonto",
  "atk-s0505a:2494_3": "dvesatasahassāni kahāpaṇāni datvā dve amacce āṇāpesi “yattha isigaṇo vāsaṃ icchati,",
  "atk-s0505a:2494_4": "tattha assamaṃ katvā dethā”ti. Tato ācariyo soḷasādhikasoḷasasahassajaṭilaparivuto",
  "atk-s0505a:2494_5": "amaccehi anuggahamāno uttarajanapadā dakkhiṇajanapadābhimukho agamāsi. Tamatthaṃ",
  "atk-s0505a:2494_6": "gahetvā āyasmā ānando saṅgītikāle pārāyanavaggassa nidānaṃ āropento imā gāthāyo abhāsi.",
  "atk-s0505a:2495": "Tattha kosalānaṃ purāti kosalaraṭṭhassa nagarā, sāvatthitoti vuttaṃ hoti. Ākiñcaññanti akiñcanabhāvaṃ, pariggahūpakaraṇavivekanti vuttaṃ hoti.",
  "atk-s0505a:2496_0": "984. So assakassa visaye, aḷakassa samāsaneti so brāhmaṇo assakassa ca aḷakassa cāti",
  "atk-s0505a:2496_1": "dvinnampi rājūnaṃ samāsanne visaye āsanne raṭṭhe, dvinnampi raṭṭhānaṃ majjheti adhippāyo.",
  "atk-s0505a:2496_2": "Godhāvarī kūleti godhāvariyā nadiyā kūle. Yattha godhāvarī dvidhā bhijjitvā tiyojanappamāṇaṃ",
  "atk-s0505a:2496_3": "antaradīpamakāsi sabbaṃ kapiṭṭhavanasañchannaṃ, yattha pubbesarabhaṅgādayo vasiṃsu,",
  "atk-s0505a:2496_4": "tasmiṃ deseti adhippāyo. So kira taṃ padesaṃ disvā “ayaṃ pubbasamaṇālayo pabbajitasāruppa”nti",
  "atk-s0505a:2496_5": "amaccānaṃ nivedesi. Amaccā bhūmiggahaṇatthaṃ assakarañño satasahassaṃ, aḷakarañño",
  "atk-s0505a:2496_6": "satasahassaṃ adaṃsu. Te tañca padesaṃ aññañca dviyojanamattanti sabbampi pañcayojanamattaṃ",
  "atk-s0505a:2496_7": "padesaṃ adaṃsu. Tesaṃ kira rajjasīmantare so padeso hoti. Amaccā tattha assamaṃ kāretvā",
  "atk-s0505a:2496_8": "sāvatthito ca aññampi dhanaṃ āharāpetvā gocaragāmaṃ nivesetvā agamaṃsu. Uñche na",
  "atk-s0505a:2496_9": "ca phalena cāti uñchācariyāya ca vanamūlaphalena ca. Tasmā vuttaṃ “tasseva upanissāya,",
  "atk-s0505a:2496_10": "gāmo ca vipulo ahū”ti.",
  "atk-s0505a:2497_0": "985. Tattha tassāti tassa godhāvarīkūlassa, tassa vā brāhmaṇassa upayogatthe cetaṃ",
  "atk-s0505a:2497_1": "sāmivacanaṃ, taṃ upanissāyāti attho. Tato jātena āyena, mahāyaññamakappayīti tasmiṃ",
  "atk-s0505a:2497_2": "gāme kasikammādinā satasahassaṃ āyo uppajji, taṃ gahetvā kuṭumbikā rañño assakassa",
  "atk-s0505a:2497_3": "santikaṃ agamaṃsu “sādiyatu devo āya”nti. So “nāhaṃ sādiyāmi, ācariyasseva upanethā”ti",
  "atk-s0505a:2497_4": "āha. Ācariyopi taṃ attano aggahetvā dānayaññaṃ akappayi. Evaṃ so saṃvacchare saṃvacchare dānamadāsi.",
  "atk-s0505a:2498_0": "986. Mahāyaññanti gāthāyattho – so evaṃ saṃvacchare saṃvacchare dānayaññaṃ yajanto",
  "atk-s0505a:2498_1": "ekasmiṃ saṃvacchare taṃ mahāyaññaṃ yajitvā tato gāmā nikkhamma puna pāvisi assamaṃ.",
  "atk-s0505a:2498_2": "Paviṭṭho ca paṇṇasālaṃ pavisitvā “suṭṭhu dinna”nti dānaṃ anumajjanto nisīdi. Evaṃ",
  "atk-s0505a:2498_3": "tasmiṃ paṭipaviṭṭhamhi taruṇāya brāhmaṇiyā ghare kammaṃ akātukāmāya “eso, brāhmaṇa,",
  "atk-s0505a:2498_4": "bāvarī godhāvarītīre anusaṃvaccharaṃ satasahassaṃ vissajjeti, gaccha tato pañcasatāni",
  "atk-s0505a:2498_5": "yācitvā dāsiṃ me ānehī”ti pesito añño āgañchi brāhmaṇoti.",
  "atk-s0505a:2499_0": "987-8. Ugghaṭṭapādoti maggagamanena ghaṭṭapādatalo, paṇhikāya vā paṇhikaṃ, gopphakena",
  "atk-s0505a:2499_1": "vā gopphakaṃ, jaṇṇukena vā jaṇṇukaṃ āhacca ghaṭṭapādo. Sukhañca kusalaṃ pucchīti",
  "atk-s0505a:2499_2": "sukhañca kusalañca pucchi “kacci te, brāhmaṇa, sukhaṃ, kacci kusala”nti.",
  "atk-s0505a:2500_0": "989-91. Anujānāhīti anumaññāhi saddahāhi. Sattadhāti sattavidhena. Abhisaṅkharitvāti",
  "atk-s0505a:2500_1": "gomayavanapupphakusatiṇādīni ādāya sīghaṃ sīghaṃ bāvarissa assamadvāraṃ gantvā gomayena",
  "atk-s0505a:2500_2": "bhūmiṃ upalimpitvā pupphāni vikiritvā tiṇāni santharitvā vāmapādaṃ kamaṇḍalūdakena",
  "atk-s0505a:2500_3": "dhovitvā sattapādamattaṃ gantvā attano pādatale parāmasanto evarūpaṃ kuhanaṃ katvāti",
  "atk-s0505a:2500_4": "vuttaṃ hoti. Bheravaṃ so akittayīti bhayajanakaṃ vacanaṃ akittayi, “sace me yācamānassā”ti",
  "atk-s0505a:2500_5": "imaṃ gāthamabhāsīti adhippāyo. Dukkhitoti domanassajāto.",
  "atk-s0505a:2501": "992-4. Ussussatīti tassa taṃ vacanaṃ kadāci saccaṃ bhaveyyāti maññamāno sussati. Devatāti assame adhivatthā devatā eva. Muddhani muddhapāte vāti muddhe vā muddhapāte vā.",
  "atk-s0505a:2502": "995-6. Bhotī carahi jānātīti bhotī ce jānāti. Muddhādhipātañcāti muddhapātañca. Ñāṇametthāti ñāṇaṃ me ettha.",
  "atk-s0505a:2503": "998. Purāti ekūnatiṃsavassavayakāle. Bāvaribrāhmaṇe pana godhāvarītīre vasamāne aṭṭhannaṃ vassānaṃ accayena buddho loke udapādi. Apaccoti anuvaṃso.",
  "atk-s0505a:2504": "999. Sabbābhiññābalappattoti sabbābhiññāya balappatto, sabbā vā abhiññāyo ca balāni ca patto. Vimuttoti ārammaṇaṃ katvā pavattiyā vimuttacitto.",
  "atk-s0505a:2505": "1001-3. Sokassāti soko assa. Pahūtapaññoti mahāpañño. Varabhūrimedhasoti uttamavipulapañño bhūte abhiratavarapañño vā. Vidhuroti vigatadhuro, appaṭimoti vuttaṃ hoti.",
  "atk-s0505a:2506_0": "1004-9. Mantapārageti vedapārage. Passavhoti passatha ajānatanti ajānantānaṃ. Lakkhaṇāti",
  "atk-s0505a:2506_1": "lakkhaṇāni. Byākkhātāti kathitāni, vitthāritānīti vuttaṃ hoti. Samattāti samattāni,",
  "atk-s0505a:2506_2": "paripuṇṇānīti vuttaṃ hoti. Dhammena manusāsatīti dhammena anusāsati.",
  "atk-s0505a:2507_0": "1011. Jātiṃ gottañca lakkhaṇanti “kīva ciraṃ jāto”ti mama jātiñca gottañca lakkhaṇañca.",
  "atk-s0505a:2507_1": "Mante sisseti mayā paricitavede ca mama sisse ca. Manasāyeva pucchathāti ime satta",
  "atk-s0505a:2507_2": "pañhe citteneva pucchatha.",
  "atk-s0505a:2508_0": "1013-8. Tissametteyyoti ekoyeva esa nāmagottavasena vutto. Dubhayoti ubho. Paccekagaṇinoti",
  "atk-s0505a:2508_1": "visuṃ visuṃ gaṇavanto. Pubbavāsanavāsitāti pubbe kassapassa bhagavato sāsane pabbajitvā.",
  "atk-s0505a:2508_2": "Gatapaccāgatavattapuññavāsanāya vāsitacittā. Puramāhissatinti māhissatināmikaṃ puraṃ,",
  "atk-s0505a:2508_3": "nagaranti vuttaṃ hoti. Tañca nagaraṃ paviṭṭhāti adhippāyo, evaṃ sabbattha. Gonaddhanti",
  "atk-s0505a:2508_4": "godhapurassa nāmaṃ. Vanasavhayanti pavananagaraṃ vuccati, “vanasāvatthi”nti eke.",
  "atk-s0505a:2508_5": "Evaṃ vanasāvatthito kosambiṃ, kosambito ca sāketaṃ anuppattānaṃ kira tesaṃ soḷasannaṃ",
  "atk-s0505a:2508_6": "jaṭilānaṃ chayojanamattā parisā ahosi.",
  "atk-s0505a:2509_0": "1019. Atha bhagavā “bāvarissa jaṭilā mahājanaṃ saṃvaḍḍhentā āgacchanti, na ca tāva",
  "atk-s0505a:2509_1": "nesaṃ indriyāni paripākaṃ gacchanti, nāpi ayaṃ deso sappāyo, magadhakhette pana tesaṃ",
  "atk-s0505a:2509_2": "pāsāṇakacetiyaṃ sappāyaṃ. Tatra hi mayi dhammaṃ desente mahājanassa dhammābhisamayo",
  "atk-s0505a:2509_3": "bhavissati, sabbanagarāni ca pavisitvā āgacchantā bahutarena janena āgamissantī”ti",
  "atk-s0505a:2509_4": "bhikkhusaṅghaparivuto sāvatthito rājagahābhimukho agamāsi. Tepi jaṭilā sāvatthiṃ",
  "atk-s0505a:2509_5": "āgantvā vihāraṃ pavisitvā “ko buddho, kuhiṃ buddho”ti vicinantā gandhakuṭimūlaṃ gantvā",
  "atk-s0505a:2509_6": "bhagavato padanikkhepaṃ disvā “rattassa hi ukkuṭikaṃ padaṃ bhave…pe… vivaṭṭacchadassa",
  "atk-s0505a:2509_7": "idamīdisaṃ pada”nti “sabbaññu buddho”ti niṭṭhaṃ gatā. Bhagavāpi anupubbena setabyakapilavatthuādīni",
  "atk-s0505a:2509_8": "nagarāni pavisitvā mahājanaṃ saṃvaḍḍhento pāsāṇakacetiyaṃ gato. Jaṭilāpi tāvadeva",
  "atk-s0505a:2509_9": "sāvatthito nikkhamitvā sabbāni tāni nagarāni pavisitvā pāsāṇakacetiyameva agamaṃsu.",
  "atk-s0505a:2509_10": "Tena vuttaṃ “kosambiñcāpi sāketaṃ, sāvatthiñca puruttamaṃ. Setabyaṃ kapilavatthu”ntiādi.",
  "atk-s0505a:2510_0": "1020. Tattha māgadhaṃ puranti magadhapuraṃ rājagahanti adhippāyo. Pāsāṇakaṃ cetiyanti",
  "atk-s0505a:2510_1": "mahato pāsāṇassa upari pubbe devaṭṭhānaṃ ahosi. Uppanne pana bhagavati vihāro jāto.",
  "atk-s0505a:2510_2": "So teneva purimavohārena “pāsāṇakaṃ cetiya”nti vuccati.",
  "atk-s0505a:2511_0": "1021. Tasitovudakanti te hi jaṭilā vegasā bhagavantaṃ anubandhamānā sāyaṃ gatamaggaṃ",
  "atk-s0505a:2511_1": "pāto, pāto gatamaggañca sāyaṃ gacchantā “ettha bhagavā”ti sutvā ativiya pītipāmojjajātā",
  "atk-s0505a:2511_2": "taṃ cetiyaṃ abhiruhiṃsu. Tena vuttaṃ “turitā pabbatamāruhu”nti.",
  "atk-s0505a:2512_0": "1024. Ekamantaṃ ṭhito haṭṭhoti tasmiṃ pāsāṇake cetiye sakkena māpitamahāmaṇḍape nisinnaṃ",
  "atk-s0505a:2512_1": "bhagavantaṃ disvā “kacci isayo khamanīya”ntiādinā nayena bhagavatā paṭisammodanīye",
  "atk-s0505a:2512_2": "kate “khamanīyaṃ bho gotamā”tiādīhi sayampi paṭisanthāraṃ katvā ajito jeṭṭhantevāsī",
  "atk-s0505a:2512_3": "ekamantaṃ ṭhito haṭṭhacitto hutvā manopañhe pucchi.",
  "atk-s0505a:2513": "1025. Tattha ādissāti “kativasso”ti evaṃ uddissa. Jammananti “amhākaṃ ācariyassa jātiṃ brūhī”ti pucchati. Pāraminti niṭṭhāgamanaṃ.",
  "atk-s0505a:2514_0": "1026-7. Vīsaṃ vassasatanti vīsativassādhikaṃ vassasataṃ. Lakkhaṇeti mahāpurisalakkhaṇe.",
  "atk-s0505a:2514_1": "Etasmiṃ ito paresu ca itihāsādīsu anavayoti adhippāyo parapadaṃ vā ānetvā tesu pāramiṃ",
  "atk-s0505a:2514_2": "gatoti yojetabbaṃ. Pañcasatāni vācetīti pakatialasadummedhamāṇavakānaṃ pañcasatāni",
  "atk-s0505a:2514_3": "sayaṃ mante vāceti. Sadhammeti eke brāhmaṇadhamme, tevijjake pāvacaneti vuttaṃ hoti.",
  "atk-s0505a:2515": "1028. Lakkhaṇānaṃ pavicayanti lakkhaṇānaṃ vitthāraṃ, “katamāni tānissa gatte tīṇi lakkhaṇānī”ti pucchati.",
  "atk-s0505a:2516": "1030-31. Pucchañhīti pucchamānaṃ kametaṃ paṭibhāsatīti devādīsu kaṃ puggalaṃ etaṃ pañhavacanaṃ paṭibhāsatīti.",
  "atk-s0505a:2517_0": "1032-33. Evaṃ brāhmaṇo pañcannaṃ pañhānaṃ veyyākaraṇaṃ sutvā avasese dve pucchanto",
  "atk-s0505a:2517_1": "“muddhaṃ muddhādhipātañcā”ti āha. Athassa bhagavā te byākaronto “avijjā muddhā”ti",
  "atk-s0505a:2517_2": "gāthamāha. Tattha yasmā catūsu saccesu aññāṇabhūtā avijjā saṃsārassa sīsaṃ, tasmā",
  "atk-s0505a:2517_3": "“avijjā muddhā”ti āha. Yasmā ca arahattamaggavijjā attanā sahajātehi saddhāsatisamādhikattukamyatāchandavīriyehi",
  "atk-s0505a:2517_4": "samannāgatā indriyānaṃ ekarasaṭṭhabhāvamupagatattā taṃ muddhaṃ adhipāteti, tasmā",
  "atk-s0505a:2517_5": "“dhijjā muddhādhipātinī”tiādimāha.",
  "atk-s0505a:2518_0": "1034-8. Tato vedena mahatāti atha imaṃ pañhaveyyākaraṇaṃ sutvā uppannāya mahāpītiyā",
  "atk-s0505a:2518_1": "santhambhitvā alīnabhāvaṃ, kāyacittānaṃ udaggaṃ patvāti attho. Patitvā ca “bāvarī”ti",
  "atk-s0505a:2518_2": "imaṃ gāthamāha. Atha naṃ anukampamāno bhagavā “sukhito”ti gāthamāha. Vatvā ca “bāvarissa",
  "atk-s0505a:2518_3": "cā”ti sabbaññupavāraṇaṃ pavāresi. Tattha sabbesanti anavasesānaṃ soḷasasahassānaṃ.",
  "atk-s0505a:2518_4": "Tattha pucchi tathāgatanti tattha pāsāṇake cetiye, tattha vā parisāya, tesu vā pavāritesu",
  "atk-s0505a:2518_5": "ajito paṭhamaṃ pañhaṃ pucchīti. Sesaṃ sabbagāthāsu pākaṭamevāti.",
  "atk-s0505a:2519": "Paramatthajotikāya khuddaka-aṭṭhakathāya",
  "atk-s0505a:2520": "Suttanipāta-aṭṭhakathāya vatthugāthāvaṇṇanā niṭṭhitā.",
  "atk-s0505a:2521": "1. Ajitasuttavaṇṇanā",
  "atk-s0505a:2522": "1039. Tasmiṃ pana pañhe nivutoti paṭicchādito. Kissābhilepanaṃ brūsīti kiṃ assa lokassa abhilepanaṃ vadesi.",
  "atk-s0505a:2523_0": "1040. Vevicchā pamādā nappakāsatīti macchariyahetu ca pamādahetu ca nappakāsati.",
  "atk-s0505a:2523_1": "Macchariyaṃ hissa dānādiguṇehi pakāsituṃ na deti, pamādo sīlādīhi. Jappābhilepananti",
  "atk-s0505a:2523_2": "taṇhā assa lokassa makkaṭalepo viya makkaṭassa abhilepanaṃ. Dukkhanti jātiādikaṃ dukkhaṃ.",
  "atk-s0505a:2524_0": "1041. Savanti sabbadhi sotāti sabbesu rūpādiāyatanesu taṇhādikā sotā sandanti. Kiṃ",
  "atk-s0505a:2524_1": "nivāraṇanti tesaṃ kiṃ āvaraṇaṃ kā rakkhāti? Saṃvaraṃ brūhīti taṃ tesaṃ nivāraṇasaṅkhātaṃ",
  "atk-s0505a:2524_2": "saṃvaraṃ brūhi. Etena sāvasesappahānaṃ pucchati. Kena sotā pidhiyyareti kena dhammena",
  "atk-s0505a:2524_3": "ete sotā pidhiyyanti pacchijjanti. Etena anavasesappahānaṃ pucchati.",
  "atk-s0505a:2525_0": "1042. Sati tesaṃ nivāraṇanti vipassanāyuttā. Kusalānaṃ dhammānaṃ gatiyo samannesamānā",
  "atk-s0505a:2525_1": "sati tesaṃ sotānaṃ nivāraṇaṃ. Sotānaṃ saṃvaraṃ brūmīti tamevāhaṃ satiṃ sotānaṃ saṃvaraṃ",
  "atk-s0505a:2525_2": "brūmīti adhippāyo. Paññāyete pidhiyyareti rūpādīsu pana aniccatādipaṭivedhasādhikāya",
  "atk-s0505a:2525_3": "maggapaññāya ete sotā sabbaso pidhiyyantīti.",
  "atk-s0505a:2526_0": "1043. Paññā cevāti pañhagāthāya, yā cāyaṃ tayā vuttā paññā yā ca sati, yañca tadavasesaṃ",
  "atk-s0505a:2526_1": "nāmarūpaṃ, etaṃ sabbampi kattha nirujjhati, etaṃ me pañhaṃ puṭṭho brūhīti evaṃ saṅkhepattho veditabbo.",
  "atk-s0505a:2527_0": "1044. Vissajjanagāthāya panassa yasmā paññāsatiyo nāmeneva saṅgahaṃ gacchanti, tasmā",
  "atk-s0505a:2527_1": "tā visuṃ na vuttā. Ayamettha saṅkhepattho – yaṃ maṃ tvaṃ, ajita, etaṃ pañhaṃ apucchi",
  "atk-s0505a:2527_2": "“katthetaṃ uparujjhatī”ti, taṃ te yattha nāmañca rūpañca asesaṃ uparujjhati, taṃ",
  "atk-s0505a:2527_3": "vadanto vadāmi, tassa, tassa hi viññāṇassa nirodhena saheva apubbaṃ acarimaṃ etthetaṃ",
  "atk-s0505a:2527_4": "uparujjhati. Ettheva viññāṇanirodhe nirujjhati etaṃ, viññāṇanirodhā tassa nirodho",
  "atk-s0505a:2527_5": "hoti. Taṃ nātivattatīti vuttaṃ hoti.",
  "atk-s0505a:2528_0": "1045. Ettāvatā ca “dukkhamassa mahabbhaya”nti iminā pakāsitaṃ dukkhasaccaṃ, “yāni",
  "atk-s0505a:2528_1": "sotānī”ti iminā samudayasaccaṃ paññāyete pidhiyyareti iminā maggasaccaṃ, “asesaṃ",
  "atk-s0505a:2528_2": "uparujjhatī”ti iminā nirodhasaccanti evaṃ cattāri saccāni sutvāpi ariyabhūmiṃ anadhigato",
  "atk-s0505a:2528_3": "puna sekhāsekhapaṭipadaṃ pucchanto “ye ca saṅkhātadhammāse”ti gāthamāha. Tattha saṅkhātadhammāti",
  "atk-s0505a:2528_4": "aniccādivasena parivīmaṃsitadhammā, arahataṃ etaṃ adhivacanaṃ. Sekhāti sīlādīni sikkhamānā",
  "atk-s0505a:2528_5": "avasesā ariyapuggalā. Puthūti bahū sattajanā. Tesaṃ me nipako iriyaṃ puṭṭho pabrūhīti",
  "atk-s0505a:2528_6": "tesaṃ me sekhāsekhānaṃ nipako paṇḍito tvaṃ puṭṭho paṭipattiṃ brūhīti.",
  "atk-s0505a:2529_0": "1046. Athassa bhagavā yasmā sekhena kāmacchandanīvaraṇaṃ ādiṃ katvā sabbakilesā pahātabbā",
  "atk-s0505a:2529_1": "eva, tasmā “kāmesū”ti upaḍḍhagāthāya sekhapaṭipadaṃ dasseti. Tassattho – vatthu “kāmesu”",
  "atk-s0505a:2529_2": "kilesakāmena nābhigijjheyya kāyaduccaritādayo ca manaso āvilabhāvakare dhamme pajahanto",
  "atk-s0505a:2529_3": "manasā nāvilo siyāti. Yasmā pana asekho aniccādivasena sabbasaṅkhārādīnaṃ paritulitattā",
  "atk-s0505a:2529_4": "kusalo sabbadhammesu kāyānupassanāsatiādīhi ca sato sakkāyadiṭṭhiādīnaṃ bhinnattā",
  "atk-s0505a:2529_5": "bhikkhubhāvaṃ patto ca hutvā sabbiriyāpathesu paribbajati, tasmā “kusalo”ti upaḍḍhagāthāya",
  "atk-s0505a:2529_6": "asekhapaṭipadaṃ dasseti. Sesaṃ sabbattha pākaṭameva.",
  "atk-s0505a:2530_0": "Evaṃ bhagavā arahattanikūṭena desanaṃ niṭṭhāpesi, desanāpariyosāne ajito arahatte",
  "atk-s0505a:2530_1": "patiṭṭhāsi saddhiṃ antevāsisahassena, aññesañca anekasahassānaṃ dhammacakkhuṃ udapādi.",
  "atk-s0505a:2530_2": "Saha arahattappattiyā ca āyasmato ajitassa antevāsisahassassa ca ajinajaṭāvākacīrādīni",
  "atk-s0505a:2530_3": "antaradhāyiṃsu. Sabbeva iddhimayapattacīvaradharā, dvaṅgulakesā ehibhikkhū hutvā",
  "atk-s0505a:2530_4": "bhagavantaṃ namassamānā pañjalikā nisīdiṃsūti.",
  "atk-s0505a:2531": "Paramatthajotikāya khuddaka-aṭṭhakathāya",
  "atk-s0505a:2532": "Suttanipāta-aṭṭhakathāya ajitasuttavaṇṇanā niṭṭhitā.",
  "atk-s0505a:2533": "2. Tissametteyyasuttavaṇṇanā",
  "atk-s0505a:2534_0": "1047. Kodha santussitoti tissametteyyasuttaṃ. Kā uppatti? Sabbasuttānaṃ pucchāvasikā",
  "atk-s0505a:2534_1": "eva uppatti. Te hi brāhmaṇā “katāvakāsā pucchavho”ti bhagavatā pavāritattā attano",
  "atk-s0505a:2534_2": "attano saṃsayaṃ pucchiṃsu. Puṭṭho puṭṭho ca tesaṃ bhagavā byākāsi. Evaṃ pucchāvasikānevetāni",
  "atk-s0505a:2534_3": "suttānīti veditabbāni.",
  "atk-s0505a:2535_0": "Niṭṭhite pana ajitapañhe “kathaṃ lokaṃ avekkhantaṃ, maccurājā na passatī”ti evaṃ",
  "atk-s0505a:2535_1": "mogharājā pucchituṃ ārabhi. Taṃ “na tāvassa indriyāni paripākaṃ gatānī”ti ñatvā bhagavā",
  "atk-s0505a:2535_2": "“tiṭṭha tvaṃ, mogharāja, añño pucchatū”ti paṭikkhipi. Tato tissametteyyo attano saṃsayaṃ",
  "atk-s0505a:2535_3": "pucchanto “kodhā”ti gāthamāha. Tattha kodha santussitoti ko idha tuṭṭho. Iñjitāti",
  "atk-s0505a:2535_4": "taṇhādiṭṭhivipphanditāni. Ubhantamabhiññāyāti ubho ante abhijānitvā. Mantā na lippatīti paññāya na lippati.",
  "atk-s0505a:2536_0": "1048-9. Tassetamatthaṃ byākaronto bhagavā “kāmesū”ti gāthādvayamāha. Tattha kāmesu",
  "atk-s0505a:2536_1": "brahmacariyavāti kāmanimittaṃ brahmacariyavā, kāmesu ādīnavaṃ disvā maggabrahmacariyena",
  "atk-s0505a:2536_2": "samannāgatoti vuttaṃ hoti. Ettāvatā santusitaṃ dasseti, “vītataṇho”tiādīhi aniñjitaṃ.",
  "atk-s0505a:2536_3": "Tattha saṅkhāya nibbutoti aniccādivasena dhamme vīmaṃsitvā rāgādinibbānena nibbuto.",
  "atk-s0505a:2536_4": "Sesaṃ tattha tattha vuttanayattā pākaṭameva.",
  "atk-s0505a:2537_0": "Evaṃ bhagavā imampi suttaṃ arahattanikūṭeneva desesi. Desanāpariyosāne ayampi brāhmaṇo",
  "atk-s0505a:2537_1": "arahatte patiṭṭhāsi saddhiṃ antevāsisahassena, aññesañca anekasahassānaṃ dhammacakkhuṃ",
  "atk-s0505a:2537_2": "udapādi. Sesaṃ pubbasadisamevāti.",
  "atk-s0505a:2538": "Paramatthajotikāya khuddaka-aṭṭhakathāya",
  "atk-s0505a:2539": "Suttanipāta-aṭṭhakathāya tissametteyyasuttavaṇṇanā niṭṭhitā.",
  "atk-s0505a:2540": "3. Puṇṇakasuttavaṇṇanā",
  "atk-s0505a:2541_0": "1050. Anejanti puṇṇakasuttaṃ. Imampi purimanayeneva mogharājānaṃ paṭikkhipitvā vuttaṃ.",
  "atk-s0505a:2541_1": "Tattha mūladassāvinti akusalamūlādidassāviṃ. Isayoti isināmakā jaṭilā. Yaññanti deyyadhammaṃ.",
  "atk-s0505a:2541_2": "Akappayiṃsūti pariyesanti.",
  "atk-s0505a:2542_0": "1051. Āsīsamānāti rūpādīni patthayamānā. Itthattanti itthabhāvañca patthayamānā,",
  "atk-s0505a:2542_1": "manussādibhāvaṃ icchantāti vuttaṃ hoti. Jaraṃ sitāti jaraṃ nissitā. Jarāmukhena cettha",
  "atk-s0505a:2542_2": "sabbavaṭṭadukkhaṃ vuttaṃ. Tena vaṭṭadukkhanissitā tato aparimuccamānā eva kappayiṃsūti dīpeti.",
  "atk-s0505a:2543_0": "1052. Kaccissu te bhagavā yaññapathe appamattā, atāruṃ jātiñca jarañca mārisāti ettha",
  "atk-s0505a:2543_1": "yaññoyeva yaññapatho. Idaṃ vuttaṃ hoti – kacci te yaññe appamattā hutvā yaññaṃ kappayantā",
  "atk-s0505a:2543_2": "vaṭṭadukkhamatariṃsūti.",
  "atk-s0505a:2544_0": "1053. Āsīsantīti rūpapaṭilābhādayo patthenti. Thomayantīti “suyiṭṭhaṃ suci dinna”ntiādinā",
  "atk-s0505a:2544_1": "nayena yaññādīni pasaṃsanti. Abhijappantīti rūpādipaṭilābhāya vācaṃ bhindanti. Juhantīti",
  "atk-s0505a:2544_2": "denti. Kāmābhijappanti paṭicca lābhanti rūpādipaṭilābhaṃ paṭicca punappunaṃ kāme",
  "atk-s0505a:2544_3": "eva abhijappanti, “aho vata amhākaṃ siyu”nti vadanti, taṇhañca tattha vaḍḍhentīti",
  "atk-s0505a:2544_4": "vuttaṃ hoti. Yājayogāti yāgādhimuttā. Bhavarāgarattāti evamimehi āsīsanādīhi bhavarāgeneva",
  "atk-s0505a:2544_5": "rattā, bhavarāgarattā vā hutvā etāni āsīsanādīni karontā nātariṃsu jātiādivaṭṭadukkhaṃ na uttariṃsūti.",
  "atk-s0505a:2545_0": "1054-5. Athakocarahīti atha idāni ko añño atārīti. Saṅkhāyāti ñāṇena vīmaṃsitvā.",
  "atk-s0505a:2545_1": "Paroparānīti parāni ca orāni ca, parattabhāvasakattabhāvādīni parāni ca orāni cāti",
  "atk-s0505a:2545_2": "vuttaṃ hoti. Vidhūmoti kāyaduccaritādidhūmavirahito. Anīghoti rāgādiīghavirahito.",
  "atk-s0505a:2545_3": "Atāri soti so evarūpo arahā jātijaraṃ atāri. Sesamettha pākaṭameva.",
  "atk-s0505a:2546_0": "Evaṃ bhagavā imampi suttaṃ arahattanikūṭeneva desesi. Desanāpariyosāne ayampi brāhmaṇo",
  "atk-s0505a:2546_1": "arahatte patiṭṭhāsi saddhiṃ antevāsisahassena, aññesañca anekasatānaṃ dhammacakkhuṃ",
  "atk-s0505a:2546_2": "udapādi. Sesaṃ vuttasadisamevāti.",
  "atk-s0505a:2547": "Paramatthajotikāya khuddaka-aṭṭhakathāya",
  "atk-s0505a:2548": "Suttanipāta-aṭṭhakathāya puṇṇakasuttavaṇṇanā niṭṭhitā.",
  "atk-s0505a:2549": "4. Mettagūsuttavaṇṇanā",
  "atk-s0505a:2550": "1056. Pucchāmi tanti mettagusuttaṃ. Tattha maññāmi taṃ vedaguṃ bhāvitattanti “ayaṃ vedagū”ti ca “bhāvitatto”ti ca evaṃ taṃ maññāmi.",
  "atk-s0505a:2551_0": "1057. Apucchasīti ettha a-iti padapūraṇamatte nipāto, pucchasicceva attho. Pavakkhāmi",
  "atk-s0505a:2551_1": "yathā pajānanti yathā pajānanto ācikkhati, evaṃ ācikkhissāmi. Upadhinidānā pabhavanti",
  "atk-s0505a:2551_2": "dukkhāti taṇhādiupadhinidānā jātiādidukkhavisesā pabhavanti.",
  "atk-s0505a:2552_0": "1058. Evaṃ upadhinidānato pabhavantesu dukkhesu – yo ve avidvāti gāthā. Tattha pajānanti",
  "atk-s0505a:2552_1": "saṅkhāre aniccādivasena jānanto. Dukkhassa jātippabhavānupassīti vaṭṭadukkhassa jātikāraṇaṃ",
  "atk-s0505a:2552_2": "“upadhī”ti anupassanto.",
  "atk-s0505a:2553": "1059. Sokapariddavañcāti sokañca paridevañca. Tathā hi te vidito esa dhammoti yathā yathā sattā jānanti, tathā tathā paññāpanavasena vidito esa dhammoti.",
  "atk-s0505a:2554_0": "1060-61. Kittayissāmi te dhammanti nibbānadhammaṃ nibbānagāminipaṭipadādhammañca",
  "atk-s0505a:2554_1": "te desayissāmi. Diṭṭhe dhammeti diṭṭhe dukkhādidhamme, imasmiṃyeva vā attabhāve.",
  "atk-s0505a:2554_2": "Anītihanti attapaccakkhaṃ. Yaṃ viditvāti yaṃ dhammaṃ “sabbe saṅkhārā aniccā”tiādinā",
  "atk-s0505a:2554_3": "nayena sammasanto viditvā. Tañcāhaṃ abhinandāmīti taṃ vuttapakāradhammajotakaṃ tava",
  "atk-s0505a:2554_4": "vacanaṃ ahaṃ patthayāmi. Dhammamuttamanti tañca dhammamuttamaṃ abhinandāmīti.",
  "atk-s0505a:2555_0": "1062. Uddhaṃ adho tiriyañcāpi majjheti ettha uddhanti anāgataddhā vuccati, adhoti",
  "atk-s0505a:2555_1": "atītaddhā, tiriyañcāpi majjheti paccuppannaddhā. Etesu nandiñca nivesanañca, panujja",
  "atk-s0505a:2555_2": "viññāṇanti etesu uddhādīsu taṇhañca diṭṭhinivesanañca abhisaṅkhāraviññāṇañca panudehi,",
  "atk-s0505a:2555_3": "panuditvā ca bhave na tiṭṭhe, evaṃ sante duvidhepi bhave na tiṭṭheyya. Evaṃ tāva",
  "atk-s0505a:2555_4": "panujjasaddassa panudehīti imasmiṃ atthavikappe sambandho, panuditvāti etasmiṃ pana",
  "atk-s0505a:2555_5": "atthavikappe bhave na tiṭṭheti ayameva sambandho. Etāni nandinivesanaviññāṇāni panuditvā",
  "atk-s0505a:2555_6": "duvidhepi bhave na tiṭṭheyyāti vuttaṃ hoti.",
  "atk-s0505a:2556_0": "1063-4. Etāni vinodetvā bhave atiṭṭhanto eso – evaṃvihārīti gāthā. Tattha idhevāti",
  "atk-s0505a:2556_1": "imasmiṃyeva sāsane, imasmiṃyeva vā attabhāve. Sukittitaṃ gotamanūpadhīkanti ettha",
  "atk-s0505a:2556_2": "anupadhikanti nibbānaṃ. Taṃ sandhāya bhagavantaṃ ālapanto āha – “sukittitaṃ gotamanūpadhīka”nti.",
  "atk-s0505a:2557_0": "1065. Na kevalaṃ dukkhameva pahāsi – te cāpīti gāthā. Tattha aṭṭhitanti sakkaccaṃ,",
  "atk-s0505a:2557_1": "sadā vā. Taṃ taṃ namassāmīti tasmā taṃ namassāmi. Sameccāti upagantvā. Nāgāti bhagavantaṃ ālapanto āha.",
  "atk-s0505a:2558_0": "1066. Idāni taṃ bhagavā “addhā hi bhagavā pahāsi dukkha”nti evaṃ tena brāhmaṇena",
  "atk-s0505a:2558_1": "viditopi attānaṃ anupanetvāva pahīnadukkhena puggalena ovadanto “yaṃ brāhmaṇa”nti",
  "atk-s0505a:2558_2": "gāthamāha. Tassattho – yaṃ tvaṃ abhijānanto “ayaṃ bāhitapāpattā brāhmaṇo, vedehi",
  "atk-s0505a:2558_3": "gatattā vedagū, kiñcanābhāvena akiñcano, kāmesu ca bhavesu ca asattattā kāmabhave",
  "atk-s0505a:2558_4": "asatto”ti jaññā jāneyyāsi. Addhā hi so imaṃ oghaṃ atāri, tiṇṇo ca pāraṃ akhilo akaṅkho.",
  "atk-s0505a:2559": "1067. Kiñca bhiyyo – vidvā ca yoti gāthā. Tattha idhāti imasmiṃ sāsane, attabhāve vā. Visajjāti vossajjitvā. Sesaṃ sabbattha pākaṭameva.",
  "atk-s0505a:2560": "Evaṃ bhagavā imampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a:2561": "Paramatthajotikāya khuddaka-aṭṭhakathāya",
  "atk-s0505a:2562": "Suttanipāta-aṭṭhakathāya mettagūsuttavaṇṇanā niṭṭhitā.",
  "atk-s0505a:2563": "5. Dhotakasuttavaṇṇanā",
  "atk-s0505a:2564_0": "1068-9. Pucchāmi tanti dhotakasuttaṃ. Tattha vācābhikaṅkhāmīti vācaṃ abhikaṅkhāmi.",
  "atk-s0505a:2564_1": "Sikkhe nibbānamattanoti attano rāgādīnaṃ nibbānatthāya adhisīlādīni sikkheyya. Itoti mama mukhato.",
  "atk-s0505a:2565_0": "1070. Evaṃ vutte attamano dhotako bhagavantaṃ abhitthavamāno kathaṃkathāpamokkhaṃ",
  "atk-s0505a:2565_1": "yācanto “passāmaha”nti gāthamāha. Tattha passāmahaṃ devamanussaloketi passāmi ahaṃ",
  "atk-s0505a:2565_2": "devamanussaloke. Taṃ taṃ namassāmīti taṃ evarūpaṃ namassāmi. Pamuñcāti pamocehi.",
  "atk-s0505a:2566_0": "1071. Athassa bhagavā attādhīnameva kathaṃkathāpamokkhaṃ oghataraṇamukhena dassento",
  "atk-s0505a:2566_1": "“nāha”nti gāthamāha. Tattha nāhaṃ sahissāmīti ahaṃ na sahissāmi na sakkhissāmi, na",
  "atk-s0505a:2566_2": "vāyamissāmīti vuttaṃ hoti. Pamocanāyāti pamācetuṃ. Kathaṃkathinti sakaṅkhaṃ. Taresīti tareyyāsi.",
  "atk-s0505a:2567_0": "1072-5. Evaṃ vutte attamanataro dhotako bhagavantaṃ abhitthavamāno anusāsaniṃ yācanto",
  "atk-s0505a:2567_1": "“anusāsa brahme”ti gāthamāha. Tattha brahmāti seṭṭhavacanametaṃ. Tena bhagavantaṃ",
  "atk-s0505a:2567_2": "āmantayamāno āha – “anusāsa brahme”ti. Vivekadhammanti sabbasaṅkhāravivekanibbānadhammaṃ.",
  "atk-s0505a:2567_3": "Abyāpajjamānoti nānappakārataṃ anāpajjamāno. Idheva santoti idheva samāno. Asitoti",
  "atk-s0505a:2567_4": "anissito. Ito parā dve gāthā mettagusutte vuttanayā eva. Kevalañhi tattha dhammaṃ,",
  "atk-s0505a:2567_5": "idha santinti ayaṃ viseso. Tatiyagāthāyapi pubbaḍḍhaṃ tattha vutanayameva aparaḍḍhe",
  "atk-s0505a:2567_6": "saṅgoti sajjanaṭṭhānaṃ, laggananti vuttaṃ hoti. Sesaṃ sabbattha pākaṭameva.",
  "atk-s0505a:2568": "Evaṃ bhagavā imampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a:2569": "Paramatthajotikāya khuddaka-aṭṭhakathāya",
  "atk-s0505a:2570": "Suttanipāta-aṭṭhakathāya dhotakasuttavaṇṇanā niṭṭhitā.",
  "atk-s0505a:2571": "6. Upasīvasuttavaṇṇanā",
  "atk-s0505a:2572_0": "1076. Eko ahanti upasīvasuttaṃ. Tattha mahantamoghanti mahantaṃ oghaṃ. Anissitoti",
  "atk-s0505a:2572_1": "puggalaṃ vā dhammaṃ vā anissito. No visahāmīti na sakkomi. Ārammaṇanti nissayaṃ.",
  "atk-s0505a:2572_2": "Yaṃ nissitoti yaṃ puggalaṃ vā dhammaṃ vā nissito.",
  "atk-s0505a:2573_0": "1077. Idāni yasmā so brāhmaṇo ākiñcaññāyatanalābhī tañca santampi nissayaṃ na jānāti,",
  "atk-s0505a:2573_1": "tenassa bhagavā tañca nissayaṃ uttari ca niyyānapathaṃ dassento “ākiñcañña”nti gāthamāha.",
  "atk-s0505a:2573_2": "Tattha pekkhamānoti taṃ ākiñcaññāyatanasamāpattiṃ sato samāpajjitvā vuṭṭhahitvā ca",
  "atk-s0505a:2573_3": "aniccādivasena passamāno. Natthīti nissāyāti taṃ “natthi kiñcī”ti pavattasamāpattiṃ",
  "atk-s0505a:2573_4": "ārammaṇaṃ katvā. Tarassu oghanti tato pabhuti pavattāya vipassanāya yathānurūpaṃ",
  "atk-s0505a:2573_5": "catubbidhampi oghaṃ tarassu. Kathāhīti kathaṃkathāhi. Taṇhakkhayaṃ nattamahābhipassāti",
  "atk-s0505a:2573_6": "rattindivaṃ nibbānaṃ vibhūtaṃ katvā passa. Etenassa diṭṭhadhammasukhavihāraṃ katheti.",
  "atk-s0505a:2574_0": "1078-9. Idāni “kāme pahāyā”ti sutvā vikkhambhanavasena attanā pahīne kāme sampassamāno",
  "atk-s0505a:2574_1": "“sabbesū”ti gāthamāha. Tattha hitvā maññanti aññaṃ tato heṭṭhā chabbidhampi samāpattiṃ",
  "atk-s0505a:2574_2": "hitvā. Saññāvimokkhe parameti sattasu saññāvimokkhesu uttame ākiñcaññāyatane. Tiṭṭhe",
  "atk-s0505a:2574_3": "nu so tattha anānuyāyīti so puggalo tattha ākiñcaññāyatanabrahmaloke avigacchamāno",
  "atk-s0505a:2574_4": "tiṭṭheyya nūti pucchati. Athassa bhagavā saṭṭhikappasahassamattaṃyeva ṭhānaṃ anujānanto tatiyagāthamāha.",
  "atk-s0505a:2575_0": "1080. Evaṃ tassa tattha ṭhānaṃ sutvā idānissa sassatucchedabhāvaṃ pucchanto “tiṭṭhe",
  "atk-s0505a:2575_1": "ce”ti gāthamāha. Tattha pūgampi vassānanti anekasaṅkhyampi vassānaṃ, gaṇarāsinti",
  "atk-s0505a:2575_2": "attho. “Pūgampi vassānī”tipi pāṭho, tattha vibhattibyattayena sāmivacanassa paccattavacanaṃ",
  "atk-s0505a:2575_3": "kattabbaṃ, pūganti vā etassa bahūnīti attho vattabbo. “Pūgānī”ti vāpi paṭhanti, purimapāṭhoyeva",
  "atk-s0505a:2575_4": "sabbasundaro. Tattheva so sīti siyā vimuttoti so puggalo tatthevākiñcaññāyatane nānādukkhehi",
  "atk-s0505a:2575_5": "vimutto sītibhāvappatto bhaveyya, nibbānappatto sassato hutvā tiṭṭheyyāti adhippāyo.",
  "atk-s0505a:2575_6": "Cavetha viññāṇaṃ tathāvidhassāti udāhu tathāvidhassa viññāṇaṃ anupādāya parinibbāyeyyāti",
  "atk-s0505a:2575_7": "ucchedaṃ pucchati, paṭisandhiggahaṇatthaṃ vāpi bhaveyyāti paṭisandhimpi tassa pucchati.",
  "atk-s0505a:2576_0": "1081. Athassa bhagavā ucchedasassataṃ anupagamma tattha uppannassa ariyasāvakassa",
  "atk-s0505a:2576_1": "anupādāya parinibbānaṃ dassento “accī yathā”ti gāthamāha. Tattha atthaṃ paletīti",
  "atk-s0505a:2576_2": "atthaṃ gacchati. Na upeti saṅkhanti “asukaṃ nāma disaṃ gato”ti vohāraṃ na gacchati.",
  "atk-s0505a:2576_3": "Evaṃ munī nāmakāyā vimuttoti evaṃ tattha uppanno sekkhamuni pakatiyā pubbeva rūpakāyā",
  "atk-s0505a:2576_4": "vimutto tattha catutthamaggaṃ nibbattetvā dhammakāyassa pariññātattā puna nāmakāyāpi",
  "atk-s0505a:2576_5": "vimutto ubhatobhāgavimutto khīṇāsavo hutvā anupādāparinibbānasaṅkhātaṃ atthaṃ paleti,",
  "atk-s0505a:2576_6": "na upeti saṅkhaṃ “khattiyo vā brāhmaṇo vā”ti evamādikaṃ.",
  "atk-s0505a:2577_0": "1082. Idāni “atthaṃ paletī”ti sutvā tassa yoniso atthaṃ asallakkhento “atthaṅgato",
  "atk-s0505a:2577_1": "so”ti gāthamāha. Tassattho – so atthaṅgato udāhu natthi, udāhu ve sassatiyā sassatabhāvena",
  "atk-s0505a:2577_2": "arogo avipariṇāmadhammo soti evaṃ taṃ me munī sādhu viyākarohi. Kiṃ kāraṇaṃ? Tathā",
  "atk-s0505a:2577_3": "hi te vidito esa dhammoti.",
  "atk-s0505a:2578_0": "1083. Athassa bhagavā tathā avattabbataṃ dassento “atthaṅgatassā”ti gāthamāha. Tattha",
  "atk-s0505a:2578_1": "atthaṅgatassāti anupādāparinibbutassa. Na pamāṇamatthīti rūpādippamāṇaṃ natthi. Yena",
  "atk-s0505a:2578_2": "naṃ vajjunti yena rāgādinā naṃ vadeyyuṃ. Sabbesu dhammesūti sabbesu khandhādidhammesu.",
  "atk-s0505a:2578_3": "Sesaṃ sabbattha pākaṭameva.",
  "atk-s0505a:2579": "Evaṃ bhagavā imaṃ suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a:2580": "Paramatthajotikāya khuddaka-aṭṭhakathāya",
  "atk-s0505a:2581": "Suttanipāta-aṭṭhakathāya upasīvasuttavaṇṇanā niṭṭhitā.",
  "atk-s0505a:2582": "7. Nandasuttavaṇṇanā",
  "atk-s0505a:2583_0": "1084-5. Santi loketi nandasuttaṃ. Tattha paṭhamagāthāya attho – loke khattiyādayo",
  "atk-s0505a:2583_1": "janā ājīvakanigaṇṭhādike sandhāya “santi munayo”ti vadanti, tayidaṃ kathaṃsūti kiṃ",
  "atk-s0505a:2583_2": "nu kho te samāpattiñāṇādinā ñāṇena uppannattā ñāṇūpapannaṃ no muniṃ vadanti, evaṃvidhaṃ",
  "atk-s0505a:2583_3": "nu vadanti, udāhu ve nānappakārakena lūkhajīvitasaṅkhātena jīvitenūpapannanti athassa",
  "atk-s0505a:2583_4": "bhagavā tadubhayaṃ paṭikkhipitvā muniṃ dassento “na diṭṭhiyā”ti gāthamāha.",
  "atk-s0505a:2584_0": "1086-7. Idāni “diṭṭhādīhi suddhī”ti vadantānaṃ vāde kaṅkhāpahānatthaṃ “ye kecime”ti",
  "atk-s0505a:2584_1": "pucchati. Tattha anekarūpenāti kotūhalamaṅgalādinā. Tattha yatā carantāti tattha",
  "atk-s0505a:2584_2": "sakāya diṭṭhiyā guttā viharantā. Athassa tathā suddhiabhāvaṃ dīpento bhagavā dutiyaṃ gāthamāha.",
  "atk-s0505a:2585_0": "1088-90. Evaṃ “nātariṃsū”ti sutvā idāni yo atari, taṃ sotukāmo “ye kecime”ti pucchati.",
  "atk-s0505a:2585_1": "Athassa bhagavā oghatiṇṇamukhena jātijarātiṇṇe dassento tatiyaṃ gāthamāha. Tattha",
  "atk-s0505a:2585_2": "nivutāti ovuṭā pariyonaddhā. Yesīdhāti yesu idha. Ettha ca su-iti nipātamattaṃ. Taṇhaṃ",
  "atk-s0505a:2585_3": "pariññāyāti tīhi pariññāhi taṇhaṃ parijānitvā. Sesaṃ sabbattha pubbe vuttanayattā pākaṭameva.",
  "atk-s0505a:2586_0": "Evaṃ bhagavā arahattanikūṭeneva desanaṃ niṭṭhāpesi, desanāpariyosāne pana nando bhagavato",
  "atk-s0505a:2586_1": "bhāsitaṃ abhinandamāno “etābhinandāmī”ti gāthamāha. Idhāpi ca pubbe vuttasadiso eva",
  "atk-s0505a:2586_2": "dhammābhisamayo ahosīti.",
  "atk-s0505a:2587": "Paramatthajotikāya khuddaka-aṭṭhakathāya",
  "atk-s0505a:2588": "Suttanipāta-aṭṭhakathāya nandasuttavaṇṇanā niṭṭhitā.",
  "atk-s0505a:2589": "8. Hemakasuttavaṇṇanā",
  "atk-s0505a:2590_0": "1091-4. Ye me pubbeti hemakasuttaṃ. Tattha ye me pubbe viyākaṃsūti ye bāvariādayo",
  "atk-s0505a:2590_1": "pubbe mayhaṃ sakaṃ laddhiṃ viyākaṃsu. Huraṃ gotamasāsanāti gotamasāsanā pubbataraṃ.",
  "atk-s0505a:2590_2": "Sabbaṃ taṃ takkavaḍḍhananti sabbaṃ taṃ kāmavitakkādivaḍḍhanaṃ. Taṇhānigghātananti",
  "atk-s0505a:2590_3": "taṇhāvināsanaṃ. Athassa bhagavā taṃ dhammaṃ ācikkhanto “idhā”ti gāthādvayamāha. Tattha",
  "atk-s0505a:2590_4": "etadaññāya ye satāti etaṃ nibbānapadamaccutaṃ “sabbe saṅkhārā aniccā”tiādinā nayena",
  "atk-s0505a:2590_5": "vipassantā anupubbena jānitvā ye kāyānupassanāsatiādīhi satā. Diṭṭhadhammābhinibbutāti",
  "atk-s0505a:2590_6": "viditadhammattā, diṭṭhadhammattā, rāgādinibbānena ca abhinibbutā. Sesaṃ sabbattha pākaṭameva.",
  "atk-s0505a:2591": "Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a:2592": "Paramatthajotikāya khuddaka-aṭṭhakathāya",
  "atk-s0505a:2593": "Suttanipāta-aṭṭhakathāya hemakasuttavaṇṇanā niṭṭhitā.",
  "atk-s0505a:2594": "9. Todeyyasuttavaṇṇanā",
  "atk-s0505a:2595_0": "1095. Yasmiṃ kāmāti todeyyasuttaṃ. Tattha vimokkho tassa kīdisoti tassa kīdiso vimokkho",
  "atk-s0505a:2595_1": "icchitabboti pucchati. Idāni tassa aññavimokkhābhāvaṃ dassento bhagavā dutiyaṃ gāthamāha.",
  "atk-s0505a:2595_2": "Tattha vimokkho tassa nāparoti tassa añño vimokkho natthi.",
  "atk-s0505a:2596_0": "1097-8. Evaṃ “taṇhakkhayo eva vimokkho”ti vuttepi tamatthaṃ asallakkhento “nirāsaso",
  "atk-s0505a:2596_1": "so uda āsasāno”ti puna pucchati. Tattha uda paññakappīti udāhu samāpattiñāṇādinā",
  "atk-s0505a:2596_2": "ñāṇena taṇhākappaṃ vā diṭṭhikappaṃ vā kappayati. Athassa bhagavā taṃ ācikkhanto dutiyaṃ",
  "atk-s0505a:2596_3": "gāthamāha. Tattha kāmabhaveti kāme ca bhave ca. Sesaṃ sabbattha pākaṭameva.",
  "atk-s0505a:2597": "Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a:2598": "Paramatthajotikāya khuddaka-aṭṭhakathāya",
  "atk-s0505a:2599": "Suttanipāta-aṭṭhakathāya todeyyasuttavaṇṇanā niṭṭhitā.",
  "atk-s0505a:2600": "10. Kappasuttavaṇṇanā",
  "atk-s0505a:2601_0": "1099. Majjhe sarasminti kappasuttaṃ. Tattha majjhe sarasminti purimapacchimakoṭipaññāṇābhāvato",
  "atk-s0505a:2601_1": "majjhabhūte saṃsāreti vuttaṃ hoti. Tiṭṭhatanti tiṭṭhamānānaṃ. Yathāyidaṃ nāparaṃ",
  "atk-s0505a:2601_2": "siyāti yathā idaṃ dukkhaṃ puna na bhaveyya.",
  "atk-s0505a:2602_0": "1101-2. Athassa bhagavā tamatthaṃ byākaronto tisso gāthāyo abhāsi. Tattha akiñcananti",
  "atk-s0505a:2602_1": "kiñcanapaṭipakkhaṃ. Anādānanti ādānapaṭipakkhaṃ, kiñcanādānavūpasamanti vuttaṃ hoti.",
  "atk-s0505a:2602_2": "Anāparanti aparapaṭibhāgadīpavirahitaṃ, seṭṭhanti vuttaṃ hoti. Na te mārassa paddhagūti",
  "atk-s0505a:2602_3": "te mārassa paddhacarā paricārakā sissā na honti. Sesaṃ sabbattha pākaṭameva.",
  "atk-s0505a:2603": "Evaṃ bhagavā imampi suttaṃ arahattanikūṭeneva desesi desanāpariyosāne ca pubbasadiso eva dhammābhisamayo ahosīti.",
  "atk-s0505a:2604": "Paramatthajotikāya khuddaka-aṭṭhakathāya",
  "atk-s0505a:2605": "Suttanipāta-aṭṭhakathāya kappasuttavaṇṇanā niṭṭhitā.",
  "atk-s0505a:2606": "11. Jatukaṇṇisuttavaṇṇanā",
  "atk-s0505a:2607_0": "1103-4. Sutvānahanti jatukaṇṇisuttaṃ. Tattha sutvānahaṃ vīramakāmakāminti ahaṃ “itipi",
  "atk-s0505a:2607_1": "so bhagavā”tiādinā nayena vīraṃ kāmānaṃ akāmanato akāmakāmiṃ buddhaṃ sutvā. Akāmamāgamanti",
  "atk-s0505a:2607_2": "nikkāmaṃ bhagavantaṃ pucchituṃ āgatomhi. Sahajanettāti sahajātasabbaññutaññāṇacakkhu.",
  "atk-s0505a:2607_3": "Yathātacchanti yathātathaṃ. Brūhi meti puna yācanto bhaṇati. Yācanto hi sahassakkhattumpi",
  "atk-s0505a:2607_4": "bhaṇeyya, ko pana vādo dvikkhattuṃ. Tejī tejasāti tejena samannāgato tejasā abhibhuyya.",
  "atk-s0505a:2607_5": "Yamahaṃ vijaññaṃ jātijarāya idha vippahānanti yamahaṃ jātijarānaṃ pahānabhūtaṃ dhammaṃ idheva jāneyyaṃ.",
  "atk-s0505a:2608_0": "1105-7. Athassa bhagavā taṃ dhammamācikkhanto tisso gāthāyo abhāsi. Tattha nekkhammaṃ",
  "atk-s0505a:2608_1": "daṭṭhu khematoti nibbānañca nibbānagāminiñca paṭipadaṃ “khema”nti disvā. Uggahitanti",
  "atk-s0505a:2608_2": "taṇhādiṭṭhivasena gahitaṃ. Nirattaṃ vāti nirassitabbaṃ vā, muñcitabbanti vuttaṃ hoti.",
  "atk-s0505a:2608_3": "Mā te vijjitthāti mā te ahosi. Kiñcananti rāgādikiñcanaṃ vāpi te mā vijjittha. Pubbeti",
  "atk-s0505a:2608_4": "atīte saṅkhāre ārabbha uppannakilesā. Brāhmaṇāti bhagavā jatukaṇṇiṃ ālapati. Sesaṃ",
  "atk-s0505a:2608_5": "sabbattha pākaṭameva.",
  "atk-s0505a:2609": "Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a:2610": "Paramatthajotikāya khuddaka-aṭṭhakathāya",
  "atk-s0505a:2611": "Suttanipāta-aṭṭhakathāya jatukaṇṇisuttavaṇṇanā niṭṭhitā.",
  "atk-s0505a:2612": "12. Bhadrāvudhasuttavaṇṇanā",
  "atk-s0505a:2613_0": "1108-9. Okañjahanti bhadrāvudhasuttaṃ. Tattha okañjahanti ālayaṃ jahaṃ. Taṇhacchidanti",
  "atk-s0505a:2613_1": "chataṇhākāyacchidaṃ. Anejanti lokadhammesu nikkampaṃ. Nandiñjahanti anāgatarūpādipatthanājahaṃ.",
  "atk-s0505a:2613_2": "Ekā eva hi taṇhā thutivasena idha nānappakārato vuttā. Kappañjahanti duvidhakappajahaṃ.",
  "atk-s0505a:2613_3": "Abhiyāceti ativiya yācāmi. Sutvāna nāgassa apanamissanti itoti nāgassa tava bhagavā",
  "atk-s0505a:2613_4": "vacanaṃ sutvā ito pāsāṇakacetiyato bahū janā pakkamissantīti adhippāyo. Janapadehi",
  "atk-s0505a:2613_5": "saṅgatāti aṅgādīhi janapadehi idha samāgatā. Viyākarohīti dhammaṃ desehi.",
  "atk-s0505a:2614_0": "1110. Athassa āsayānulomena dhammaṃ desento bhagavā dve gāthāyo abhāsi. Tattha ādānataṇhanti",
  "atk-s0505a:2614_1": "rūpādīnaṃ ādāyikaṃ gahaṇataṇhaṃ, taṇhupādānanti vuttaṃ hoti. Yaṃ yañhi lokasmimupādiyantīti",
  "atk-s0505a:2614_2": "etesu uddhādibhedesu yaṃ yaṃ gaṇhanti. Teneva māro anveti jantunti teneva upādānapaccayanibbattakammābhisaṅkhāranibbattavasena",
  "atk-s0505a:2614_3": "paṭisandhikkhandhamāro taṃ sattaṃ anugacchati.",
  "atk-s0505a:2615_0": "1111. Tasmā pajānanti tasmā etamādīnavaṃ aniccādivasena vā saṅkhāre jānanto. Ādānasatte",
  "atk-s0505a:2615_1": "iti pekkhamāno, pajaṃ imaṃ maccudheyye visattanti ādātabbaṭṭhena ādānesu rūpādīsu",
  "atk-s0505a:2615_2": "satte sabbaloke imaṃ pajaṃ maccudheyye laggaṃ pekkhamāno. Ādānasatte vā ādānābhiniviṭṭhe",
  "atk-s0505a:2615_3": "puggale ādānasaṅgahetuñca imaṃ pajaṃ maccudheyye laggaṃ tato vītikkamituṃ asamatthaṃ",
  "atk-s0505a:2615_4": "iti pekkhamāno kiñcanaṃ sabbaloke na uppādiyethāti sesaṃ sabbattha pākaṭameva.",
  "atk-s0505a:2616": "Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a:2617": "Paramatthajotikāya khuddaka-aṭṭhakathāya",
  "atk-s0505a:2618": "Suttanipāta-aṭṭhakathāya bhadrāvudhasuttavaṇṇanā niṭṭhitā.",
  "atk-s0505a:2619": "13. Udayasuttavaṇṇanā",
  "atk-s0505a:2620_0": "1112-3. Jhāyinti udayasuttaṃ. Tattha aññāvimokkhanti paññānubhāvanijjhātaṃ vimokkhaṃ",
  "atk-s0505a:2620_1": "pucchati. Atha bhagavā yasmā udayo catutthajjhānalābhī, tasmāssa paṭiladdhajjhānavasena",
  "atk-s0505a:2620_2": "nānappakārato aññāvimokkhaṃ dassento gāthādvayamāha. Tattha pahānaṃ kāmacchandānanti",
  "atk-s0505a:2620_3": "yamidaṃ paṭhamajjhānaṃ nibbattentassa kāmacchandappahānaṃ, tampi aññāvimokkhaṃ pabrūmi.",
  "atk-s0505a:2620_4": "Evaṃ sabbapadāni yojetabbāni.",
  "atk-s0505a:2621_0": "1114. Upekkhāsatisaṃsuddhanti catutthajjhānaupekkhāsatīhi saṃsuddhaṃ. Dhammatakkapurejavanti",
  "atk-s0505a:2621_1": "iminā tasmiṃ catutthajjhānavimokkhe ṭhatvā jhānaṅgāni vipassitvā adhigataṃ arahattavimokkhaṃ",
  "atk-s0505a:2621_2": "vadati. Arahattavimokkhassa hi maggasampayuttasammāsaṅkappādibhedo dhammatakko purejavo",
  "atk-s0505a:2621_3": "hoti. Tenāha – “dhammatakkapurejava”nti. Avijjāya pabhedananti etameva ca aññāvimokkhaṃ",
  "atk-s0505a:2621_4": "avijjāpabhedanasaṅkhātaṃ nibbānaṃ nissāya jātattā kāraṇopacārena “avijjāya pabhedana”nti pabrūmīti.",
  "atk-s0505a:2622_0": "1115-6. Evaṃ avijjāpabhedanavacanena vuttaṃ nibbānaṃ sutvā “taṃ kissa vippahānena",
  "atk-s0505a:2622_1": "vuccatī”ti pucchanto “kiṃsu saṃyojano”ti gāthamāha. Tattha kiṃsu saṃyojanoti kiṃ",
  "atk-s0505a:2622_2": "saṃyojano. Vicāraṇanti vicaraṇakāraṇaṃ. Kissassa vippahānenāti kiṃ nāmakassa assa",
  "atk-s0505a:2622_3": "dhammassa vippahānena. Athassa bhagavā tamatthaṃ byākaronto “nandisaṃyojano”ti gāthamāha.",
  "atk-s0505a:2622_4": "Tattha vitakkassāti kāmavitakkādiko vitakko assa.",
  "atk-s0505a:2623_0": "1117-8. Idāni tassa nibbānassa maggaṃ pucchanto “kathaṃ satassā”ti gāthamāha. Tattha",
  "atk-s0505a:2623_1": "viññāṇanti abhisaṅkhāraviññāṇaṃ. Athassa maggaṃ kathento bhagavā “ajjhattañcā”ti",
  "atk-s0505a:2623_2": "gāthamāha. Tattha evaṃ satassāti evaṃ satassa sampajānassa. Sesaṃ sabbattha pākaṭameva.",
  "atk-s0505a:2624": "Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a:2625": "Paramatthajotikāya khuddaka-aṭṭhakathāya",
  "atk-s0505a:2626": "Suttanipāta-aṭṭhakathāya udayasuttavaṇṇanā niṭṭhitā.",
  "atk-s0505a:2627": "14. Posālasuttavaṇṇanā",
  "atk-s0505a:2628_0": "1119-20. Yo atītanti posālasuttaṃ. Tattha yo atītaṃ ādisatīti yo bhagavā attano ca",
  "atk-s0505a:2628_1": "paresañca “ekampi jāti”ntiādibhedaṃ atītaṃ ādisati. Vibhūtarūpasaññissāti samatikkantarūpasaññissa.",
  "atk-s0505a:2628_2": "Sabbakāyappahāyinoti tadaṅgavikkhambhanavasena sabbarūpakāyappahāyino, pahīnarūpabhavapaṭisandhikassāti",
  "atk-s0505a:2628_3": "adhippāyo. Natthi kiñcīti passatoti viññāṇābhāvavipassanena “natthi kiñcī”ti passato,",
  "atk-s0505a:2628_4": "ākiñcaññāyatanalābhinoti vuttaṃ hoti. Ñāṇaṃ sakkānupucchāmīti sakkāti bhagavantaṃ",
  "atk-s0505a:2628_5": "ālapanto āha. Tassa puggalassa ñāṇaṃ pucchāmi, kīdisaṃ pucchitabbanti. Kathaṃ neyyoti",
  "atk-s0505a:2628_6": "kathaṃ so netabbo, kathamassa uttariñāṇaṃ uppādetabbanti.",
  "atk-s0505a:2629_0": "1121. Athassa bhagavā tādise puggale attano appaṭihatañāṇataṃ pakāsetvā taṃ ñāṇaṃ",
  "atk-s0505a:2629_1": "byākātuṃ gāthādvayamāha. Tattha viññāṇaṭṭhitiyo sabbā, abhijānaṃ tathāgatoti abhisaṅkhāravasena",
  "atk-s0505a:2629_2": "catasso paṭisandhivasena sattāti evaṃ sabbā viññāṇaṭṭhitiyo abhijānanto tathāgato.",
  "atk-s0505a:2629_3": "Tiṭṭhantamenaṃ jānātīti kammābhisaṅkhāravasena tiṭṭhantaṃ etaṃ puggalaṃ jānāti “āyatiṃ",
  "atk-s0505a:2629_4": "ayaṃ evaṃgatiko bhavissatī”ti. Vimuttanti ākiñcaññāyatanādīsu adhimuttaṃ. Tapparāyaṇanti tammayaṃ.",
  "atk-s0505a:2630_0": "1122. Ākiñcaññasambhavaṃ ñatvāti ākiñcaññāyatanajanakaṃ kammābhisaṅkhāraṃ ñatvā “kinti",
  "atk-s0505a:2630_1": "palibodho aya”nti. Nandī saṃyojanaṃ itīti yā ca tattha arūparāgasaṅkhātā nandī, tañca",
  "atk-s0505a:2630_2": "saṃyojanaṃ iti ñatvā. Tato tattha vipassatīti tato ākiñcaññāyatanasamāpattito vuṭṭhahitvā",
  "atk-s0505a:2630_3": "taṃ samāpattiṃ aniccādivasena vipassati. Etaṃ ñāṇaṃ tathaṃ tassāti etaṃ tassa puggalassa",
  "atk-s0505a:2630_4": "evaṃ vipassato anukkameneva uppannaṃ arahattañāṇaṃ aviparītaṃ. Vusīmatoti vusitavantassa.",
  "atk-s0505a:2630_5": "Sesaṃ sabbattha pākaṭameva.",
  "atk-s0505a:2631": "Evaṃ bhagavā imampi suttaṃ arahattanikūṭeneva desesi. Desanāpariyosāne ca pubbasadiso eva dhammābhisamayo ahosīti.",
  "atk-s0505a:2632": "Paramatthajotikāya khuddaka-aṭṭhakathāya",
  "atk-s0505a:2633": "Suttanipāta-aṭṭhakathāya posālasuttavaṇṇanā niṭṭhitā.",
  "atk-s0505a:2634": "15. Mogharājasuttavaṇṇanā",
  "atk-s0505a:2635_0": "1123. Dvāhaṃ sakkanti mogharājasuttaṃ. Tattha dvāhanti dve vāre ahaṃ. So hi pubbe",
  "atk-s0505a:2635_1": "ajitasuttassa ca tissametteyyasuttassa ca avasāne dvikkhattuṃ bhagavantaṃ pucchi.",
  "atk-s0505a:2635_2": "Bhagavā panassa indriyaparipākaṃ āgamayamāno na byākāsi. Tenāha – “dvāhaṃ sakkaṃ",
  "atk-s0505a:2635_3": "apucchissa”nti. Yāvatatiyañca devīsi, byākarotīti me sutanti yāvatatiyañca sahadhammikaṃ",
  "atk-s0505a:2635_4": "puṭṭho visuddhidevabhūto isi bhagavā sammāsambuddho byākarotīti evaṃ me sutaṃ. Godhāvarītīreyeva",
  "atk-s0505a:2635_5": "kira so evamassosi. Tenāha – “byākarotīti me suta”nti.",
  "atk-s0505a:2636_0": "1124. Ayaṃ lokoti manussaloko. Paro lokoti taṃ ṭhapetvā avaseso. Sadevakoti brahmalokaṃ",
  "atk-s0505a:2636_1": "ṭhapetvā avaseso upapattidevasammutidevayutto, “brahmaloko sadevako”ti etaṃ vā “sadevake",
  "atk-s0505a:2636_2": "loke”tiādinayanidassanamattaṃ, tena sabbopi tathāvuttappakāro loko veditabbo.",
  "atk-s0505a:2637": "1125. Evaṃ abhikkantadassāvinti evaṃ aggadassāviṃ, sadevakassa lokassa ajjhāsayādhimuttigatiparāyaṇādīni passituṃ samatthanti dasseti.",
  "atk-s0505a:2638_0": "1126. Suññato lokaṃ avekkhassūti avasiyapavattasallakkhaṇavasena vā tucchasaṅkhārasamanupassanāvasena",
  "atk-s0505a:2638_1": "vāti dvīhi kāraṇehi suññato lokaṃ passa. Attānudiṭṭhiṃ ūhaccāti sakkāyadiṭṭhiṃ uddharitvā.",
  "atk-s0505a:2638_2": "Sesaṃ sabbattha pākaṭameva.",
  "atk-s0505a:2639": "Evaṃ bhagavā imampi suttaṃ arahattanikūṭeneva desesi. Desanāpariyosāne ca vuttasadiso eva dhammābhisamayo ahosīti.",
  "atk-s0505a:2640": "Paramatthajotikāya khuddaka-aṭṭhakathāya",
  "atk-s0505a:2641": "Suttanipāta-aṭṭhakathāya mogharājasuttavaṇṇanā niṭṭhitā.",
  "atk-s0505a:2642": "16. Piṅgiyasuttavaṇṇanā",
  "atk-s0505a:2643_0": "1127. Jiṇṇohamasmīti piṅgiyasuttaṃ. Tattha jiṇṇohamasmi abalo vītavaṇṇoti so kira",
  "atk-s0505a:2643_1": "brāhmaṇo jarābhibhūto vīsavassasatiko jātiyā, dubbalo ca “idha padaṃ karissāmī”ti",
  "atk-s0505a:2643_2": "aññattheva karoti, vinaṭṭhapurimacchavivaṇṇo ca. Tenāha – “jiṇṇohamasmi abalo vītavaṇṇo”ti.",
  "atk-s0505a:2643_3": "Māhaṃ nassaṃ momuho antarāvāti māhaṃ tuyhaṃ dhammaṃ asacchikatvā antarāyeva avidvā",
  "atk-s0505a:2643_4": "hutvā anassiṃ. Jātijarāya idha vippahānanti idheva tava pādamūle pāsāṇake vā cetiya",
  "atk-s0505a:2643_5": "jātijarāya vippahānaṃ nibbānadhammaṃ yamahaṃ vijaññaṃ, taṃ me ācikkha.",
  "atk-s0505a:2644_0": "1128. Idāni yasmā piṅgiyo kāye sāpekkhatāya “jiṇṇohamasmī”ti gāthamāha tenassa bhagavā",
  "atk-s0505a:2644_1": "kāye sinehappahānatthaṃ “disvāna rūpesu vihaññamāne”ti gāthamāha. Tattha rūpesūti",
  "atk-s0505a:2644_2": "rūpahetu rūpapaccayā. Vihaññamāneti kammakāraṇādīhi upahaññamāne. Ruppanti rūpesūti",
  "atk-s0505a:2644_3": "cakkhurogādīhi ca rūpahetuyeva janā ruppanti bādhīyanti.",
  "atk-s0505a:2645_0": "1129-30. Evaṃ bhagavatā yāva arahattaṃ tāva kathitaṃ paṭipattiṃ sutvāpi piṅgiyo jarādubbalatāya",
  "atk-s0505a:2645_1": "visesaṃ anadhigantvāva puna “disā catasso”ti imāya gāthāya bhagavantaṃ thomento desanaṃ",
  "atk-s0505a:2645_2": "yācati. Athassa bhagavā punapi yāva arahattaṃ, tāva paṭipadaṃ dassento “taṇhādhipanne”ti",
  "atk-s0505a:2645_3": "gāthamāha. Sesaṃ sabbattha pākaṭameva.",
  "atk-s0505a:2646_0": "Imampi suttaṃ bhagavā arahattanikūṭeneva desesi. Desanāpariyosāne ca piṅgiyo anāgāmiphale",
  "atk-s0505a:2646_1": "patiṭṭhāsi. So kira antarantarā cintesi – “evaṃ vicitrapaṭibhānaṃ nāma desanaṃ na",
  "atk-s0505a:2646_2": "labhi mayhaṃ mātulo bāvarī savanāyā”ti. Tena sinehavikkhepena arahattaṃ pāpuṇituṃ",
  "atk-s0505a:2646_3": "nāsakkhi. Antevāsino panassa sahassajaṭilā arahattaṃ pāpuṇiṃsu. Sabbeva iddhimayapattacīvaradharā",
  "atk-s0505a:2646_4": "ehibhikkhavo ahesunti.",
  "atk-s0505a:2647": "Paramatthajotikāya khuddaka-aṭṭhakathāya",
  "atk-s0505a:2648": "Suttanipāta-aṭṭhakathāya piṅgiyasuttavaṇṇanā niṭṭhitā.",
  "atk-s0505a:2649": "Pārāyanatthutigāthāvaṇṇanā",
  "atk-s0505a:2650_0": "Ito paraṃ saṅgītikārā desanaṃ thomentā “idamavoca bhagavā”tiādimāhaṃsu. Tattha idamavocāti",
  "atk-s0505a:2650_1": "idaṃ parāyanaṃ avoca. Paricārakasoḷasānanti bāvarissa paricārakena piṅgiyena saha",
  "atk-s0505a:2650_2": "soḷasannaṃ buddhassa vā bhagavato paricārakānaṃ soḷasannanti paricārakasoḷasannaṃ.",
  "atk-s0505a:2650_3": "Te eva ca brāhmaṇā. Tattha soḷasaparisā pana purato ca pacchato ca vāmapassato ca",
  "atk-s0505a:2650_4": "dakkhiṇapassato ca cha cha yojanāni nisinnā ujukena dvādasayojanikā ahosi. Ajjhiṭṭhoti",
  "atk-s0505a:2650_5": "yācito atthamaññāyāti pāḷiatthamaññāya. Dhammamaññāyāti pāḷimaññāya. Pārāyananti",
  "atk-s0505a:2650_6": "evaṃ imassa dhammapariyāyassa adhivacanaṃ āropetvā tesaṃ brāhmaṇānaṃ nāmāni kittayantā",
  "atk-s0505a:2650_7": "“ajito tissametteyyo…pe… buddhaseṭṭhaṃ upāgamu”nti āhaṃsu.",
  "atk-s0505a:2651_0": "1131-7. Tattha sampannacaraṇanti nibbānapadaṭṭhānabhūtena pātimokkhasīlādinā sampannaṃ.",
  "atk-s0505a:2651_1": "Isinti mahesiṃ. Sesaṃ pākaṭameva. Tato paraṃ brahmacariyamacariṃsūti maggabrahmacariyaṃ",
  "atk-s0505a:2651_2": "acariṃsu. Tasmā pārāyananti tassa pārabhūtassa nibbānassa ayananti vuttaṃ hoti.",
  "atk-s0505a:2652": "Pārāyanānugītigāthāvaṇṇanā",
  "atk-s0505a:2653_0": "1138. Pārāyanamanugāyissanti assa ayaṃ sambandho – bhagavatā hi pārāyane desite soḷasasahassā",
  "atk-s0505a:2653_1": "jaṭilā arahattaṃ pāpuṇiṃsu, avasesānañca cuddasakoṭisaṅkhānaṃ devamanussānaṃ dhammābhisamayo",
  "atk-s0505a:2653_2": "ahosi. Vuttañhetaṃ porāṇehi –",
  "atk-s0505a:2654": "“Tato pāsāṇake ramme, pārāyanasamāgame;",
  "atk-s0505a:2655": "Amataṃ pāpayī buddho, cuddasa pāṇakoṭiyo”ti.",
  "atk-s0505a:2656_0": "Niṭṭhitāya pana dhammadesanāya tato tato āgatā manussā bhagavato ānubhāvena attano",
  "atk-s0505a:2656_1": "attano gāmanigamādīsveva pāturahesuṃ. Bhagavāpi sāvatthimeva agamāsi paricārakasoḷasādīhi",
  "atk-s0505a:2656_2": "anekehi bhikkhusahassehi parivuto. Tattha piṅgiyo bhagavantaṃ vanditvā āha – “gacchāmahaṃ,",
  "atk-s0505a:2656_3": "bhante, bāvarissa buddhuppādaṃ ārocetuṃ, paṭissutañhi tassa mayā”ti. Atha bhagavatā",
  "atk-s0505a:2656_4": "anuññāto ñāṇagamaneneva godhāvarītīraṃ gantvā pādagamanena assamābhimukho agamāsi.",
  "atk-s0505a:2656_5": "Tamenaṃ bāvarī brāhmaṇo maggaṃ olokento nisinno dūratova khārijaṭādivirahitaṃ bhikkhuvesena",
  "atk-s0505a:2656_6": "āgacchantaṃ disvā “buddho loke uppanno”ti niṭṭhaṃ agamāsi. Sampattañcāpi naṃ pucchi",
  "atk-s0505a:2656_7": "– “kiṃ, piṅgiya, buddho loke uppanno”ti. “Āma, brāhmaṇa, uppanno, pāsāṇake cetiye",
  "atk-s0505a:2656_8": "nisinno amhākaṃ dhammaṃ desesi, tamahaṃ tuyhaṃ desessāmī”ti. Tato bāvarī mahatā sakkārena",
  "atk-s0505a:2656_9": "sapariso taṃ pūjetvā āsanaṃ paññāpesi. Tattha nisīditvā piṅgiyo “pārāyanamanugāyissa”ntiādimāha.",
  "atk-s0505a:2657_0": "Tattha anugāyissanti bhagavatā gītaṃ anugāyissaṃ. Yathāddakkhīti yathā sāmaṃ saccābhisambodhena",
  "atk-s0505a:2657_1": "asādhāraṇañāṇena ca addakkhi. Nikkāmoti pahīnakāmo. “Nikkamo”tipi pāṭho, vīriyavāti",
  "atk-s0505a:2657_2": "attho nikkhanto vā akusalapakkhā. Nibbanoti kilesavanavirahito, taṇhāvirahito eva",
  "atk-s0505a:2657_3": "vā. Kissa hetu musā bhaṇeti yehi kilesehi musā bhaṇeyya, ete tassa pahīnāti dasseti.",
  "atk-s0505a:2657_4": "Etena brāhmaṇassa savane ussāhaṃ janeti.",
  "atk-s0505a:2658_0": "1139-41. Vaṇṇūpasañhitanti guṇūpasañhitaṃ. Saccavhayoti “buddho”ti sacceneva avhānena",
  "atk-s0505a:2658_1": "nāmena yutto. Brahmeti taṃ brāhmaṇaṃ ālapati. Kubbanakanti parittavanaṃ. Bahupphalaṃ",
  "atk-s0505a:2658_2": "kānanamāvaseyyāti anekaphalādivikatibharitaṃ kānanaṃ āgamma vaseyya. Appadasseti",
  "atk-s0505a:2658_3": "bāvaripabhutike parittapaññe. Mahodadhinti anotattādiṃ mahantaṃ udakarāsiṃ.",
  "atk-s0505a:2659_0": "1142-4. Yeme pubbeti ye ime pubbe. Tamanudāsinoti tamonudo āsino. Bhūripaññāṇoti",
  "atk-s0505a:2659_1": "ñāṇadhajo. Bhūrimedhasoti vipulapañño. Sandiṭṭhikamakālikanti sāmaṃ passitabbaphalaṃ,",
  "atk-s0505a:2659_2": "na ca kālantare pattabbaphalaṃ. Anītikanti kilesaītivirahitaṃ.",
  "atk-s0505a:2660_0": "1145-50. Atha naṃ bāvarī āha “kiṃ nu tamhā”ti dve gāthā. Tato piṅgiyo bhagavato santikā",
  "atk-s0505a:2660_1": "avippavāsameva dīpento “nāhaṃ tamhā”tiādimāha. Passāmi naṃ manasā cakkhunāvāti taṃ",
  "atk-s0505a:2660_2": "buddhaṃ ahaṃ cakkhunā viya manasā passāmi. Namassamāno vivasemi rattinti namassamānova",
  "atk-s0505a:2660_3": "rattiṃ atināmemi. Tena teneva natoti yena disābhāgena buddho, tena tenevāhampi nato",
  "atk-s0505a:2660_4": "tanninno tappoṇoti dasseti.",
  "atk-s0505a:2661_0": "1151. Dubbalathāmakassāti appathāmakassa, atha vā dubbalassa dutthāmakassa ca balavīriyahīnassāti",
  "atk-s0505a:2661_1": "vuttaṃ hoti. Teneva kāyo na paletīti teneva dubbalathāmakattena kāyo na gacchati,",
  "atk-s0505a:2661_2": "yena vā buddho, tena na gacchati. “Na paretī”tipi pāṭho, so evattho. Tatthāti buddhassa",
  "atk-s0505a:2661_3": "santike. Saṅkappayantāyāti saṅkappagamanena. Tena yuttoti yena buddho, tena yutto",
  "atk-s0505a:2661_4": "payutto anuyuttoti dasseti.",
  "atk-s0505a:2662_0": "1152. Paṅke sayānoti kāmakaddame sayamāno. Dīpā dīpaṃ upaplavinti satthārādito satthārādiṃ",
  "atk-s0505a:2662_1": "abhigacchiṃ. Athaddasāsiṃ sambuddhanti sohaṃ evaṃ duddiṭṭhiṃ gahetvā anvāhiṇḍanto",
  "atk-s0505a:2662_2": "atha pāsāṇake cetiye buddhamaddakkhiṃ.",
  "atk-s0505a:2663_0": "1153. Imissā gāthāya avasāne piṅgiyassa ca bāvarissa ca indriyaparipākaṃ viditvā",
  "atk-s0505a:2663_1": "bhagavā sāvatthiyaṃ ṭhitoyeva suvaṇṇobhāsaṃ muñci. Piṅgiyo bāvarissa buddhaguṇe vaṇṇayanto",
  "atk-s0505a:2663_2": "nisinno eva taṃ obhāsaṃ disvā “kiṃ ida”nti vilokento bhagavantaṃ attano purato ṭhitaṃ",
  "atk-s0505a:2663_3": "viya disvā bāvaribrāhmaṇassa “buddho āgato”ti ārocesi, brāhmaṇo uṭṭhāyāsanā añjaliṃ",
  "atk-s0505a:2663_4": "paggahetvā aṭṭhāsi. Bhagavāpi obhāsaṃ pharitvā brāhmaṇassa attānaṃ dassento ubhinnampi",
  "atk-s0505a:2663_5": "sappāyaṃ viditvā piṅgiyameva ālapamāno “yathā ahū vakkalī”ti imaṃ gāthamabhāsi.",
  "atk-s0505a:2664_0": "Tassattho – yathā vakkalitthero saddhādhimutto ahosi, saddhādhurena ca arahattaṃ",
  "atk-s0505a:2664_1": "pāpuṇi. Yathā ca soḷasannaṃ eko bhadrāvudho nāma yathā ca āḷavi gotamo, evameva tvampi",
  "atk-s0505a:2664_2": "pamuñcassu saddhaṃ. Tato saddhāya adhimuccanto “sabbe saṅkhārā aniccā”tiādinā nayena",
  "atk-s0505a:2664_3": "vipassanaṃ ārabhitvā maccudheyyassa pāraṃ nibbānaṃ gamissasīti arahattanikūṭeneva",
  "atk-s0505a:2664_4": "desanaṃ niṭṭhāpesi. Desanāpariyosāne piṅgiyo arahatte bāvarī anāgāmiphale patiṭṭhahi.",
  "atk-s0505a:2664_5": "Bāvaribrāhmaṇassa sissā pana pañcasatā sotāpannā ahesuṃ.",
  "atk-s0505a:2665_0": "1154-5. Idāni piṅgiyo attano pasādaṃ pavedento “esa bhiyyo”tiādimāha. Tattha paṭibhānavāti",
  "atk-s0505a:2665_1": "paṭibhānapaṭisambhidāya upeto. Adhideve abhiññāyāti adhidevakare dhamme ñatvā. Parovaranti",
  "atk-s0505a:2665_2": "hīnapaṇītaṃ, attano ca parassa ca adhidevattakaraṃ sabbaṃ dhammajātaṃ vedīti vuttaṃ",
  "atk-s0505a:2665_3": "hoti. Kaṅkhīnaṃ paṭijānatanti kaṅkhīnaṃyeva sataṃ “nikkaṅkhamhā”ti paṭijānantānaṃ.",
  "atk-s0505a:2666_0": "1156. Asaṃhīranti rāgādīhi asaṃhāriyaṃ. Asaṃkuppanti akuppaṃ avipariṇāmadhammaṃ.",
  "atk-s0505a:2666_1": "Dvīhipi padehi nibbānaṃ bhaṇati. Addhā gamissāmīti ekaṃseneva taṃ anupādisesaṃ nibbānadhātuṃ",
  "atk-s0505a:2666_2": "gamissāmi. Na mettha kaṅkhāti natthi me ettha nibbāne kaṅkhā. Evaṃ maṃ dhārehi adhimuttacittanti",
  "atk-s0505a:2666_3": "piṅgiyo “evameva tvampi pamuñcassu saddha”nti. Iminā bhagavato ovādena attani saddhaṃ",
  "atk-s0505a:2666_4": "uppādetvā saddhādhureneva ca vimuñcitvā taṃ saddhādhimuttataṃ pakāsento bhagavantaṃ",
  "atk-s0505a:2666_5": "āha – “evaṃ maṃ dhārehi adhimuttacitta”nti. Ayamettha adhippāyo “yathā maṃ tvaṃ avaca,",
  "atk-s0505a:2666_6": "evameva adhimuttaṃ dhārehī”ti.",
  "atk-s0505a:2667": "Iti paramatthajotikāya khuddaka-aṭṭhakathāya",
  "atk-s0505a:2668": "Suttanipāta-aṭṭhakathāya soḷasabrāhmaṇasuttavaṇṇanā niṭṭhitā.",
  "atk-s0505a:2669": "Niṭṭhito ca pañcamo vaggo atthavaṇṇanānayato, nāmena",
  "atk-s0505a:2670": "Pārāyanavaggoti.",
  "atk-s0505a:2671": "Nigamanakathā",
  "atk-s0505a:2672": "Ettāvatā ca yaṃ vuttaṃ –",
  "atk-s0505a:2673": "“Uttamaṃ vandaneyyānaṃ, vanditvā ratanattayaṃ;",
  "atk-s0505a:2674": "Yo khuddakanikāyamhi, khuddācārappahāyinā.",
  "atk-s0505a:2675": "“Desito lokanāthena, lokanittharaṇesinā;",
  "atk-s0505a:2676": "Tassa suttanipātassa, karissāmatthavaṇṇana”nti.",
  "atk-s0505a:2677": "Ettha uragavaggādipañcavaggasaṅgahitassa uragasuttādisattatisuttappabhedassa suttanipātassa atthavaṇṇanā katā hoti. Tenetaṃ vuccati –",
  "atk-s0505a:2678": "“Imaṃ suttanipātassa, karontenatthavaṇṇanaṃ;",
  "atk-s0505a:2679": "Saddhammaṭṭhitikāmena, yaṃ pattaṃ kusalaṃ mayā.",
  "atk-s0505a:2680": "“Tassānubhāvato khippaṃ, dhamme ariyappavedite;",
  "atk-s0505a:2681": "Vuḍḍhiṃ virūḷhiṃ vepullaṃ, pāpuṇātu ayaṃ jano”ti.",
  "atk-s0505a:2682": "(Pariyattippamāṇato catucattālīsamattā bhāṇavārā.)",
  "atk-s0505a:2683_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena",
  "atk-s0505a:2683_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-s0505a:2683_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0505a:2683_3": "yuttamuttavādinā vādīvarena mahākavinā chaḷabhiññāpaṭisambhidādippabhedaguṇapaṭimaṇḍite",
  "atk-s0505a:2683_4": "uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ",
  "atk-s0505a:2683_5": "vaṃsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-s0505a:2683_6": "therena katā ayaṃ paramatthajotikā nāma suttanipāta-aṭṭhakathā –",
  "atk-s0505a:2684": "Tāva tiṭṭhatu lokasmiṃ, lokanittharaṇesinaṃ;",
  "atk-s0505a:2685": "Dassentī kulaputtānaṃ, nayaṃ paññāvisuddhiyā.",
  "atk-s0505a:2686": "Yāva buddhoti nāmampi, suddhacittassa tādino;",
  "atk-s0505a:2687": "Lokamhi lokajeṭṭhassa, pavattati mahesinoti.",
  "atk-s0505a:2688": "Suttanipāta-atthavaṇṇanā niṭṭhitā."
}