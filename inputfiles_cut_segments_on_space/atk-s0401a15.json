{
  "atk-s0401a15:0": "16. Ekadhammapāḷi",
  "atk-s0401a15:1": "(16) 1. Ekadhammapāḷi-paṭhamavaggavaṇṇanā",
  "atk-s0401a15:2_0": "296. Ekadhammapāḷiyaṁ ekadhammoti ekasabhāvo. Ekantanibbidāyāti ekantena vaṭṭe nibbindanatthāya",
  "atk-s0401a15:2_1": "ukkaṇṭhanatthāya. Virāgāyāti vaṭṭe virajjanatthāya, rāgādīnaṁ vā kilesānaṁ virajjanāya",
  "atk-s0401a15:2_2": "vigamāya. Nirodhāyāti rāgādīnaṁ nirodhāya appavattikaraṇatthāya, vaṭṭasseva vā nirujjhanatthāya.",
  "atk-s0401a15:2_3": "Upasamāyāti kilesavūpasamanatthāya, abhiññāyāti aniccādivasena lakkhaṇattayaṁ āropetvā",
  "atk-s0401a15:2_4": "abhijānanatthāya. Sambodhāyāti catunnaṁ saccānaṁ bujjhanatthāya, ‘‘bodhi vuccati",
  "atk-s0401a15:2_5": "catūsu maggesu ñāṇa’’nti (mahāni. 191; cūḷani. khaggavisāṇasuttaniddeso 121) evaṁ",
  "atk-s0401a15:2_6": "vuttassa vā catumaggañāṇassa paṭivijjhanatthāya. Nibbānāyāti appaccayanibbānassa sacchikaraṇatthāya.",
  "atk-s0401a15:3_0": "Iti bhagavā imehi sattahi padehi buddhānussatikammaṭṭhānassa vaṇṇaṁ kathesi. Kasmā?",
  "atk-s0401a15:3_1": "Mahājanassa ussāhajananatthaṁ visakaṇṭakavāṇijo viya attano paṇiyassa. Visakaṇṭakavāṇijo",
  "atk-s0401a15:3_2": "nāma guḷavāṇijo vuccati. So kira guḷaphāṇitakhaṇḍasakkarādīni sakaṭenādāya paccantagāmaṁ",
  "atk-s0401a15:3_3": "gantvā ‘‘visakaṇṭakaṁ gaṇhatha, visakaṇṭakaṁ gaṇhathā’’ti ugghosesi. Taṁ sutvā gāmikā",
  "atk-s0401a15:3_4": "‘‘visaṁ nāma kakkhaḷaṁ ghoraṁ. Yo naṁ khādati, so marati. Kaṇṭakampi vijjhitvā māreti,",
  "atk-s0401a15:3_5": "ubhopete kakkhaḷā. Ko ettha ānisaṁso’’ti gehadvārāni thakesuṁ, dārake ca palāpesuṁ.",
  "atk-s0401a15:3_6": "Taṁ disvā vāṇijo ‘avohārakusalā ime gāmikā, handa ne upāyena gāhāpemī’’ti ‘‘atimadhuraṁ",
  "atk-s0401a15:3_7": "gaṇhatha, atisāduṁ gaṇhatha, guḷaṁ phāṇitaṁ sakkaraṁ samagghaṁ labbhati, kūṭamāsakakūṭakahāpaṇādīhi",
  "atk-s0401a15:3_8": "vāpi labbhatī’’ti ugghosesi. Taṁ sutvā gāmikā tuṭṭhapahaṭṭhā vaggavaggā gantvā bahumpi",
  "atk-s0401a15:3_9": "mūlaṁ datvā aggahesuṁ.",
  "atk-s0401a15:4_0": "Tattha visakaṇṭakavāṇijassa ‘‘visakaṇṭakaṁ gaṇhathā’’ti ugghosanaṁ viya bhagavato",
  "atk-s0401a15:4_1": "buddhānussatikammaṭṭhānakathanaṁ, visakaṇṭake vaṇṇaṁ kathetvā tassa gahaṇatthāya",
  "atk-s0401a15:4_2": "mahājanassa ussāhakaraṇaṁ viya imehi sattahi padehi buddhānussatikammaṭṭhānassa vaṇṇabhaṇanena",
  "atk-s0401a15:4_3": "tassa mahājanassa ussāhakaraṇaṁ.",
  "atk-s0401a15:5_0": "Katamo ekadhammoti kathetukamyatāpucchā. Buddhānussatīti buddhaṁ ārabbha uppannā",
  "atk-s0401a15:5_1": "anussati, buddhaguṇārammaṇāya satiyā etaṁ adhivacanaṁ. Taṁ panetaṁ buddhānussatikammaṭṭhānaṁ",
  "atk-s0401a15:5_2": "duvidhaṁ hoti cittasampahaṁsanatthañceva vipassanatthañca. Kathaṁ? Yadā hi asubhārammaṇesu",
  "atk-s0401a15:5_3": "aññataraṁ bhāventassa bhikkhuno cittuppādo upahaññati ukkaṇṭhati nirassādo hoti,",
  "atk-s0401a15:5_4": "vīthiṁ nappaṭipajjati, kūṭagoṇo viya ito cito ca vidhāvati. Tasmiṁ khaṇe esa mūlakammaṭṭhānaṁ",
  "atk-s0401a15:5_5": "pahāya ‘‘itipi so bhagavā’’tiādinā nayena tathāgatassa lokiyalokuttaraguṇe anussarati.",
  "atk-s0401a15:5_6": "Tassevaṁ buddhaṁ anussarantassa cittuppādo pasīdati, vinīvaraṇo hoti . So taṁ cittaṁ",
  "atk-s0401a15:5_7": "evaṁ dametvā puna mūlakammaṭṭhānaṁyeva manasi karoti. Kathaṁ? Yathā nāma balavā puriso",
  "atk-s0401a15:5_8": "kūṭāgārakaṇṇikatthāya mahārukkhaṁ chindanto sākhāpalāsacchedanamatteneva pharasudhārāya",
  "atk-s0401a15:5_9": "vipannāya mahārukkhaṁ chindituṁ asakkontopi dhuranikkhepaṁ akatvāva kammārasālaṁ",
  "atk-s0401a15:5_10": "gantvā tikhiṇaṁ pharasuṁ kārāpetvā puna taṁ chindeyya. Evaṁsampadamidaṁ daṭṭhabbaṁ.",
  "atk-s0401a15:5_11": "So evaṁ buddhānussativasena cittaṁ paridametvā puna mūlakammaṭṭhānaṁ manasikaronto",
  "atk-s0401a15:5_12": "asubhārammaṇaṁ paṭhamajjhānaṁ nibbattetvā jhānaṅgāni sammasitvā ariyabhūmiṁ okkamati.",
  "atk-s0401a15:5_13": "Evaṁ tāva cittasampahaṁsanatthaṁ hoti.",
  "atk-s0401a15:6_0": "Yadā panesa buddhānussatiṁ anussaritvā ‘‘ko ayaṁ itipi so bhagavātiādinā nayena anussari,",
  "atk-s0401a15:6_1": "itthi nu kho puriso nu kho devamanussamārabrahmānaṁ aññataro nu kho’’ti pariggaṇhanto",
  "atk-s0401a15:6_2": "‘‘na añño koci, satisampayuttaṁ pana cittameva anussarī’’ti disvā ‘‘taṁ kho panetaṁ",
  "atk-s0401a15:6_3": "cittaṁ khandhato viññāṇakkhandho hoti, tena sampayuttā vedanā vedanākkhandho, tena",
  "atk-s0401a15:6_4": "sampayuttā saññā saññākkhandho, sahajātā phassādayo saṅkhārakkhandhoti ime cattāro",
  "atk-s0401a15:6_5": "arūpakkhandhā hontī’’ti arūpañca vavatthapetvā tassa nissayaṁ pariyesanto hadayavatthuṁ",
  "atk-s0401a15:6_6": "disvā tassa nissayāni cattāri mahābhūtāni, tāni upādāya pavattāni sesaupādārūpāni",
  "atk-s0401a15:6_7": "ca pariggahetvā ‘‘sabbampetaṁ rūpaṁ rūpakkhandho’’ti vavatthapetvā ‘‘idañca rūpaṁ",
  "atk-s0401a15:6_8": "purimañca arūpa’’nti saṅkhepato rūpārūpaṁ, pabhedato pañcakkhandhe puna ‘‘saṅkhepato",
  "atk-s0401a15:6_9": "pañcapete khandhā dukkhasacca’’nti dukkhasaccaṁ vavatthapetvā ‘‘tassa pabhāvikā taṇhā",
  "atk-s0401a15:6_10": "samudayasaccaṁ, tassā nirodho nirodhasaccaṁ, nirodhapajānanā paṭipadā maggasacca’’nti",
  "atk-s0401a15:6_11": "evaṁ pubbabhāge cattāri ca saccāni vavatthapetvā paṭipāṭiyā ariyabhūmiṁ okkamati.",
  "atk-s0401a15:6_12": "Tadāssa imaṁ kammaṭṭhānaṁ vipassanatthaṁ nāma hoti. Ayaṁ khotiādi appanāvāro vuttanayeneva veditabbo.",
  "atk-s0401a15:7_0": "297.Dhammānussatiādīsupi eseva nayo. Ayaṁ panettha vacanattho – dhammaṁ ārabbha uppannā",
  "atk-s0401a15:7_1": "anussati dhammānussati, svākkhātatādidhammaguṇārammaṇāya satiyā etaṁ adhivacanaṁ.",
  "atk-s0401a15:7_2": "Saṅghaṁ ārabbha uppannā anussati saṅghānussati, suppaṭipannatādisaṅghaguṇārammaṇāya",
  "atk-s0401a15:7_3": "satiyā etaṁ adhivacanaṁ. Sīlaṁ ārabbha uppannā anussati sīlānussati, akhaṇḍatādisīlaguṇārammaṇāya",
  "atk-s0401a15:7_4": "satiyā etaṁ adhivacanaṁ. Cāgaṁ ārabbha uppannā anussati cāgānussati, muttacāgatādicāgaguṇārammaṇāya",
  "atk-s0401a15:7_5": "satiyā etaṁ adhivacanaṁ. Devatā ārabbha uppannā anussati devatānussati, devatā sakkhiṭṭhāne",
  "atk-s0401a15:7_6": "ṭhapetvā attano saddhādiguṇārammaṇāya satiyā etaṁ adhivacanaṁ. Ānāpāne ārabbha uppannā",
  "atk-s0401a15:7_7": "sati ānāpānassati, assāsapassāsanimittārammaṇāya satiyā etaṁ adhivacanaṁ. Maraṇaṁ",
  "atk-s0401a15:7_8": "ārabbha uppannā sati maraṇassati, jīvitindriyupacchedārammaṇāya satiyā etaṁ adhivacanaṁ.",
  "atk-s0401a15:7_9": "Kesādibhedaṁ rūpakāyaṁ gatā, kāye vā gatāti kāyagatā, kāyagatā ca sā sati cāti kāyagatāsatīti",
  "atk-s0401a15:7_10": "vattabbe rassaṁ akatvā kāyagatāsatīti vuttā. Kesādikāyakoṭṭhāsanimittārammaṇāya satiyā",
  "atk-s0401a15:7_11": "etaṁ adhivacanaṁ. Upasamaṁ ārabbha uppannā anussati upasamānussati, sabbadukkhūpasamārammaṇāya",
  "atk-s0401a15:7_12": "satiyā etaṁ adhivacanaṁ. Duvidho vā upasamo accantūpasamo ca khayūpasamo ca. Tattha",
  "atk-s0401a15:7_13": "accantūpasamo nāma nibbānaṁ, khayūpasamo nāma maggo. Evametaṁ duvidhampi upasamaṁ",
  "atk-s0401a15:7_14": "anussarantassa uppannā sati upasamānussatīti ayamettha attho. Iti imesu dasasu kammaṭṭhānesu",
  "atk-s0401a15:7_15": "ānāpānassati maraṇassati kāyagatāsatīti imāni tīṇi vipassanatthāneva honti, sesāni",
  "atk-s0401a15:7_16": "satta cittasampahaṁsanatthānipi hontīti.",
  "atk-s0401a15:8": "Paṭhamavaggavaṇṇanā.",
  "atk-s0401a15:9": "16. Ekadhammapāḷi",
  "atk-s0401a15:10": "(16) 2. Ekadhammapāḷi-dutiyavaggavaṇṇanā",
  "atk-s0401a15:11": "298. Dutiye micchādiṭṭhīti dvāsaṭṭhividhāyapi micchādiṭṭhiyā etaṁ adhivacanaṁ. Micchādiṭṭhikassāti tāya diṭṭhiyā samannāgatassa.",
  "atk-s0401a15:12": "299.Sammādiṭṭhīti pañcavidhāyapi sammādiṭṭhiyā etaṁ adhivacanaṁ. Sammādiṭṭhikassāti tāya diṭṭhiyā samannāgatassa.",
  "atk-s0401a15:13": "302.Ayoniso manasikāroti anupāyamanasikāro.",
  "atk-s0401a15:14_0": "303.Yonisomanasikāroti upāyamanasikāro. Tattha ayoniso manasikaroto pubbe anuppannā",
  "atk-s0401a15:14_1": "micchādiṭṭhi uppajjati, uppannā pana yāva niyāmokkamanā pavaḍḍhati. Niyāme okkante",
  "atk-s0401a15:14_2": "vaḍḍhitā nāma hoti. Yoniso manasikaroto pubbe anuppannā sammādiṭṭhi uppajjati, uppannā",
  "atk-s0401a15:14_3": "pana yāva arahattamaggā pavaḍḍhati. Arahattaphale patte vaḍḍhitā nāma hoti.",
  "atk-s0401a15:15_0": "304.Micchādiṭṭhiyā, bhikkhave, samannāgatā sattāti ettha ekaccā micchādiṭṭhi saggāvaraṇā",
  "atk-s0401a15:15_1": "ceva hoti maggāvaraṇā ca, ekaccā maggāvaraṇāva, na saggāvaraṇā, ekaccā neva saggāvaraṇā",
  "atk-s0401a15:15_2": "na maggāvaraṇā. Tattha ahetukadiṭṭhi, akiriyadiṭṭhi, natthikadiṭṭhīti ayaṁ tividhā",
  "atk-s0401a15:15_3": "saggāvaraṇā ceva hoti maggāvaraṇā ca. Dasavatthukā antaggāhikā micchādiṭṭhi maggāvaraṇāva",
  "atk-s0401a15:15_4": "hoti na saggāvaraṇā. Vīsativatthukā sakkāyadiṭṭhi neva saggāvaraṇā na maggāvaraṇā.",
  "atk-s0401a15:15_5": "Idaṁ pana vidhānaṁ paṭikkhipitvā imasmiṁ sutte ‘‘micchādiṭṭhiyā, bhikkhave, samannāgatā’’ti",
  "atk-s0401a15:15_6": "vacanato antamaso vīsativatthukaṁ sakkāyadiṭṭhiṁ upādāya diṭṭhi nāma saggaṁ upanetuṁ",
  "atk-s0401a15:15_7": "samatthā nāma natthi, ekantaṁ nirayasmiṁyeva nimujjāpetīti vuttaṁ. Yathā hi muggamāsappamāṇāpi",
  "atk-s0401a15:15_8": "pāsāṇasakkharā udake pakkhittā uppilavamānā nāma natthi, ekantaṁ heṭṭhāva pavisati,",
  "atk-s0401a15:15_9": "evamevaṁ antamaso sakkāyadiṭṭhipi saggaṁ upanetuṁ samatthā nāma natthi, ekantaṁ apāyesuyeva nimujjāpetīti.",
  "atk-s0401a15:16_0": "305.Sammādiṭṭhiyā samannāgatāti ettha kammassakatasammādiṭṭhi, jhānasammādiṭṭhi,",
  "atk-s0401a15:16_1": "vipassanāsammādiṭṭhi, maggasammādiṭṭhi, phalasammādiṭṭhīti pañcavidhā sammādiṭṭhi.",
  "atk-s0401a15:16_2": "Tattha kammassakatasammādiṭṭhi sampattibhavaṁ ākaḍḍhati, jhānasammādiṭṭhi rūpārūpabhave",
  "atk-s0401a15:16_3": "paṭisandhiṁ deti, maggasammādiṭṭhi vaṭṭaṁ viddhaṁseti, phalasammādiṭṭhi bhavaṁ paṭibāhati.",
  "atk-s0401a15:16_4": "Vipassanāsammādiṭṭhi kiṁ karotīti? Sāpi paṭisandhiṁ nākaḍḍhati. Tipiṭakacūḷābhayatthero",
  "atk-s0401a15:16_5": "panāha ‘‘sace vipassanāsammādiṭṭhi bhāvitā diṭṭheva dhamme arahattaṁ pāpetuṁ sakkoti,",
  "atk-s0401a15:16_6": "iccetaṁ kusalaṁ. Sace na sakkoti, satta bhave deti, āvuso’’ti. Evamayaṁ lokiyalokuttarā",
  "atk-s0401a15:16_7": "sammādiṭṭhi kathitā. Imasmiṁ panatthe lokikā bhavanipphādikāva veditabbā.",
  "atk-s0401a15:17_0": "306.Yañcevakāyakammaṁ yathādiṭṭhi samattaṁ samādinnanti ettha yathādiṭṭhīti yā yā",
  "atk-s0401a15:17_1": "diṭṭhi, tassā tassā anurūpaṁ. Samattanti paripuṇṇaṁ. Samādinnanti gahitaṁ. Tadetaṁ",
  "atk-s0401a15:17_2": "yathādiṭṭhiyaṁ ṭhitakāyakammaṁ, diṭṭhisahajātaṁ kāyakammaṁ, diṭṭhānulomikaṁ kāyakammanti",
  "atk-s0401a15:17_3": "tividhaṁ hoti. Tattha ‘‘pāṇaṁ hanato adinnaṁ ādiyato micchācāraṁ carato natthi tatonidānaṁ",
  "atk-s0401a15:17_4": "pāpaṁ, natthi pāpassa āgamo’’ti yaṁ evaṁladdhikassa sato pāṇātipāta-adinnādāna-micchācārasaṅkhātaṁ",
  "atk-s0401a15:17_5": "kāyakammaṁ, idaṁ yathādiṭṭhiyaṁ ṭhitakāyakammaṁ nāma. ‘‘Pāṇaṁ hanato adinnaṁ ādiyato",
  "atk-s0401a15:17_6": "micchācāraṁ carato natthi tatonidānaṁ pāpaṁ, natthi pāpassa āgamo’’ti imāya pana",
  "atk-s0401a15:17_7": "laddhiyā iminā dassanena sahajātaṁ kāyakammaṁ diṭṭhisahajātaṁ kāyakammaṁ nāma. Tadeva",
  "atk-s0401a15:17_8": "pana samattaṁ samādinnaṁ gahitaṁ parāmaṭṭhaṁ diṭṭhānulomikaṁ kāyakammaṁ nāma. Vacīkammādīsupi",
  "atk-s0401a15:17_9": "eseva nayo. Yathā panettha ‘‘pāṇaṁ hanato adinnaṁ ādiyato micchācāraṁ carato natthi",
  "atk-s0401a15:17_10": "tatonidānaṁ pāpa’’nti yojanā katā, evaṁ vacīkammamanokammesu ‘‘musā bhaṇato, pisuṇaṁ",
  "atk-s0401a15:17_11": "kathentassa, pharusaṁ kathentassa, samphaṁ palapantassa, abhijjhāluno, byāpannacittassa,",
  "atk-s0401a15:17_12": "micchādiṭṭhikassa ca sato natthi tatonidānaṁ pāpa’’nti yojanā kātabbā.",
  "atk-s0401a15:18_0": "Yā ca cetanātiādīsu diṭṭhisahajātāva cetanā cetanā nāma, diṭṭhisahajātāva patthanā",
  "atk-s0401a15:18_1": "patthanā nāma, cetanāpatthanānaṁ vasena cittaṭṭhapanā paṇidhi nāma, tehi pana cetanādīhi",
  "atk-s0401a15:18_2": "sampayuttā phassādayo saṅkhārā nāma. Diṭṭhi hissa, bhikkhave, pāpikāti yasmā tassa",
  "atk-s0401a15:18_3": "puggalassa diṭṭhi pāpikā lāmikā. Nikkhittanti ropitaṁ. Upādiyatīti gaṇhāti. Kaṭukattāyāti",
  "atk-s0401a15:18_4": "idaṁ purimasseva vevacanaṁ.",
  "atk-s0401a15:19": "‘‘Vaṇṇagandharasūpeto , amboyaṁ ahuvā pure;",
  "atk-s0401a15:20": "Tameva pūjaṁ labhamāno, kenambo kaṭukapphalo.",
  "atk-s0401a15:21": "‘‘Pucimandaparivāro, ambo te dadhivāhana;",
  "atk-s0401a15:22": "Mūlaṁ mūlena saṁsaṭṭhaṁ, sākhā sākhā nisevare;",
  "atk-s0401a15:23": "Asātasannivāsena, tenambo kaṭukapphalo’’ti. (jā. 1.2.71-72) –",
  "atk-s0401a15:24": "Āgataṭṭhāne viya hi idhāpi kaṭukanti tittakaṁ veditabbaṁ. Asātattāyāti amadhurattāya.",
  "atk-s0401a15:25_0": "Imasmi pana bījūpamasutte ‘‘diṭṭhīti niyatamicchādiṭṭhi gahitā’’ti porāṇakattherā",
  "atk-s0401a15:25_1": "āhaṁsu. Taṁ pana paṭikkhipitvā ‘‘sabbānipi dvāsaṭṭhi diṭṭhigatāni gahitānī’’ti vuttaṁ.",
  "atk-s0401a15:25_2": "Anantarasutte ‘‘pāṇātipātā viramantassa, adinnādānā viramantassa, micchācārā viramantassa",
  "atk-s0401a15:25_3": "natthi tatonidānaṁ puñña’’ntiādinā nayena yathādiṭṭhiyaṁ ṭhitakāyakammādīni yojetvā",
  "atk-s0401a15:25_4": "veditabbāni. Idha pana sammādiṭṭhisahajātā cittaṭṭhapanāva patthanāti veditabbā.",
  "atk-s0401a15:25_5": "Sammādiṭṭhi panettha lokiyalokuttarā kathitā. Sesaṁ sabbattha uttānatthamevāti.",
  "atk-s0401a15:26": "Dutiyavaggavaṇṇanā.",
  "atk-s0401a15:27": "16. Ekadhammapāḷi",
  "atk-s0401a15:28": "(16) 3. Ekadhammapāḷi-tatiyavaggavaṇṇanā",
  "atk-s0401a15:29_0": "308. Tatiyassa paṭhame micchādiṭṭhikoti ayāthāvadiṭṭhiko. Viparītadassanoti tāyeva",
  "atk-s0401a15:29_1": "micchādiṭṭhiyā viparītadassano. Saddhammā vuṭṭhāpetvāti dasakusalakammapathadhammato",
  "atk-s0401a15:29_2": "vuṭṭhāpetvā. Asaddhammepatiṭṭhāpetīti dasaakusalakammapathasaṅkhāte asaddhamme patiṭṭhāpeti.",
  "atk-s0401a15:29_3": "Ekapuggaloti cettha chahi satthārehi saddhiṁ devadatto ca aññe ca evarūpā veditabbā.",
  "atk-s0401a15:30_0": "309. Dutiye sammādiṭṭhikoti yāthāvadiṭṭhiko. Aviparītadassanoti tāyeva sammādiṭṭhiyā",
  "atk-s0401a15:30_1": "aviparītadassano. Asaddhammāti dasaakusalakammapathato. Saddhammeti dasakusalakammapathasaṅkhāte",
  "atk-s0401a15:30_2": "saddhamme. Ekapuggaloti cettha anuppanne buddhe cakkavattī rājā sabbaññubodhisattoti",
  "atk-s0401a15:30_3": "evamādayo labbhanti, uppanne buddhe buddho ceva buddhasāvakā ca.",
  "atk-s0401a15:31_0": "310. Tatiye micchādiṭṭhiparamānīti micchādiṭṭhi paramā etesanti micchādiṭṭhiparamāni.",
  "atk-s0401a15:31_1": "Pañca hi ānantariyakammāni mahāsāvajjāni nāma, tehipi micchādiṭṭhiyeva mahāsāvajjatarāti",
  "atk-s0401a15:31_2": "adhippāyo. Kasmā? Tesañhi paricchedo atthi. Cattāri hi ānantariyakammāni niraye nibbattāpentīti",
  "atk-s0401a15:31_3": "vuttāni . Saṅghabhedakammampi niraye kappaṭṭhitikameva hoti. Evametesaṁ paricchedo",
  "atk-s0401a15:31_4": "atthi, koṭi paññāyati. Niyatamicchādiṭṭhiyā pana paricchedo natthi. Sā hi vaṭṭassa",
  "atk-s0401a15:31_5": "mūlaṁ, tāya samannāgatassa bhavato vuṭṭhānaṁ natthi. Ye tassa sotabbaṁ maññanti,",
  "atk-s0401a15:31_6": "tepi vippaṭipādeti. Tāya ca samannāgatassa neva saggo atthi na maggo. Kappavināse",
  "atk-s0401a15:31_7": "mahājane brahmaloke nibbattepi niyatamicchādiṭṭhiko tattha anibbattitvā piṭṭhicakkavāḷe",
  "atk-s0401a15:31_8": "nibbattati. Kiṁ pana piṭṭhicakkavāḷaṁ na jhāyatīti? Jhāyati, tasmiṁ jhāyamānepi esa",
  "atk-s0401a15:31_9": "ākāse ekasmiṁ okāse paccatiyevāti vadanti.",
  "atk-s0401a15:32_0": "311. Catutthe makkhalīti ‘‘mā khalī’’ti vacanaṁ upādāya evaṁladdhanāmo titthakaro.",
  "atk-s0401a15:32_1": "Nadīmukheti dvinnaṁ nadīnaṁ samāgataṭṭhāne. Desanāmattamevetaṁ, dvinnaṁ kandarānaṁ,",
  "atk-s0401a15:32_2": "dvinnaṁ udakānaṁ, samuddassa ca, loṇiyā ca, samuddassa ca nadiyā cāti etesampi yassa",
  "atk-s0401a15:32_3": "kassaci samāgataṭṭhānaṁ, aññampi tathārūpaṁ udakaṁ. Khipanti kuminaṁ. Uḍḍeyyāti oḍḍeyya.",
  "atk-s0401a15:32_4": "Manussā hi naḷehi vā ucchūhi vā veḷūhi vā palāsantisalākāya vā ekaṁ dve tayo vā kumbhe",
  "atk-s0401a15:32_5": "gaṇhanappamāṇakuminaṁ katvā mukhavaṭṭiyā yottena bandhitvā nadīmukhaṁ netvā dvīsu",
  "atk-s0401a15:32_6": "passesu khāṇuke koṭṭetvā yottehi tattha bandhanti, taṁ sandhāyetaṁ vuttaṁ. Tasmiñhi",
  "atk-s0401a15:32_7": "paviṭṭhassa khuddakassa macchassāpi mokkho natthi. Anayāyāti avaḍḍhiyā. Byāsanāyāti",
  "atk-s0401a15:32_8": "vināsāya. Makkhali moghapurisoti ayaṁ makkhali gosālo tucchapuriso. Manussakhippaṁ",
  "atk-s0401a15:32_9": "maññe loke uppannoti mahājanassa saggamokkhagamanamagge tattha gamananivāraṇatthaṁ",
  "atk-s0401a15:32_10": "manussakuminaṁ viya loke uppanno.",
  "atk-s0401a15:33_0": "312. Pañcamādīsu durakkhāte, bhikkhave, dhammavinayeti durakkhātadhammavinayo nāma",
  "atk-s0401a15:33_1": "bāhirakasāsanaṁ. Tattha hi satthāpi asabbaññū hoti, dhammopi durakkhāto, gaṇopi duppaṭipanno.",
  "atk-s0401a15:33_2": "Yo ca samādapetīti yo ācariyapuggalo samādapeti. Yañca samādapetīti yaṁ antevāsikaṁ",
  "atk-s0401a15:33_3": "samādapeti. Yo ca samādapito tathattāya paṭipajjatīti yo antevāsiko ācariyena samādapito",
  "atk-s0401a15:33_4": "tassa vacanaṁ karonto tathābhāvāya paṭipajjati. Bahuṁ apuññaṁ pasavantīti samādapako",
  "atk-s0401a15:33_5": "hi pāṇātipātādīsu jaṅghasataṁ samādapento tesaṁ sabbesampi akusalena samakameva akusalaṁ",
  "atk-s0401a15:33_6": "pāpuṇāti. Tenāha – ‘‘sabbe te bahuṁ apuññaṁ pasavantī’’ti.",
  "atk-s0401a15:34_0": "313.Svākkhāteti suṭṭhu akkhāte sudesite. Evarūpe hi dhammavinaye satthā ca sabbaññū",
  "atk-s0401a15:34_1": "hoti, dhammo ca svākkhāto, gaṇo ca suppaṭipanno. Sabbe te bahuṁ puññaṁ pasavantīti",
  "atk-s0401a15:34_2": "samādapako hi bhikkhū piṇḍāya paviṭṭhe disvā yāgubhattādīni samādapento sabbesampi",
  "atk-s0401a15:34_3": "dāyakānaṁ kusalena samakaṁ kusalaṁ pāpuṇāti. Tena vuttaṁ – ‘‘bahuṁ puññaṁ pasavantī’’ti.",
  "atk-s0401a15:35_0": "314.Dāyakena mattā jānitabbāti dāyakapuggalena pamāṇaṁ jānitabbaṁ, pamāṇena dātabbaṁ,",
  "atk-s0401a15:35_1": "pūretvā atirekaṁ na dātabbaṁ. Na dātabbanti hi avatvā pamāṇavasena thokaṁ dātabbanti",
  "atk-s0401a15:35_2": "vuttaṁ. Kasmā? Pūretvā atireke dinnepi hi atirekā manussasampatti vā dibbasampatti",
  "atk-s0401a15:35_3": "vā nibbānasampatti vā natthi. No paṭiggāhakenāti paṭiggāhakassa pana mattaṁ jānitvā",
  "atk-s0401a15:35_4": "paṭiggahaṇakiccaṁ nāma natthi. Kasmā? Tassa hi mattaṁ ñatvā pūretabbā mattapaṭiggahaṇamūlikā",
  "atk-s0401a15:35_5": "appicchapaṭipadā nāma natthi. Yattakaṁ pana labhati, tattakaṁ gahetabbaṁ. Atirekaggahaṇamūlaṁ",
  "atk-s0401a15:35_6": "hissa puttadārabharaṇaṁ bhavissati.",
  "atk-s0401a15:36_0": "315.Paṭiggāhakena mattā jānitabbāti paṭiggāhakapuggalena pamāṇaṁ jānitabbaṁ. Kathaṁ?",
  "atk-s0401a15:36_1": "Tena hi dāyakassa vaso veditabbo, deyyadhammassa vaso veditabbo, attano thāmo veditabbo.",
  "atk-s0401a15:36_2": "Yadi hi deyyadhammo bahu hoti, dāyako appaṁ dātukāmo, dāyakassa vasena appaṁ gaṇhitabbaṁ.",
  "atk-s0401a15:36_3": "Deyyadhammo appo, dāyako bahuṁ dātukāmo, deyyadhammassa vasena appaṁ gaṇhitabbaṁ.",
  "atk-s0401a15:36_4": "Deyyadhammopi bahu, dāyakopi bahuṁ dātukāmo, attano thāmaṁ ñatvā pamāṇeneva gaṇhitabbaṁ.",
  "atk-s0401a15:36_5": "Evaṁ mattaṁ ñatvā paṭiggaṇhanto hi appicchapaṭipadaṁ pūreti. Anuppannassa lābho uppajjati,",
  "atk-s0401a15:36_6": "uppanno lābho thāvarova hoti. Appasannā pasīdanti, pasannāpi bhiyyo pasādamāpajjanti,",
  "atk-s0401a15:36_7": "mahājanassa cakkhubhūto hoti, sāsanaṁ ciraṭṭhitikaṁ karoti.",
  "atk-s0401a15:37_0": "Tatrimāni vatthūni – rohaṇajanapade kira kuṭimbiyavihāre eko daharo dubbhikkhasamaye",
  "atk-s0401a15:37_1": "tasmiṁ gāme ekassa kammakārassa gehe bhuñjanatthāya kaṭacchubhattaṁ gahetvā gamanatthāya",
  "atk-s0401a15:37_2": "ca kaṭacchubhattameva labhati. So ekadivasaṁ tasmiṁ gehe ekaṁ āgantukaṁ disvā ekameva",
  "atk-s0401a15:37_3": "kaṭacchubhattaṁ gaṇhi. Athassa ‘‘kena kāraṇenā’’ti vutte tamatthaṁ vatvā so kulaputto",
  "atk-s0401a15:37_4": "pasīditvā ‘‘amhākaṁ kulūpakabhadanto evarūpo nāmā’’ti rājadvāre mittāmaccānaṁ kathesi.",
  "atk-s0401a15:37_5": "Te sabbepi tassa appicchaguṇe pasannā ekadivaseneva saṭṭhi dhurabhattāni ṭhapesuṁ.",
  "atk-s0401a15:37_6": "Evaṁ appiccho anuppannalābhaṁ uppādeti.",
  "atk-s0401a15:38_0": "Saddhātissamahārājāpi cūḷupaṭṭhākaṁ tissāmaccaṁ vīmaṁsitvā tena ekaṁ tittiraṁ pacāpetvā",
  "atk-s0401a15:38_1": "āharāpesi. Atha paribhogasamaye ‘‘aggaṁ datvā paribhuñjissāmī’’ti aṭṭhakasālapariveṇe",
  "atk-s0401a15:38_2": "mahātherassa bhaṇḍaggāhasāmaṇerassa tittiramaṁsaṁ dento tasmiṁ thokaṁyeva paṭiggaṇhante",
  "atk-s0401a15:38_3": "tassa appicchaguṇe pasīditvā ‘‘pasannosmi, tāta, aṭṭha te dhurabhattāni demī’’ti",
  "atk-s0401a15:38_4": "āha. Mahārāja, upajjhāyassa demīti. Aparānipi aṭṭha demīti. Tāni amhākaṁ ācariyassa",
  "atk-s0401a15:38_5": "demīti. Aparānipi aṭṭha dammīti. Tāni samānupajjhāyānaṁ dammīti. Aparānipi aṭṭha",
  "atk-s0401a15:38_6": "dammīti. Tāni bhikkhusaṅghassa dammīti. Aparānipi aṭṭha dammīti. Sāmaṇero adhivāsesi.",
  "atk-s0401a15:38_7": "Evamassa uppanno lābho thāvaro hoti.",
  "atk-s0401a15:39_0": "Appasannā pasīdantīti etthapi – dīghabrāhmaṇo kira brāhmaṇe bhojento pañca pañca",
  "atk-s0401a15:39_1": "bhattasarakāni datvā santappetuṁ nāsakkhi. Athekadivasaṁ ‘‘samaṇā kira nāma appicchā’’ti",
  "atk-s0401a15:39_2": "kathaṁ sutvā vīmaṁsanatthāya bhattaṁ gāhāpetvā bhikkhusaṅghassa bhattakiccakaraṇavelāya",
  "atk-s0401a15:39_3": "vihāraṁ gantvā tiṁsamatte bhikkhū bhojanasālāyaṁ bhuñjante disvā ekaṁ bhattasarakaṁ",
  "atk-s0401a15:39_4": "gahetvā saṅghattherassa santikaṁ agamāsi. Thero aṅguliṁ cāletvā thokameva aggahesi.",
  "atk-s0401a15:39_5": "Eteneva niyāmena ekaṁ bhattasarakaṁ sabbesaṁ sampāpuṇi. Tato brāhmaṇo ‘‘saccoyeva",
  "atk-s0401a15:39_6": "etesaṁ samaṇānaṁ guṇo’’ti appicchatāya pasanno sahassaṁ vissajjetvā tasmiṁyeva vihāre",
  "atk-s0401a15:39_7": "cetiyaṁ kāresi. Evaṁ appasannā pasīdanti.",
  "atk-s0401a15:40": "Pasannābhiyyo pasīdantīti ettha vatthunā kiccaṁ natthi. Pasannānañhi appicchaṁ disvā pasādo bhiyyo vaḍḍhatiyeva.",
  "atk-s0401a15:41": "Majjhantikatissattherasadise pana appicche disvā mahājano appiccho bhavituṁ maññatīti appiccho mahājanassa cakkhubhūto nāma hoti.",
  "atk-s0401a15:42": "‘‘Appicchatā, bhikkhave, saddhammassa ṭhitiyā asammosāya anantaradhānāya saṁvattatī’’ti (a. ni. 1.116-129) vacanato pana appiccho sāsanaṁ ciraṭṭhitikaṁ karoti nāma.",
  "atk-s0401a15:43_0": "No dāyakenāti svākkhāte dhammavinaye pana dāyakassa pamāṇaṁ ñatvā dātabbakiccaṁ nāma",
  "atk-s0401a15:43_1": "natthi. Yattako deyyadhammo atthi, tattakaṁ avattharitvā dātuṁ vaṭṭati. Avattharitvā",
  "atk-s0401a15:43_2": "dinnakāraṇā hi esa manussasampattiṁ, dibbasampattiṁ, nibbānasampattiñca avattharitvā",
  "atk-s0401a15:43_3": "uttaruttari paṇītapaṇītameva labhati.",
  "atk-s0401a15:44_0": "316.Yo āraddhavīriyo, so dukkhaṁ viharatīti pañcātapatappanamaruppapātapatanādiccānuparivattana-ukkuṭikappadhānādīni",
  "atk-s0401a15:44_1": "anuyuñjanto diṭṭhe ceva dhamme dukkhaṁ viharati , tasseva bāhirasamaye samādinnassa",
  "atk-s0401a15:44_2": "tapacaraṇassa vipākena niraye uppajjitvā samparāyepi dukkhaṁ viharati.",
  "atk-s0401a15:45_0": "317.Yo kusīto, so dukkhaṁ viharatīti ayampi diṭṭhe dhamme ceva samparāye ca dukkhaṁ",
  "atk-s0401a15:45_1": "viharati. Kathaṁ? Yassa hi pabbajitakālato paṭṭhāya yoniso manasikāro natthi, buddhavacanaṁ",
  "atk-s0401a15:45_2": "na uggaṇhāti, ācariyupajjhāyavattaṁ na karoti, cetiyaṅgaṇabodhiyaṅgaṇavattaṁ na karoti.",
  "atk-s0401a15:45_3": "Janassa pana saddhādeyyaṁ apaccavekkhitaparibhogena paribhuñjitvā divasaṁ seyyasukhaṁ",
  "atk-s0401a15:45_4": "passasukhaṁ anuyuñjitvā pabuddhakāle tayo vitakke vitakketi. So katipāheneva bhikkhubhāvā",
  "atk-s0401a15:45_5": "cavati? Evaṁ diṭṭhadhamme ca dukkhaṁ viharati. Pabbajitvā pana samaṇadhammassa sammā akatattā ca –",
  "atk-s0401a15:46": "‘‘Kuso yathā duggahito, hatthamevānukantati;",
  "atk-s0401a15:47": "Sāmaññaṁ dupparāmaṭṭhaṁ, nirayāyupakaḍḍhatī’’ti. (dha. pa. 311) –",
  "atk-s0401a15:48": "Apāyasmiṁyeva paṭisandhiṁ gaṇhati. Evaṁ samparāyepi dukkhaṁ viharati.",
  "atk-s0401a15:49_0": "318.Yokusīto, so sukhaṁ viharatīti kālena kālaṁ vuttappakāre tapacaraṇe kiñci kiñci",
  "atk-s0401a15:49_1": "tapacaraṇaṁ katvā kālena kālaṁ odātavatthavasano mālāgandhavilepanadharo madhurabhojanaṁ",
  "atk-s0401a15:49_2": "bhuñjanto mudukāsu seyyāsu sayanto diṭṭhe dhamme ceva sukhaṁ viharati samparāye ca.",
  "atk-s0401a15:49_3": "So hi tassa tapacaraṇassa gāḷhaṁ aggahitattā nātibahuṁ niraye dukkhaṁ anubhavati.",
  "atk-s0401a15:49_4": "Tasmā samparāye sukhaṁ viharati nāma.",
  "atk-s0401a15:50_0": "319.Yo āraddhavīriyo, so sukhaṁ viharatīti āraddhavīriyo hi pabbajitakālato paṭṭhāya",
  "atk-s0401a15:50_1": "vattesu paripūrakārī hoti, buddhavacanaṁ uggaṇhāti, yoniso manasikāre kammaṁ karoti.",
  "atk-s0401a15:50_2": "Athassa vattapūraṇañceva uggahitabuddhavacanañca samaṇadhammakiriyañca āvajjentassa",
  "atk-s0401a15:50_3": "cittaṁ pasīdati. Evaṁ diṭṭheva dhamme sukhaṁ viharati. Diṭṭhadhamme pana arahattaṁ",
  "atk-s0401a15:50_4": "pāpuṇituṁ asakkonto nibbattabhave khippābhiñño hotīti samparāyepi sukhaṁ viharati nāma.",
  "atk-s0401a15:51_0": "320.Seyyathāpi, bhikkhave, appamattakopi gūtho duggandho hotīti idaṁ suttaṁ aṭṭhuppattiyaṁ",
  "atk-s0401a15:51_1": "vuttaṁ. Kataraaṭṭhuppattiyanti? Navakanipāte (a. ni. 9.12) sattuppādasutta aṭṭhuppattiyaṁ.",
  "atk-s0401a15:51_2": "Tathāgato hi taṁ atthaṁ kathento – ‘‘nava puggalā nirayato muttā, tiracchānayonito",
  "atk-s0401a15:51_3": "muttā, pettivisayato muttā’’ti kathesi. Athassa etadahosi – ‘‘sace kho pana me puttā",
  "atk-s0401a15:51_4": "imaṁ dhammadesanaṁ sutvā khīṇanirayamhā khīṇatiracchānayonikā khīṇapettivisayā khīṇāpāyaduggativinipātāti",
  "atk-s0401a15:51_5": "maññamānā uparimaggaphalatthāya vāyamituṁ na maññeyyuṁ, tesaṁ saṁvegaṁ janessāmī’’ti",
  "atk-s0401a15:51_6": "saṁvegajananatthaṁ ‘‘seyyathāpi, bhikkhave’’ti imaṁ suttamārabhi. Tattha appamattakoti",
  "atk-s0401a15:51_7": "thokamattako parittappamāṇo, antamaso kusaggenapi gahetvā upasiṅghiyamāno duggandhova",
  "atk-s0401a15:51_8": "hoti. Appamattakampi bhavaṁ na vaṇṇemīti appamattakampi kālaṁ bhave paṭisandhiṁ na",
  "atk-s0401a15:51_9": "vaṇṇayāmi. Idānissa upamaṁ dassento āha – antamaso accharāsaṅghātamattampīti. Sabbantimena",
  "atk-s0401a15:51_10": "paricchedena dve aṅguliyo ekato katvā paharaṇamattampi kālanti vuttaṁ hoti. Sesaṁ",
  "atk-s0401a15:51_11": "sabbattha uttānatthamevāti.",
  "atk-s0401a15:52": "Tatiyavaggavaṇṇanā.",
  "atk-s0401a15:53": "16. Ekadhammapāḷi",
  "atk-s0401a15:54": "(16) 4. Ekadhammapāḷi-catutthavaggavaṇṇanā",
  "atk-s0401a15:55_0": "322. Catutthavaggassa paṭhame jambudīpeti jambuyā paññāto pākaṭo dīpoti jambudīpo.",
  "atk-s0401a15:55_1": "Imassa kira dīpassa saññāṇabhūtā yojanasatubbedhā paṇṇāsayojanasākhā pañcadasayojanāvaṭṭakkhandhā",
  "atk-s0401a15:55_2": "himavantapabbate jātā kappaṭṭhāyinī mahājambū nāma atthi, tāya ayaṁ dīpo jambudīpoti",
  "atk-s0401a15:55_3": "vuccati. Yathā ca imasmiṁ dīpe jamburukkho kappaṭṭhāyī, tathā aparagoyāne kadambarukkho,",
  "atk-s0401a15:55_4": "uttarakurūsu kapparukkho, pubbavidehe sirīsarukkho, asurānaṁ cittapāṭalirukkho, supaṇṇānaṁ",
  "atk-s0401a15:55_5": "simbalirukkho , devānaṁ pāricchattakoti imepi kappaṭṭhāyinova.",
  "atk-s0401a15:56": "‘‘Pāṭalī simbalī jambū, devānaṁ pāricchattako;",
  "atk-s0401a15:57": "Kadambo kapparukkho ca, sirīso bhavati sattamo’’ti.",
  "atk-s0401a15:58_0": "Ārāmarāmaṇeyyakanti pupphārāmaphalārāmānaṁ rāmaṇeyyakaṁ veḷuvana-jīvakambavana-jetavanapubbārāmasadisaṁ.",
  "atk-s0401a15:58_1": "Taṁ imasmiṁ jambudīpe appamattakaṁ parittakaṁ, na bahukanti attho. Sesapadesupi eseva",
  "atk-s0401a15:58_2": "nayo. Ettha vanarāmaṇeyyakanti nāgavanasālavanacampakavanādisadisaṁ vaṅkapabbatahimavantapabbatapadesādīsu",
  "atk-s0401a15:58_3": "araññavanaṁ veditabbaṁ. Bhūmirāmaṇeyyakanti jetavanavihāramagadhakkhettādisadisaṁ",
  "atk-s0401a15:58_4": "samaṁ bhūmiṭṭhānaṁ. Pokkharaṇirāmaṇeyyakanti jetavanapokkharaṇigaggarāpokkharaṇisadisānaṁ",
  "atk-s0401a15:58_5": "vaṭṭacaturassadīghavaṅkādisaṇṭhānānaṁ pokkharaṇīnaṁ sannivesanaṭṭhānaṁ. Ukkūlavikūlanti",
  "atk-s0401a15:58_6": "ukkūlañca vikūlañca. Tattha ukkūlaṁ unnataṭṭhānaṁ, vikūlaṁ ninnaṭṭhānaṁ. Nadīvidugganti",
  "atk-s0401a15:58_7": "nadīnaṁ bhinnaṭṭhānaṁ taṁ duggamattā nadīvidugganti vuccati. Khāṇukaṇṭakaṭṭhānanti",
  "atk-s0401a15:58_8": "tatthajātakānañceva āhariyamānānañca khāṇukaṇṭakādīnaṁ patiṭṭhānaṭṭhānaṁ. Pabbatavisamanti",
  "atk-s0401a15:58_9": "girivisamaṁ. Ye odakāti ye ca udake jāyanti, teyeva bahutarā. Ito kira suvaṇṇabhūmi",
  "atk-s0401a15:58_10": "sattamattāni yojanasatāni hoti, ekena vātena gacchantī nāvā sattahi ahorattehi gacchati.",
  "atk-s0401a15:58_11": "Athekasmiṁ samaye evaṁ gacchantī nāvā sattāhampi nandiyāvaṭṭamacchapiṭṭheneva gatā.",
  "atk-s0401a15:58_12": "Evaṁ odakānaṁ sattānaṁ bahubhāvo veditabbo.",
  "atk-s0401a15:59_0": "Apica thalaṭṭhānassa parittabhāvena udakassa ca bahubhāvenāpi ayamattho veditabbo.",
  "atk-s0401a15:59_1": "Yathā hi mahātaḷāke ekova uppalagaccho assa, tassa cattāri ca paṇṇāni, majjhe ca",
  "atk-s0401a15:59_2": "ekaṁ uppalamakulaṁ assa. Evamevaṁ cattāri paṇṇāni viya cattāro dīpā, majjhe uppalamakulaṁ",
  "atk-s0401a15:59_3": "viya sinerupabbato, sesaṁ udakaṁ viya udakaparikkhitto okāso. Tassa mahantabhāvo",
  "atk-s0401a15:59_4": "iddhimantānaṁ pākaṭo hoti. Tesañhi ākāsena gacchantānaṁ cattāro mahādīpā cattāri",
  "atk-s0401a15:59_5": "paṇṇāni viya upaṭṭhahanti, sinerupabbato majjhe uppalamakulaṁ viya, sesaṁ udakaṁ",
  "atk-s0401a15:59_6": "viya udakaparikkhitto okāso. Evaṁ mahante udake jātattā odakāva bahutarā veditabbā.",
  "atk-s0401a15:60": "323. Dutiyādīsu aññatra manussehīti idha cattāro apāyā aññatra manussehīti adhippetā.",
  "atk-s0401a15:61_0": "Majjhimesu janapadesūti ‘‘puratthimāya disāya gajaṅgalaṁ nāma nigamo, tassa parena",
  "atk-s0401a15:61_1": "mahāsālā, tato parā paccantimā janapadā, orato majjhe. Puratthimadakkhiṇāya disāya",
  "atk-s0401a15:61_2": "sallavatī nāma nadī, tato parā paccantimā janapadā, orato majjhe. Dakkhiṇāya disāya",
  "atk-s0401a15:61_3": "setakaṇṇikaṁ nāma nigamo, tato parā paccantimā janapadā, orato majjhe. Pacchimāya",
  "atk-s0401a15:61_4": "disāya thūṇaṁ nāma brāhmaṇagāmo, tato parā paccantimā janapadā, orato majjhe. Uttarāya",
  "atk-s0401a15:61_5": "disāya usīraddhajo nāma pabbato, tato parā paccantimā janapadā, orato majjhe’’ti",
  "atk-s0401a15:61_6": "(mahāva. 259) evaṁ paricchinne janapadeti attho. Ayañhi janapado mudiṅgasaṇṭhāno",
  "atk-s0401a15:61_7": "ujukena katthaci asītiyojano hoti, katthaci yojanasatiko, katthaci dviyojanasatiko,",
  "atk-s0401a15:61_8": "majjhena pana tiyojanasatiko, pariyantaparikkhepena navamattayojanasatiko hoti. Ettake",
  "atk-s0401a15:61_9": "ṭhāne buddhapaccekabuddhā mahāsāvakā buddhupaṭṭhākā buddhasāvakā buddhamātā buddhapitā",
  "atk-s0401a15:61_10": "cakkavattī rājāti ime sattā nibbattanti. Apica upādāyupādāyāpi majjhimapadeso labbhati.",
  "atk-s0401a15:61_11": "Sakalopi hi jambudīpo majjhimapadeso nāma, sesadīpā paccantimā janapadā. Tambapaṇṇidīpe",
  "atk-s0401a15:61_12": "anurādhapuraṁ majjhimapadeso nāma, seso paccantoti evaṁ nayo veditabbo.",
  "atk-s0401a15:62_0": "324.Paññavantoajaḷā aneḷamūgāti ettha kammassakatapaññā, jhānapaññā vipassanāpaññā,",
  "atk-s0401a15:62_1": "maggapaññā, phalapaññāti etāhi samannāgatā paññavanto nāma, amūḷhā ajaḷā nāma. Yesaṁ",
  "atk-s0401a15:62_2": "eḷā mukhato na galati, te aneḷamūgā nāma, aneḷamukhā niddosamukhāti attho. Paṭibalāti",
  "atk-s0401a15:62_3": "samatthā, kāyabalena ceva ñāṇabalena ca samannāgatā. Atthamaññātunti atthānatthaṁ",
  "atk-s0401a15:62_4": "kāraṇākāraṇaṁ jānituṁ. Duppaññāti appaññā nippaññā. Jaḷāti mandā momūhā.",
  "atk-s0401a15:63": "325.Ariyena paññācakkhunāti sahavipassanena maggena. Avijjāgatāti avijjandhakārena samannāgatā.",
  "atk-s0401a15:64": "326.Ye labhanti tathāgataṁ dassanāyāti ye tathāgatassa guṇe jānitvā tathāgataṁ cakkhuviññāṇena passituṁ labhanti.",
  "atk-s0401a15:65": "327.Tathāgatappaveditanti tathāgatena paveditaṁ pakāsetvā kathitaṁ. Savanāyāti sotaviññāṇena sotuṁ.",
  "atk-s0401a15:66": "328.Dhārentīti na pammussanti.",
  "atk-s0401a15:67": "329.Dhātānaṁ dhammānaṁ atthaṁ upaparikkhantīti paguṇāya pāḷiyā atthānatthaṁ upaparikkhanti.",
  "atk-s0401a15:68": "330.Atthamaññāya dhammamaññāyāti aṭṭhakathañca pāḷiñca jānitvā. Dhammānudhammaṁ paṭipajjantīti anulomapaṭipadaṁ pūrenti.",
  "atk-s0401a15:69": "331.Saṁvejanīyesu ṭhānesūti saṁvegajanakesu kāraṇesu. Saṁvijjantīti saṁvegaṁ āpajjanti.",
  "atk-s0401a15:70": "332.Yoniso padahantīti upāyena padhānavīriyaṁ karonti.",
  "atk-s0401a15:71": "333.Vavassaggārammaṇanti vavassaggo vuccati nibbānaṁ, taṁ ārammaṇaṁ karitvāti attho. Labhanti samādhinti maggasamādhiñca phalasamādhiñca pāpuṇanti.",
  "atk-s0401a15:72_0": "334.Annaggarasaggānanti uttamannānañca uttamarasānañca. Uñchena kapālābhatena yāpentīti",
  "atk-s0401a15:72_1": "uñchācārena vanamūlaphalāphalena vā kapālena ābhatabhattena vā yāpenti. Ettha ca",
  "atk-s0401a15:72_2": "yo kassacideva khādanīyassa bhojanīyassa atthāya citte uppanne taṁkhaṇaṁyeva na taṁ",
  "atk-s0401a15:72_3": "labhati, ayaṁ annaggarasaggānaṁ na lābhī nāma. Yassapi taṁkhaṇaṁyeva labhitvā olokentassa",
  "atk-s0401a15:72_4": "vaṇṇagandharasā amanāpā honti, ayampi annaggarasaggānaṁ na lābhī nāma. Yassa pana",
  "atk-s0401a15:72_5": "vaṇṇagandharasā paṭilabhanti, manāpā honti, ayaṁ annaggarasaggānaṁ lābhī nāma. So",
  "atk-s0401a15:72_6": "uttamakoṭiyā cakkavattī rājā, heṭṭhimakoṭiyā dhammāsoko veditabbo. Saṅkhepato hi",
  "atk-s0401a15:72_7": "yassa bhattassa ekapāti satasahassaṁ agghati, idaṁ annaggarasaggaṁ nāma. Yaṁ pana",
  "atk-s0401a15:72_8": "bhikkhusaṅghaṁ piṇḍāya carantaṁ disvā manussā uttamapaṇītaṁ bhattaṁ denti, idaṁ kiṁ",
  "atk-s0401a15:72_9": "nāmāti? Idaṁ uñchena kapālābhatena yāpente upādāya annaggarasaggaṁ nāma vuccatīti.",
  "atk-s0401a15:73": "335.Attharasassātiādīsu attharaso nāma cattāri sāmaññaphalāni, dhammaraso nāma cattāro maggā, vimuttiraso nāma amatanibbānaṁ. Sesaṁ sabbattha uttānatthamevāti.",
  "atk-s0401a15:74": "Catutthavaggavaṇṇanā.",
  "atk-s0401a15:75": "Jambudīpapeyyālo niṭṭhito."
}