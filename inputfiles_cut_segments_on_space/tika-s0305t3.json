{
  "tika-s0305t3:0": "4. Indriyasaṁyuttaṁ",
  "tika-s0305t3:1": "1. Suddhikavaggo",
  "tika-s0305t3:2": "1. Suddhikasuttavaṇṇanā",
  "tika-s0305t3:3_0": "471.Catubhūmaka…pe… labbhanti kusalābyākatabhāvato tesaṁ tiṇṇaṁ indriyānaṁ. Vīriyindriyasamādhindriyāni…pe…",
  "tika-s0305t3:3_1": "sabbattha labbhanti kusalattikasādhāraṇattā. Catubhūmaka …pe… vasenāti catubhūmakadhammaparicchedavasena",
  "tika-s0305t3:3_2": "ceva kusalādīhi sabbasaṅgāhakadhammaparicchedavasena ca vuttanti attho.",
  "tika-s0305t3:4": "Dutiyasamaṇabrāhmaṇasuttavaṇṇanā",
  "tika-s0305t3:5_0": "477.Dukkhasaccavasenāti dukkhasaccabhāvena na pajānanti. Tañhi pariññeyyatāya dukkhasaccasaṅgahaṁ.",
  "tika-s0305t3:5_1": "Samudayasaccavasenāti taṇhāvijjādiṁ saddhindriyassa samudayasaccabhāvena na pajānanti.",
  "tika-s0305t3:5_2": "Nirodhanti saddhindriyassa anupādāya nirodhanimittaṁ nibbānaṁ. Paṭipadanti saddhindriyanirodhagāminiṁ",
  "tika-s0305t3:5_3": "paṭipadaṁ ariyamaggaṁ. Sesesūti vīriyindriyādīsu.",
  "tika-s0305t3:6_0": "Sukkapakkheti ‘‘saddhindriyaṁ pajānantī’’tiādinayappavatte anavajjapakkhe. Adhimokkhavasena",
  "tika-s0305t3:6_1": "āvajjanasamudayāti ‘‘atthi dinna’’ntiādinayappavattapubbabhāgabhūtasaddhādhimokkhavasena",
  "tika-s0305t3:6_2": "āvajjanuppattiyā. Tasmā paṭhamuppannā saddhā eva hettha ‘‘āvajjana’’nti vuttā, na",
  "tika-s0305t3:6_3": "manodvārāvajjanaṁ. Esa nayo sesesupi. Tasmā paṭhamuppannā āvajjanā paggahuppattiṭṭhānānaṁ",
  "tika-s0305t3:6_4": "tikkhānaṁ vīriyindriyādīnaṁ paṭhamuppattiyā āvajjanapariyāyena vuttāti daṭṭhabbaṁ.",
  "tika-s0305t3:6_5": "Dubbalā hi paṭhamuppannā paggahābhāvato vīriyindriyādīnaṁ samudayoti balavabhāvappattavīriyindriyādikassa",
  "tika-s0305t3:6_6": "āvajjanaṭṭhāniyāni hontīti tesaṁ samudayoti vuttā, pubbe adhimuccanādivasena pavattassa",
  "tika-s0305t3:6_7": "āvajjanassa samudayāti attho. Puna chandavasenāti kattukāmatākusalacchandavasena",
  "tika-s0305t3:6_8": "saddhādīnaṁ uppādetukāmatākārappavattassa chandassa vasena. Manasikāravasena āvajjanasamudayāti",
  "tika-s0305t3:6_9": "saddhindriyādivasena pavattassa dubbalassa tassa nibbattakayonisomanasikāravasena",
  "tika-s0305t3:6_10": "āvajjanassa uppattiyā. Evampīti ‘‘adhimokkhavasenā’’tiādinā vuttākārenapi. Chasu",
  "tika-s0305t3:6_11": "suttesūti dutiyato paṭṭhāya chasu suttesu. Catusaccameva kathitaṁ. Assādaggahaṇena",
  "tika-s0305t3:6_12": "hi samudayasaccaṁ, ādīnavaggahaṇena dukkhasaccaṁ, nissaraṇaggahaṇena nirodhamaggasaccāni",
  "tika-s0305t3:6_13": "gahitānīti. Paṭhamasutte pana indriyānaṁ sarūpadassanamevāti.",
  "tika-s0305t3:7": "8. Dabbasuttavaṇṇanā",
  "tika-s0305t3:8_0": "478. Soto āpajjīyati etenāti sotāpatti, anāgataṁ pati paṭhamamaggo. Sototi ariyamaggasoto",
  "tika-s0305t3:8_1": "daṭṭhabbo. Āpajjīyatītiādito paṭipajjīyati. Paṭhamamaggapaṭilābhanimittāni sotāpannassa",
  "tika-s0305t3:8_2": "aṅgāni idha ‘‘sotāpattiyaṅgānī’’ti vuttāni. Tāni pana tīsu ṭhānesu saddhā ariyakantasīlañcāti",
  "tika-s0305t3:8_3": "veditabbāni. Savisayeti sakavisaye. Jeṭṭhakabhāvadassanatthanti padhānabhāvadassanatthaṁ.",
  "tika-s0305t3:8_4": "Yattha saddhādiindriyānaṁ sātisayakiccaṁ, tesaṁ kiccātirekataṁ dassetunti attho.",
  "tika-s0305t3:8_5": "Idāni tamatthaṁ upamāhi vibhāvetuṁ ‘‘yathā hī’’tiādi vuttaṁ. Patvāti attano kiccātirekaṭṭhānaṁ",
  "tika-s0305t3:8_6": "paṭilabhitvā. Pubbaṅgamanti saddahanakiccesu purecāraṁ dhorayhaṁ. Sesāni vīriyindriyādīni.",
  "tika-s0305t3:8_7": "Tadanvayānīti tadanugatāni tassa saddhindriyādikassa pakkhikāni. Esa nayo sesesupi.",
  "tika-s0305t3:8_8": "Jhānavimokkheti jhānasaṅkhāte vimokkhe samādhipadhānatāya jhānānaṁ. Evañca katvā",
  "tika-s0305t3:8_9": "‘‘sotāpattiyaṅgāni patvā’’ti idañca vacanaṁ samatthitaṁ hoti. Saddhūpanisañhi sīlanti.",
  "tika-s0305t3:8_10": "Ariyasaccāni patvāti cattāri saccāni abhisametabbāni pāpuṇitvā.",
  "tika-s0305t3:9": "9-10. Paṭhamavibhaṅgasuttādivaṇṇanā",
  "tika-s0305t3:10_0": "479-480. Nepakkaṁ vuccati paññāti āha – ‘‘paññāyetaṁ nāma’’nti. Nipāyati saṁkilesadhamme",
  "tika-s0305t3:10_1": "visoseti nikkhāmetīti nipako, thiratikkhasatipuggalo, tassa bhāvo nepakkanti satiyāpi",
  "tika-s0305t3:10_2": "nepakkabhāvo yujjateva. Evañhi ‘‘satinepakkenā’’ti idaṁ vacanaṁ samatthitaṁ hoti,",
  "tika-s0305t3:10_3": "satiyā ca nepakkenāti evaṁ vuccamānena satiniddeso nāma kato hotiyeva. Asukaṁ nāma",
  "tika-s0305t3:10_4": "suttaṁ vā kammaṭṭhānaṁ vā me bhāsitanti. Vossajjīyati saṅkhāragataṁ etasmiṁ adhigateti",
  "tika-s0305t3:10_5": "vossaggo, nibbānaṁ. Taṁ ārammaṇaṁ karitvāti āha – ‘‘nibbānārammaṇaṁ katvā’’ti. Gacchantiyāti",
  "tika-s0305t3:10_6": "saṅkhārānaṁ udayañca vayañca udayabbayaṁ gacchantiyā bujjhantiyā. Tenāha ‘‘udayabbayapariggāhikāyā’’ti.",
  "tika-s0305t3:10_7": "Saddhāsatipaññindriyāni pubbabhāgāni ‘‘itipi so bhagavā arahaṁ, cirakatampi cirabhāsitampi",
  "tika-s0305t3:10_8": "saritā anussaritā, udayatthagāminiyā paññāyā’’ti ca vuttattā. ‘‘Āraddhavīriyo viharati,",
  "tika-s0305t3:10_9": "so anuppannāna’’ntiādinā ca vuttattā vīriyindriyaṁ missakaṁ. ‘‘Vossaggārammaṇaṁ karitvā’’ti",
  "tika-s0305t3:10_10": "vuttattā samādhindriyaṁ nibbattitalokuttarameva. Ayamevāti yvāyaṁ navame vutto. Ayameva",
  "tika-s0305t3:10_11": "pubbabhāgamissakalokuttarattadhammaparicchedo.",
  "tika-s0305t3:11": "Suddhikavaggavaṇṇanā niṭṭhitā.",
  "tika-s0305t3:12": "2. Mudutaravaggo",
  "tika-s0305t3:13": "1. Paṭilābhasuttavaṇṇanā",
  "tika-s0305t3:14_0": "481.Sammappadhāne ārabbhāti sammappadhāne bhāvanāvasena ārabbha. Tenāha ‘‘bhāvento’’ti.",
  "tika-s0305t3:14_1": "Yathā vīriyindriyaniddese ‘‘cattāro sammappadhāne ārabbha vīriyaṁ paṭilabhatī’’ti",
  "tika-s0305t3:14_2": "desanā āgatā, evaṁ satindriyaniddese ‘‘cattāro satipaṭṭhāne ārabbha satiṁ paṭilabhatī’’ti,",
  "tika-s0305t3:14_3": "tasmā ‘‘satindriyepi eseva nayo’’ti vuttaṁ. Saddhindriyādiniddesesu pana na tathā deseti.",
  "tika-s0305t3:15": "2. Paṭhamasaṁkhittasuttavaṇṇanā",
  "tika-s0305t3:16_0": "482. Indriyānaṁ tikkhādibhāvo vipassanāvasena vā maggavasena vā phalavasena vā gahetabboti",
  "tika-s0305t3:16_1": "vuttaṁ ‘‘tatoti…pe… veditabba’’nti. Nanu cettha mudubhāvo eva pāḷiyaṁ gahitoti? Saccametaṁ,",
  "tika-s0305t3:16_2": "taṁ pana tikkhabhāve asati na hoti tikkhādibhāvoti vuttaṁ. Yato hi ayaṁ mudu, ito",
  "tika-s0305t3:16_3": "taṁ tikkhanti vattabbataṁ labhati apekkhāsiddhattā tikkhamudubhāvānaṁ pārāpāraṁ viya.",
  "tika-s0305t3:16_4": "Idāni ‘‘tato’’tiādinā saṅkhepato vuttamatthaṁ vitthārato dassetuṁ ‘‘samattānī’’tiādi",
  "tika-s0305t3:16_5": "vuttaṁ. Tattha samattānīti sampannāni. Itaraṁ tasseva vevacanaṁ. Samattānīti vā pariyattāni,",
  "tika-s0305t3:16_6": "samattānīti attho. ‘‘Tato mudutarāni dhammānusārīmaggassā’’ti kasmā vuttaṁ? Tatoti",
  "tika-s0305t3:16_7": "hi sotāpattimaggavipassanindriyāni adhippetāniyeva, ‘‘tato mudutarānī’’ti vuttapaṭhamamaggo",
  "tika-s0305t3:16_8": "dhammānusārī vā siyā saddhānusārī vāti byabhicarati? Nāyaṁ doso, sotāpattimaggekadesavaseneva",
  "tika-s0305t3:16_9": "laddhabbapaṭhamamaggāpekkhāya vipassanāya vibhāgassa adhippetattā. Yo hi sotāpanno",
  "tika-s0305t3:16_10": "hutvā iriyāpathaṁ akopetvā yathānisinnova sakadāgāmimaggaṁ pāpuṇāti, tassa vipassanindriyāni",
  "tika-s0305t3:16_11": "sandhāya avibhāgena vuttaṁ – ‘‘tato mudutarāni sotāpattimaggassa vipassanindriyāni",
  "tika-s0305t3:16_12": "nāmā’’ti. Yo pana sotāpanno hutvā kālantarena sakadāgāmī hoti, tassa sotāpattimaggatthāya",
  "tika-s0305t3:16_13": "pavattāni vipassanindriyāni nāma honti. So ce dhammānusārīgotto, tassa yathāvuttavipassanindriyato",
  "tika-s0305t3:16_14": "mudutarānīti ‘‘tato mudutarāni dhammānusārīmaggassā’’ti vuttaṁ. Vipassanindriyāni",
  "tika-s0305t3:16_15": "nāmāti ānetvā sambandho. Dhammānusārīvipassanindriyato saddhānusārīvipassanindriyānaṁ",
  "tika-s0305t3:16_16": "mudubhāvassa kāraṇaṁ sayameva vakkhati. Dhammena paññāya maggasotaṁ anussaratīti",
  "tika-s0305t3:16_17": "dhammānusārī, paññuttaro ariyo. Saddhāya maggasotaṁ anussaratīti saddhānusārī, saddhuttaro ariyo.",
  "tika-s0305t3:17_0": "Evaṁ vipassanāvasena dassetvā maggavasena dassetuṁ ‘‘tathā’’tiādi āraddhaṁ. Sampayogato",
  "tika-s0305t3:17_1": "sabhāvato ca arahattamaggapariyāpannāni arahattamaggindriyāni. Arahattaphalindriyānīti etthāpi eseva nayo.",
  "tika-s0305t3:18_0": "Idāni phalavasena dassetuṁ ‘‘samattāni paripuṇṇānī’’tiādi vuttaṁ. Sotāpattimaggaṭṭhapuggalavasena",
  "tika-s0305t3:18_1": "nānattaṁ jātaṁ, tasmā te dvepi idha tatiyavāre na labbhantīti adhippāyo. Dhammānusārīsaddhānusārīnaṁ",
  "tika-s0305t3:18_2": "nānattaṁ kathaṁ jātanti āha ‘‘āgamanenapi maggenapī’’ti. Tadubhayaṁ dassento ‘‘saddhānusārīpuggalo’’tiādimāha.",
  "tika-s0305t3:18_3": "Uddisāpentoti uddesaṁ gaṇhanto.",
  "tika-s0305t3:19_0": "Maggo tikkho hoti upanissayindriyānaṁ tikkhavisadabhāvato. Tenāha ‘‘sūraṁ ñāṇaṁ vahatī’’ti.",
  "tika-s0305t3:19_1": "Asaṅkhārenāti saraseneva. Appayogenāti tasseva vevacanaṁ. Dhammānusārīpuggalo hi",
  "tika-s0305t3:19_2": "āgamanamhi kilese vikkhambhento appadukkhena appakasirena akilamantova vikkhambhetuṁ",
  "tika-s0305t3:19_3": "sakkoti. Saddhānusārīpuggalo pana dukkhena kasirena kilamanto hutvā vikkhambhetuṁ",
  "tika-s0305t3:19_4": "sakkoti, tasmā dhammānusārissa pubbabhāgamaggakkhaṇe kilesacchedakañāṇaṁ adandhaṁ",
  "tika-s0305t3:19_5": "tikhiṇaṁ hutvā vahati, yathā nāma tikhiṇena asinā kadaliṁ chindantassa chinnaṭṭhānaṁ",
  "tika-s0305t3:19_6": "maṭṭhaṁ hoti, asi khippaṁ vahati, saddo na suyyati, balavavāyāmakiccaṁ na hoti, evarūpā",
  "tika-s0305t3:19_7": "dhammānusārino pubbabhāgabhāvanā hoti, saddhānusārino pana pubbabhāgakkhaṇe kilesacchedakañāṇaṁ",
  "tika-s0305t3:19_8": "dandhaṁ na tikhiṇaṁ asūraṁ hutvā vahati, yathā nāma nātitikhiṇena asinā kadaliṁ chindantassa",
  "tika-s0305t3:19_9": "chinnaṭṭhānaṁ na maṭṭhaṁ hoti, asi sīghaṁ na vahati, saddo suyyati, balavavāyāmakiccaṁ",
  "tika-s0305t3:19_10": "icchitabbaṁ hoti, evarūpā saddhānusārino pubbabhāgabhāvanā hoti. Evaṁ santepi kilesakkhaye",
  "tika-s0305t3:19_11": "nānattaṁ natthi. Tenāha ‘‘kilesakkhaye panā’’tiādi. Avasesā ca kilesā khīyanti saṁyojanakkhayāya yogattā.",
  "tika-s0305t3:20": "3. Dutiyasaṁkhittasuttavaṇṇanā",
  "tika-s0305t3:21_0": "483.Tatoti phalato phalavemattatāya cariyamānattā. Indriyavemattatā saddhādīnaṁ indriyānaṁ",
  "tika-s0305t3:21_1": "nānattena. Phalanānattanti arahattaphalādinānattaṁ. Puggalanānattanti anāgāmiādipuggalanānattaṁ.",
  "tika-s0305t3:22": "4. Tatiyasaṁkhittasuttavaṇṇanā",
  "tika-s0305t3:23_0": "484. Sīlakkhandhādīhi saddhindriyādīhi ca parito pūraṇena paripūraṁ arahattamaggaṁ",
  "tika-s0305t3:23_1": "karonto nipphattito arahattaphalaṁ ārādheti nipphādeti. Tayo padesamaggeti sīlakkhandhādīnaṁ",
  "tika-s0305t3:23_2": "apāripūriyā ekadesabhūte tayo heṭṭhimamagge. Padesaṁ heṭṭhimaphalattayaṁ. Catūsūti",
  "tika-s0305t3:23_3": "imasmiṁ vagge paṭhamādīsu catūsu suttesu. Kāmañcettha tatiye ‘‘tatoti phalavasena",
  "tika-s0305t3:23_4": "nissakka’’nti vuttaṁ, catutthe ‘‘paripūraṁ paripūrakārī ārādheti, padesaṁ padesakārī’’ti,",
  "tika-s0305t3:23_5": "‘‘catūsupi suttesu missakāneva indriyāni kathitānī’’ti pana vacanato vipassanāvasenapi",
  "tika-s0305t3:23_6": "yojanā labbhatevāti daṭṭhabbaṁ.",
  "tika-s0305t3:24": "5-7. Paṭhamavitthārasuttādivaṇṇanā",
  "tika-s0305t3:25_0": "485-487.Vipassanāvasena nissakkaṁ veditabbaṁ, na maggaphalavasena, imasmiṁ sutte",
  "tika-s0305t3:25_1": "sabbasova vipassanindriyānaṁ eva adhippetattā. Idāni tamatthaṁ pākaṭaṁ kātuṁ ‘‘paripuṇṇāni",
  "tika-s0305t3:25_2": "hī’’tiādi vuttaṁ. Avihādīsu pañcasu suddhāvāsesu tattha tattha āyuvemajjhaṁ anatikkamitvā",
  "tika-s0305t3:25_3": "antarā kilesaparinibbānena parinibbāyanato antarāparinibbāyī, asaṅkhārena appayogena",
  "tika-s0305t3:25_4": "sarasatova parinibbāyanato asaṅkhāraparinibbāyī, tabbipariyāyato sasaṅkhāraparinibbāyī,",
  "tika-s0305t3:25_5": "uddhaṁ vāhibhāvena uddhamassa taṇhāsotaṁ vaṭṭasotaṁ vāti uddhaṁsoto, uddhaṁ vā gantvā",
  "tika-s0305t3:25_6": "paṭilabhitabbato uddhamassa maggasotanti uddhaṁsoto, akaniṭṭhabhavaṁ gacchatīti akaniṭṭhagāmīti",
  "tika-s0305t3:25_7": "evamettha saddattho daṭṭhabbo.",
  "tika-s0305t3:26_0": "Imasmiṁ pana ṭhāneti ‘‘vipassanāvasena nissakka’’nti vuttaṭṭhāne. Arahattamaggeyeva",
  "tika-s0305t3:26_1": "ṭhatvāti imasmiṁyeva bhave arahattamaggeyeva, na vipassanāya ca ṭhatvā. Pañca nissakkāni",
  "tika-s0305t3:26_2": "nīharitabbānīti ‘‘tato mudutarehi antarāparinibbāyī hotī’’tiādīni pañca nissakkāni",
  "tika-s0305t3:26_3": "niddhāretvā kathetabbāni. Idāni tamatthaṁ vivaranto ‘‘arahattamaggassa hī’’tiādimāha.",
  "tika-s0305t3:26_4": "Tattha avihādīsu uppajjitvā uppannasamanantarāya parinibbāyanato paṭhamaantarāparinibbāyī.",
  "tika-s0305t3:26_5": "Tattha āyuppamāṇavemajjhaṁ appatvāva parinibbāyanato dutiyaantarāparinibbāyī, āyuvemajjhaṁ",
  "tika-s0305t3:26_6": "patvā parinibbāyanato tato paraṁ tatiyaantarāparinibbāyī veditabbo. ‘‘Pañca nissakkānī’’ti",
  "tika-s0305t3:26_7": "kasmā vuttaṁ? Nanu asaṅkhārasasaṅkhāraparinibbāyīti vattabbanti? Na vattabbanti dassento",
  "tika-s0305t3:26_8": "āha ‘‘asaṅkhāraparinibbāyissa sasaṅkhāraparinibbāyinopi eteva pañca janā’’ti.",
  "tika-s0305t3:27_0": "Tīṇi nissakkānīti ‘‘tato mudutarehi sotāpanno hotī’’tiādīni tīṇi nissakkapadāni.",
  "tika-s0305t3:27_1": "Idha sakadāgāmī na gahito, so anāgāmimagge ṭhatvā nīharitabbo, anāgāmimaggassa vipassanindriyehi",
  "tika-s0305t3:27_2": "mudutarehi sakadāgāmī hoti. Sakadā…pe… mudutarānīti idaṁ sakadāgāmimaggassa vipassanindriyehi",
  "tika-s0305t3:27_3": "ekabījisaṅkhātasotāpannavipassanindriyāni mudutarāni hontīti tīṇi katvā vuttaṁ. Dhammānusārītiādidvayaṁ",
  "tika-s0305t3:27_4": "kolaṁkolādidvayena gahitaṁ hotīti. Sakadāgāmimaggassa hītiādi vuttasseva atthassa",
  "tika-s0305t3:27_5": "vivaraṇaṁ. Sesaṁ heṭṭhā vuttanayameva. Chaṭṭhasattamāni vuttanayānevāti chaṭṭhasattamāni",
  "tika-s0305t3:27_6": "suttāni dutiyatatiyesu vuttanayāneva. Tattha pana missakāni indriyāni kathitāni,",
  "tika-s0305t3:27_7": "idha pubbabhāgavipassanindriyāni kathitānīti ayameva viseso.",
  "tika-s0305t3:28": "8. Paṭipannasuttavaṇṇanā",
  "tika-s0305t3:29_0": "488.Tanti maggaphalavasena nissakkaṁ. Pāḷiyaṁ vuttameva ‘‘arahattaphalasacchikiriyāya",
  "tika-s0305t3:29_1": "paṭipanno hotī’’tiādinā. Aṭṭhahīti catūhi phalehi catūhi ca maggehīti aṭṭhahi. Bahibhūto",
  "tika-s0305t3:29_2": "na antobhāvo. Lokuttarāneva indriyāni kathitāni maggaphalacittuppādapariyāpannattā.",
  "tika-s0305t3:30": "9-10. Sampannasuttādivaṇṇanā",
  "tika-s0305t3:31": "489-490.Indriyasampannoti ettha sampannasaddo paripūriatthoti āha ‘‘paripuṇṇindriyo’’ti. Missakāni indriyāni kathitāni sāmaññatova desitattā.",
  "tika-s0305t3:32": "Mudutaravaggavaṇṇanā niṭṭhitā.",
  "tika-s0305t3:33": "3. Chaḷindriyavaggo",
  "tika-s0305t3:34": "2. Jīvitindriyasuttavaṇṇanā",
  "tika-s0305t3:35_0": "492.Itthibhāveti itthitāya. Indaṭṭhaṁ karoti tathāsattajanasāmaññakāraṇabhāvato.",
  "tika-s0305t3:35_1": "Itthiyā eva indriyaṁ itthindriyaṁ. Esa nayo purisindriye. Jīviteti sahajātadhammānaṁ",
  "tika-s0305t3:35_2": "jīvane pālane pavattane. Vaṭṭindriyānīti vaṭṭahetubhūtāni indriyāni. Imesu hi upādinnaindriyesu",
  "tika-s0305t3:35_3": "sati vaṭṭaṁ vattati paññāyati.",
  "tika-s0305t3:36": "3. Aññindriyasuttavaṇṇanā",
  "tika-s0305t3:37_0": "493.Ajānitapubbaṁ dhammanti catusaccadhammamāha, tathā tesaṁyeva ñātadhammānanti.",
  "tika-s0305t3:37_1": "Ayaṁ panettha attho – ājānātīti aññā, paṭhamamaggena ñātamanatikkamitvā jānātīti",
  "tika-s0305t3:37_2": "attho. Sotāpannādīnaṁ chaariyānaṁ etaṁ nāmaṁ. Aññassa indriyāni aññindriyāni. Aññātāvīsūti",
  "tika-s0305t3:37_3": "ājānitavantesu. Yasmā aggaphaladhammesu ñāṇakiccaṁ sātisayaṁ, tasmā taṁ kiccaṁ sesadhammesupi",
  "tika-s0305t3:37_4": "samāropetvā vuttaṁ ‘‘aññātāvīsu arahattaphaladhammesū’’ti. Tattha tattha tesu tesu",
  "tika-s0305t3:37_5": "maggaphalesu. Tena tenākārenāti anaññātajānanādiākārena.",
  "tika-s0305t3:38": "4. Ekabījisuttavaṇṇanā",
  "tika-s0305t3:39_0": "494.Vipassanatonissakkanti vipassanindriyehi nissakkaṁ. Idāni tameva saṅkhepato vuttamatthaṁ",
  "tika-s0305t3:39_1": "vivaranto ‘‘samattānī’’tiādimāha. Tīṇi nissakkāni evamidha pañca nissakkāni nīharitabbāni",
  "tika-s0305t3:39_2": "ekabījiādivibhāvanato. Tenāha ‘‘sakadāgāmimaggassa hī’’tiādi. Sotāpattimaggassa vipassanindriyāni",
  "tika-s0305t3:39_3": "nāma tenattabhāvena sakadāgāmimaggaṁ pattuṁ gacchantassa sotāpannassa vipassanindriyāni.",
  "tika-s0305t3:39_4": "Pañcapi te sotāpattimaggassa bhedāyevāti ‘‘sakadāgāmimagge ṭhatvā nīharitabbānī’’ti vuttaṁ.",
  "tika-s0305t3:40_0": "Ekabījīti ettha khandhabījaṁ nāma kathitaṁ. Yassa hi sotāpannassa ekaṁ khandhabījaṁ",
  "tika-s0305t3:40_1": "atthi, ekaṁ attabhāvaggahaṇaṁ, so ekabīji nāma. Tenāha – ‘‘sotāpanno hutvā’’tiādi.",
  "tika-s0305t3:40_2": "Mānusakaṁbhavanti idaṁ panettha desanāmattaṁ, devabhavaṁ nibbattetītipi vattuṁ vaṭṭatiyeva.",
  "tika-s0305t3:40_3": "Bhagavatā gahitanāmānetāni. Ettakañhi pamāṇaṁ gato sattakkhattuparamo nāma hoti,",
  "tika-s0305t3:40_4": "ettakaṁ kolaṁkolo, ettakaṁ ekabījīti bhagavatā etesaṁ nāmaṁ gahitaṁ.",
  "tika-s0305t3:41_0": "Dve tayo bhaveti devamanussesu eva dve tayo bhave. Sambodhicatusaccadhammo paraṁ",
  "tika-s0305t3:41_1": "ayanaṁ nissayo gati etassāti sambodhiparāyaṇo. Kulato kulaṁ gacchatīti kolaṁkolo.",
  "tika-s0305t3:41_2": "Sotāpattiphalasacchikiriyato paṭṭhāya hi nīcakule uppatti nāma natthi, mahābhogesu",
  "tika-s0305t3:41_3": "kulesu eva nibbattatīti attho. Kevalopi hi kula-saddo mahābhogakulameva vadati. Dve",
  "tika-s0305t3:41_4": "vā tīṇi vā kulānīti devamanussavasena dve vā tayo vā bhaveti ayampi missakabhavena",
  "tika-s0305t3:41_5": "kathito. Jātassa kumārassa viya ariyāya jātiyā jātassa nāmametaṁ, yadidaṁ niyatoti",
  "tika-s0305t3:41_6": "sattakkhattuparamādikoti ca samaññāti dassento āha ‘‘bhagavatā gahitanāmavasenevā’’tiādi.",
  "tika-s0305t3:42_0": "Yadi pubbahetuniyamato sotāpanno ca niyatoti sotāpattimaggato uddhaṁ tiṇṇaṁ maggānaṁ",
  "tika-s0305t3:42_1": "upanissayābhāvato pubbahetukiccaṁ natthīti sotāpattimaggassa upanissayabhāvo āpajjati.",
  "tika-s0305t3:42_2": "Yadi tassapi pubbahetuupanissayo siyā, tāva niyamato sotāpattimagguppattito pubbe",
  "tika-s0305t3:42_3": "eva niyamito, yāvañca akaniṭṭhaṁ tassa pubbahetu nāma , ahetukatā āpannā, iccassa",
  "tika-s0305t3:42_4": "ahetu appaccayā nipphatti pāpuṇāti. Kiñca hetu ce? Niyamato sotāpanno ca niyatoti",
  "tika-s0305t3:42_5": "paṭhamamaggādhigameneva anukkamena upari tiṇṇaṁ maggānaṁ kiccāni nipphajjanti, evaṁ",
  "tika-s0305t3:42_6": "sattakkhattuparamatādiniyame sati sattamabhavādito uddhaṁ pavattatāya dukkhassa mūlabhūtā",
  "tika-s0305t3:42_7": "kilesā paṭhamamaggeneva khīṇāti upari tayo maggā akiccā siyuṁ. Tenāha ‘‘paṭhamamaggassa",
  "tika-s0305t3:42_8": "upanissayo kato nāmā’’tiādi.",
  "tika-s0305t3:43_0": "Yadi upari tayo maggā sattakkhattuparamāditaṁ niyamenti, tato ca añño sotāpanno natthīti",
  "tika-s0305t3:43_1": "sotāpattimaggassa akiccakatā nippayojanatā āpajjeyya. Atha sakkāyadiṭṭhiādippahānaṁ",
  "tika-s0305t3:43_2": "tassa kiccaṁ, tesaṁ tesaṁ pahānena sattakkhattuparamādiniyamatāya. Bhavitabbaṁ, yāva",
  "tika-s0305t3:43_3": "uparimaggā eva hontīti sattabhavādito uddhamapavattanato tena vinānena sakkāyadiṭṭhiādippahānena",
  "tika-s0305t3:43_4": "ca tena vinā bhavitabbanti āha – ‘‘paṭhamamagge anuppanneva upari tayo maggā uppannāti",
  "tika-s0305t3:43_5": "āpajjatī’’ti. Tiṇṇaṁ maggānanti upari tiṇṇaṁ maggānaṁ. Vipassanā niyametīti yujjatīti",
  "tika-s0305t3:43_6": "vuttamatthaṁ vivaranto ‘‘sace hī’’tiādimāha.",
  "tika-s0305t3:44_0": "Sotāpanno vaṭṭajjhāsayo. Tatrekacce pākaṭe paññāte dassento ‘‘anāthapiṇḍiko’’tiādimāha.",
  "tika-s0305t3:44_1": "Idhaṭṭhakavokiṇṇasukkhavipassakassāti yo imasmiṁ kāmabhave ṭhito manussadevavasena",
  "tika-s0305t3:44_2": "vokiṇṇabhavūpapattiko sukkhavipassako ca, tassa vasena. Nāmaṁ kathitanti sattakkhattuparamoti",
  "tika-s0305t3:44_3": "nāmaṁ kathitaṁ. Keci pana ‘‘kāmabhave sattakkhattuṁyeva uppajjati, na tato’’ti vadanti, taṁ vīmaṁsitabbaṁ.",
  "tika-s0305t3:45_0": "Sodhessāmīti jambudīpe kenaci tepiṭakena bhikkhunā saddhiṁ piṭakattayameva mayhaṁ",
  "tika-s0305t3:45_1": "uggahaparipucchāvasena sodheyyāmīti paratīraṁ jambudīpaṁ gato. Yo bhikkhu sakkotīti",
  "tika-s0305t3:45_2": "yojanā. Aniccānupassanādīsu ekamukhena abhiniviṭṭhenapi abhidhammapariyāyena tīhi",
  "tika-s0305t3:45_3": "eva vimokkhehi maggaṁ labhatīti abhinivesabhedena tayo puggalā suññatato vuṭṭhitā,",
  "tika-s0305t3:45_4": "tathā tayo appaṇihitato vuṭṭhitāti cha honti, teva saddhādhurapaññādhuravasena dvādasa",
  "tika-s0305t3:45_5": "sakadāgāmino. Tathā arahanto, tayo antarāparinibbāyino eko upahaccaparinibbāyī eko",
  "tika-s0305t3:45_6": "uddhaṁsoto akaniṭṭhagāmīti pañca, te asaṅkhārasasaṅkhāraparinibbāyibhedena dasāti",
  "tika-s0305t3:45_7": "avihādīsu catūsupi cattālīsa, akaniṭṭhe pana uddhaṁsoto natthīti aṭṭhacattālīsa anāgāmino.",
  "tika-s0305t3:45_8": "Vipassanā kathitā sammasanacārassa kathitattā.",
  "tika-s0305t3:46": "5-10. Suddhakasuttādivaṇṇanā",
  "tika-s0305t3:47_0": "495-500. Yathā cakkhussa sahajātatadindriyanissitadhammesu adhipateyyaṁ anuvattanīyattā,",
  "tika-s0305t3:47_1": "evaṁ taṁdvārikadhammesupi adhipateyyaṁ tehi anuvattanīyattāti vuttaṁ – ‘‘adhipateyyasaṅkhātena",
  "tika-s0305t3:47_2": "indaṭṭhenā’’ti. Esa nayo sesindriyādīsupi. Catusaccavasena kathitāni sabhāvādivibhāvanassa kathitattā.",
  "tika-s0305t3:48": "Chaḷindriyavaggavaṇṇanā niṭṭhitā.",
  "tika-s0305t3:49": "4. Sukhindriyavaggo",
  "tika-s0305t3:50": "1-5. Suddhikasuttādivaṇṇanā",
  "tika-s0305t3:51_0": "501-505. Yathā cakkhu dassane adhipateyyaṭṭhena cakkhundriyaṁ, evaṁ sukhavedanā sukhane",
  "tika-s0305t3:51_1": "adhipateyyaṭṭhena sukhindriyaṁ. Esa nayo sesesupi. Sesaṁ tebhūmakanti sesaṁ bhūmittayavasena tebhūmakaṁ.",
  "tika-s0305t3:52": "6. Paṭhamavibhaṅgasuttavaṇṇanā",
  "tika-s0305t3:53_0": "506.Kāyikanti ayamassa nissayavasena niddesoti āha – ‘‘kāyapasādavatthuka’’nti. Sarūpaniddeso",
  "tika-s0305t3:53_1": "sukhaṁ sukhindriyassa sarūpanti. Sādanīyaṭṭhena dhammapadāni attani assādayatīti",
  "tika-s0305t3:53_2": "sātaṁ, madhuraṁ. Vedayitanti vediyanaṁ, anubhavananti attho. Aññadhammavisiṭṭhoti",
  "tika-s0305t3:53_3": "phassādīhi aññehi dhammehi visadiso. Kāyikanti pasādakāyasannissitaṁ. Cetasikanti",
  "tika-s0305t3:53_4": "cetosannissitaṁ, tena vuttaṁ ‘‘ettha panā’’tiādi. Kāyapasāda…pe… natthi, tasmā ‘‘cattāro",
  "tika-s0305t3:53_5": "pasādakāye vatthuṁ katvā’’ti vuttaṁ.",
  "tika-s0305t3:54": "9. Kaṭṭhopamasuttavaṇṇanā",
  "tika-s0305t3:55_0": "509.Dvinnaṁaraṇīnanti adharuttarāraṇīnaṁ. Kiñci dvayaṁ saṅghaṭṭitamattaṁ hutvā na",
  "tika-s0305t3:55_1": "samodhānagataṁ hotīti taṁnivattanatthaṁ ‘‘saṅghaṭṭanasamodhānā’’ti vuttaṁ. Punappunaṁ",
  "tika-s0305t3:55_2": "saṅghaṭṭanena hi tejopātubhāvo. Adharāraṇī viya vatthārammaṇaṁ asatipi vāyāme tajjasamphassapaccayato.",
  "tika-s0305t3:55_3": "Uttarāraṇī viya phasso vatthārammaṇādiphassena pavattanato. Saṅghaṭṭo viya phassasaṅghaṭṭanaṁ",
  "tika-s0305t3:55_4": "araṇidvayasaṅghaṭṭanā viya phassasseva vatthārammaṇesu saṅghaṭṭanākārena pavattito.",
  "tika-s0305t3:55_5": "Aggi viya vedanā anudahanaṭṭhena khaṇikāvāyañca. Vatthārammaṇaṁ vā uttarāraṇī viya",
  "tika-s0305t3:55_6": "indhanāpātagahaṇādīsu ussāhassa viya pavattisambhavato. Phasso adharāraṇī viya nirussāhanirīhatāvasena attasādhanato.",
  "tika-s0305t3:56": "10. Uppaṭipāṭikasuttavaṇṇanā",
  "tika-s0305t3:57_0": "510. Rasanaṁ bhañjanaṁ nirujjhanaṁ raso. Yo yo dhammānaṁ raso yathādhammaraso, tena",
  "tika-s0305t3:57_1": "yathādhammarasena. Paṭipāṭiyāti kamena, ubhayenapi dhammānaṁ pahānakkamenāti vuttaṁ",
  "tika-s0305t3:57_2": "hoti. Imasmiṁ indriyavibhaṅgeti imasmiṁ indriyasaṁyuttasaññite indriyavibhaṅge. Adesitattāti",
  "tika-s0305t3:57_3": "sesasuttāni viya ‘‘sukhindriya’’ntiādinā adesitattā idaṁ uppaṭipāṭikasuttaṁ nāma.",
  "tika-s0305t3:57_4": "Valiyā kharasamphassāya phuṭṭhassa. Tanti kaṇṭakavedanādiṁ. Etassa dukkhindriyassa.",
  "tika-s0305t3:58": "Tesaṁtesanti domanassindriyādīnaṁ. Kāraṇavasenevāti taṁtaṁasādhāraṇakāraṇavasena. Tesañhi visesakāraṇaṁ dassento ‘‘pattacīvarādīnaṁ vā’’ti āha.",
  "tika-s0305t3:59_0": "Ekatovāti punappunaṁ paduddhāraṇaṁ akatvā ekajjhameva. Dutiyajjhānādīnaṁ upacārakkhaṇe",
  "tika-s0305t3:59_1": "eva nirujjhantīti ānetvā sambandho. Tesaṁ dukkhindriyadomanassādīnaṁ. Atisayanirodhoti",
  "tika-s0305t3:59_2": "suṭṭhu pahānaṁ ujuppaṭipakkhena vūpasamo. Nirodhoyevāti nirodhamattameva. Nānāvajjaneti",
  "tika-s0305t3:59_3": "yena āvajjanena appanāvīthi hoti, tato bhijjāvajjane, anekāvajjane vā. Appanāvīthiyañhi",
  "tika-s0305t3:59_4": "upacāro ekāvajjano, itaro anekāvajjano anekakkhattuṁ pavattanato. Visamanisajjāya",
  "tika-s0305t3:59_5": "uppannakilamatho visamāsanupatāpo. Pītipharaṇenāti pītiyā pharaṇarasattā. Pītisamuṭṭhānānaṁ",
  "tika-s0305t3:59_6": "vā paṇītarūpānaṁ kāyassa byāpanato vuttaṁ. Tenāha ‘‘sabbo kāyo sukhokkanto hotī’’ti.",
  "tika-s0305t3:59_7": "Vitakkavicārapaccayepīti pi-saddo aṭṭhānapayutto, so ‘‘pahīnassā’’ti ettha ānetvā",
  "tika-s0305t3:59_8": "sambandhitabbo ‘‘pahīnassapi domanassindriyassā’’ti. Etaṁ domanassindriyaṁ uppajjatīti",
  "tika-s0305t3:59_9": "sambandho. ‘‘Tassa mayhaṁ aticiraṁ vitakkayato vicārayato kāyopi kilami, cittampi",
  "tika-s0305t3:59_10": "vihaññī’’ti ca vacanato kāyacittakhedānaṁ vitakkavicārapaccayatā veditabbā. Vitakkavicārabhāve",
  "tika-s0305t3:59_11": "uppajjati domanassindriyanti ānetvā sambandhitabbaṁ. Tatthassa siyā uppattīti tattha",
  "tika-s0305t3:59_12": "dutiyajjhānupacāre assa domanassassa uppatti bhaveyya. ‘‘Tatthassa siyā uppattī’’ti",
  "tika-s0305t3:59_13": "idaṁ parikappavacanaṁ upacārakkhaṇe domanassassa suppahīnabhāvadassanatthaṁ. Tathā",
  "tika-s0305t3:59_14": "hi vuttaṁ ‘‘na tveva dutiyajjhāne pahīnapaccayattā’’ti. Pahīnampi somanassindriyaṁ",
  "tika-s0305t3:59_15": "pīti viya na dūreti katvā ‘‘āsannattā’’ti vuttaṁ. Nānāvajjanupacāre pahīnampi pahānaṅgaṁ",
  "tika-s0305t3:59_16": "paṭipakkhena avihatattā antarantarā uppajjeyyāti imamatthaṁ dassento ‘‘appanāppattāyā’’tiādimāha.",
  "tika-s0305t3:59_17": "‘‘Tādisāya āsevanāya icchitabbattā yathā maggavīthito pubbe dve tayo javanavārā sadisānupassanāva",
  "tika-s0305t3:59_18": "pavattanti, evamidhāpi appanāvārato pubbe dve tayo javanavārā upekkhāsahagatāva pavattantī’’ti",
  "tika-s0305t3:59_19": "vadanti. Aparisesanti suvikkhambhitanti katvā vikkhambhanena anavasesaṁ.",
  "tika-s0305t3:60_0": "Tathattāyāti tathabhāvāya paṭhamajjhānasamaṅgitāya. Sā panassa uppādanena vā uppannassa",
  "tika-s0305t3:60_1": "samāpajjanena vā hotīti vuttaṁ ‘‘uppādanatthāya samāpajjanatthāyā’’ti. Dvīsūti navamadasamesu suttantesu.",
  "tika-s0305t3:61": "Sukhindriyavaggavaṇṇanā niṭṭhitā.",
  "tika-s0305t3:62": "5. Jarāvaggo",
  "tika-s0305t3:63": "1. Jarādhammasuttavaṇṇanā",
  "tika-s0305t3:64_0": "511. Pamukhe , pāsādassa ca pacchimabhāge ātapo pacchātapo, tasmiṁ pacchātape. So",
  "tika-s0305t3:64_1": "hi pāsādassa pamukhabhāvena kato. Kiṁ pana bhagavato vajirasāraṁ sarīraṁ otāpetabbaṁ",
  "tika-s0305t3:64_2": "hotīti āha – ‘‘sammāsambuddhassā’’tiādi . Ayañca imaṁ suttaṁ desitasamaye. Na sakkoti",
  "tika-s0305t3:64_3": "byāmappabhāya kāyaci pabhāya anabhibhavanīyattā. Kiñcāpi buddhābhā sūriyābhāya anabhibhavanīyā,",
  "tika-s0305t3:64_4": "ghammasabhāvatāya pana rasmīnaṁ parito pharantī sūriyābhā tikhiṇā uṇhāti āha ‘‘rasmiteja’’nti.",
  "tika-s0305t3:64_5": "Idāni tamatthaṁ upamāya vibhāvetuṁ ‘‘yatheva hī’’tiādi vuttaṁ.",
  "tika-s0305t3:65_0": "Suvaṇṇāvaṭṭaṁ viyāti acche suvaṇṇapatte vinivattaāvaṭṭaṁ viya. Garahaṇacchariyaṁ",
  "tika-s0305t3:65_1": "nāma kiretaṁ ‘‘acchariyametaṁ avisicchephalavada’’ntiādīsu viya. Na evametarahīti",
  "tika-s0305t3:65_2": "attano pākaṭavasena vadati, na itaresampīti. Sirājālāti sirāsantānā. Evarūpaṁ na",
  "tika-s0305t3:65_3": "hotīti aññesaṁ pākatikasattānaṁ vuttākāraṁ viya na hoti puññasambhārassa uḷāratamattā",
  "tika-s0305t3:65_4": "vipaccanassa pariyantagatattā. Tenāha ‘‘aññesaṁ apākaṭa’’nti. Valiyāvaṭṭakanti appakaṁ",
  "tika-s0305t3:65_5": "valiyāvaṭṭaṁ. Tenāha ‘‘kesaggappamāṇa’’nti. Sabbānīti sirājālāni. Purato vaṅkoti",
  "tika-s0305t3:65_6": "thokaṁ purato natamattaṁ sandhāyāha. Tena vuttaṁ ‘‘svāyaṁ aññesaṁ apākaṭo’’ti. Nayaggāhatoti",
  "tika-s0305t3:65_7": "anumānato. Dhī tanti dhī-saddayoge upayogavacanaṁ. Dhīti jigucchanatthe nipāto. Dhikkāroti",
  "tika-s0305t3:65_8": "jigucchāpayogo. Taṁ phusatūti tuyhaṁ pāpuṇātu.",
  "tika-s0305t3:66": "2. Uṇṇābhabrāhmaṇasuttavaṇṇanā",
  "tika-s0305t3:67": "512.Aññamaññassāti añño aññassa. Na paccanubhoti attano avisayabhāvato. Idāni taṁ aññavisayataṁ anvayato byatirekato vibhāvetuṁ ‘‘sace hī’’tiādi vuttaṁ.",
  "tika-s0305t3:68_0": "Visayāni paṭisaranti etthāti paṭisaraṇaṁ. Indriyaviññāṇāni hi asatipi tādise adhippāye",
  "tika-s0305t3:68_1": "attano ārammaṇassa yāthāvato sampajānanato pavedanavijānanāni karontāni viya pavattanti,",
  "tika-s0305t3:68_2": "tathā lokassa aññattha siddhito. Tenāha bhagavā – ‘‘mano paṭisaraṇaṁ, manova nesaṁ",
  "tika-s0305t3:68_3": "gocaravisayaṁ paccanubhotī’’ti manodvārikajavanamano hi savisesaṁ manovisayaṁ paccanubhoti,",
  "tika-s0305t3:68_4": "pañcadvārikajavanamano mananamattameva paccanubhavati. Rajjanādiggahaṇañcettha nidassanamattaṁ,",
  "tika-s0305t3:68_5": "tasmā saddahanādipi gahitamevāti daṭṭhabbaṁ, pañcadvārappavattivasena tathā vuttaṁ.",
  "tika-s0305t3:68_6": "Ekasmiṁ pana dvāreti cakkhudvāre.",
  "tika-s0305t3:69_0": "Dubbalabhojakāti appānubhāvā rājabhoggā. Āyanti bhoguppattiṭṭhānaṁ. Yottabandhādinimittaṁ",
  "tika-s0305t3:69_1": "laddhabbakahāpaṇo yottakahāpaṇo. Addubandhādinimittaṁ gahetabbakahāpaṇo addukahāpaṇo.",
  "tika-s0305t3:69_2": "Māghātaghosanāya katāya hiṁsānimittaṁ gahetabbakahāpaṇo māpahārakahāpaṇo. Tassa parimāṇaṁ",
  "tika-s0305t3:69_3": "dassetuṁ ‘‘aṭṭhakahāpaṇo’’tiādi vuttaṁ. Satavatthukanti satakarīsavatthukaṁ.",
  "tika-s0305t3:70_0": "Maggasatīti ariyamaggasati. Bhāvanamanuyuñjantassa hi javanamano ussakkitvāva maggasatiṁ",
  "tika-s0305t3:70_1": "paṭisarati tappariyosānattā. Tanti nibbānaṁ. Sāti phalavimutti. Paṭisarati aggamaggasatiyā.",
  "tika-s0305t3:70_2": "Phalavimutti nibbānanti ubhayaṁ maggassa siddhāyevāti. Ārammaṇavasena natthi etassa",
  "tika-s0305t3:70_3": "paṭisaraṇanti appaṭisaraṇaṁ asaṅkhatāmatassa santiniccasabhāvattā. Sayaṁ pana sabbesaṁyeva",
  "tika-s0305t3:70_4": "ariyānaṁ paṭisaraṇaṁ. Tenāha ‘‘nibbānaṁ arahato gatī’’ti (pari. 339). Nibbānaṁ anupaviṭṭhaṁ",
  "tika-s0305t3:70_5": "nibbānanissayattā. Na tato paraṁ gacchati gatassa aññassa tādisassa abhāvā. Nibbānaṁ",
  "tika-s0305t3:70_6": "pari sabbaso osānanti nibbānapariyosānaṁ.",
  "tika-s0305t3:71_0": "Mūlajātā jātamūlā. Tato eva patiṭṭhitā. Kā panassāti āha ‘‘maggena āgatasaddhā’’ti.",
  "tika-s0305t3:71_1": "Maggo daḷhāya asaṁhāriyasaddhāya mūlaṁ diṭṭhisampayuttāni ceva vicikicchācittañcāti",
  "tika-s0305t3:71_2": "pañca akusalacittāni samucchedavasena pahīnāni. Pañca nīvaraṇānīti ettha apāyagamanīyāni",
  "tika-s0305t3:71_3": "paṭhamamaggeneva pahīnāni, itarāni vikkhambhanavasena jhānena pahīnānīti pañcasu",
  "tika-s0305t3:71_4": "orambhāgiyakilesasaṁyojanesu ekadesavigameneva bahiddhāsaṁyojano viya jātoti vuttaṁ",
  "tika-s0305t3:71_5": "‘‘jhānaanāgāmiṭṭhāne ṭhito’’ti. Tenāha ‘‘so aparihīna…pe… nibbāyeyyā’’ti.",
  "tika-s0305t3:72": "5. Paṭhamapubbārāmasuttavaṇṇanā",
  "tika-s0305t3:73": "515. Pubbakoṭṭhake evaṁ āgatasuttaṁ ādiṁ katvā phalindriyāneva kathitāni aggaphalavasena desanāya āgatattā.",
  "tika-s0305t3:74": "10. Āpaṇasuttavaṇṇanā",
  "tika-s0305t3:75_0": "520.Uparisaha vipassanāya tayo maggāti vipassanāya saha sotāpattiphalato upari tayo",
  "tika-s0305t3:75_1": "maggā. Maggādhigamena idāni paccakkhabhūtattā ‘‘ime kho te dhammā’’ti vuttā. Tattha",
  "tika-s0305t3:75_2": "yaṁ aggabhūtaṁ, tassa vasena dassetuṁ ‘‘arahattaphalindriyaṁ nāmā’’ti vuttaṁ indriyabhāvasāmaññena",
  "tika-s0305t3:75_3": "ekajjhaṁ katvā. Ativijjhitvā passāmīti sacchikatvā yāthāvato passāmi. Catūhi indriyehīti",
  "tika-s0305t3:75_4": "vīriyindriyādīhi catūhi indriyehi. Sā vipassanāmaggaphalasahagatā siyāti missakā vuttā.",
  "tika-s0305t3:76": "Jarāvaggavaṇṇanā niṭṭhitā.",
  "tika-s0305t3:77": "6. Sūkarakhatavaggo",
  "tika-s0305t3:78": "1. Sālasuttavaṇṇanā",
  "tika-s0305t3:79": "521.Sūrabhāvenāti atisūrabhāvena. Bujjhanatthāyāti saccapaṭivedhāya.",
  "tika-s0305t3:80": "2. Mallikasuttavaṇṇanā",
  "tika-s0305t3:81_0": "522.Cattāri indriyānīti paññindriyaṁ ṭhapetvā sesāni cattāri. ‘‘Ariyañāṇaṁ lokuttara’’nti",
  "tika-s0305t3:81_1": "vuttaṁ maggañāṇaṁ katvā. Ariya-saddo pana yathā tathā visuddhepi hotīti tādisaṁ sandhāya",
  "tika-s0305t3:81_2": "vuttaṁ ‘‘tampi panā’’tiādi. Yathā hi cattārindriyāni missakāni, evaṁ paññindriyampi",
  "tika-s0305t3:81_3": "missakanti vuccamāne na koci virodhoti adhippāyenāha ‘‘tampi pana…pe… vaṭṭatī’’ti.",
  "tika-s0305t3:82": "3. Sekhasuttavaṇṇanā",
  "tika-s0305t3:83": "523.Na sakkoti indriyānaṁ aparipakkattā. Atthīti pajānāti nayaggāhena, na paccakkhato. Na hi ariyāpi anadhigataṁ maggaphalaṁ paccavekkhituṁ sakkonti.",
  "tika-s0305t3:84": "6. Patiṭṭhitasuttavaṇṇanā",
  "tika-s0305t3:85": "526.Sāsavesūti caturāsavavinimuttesu sesadhammesu ārammaṇesu. Tesupi uppajjanakaanatthato cittaṁ rakkhati nāma.",
  "tika-s0305t3:86": "8. Sūkarakhatasuttavaṇṇanā",
  "tika-s0305t3:87_0": "528.Taṁsandhāyāti taṁ sūkarakhataleṇaṁ sandhāya. Etaṁ ‘‘sūkarakhatāya’’nti vacanaṁ",
  "tika-s0305t3:87_1": "vuttaṁ. Bhāvanapuṁsakanti bhāvajotakaṁ napuṁsakavacanaṁ yathā ‘‘visamaṁ vātā vāyanti,",
  "tika-s0305t3:87_2": "ekamantaṁ nisīdī’’ti. Kiccapaṭipatti tesaṁ saṁkāsanaṭṭhena sapatiso, sapatiso eva",
  "tika-s0305t3:87_3": "sappatisso, sajeṭṭhakoti āha ‘‘sappatissoti sajeṭṭhako’’ti.",
  "tika-s0305t3:88": "Sūkarakhatavaggavaṇṇanā niṭṭhitā.",
  "tika-s0305t3:89": "7. Bodhipakkhiyavaggavaṇṇanā",
  "tika-s0305t3:90_0": "531-650. Sattānaṁ phalānaṁ hetubhūtāni ‘‘imesaṁ kho, bhikkhave, pañcannaṁ indriyānaṁ",
  "tika-s0305t3:90_1": "bhāvitattā’’tiādinā vuttāni, pañcindriyāniyeva phalūpacārena ‘‘satta phalānī’’ti",
  "tika-s0305t3:90_2": "vuttāni. Tāni ca pubbabhāgāni ‘‘imesaṁ, bhikkhave, pañcannaṁ indriyānaṁ bhāvitattā…pe…",
  "tika-s0305t3:90_3": "sattānisaṁsā pāṭikaṅkhā’’ti vacanato. Tesanti sattānaṁ phalānaṁ. ‘‘Dvinnaṁ phalānaṁ",
  "tika-s0305t3:90_4": "aññataraṁ phala’’nti evaṁ atītasutte vuttāni heṭṭhā dve phalāni nāmāti vadanti. Yehi",
  "tika-s0305t3:90_5": "pana indriyehi aññatra pana antarāparinibbāyiṁ sesāni phalāni honti, tāni cattāri",
  "tika-s0305t3:90_6": "sapubbabhāgāni lokuttarānīti vuttaṁ siyā.",
  "tika-s0305t3:91": "Indriyasaṁyuttavaṇṇanā niṭṭhitā."
}