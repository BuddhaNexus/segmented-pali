{
  "tika-s0402t57:0": "(25) 5. Āpattibhayavaggo",
  "tika-s0402t57:1": "1. Saṅghabhedakasuttavaṇṇanā",
  "tika-s0402t57:2_0": "243. Pañcamassa paṭhame vivādādhikaraṇādīsūti vivādādhikaraṇaṁ anuvādādhikaraṇaṁ",
  "tika-s0402t57:2_1": "āpattādhikaraṇaṁ kiccādhikaraṇanti imesu catūsu. Tattha dhammoti vā adhammoti vā",
  "tika-s0402t57:2_2": "aṭṭhārasahi vatthūhi vivadantānaṁ bhikkhūnaṁ yo vivādo, idaṁ vivādādhikaraṇaṁ nāma.",
  "tika-s0402t57:2_3": "Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā",
  "tika-s0402t57:2_4": "ceva codanā ca, idaṁ anuvādādhikaraṇaṁ nāma. Mātikāya āgatā pañca, vibhaṅge dveti",
  "tika-s0402t57:2_5": "sattapi āpattikkhandhā, idaṁ āpattādhikaraṇaṁ nāma. Saṅghassa apalokanādīnaṁ catunnaṁ",
  "tika-s0402t57:2_6": "kammānaṁ karaṇaṁ, idaṁ kiccādhikaraṇaṁ nāma. Sesamettha uttānameva.",
  "tika-s0402t57:3": "Saṅghabhedakasuttavaṇṇanā niṭṭhitā.",
  "tika-s0402t57:4": "2-3. Āpattibhayasuttādivaṇṇanā",
  "tika-s0402t57:5": "244-5. Dutiye bhassati niratthakabhāvena khipīyatīti bhasmaṁ, chārikā. Tassa puṭaṁ bhaṇḍikā bhasmapuṭaṁ. Tenāha “bhasmapuṭanti chārikābhaṇḍika”nti. Tatiyaṁ uttānatthameva.",
  "tika-s0402t57:6": "Āpattibhayasuttādivaṇṇanā niṭṭhitā.",
  "tika-s0402t57:7": "4-7. Seyyāsuttādivaṇṇanā",
  "tika-s0402t57:8_0": "246-9. Catutthe petāti peccabhāvaṁ gatā. Te pana yasmā idha katakālakiriyā kālena",
  "tika-s0402t57:8_1": "katajīvitucchedā honti, tasmā vuttaṁ “kālakatā vuccantī”ti, matāti attho. Atha vā",
  "tika-s0402t57:8_2": "peccabhavaṁ gatā, petūpapattivasena nibbattiṁ upagatāti attho. Tenāha “atha vā petavisaye",
  "tika-s0402t57:8_3": "nibbattā petā nāmā”ti. Ekena passena sayituṁ na sakkonti dukkhuppattito.",
  "tika-s0402t57:9_0": "Tejussadattāti iminā sīhassa abhīrukabhāvaṁ dasseti. Bhīrukā sesamigā attano āsayaṁ",
  "tika-s0402t57:9_1": "pavisitvā santāsapubbakaṁ yathā tathā sayanti, sīho pana abhīruko sabhāvato satokārī",
  "tika-s0402t57:9_2": "bhikkhu viya satiṁ upaṭṭhapetvāva sayati. Tenāha “dve purimapāde”tiādi. Dakkhiṇe",
  "tika-s0402t57:9_3": "purimapāde vāmassa purimapādassa ṭhapanavasena dve purimapāde ekasmiṁ ṭhāne ṭhapetvā.",
  "tika-s0402t57:9_4": "Pacchimapāde vuttanayeneva idhāpi ekasmiṁ ṭhāne ṭhapanaṁ veditabbaṁ, ṭhitokāsasallakkhaṇaṁ",
  "tika-s0402t57:9_5": "abhīrukavaseneva. Sīsaṁ pana ukkhipitvātiādinā vuttasīhakiriyā anutrastappabujjhanā",
  "tika-s0402t57:9_6": "viya abhīrubhāvasiddhadhammatāvasenevāti veditabbā. Sīhavijambhanaṁ ativelaṁ ekākāre",
  "tika-s0402t57:9_7": "ṭhapitānaṁ sarīrāvayavānaṁ gamanādikiriyāsu yogyabhāvāpādanatthaṁ. Tikkhattuṁ sīhanādanadanaṁ",
  "tika-s0402t57:9_8": "appesakkhamigarājehi parittāsapariharaṇatthaṁ.",
  "tika-s0402t57:10_0": "Ayaṁvuccati, bhikkhave, tathāgataseyyāti iminā catutthajjhānaseyyā tathāgataseyyā",
  "tika-s0402t57:10_1": "nāmāti dasseti. Seti abyāvaṭabhāvena pavattati etthāti seyyā, catutthajjhānameva",
  "tika-s0402t57:10_2": "seyyā catutthajjhānaseyyā. Kiṁ pana taṁ catutthajjhānanti? Ānāpānacatutthajjhānaṁ.",
  "tika-s0402t57:10_3": "Tattha hi ṭhatvā vipassanaṁ vaḍḍhetvā bhagavā anukkamena aggamaggaṁ adhigantvā tathāgato",
  "tika-s0402t57:10_4": "jātoti. Tayidaṁ padaṭṭhānaṁ nāma na seyyā, tathāpi yasmā “catutthajjhānasamanantarā",
  "tika-s0402t57:10_5": "bhagavā parinibbāyī”ti mahāparinibbāne āgataṁ, tasmā lokiyacatutthajjhānasamāpatti",
  "tika-s0402t57:10_6": "eva tathāgataseyyāti keci. Evaṁ sati parinibbānakālikāva tathāgataseyyā āpajjati,",
  "tika-s0402t57:10_7": "na ca bhagavā lokiyacatutthajjhānasamāpajjanabahulo vihāsi. Aggaphalavasena pavattaṁ",
  "tika-s0402t57:10_8": "panettha catutthajjhānaṁ veditabbaṁ. Tattha yathā sattānaṁ niddūpagamalakkhaṇā seyyā",
  "tika-s0402t57:10_9": "bhavaṅgacittavasena hoti, sā pana nesaṁ paṭhamajātisamanvayā yebhuyyavuttikā, evaṁ",
  "tika-s0402t57:10_10": "bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ tathāgataseyyāti",
  "tika-s0402t57:10_11": "veditabbaṁ. Pañcamādīni uttānatthāni.",
  "tika-s0402t57:11": "Seyyāsuttādivaṇṇanā niṭṭhitā.",
  "tika-s0402t57:12": "8. Paṭhamavohārasuttavaṇṇanā",
  "tika-s0402t57:13_0": "250-253. Aṭṭhame anariyānanti asādhūnaṁ nihīnānaṁ. Vohārāti saṁvohārā abhilāpā vā,",
  "tika-s0402t57:13_1": "“diṭṭhaṁ mayā”ti evaṁvāditā. Ettha ca taṁtaṁsamuṭṭhāpakacetanāvasena attho veditabbo.",
  "tika-s0402t57:13_2": "Navamādīsu natthi vattabbaṁ.",
  "tika-s0402t57:14": "Paṭhamavohārasuttavaṇṇanā niṭṭhitā.",
  "tika-s0402t57:15": "Āpattibhayavaggavaṇṇanā niṭṭhitā.",
  "tika-s0402t57:16": "Pañcamapaṇṇāsakaṁ niṭṭhitaṁ."
}