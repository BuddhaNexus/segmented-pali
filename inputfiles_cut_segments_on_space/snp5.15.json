{
  "snp5.15:0.1": "Sutta Nipāta 5.15 ",
  "snp5.15:0.2": "Posālamāṇavapucchā ",
  "snp5.15:1.1": "“Yo atītaṁ ādisati, ",
  "snp5.15:1.2": "(iccāyasmā posālo) ",
  "snp5.15:1.3": "Anejo chinnasaṁsayo; ",
  "snp5.15:1.4": "Pāraguṁ sabbadhammānaṁ, ",
  "snp5.15:1.5": "Atthi pañhena āgamaṁ. ",
  "snp5.15:2.1": "Vibhūtarūpasaññissa, ",
  "snp5.15:2.2": "sabbakāyappahāyino; ",
  "snp5.15:2.3": "Ajjhattañca bahiddhā ca, ",
  "snp5.15:2.4": "natthi kiñcīti passato; ",
  "snp5.15:2.5": "Ñāṇaṁ sakkānupucchāmi, ",
  "snp5.15:2.6": "kathaṁ neyyo tathāvidho”. ",
  "snp5.15:3.1": "“Viññāṇaṭṭhitiyo sabbā, ",
  "snp5.15:3.2": "(posālāti bhagavā) ",
  "snp5.15:3.3": "Abhijānaṁ tathāgato; ",
  "snp5.15:3.4": "Tiṭṭhantamenaṁ jānāti, ",
  "snp5.15:3.5": "Vimuttaṁ tapparāyaṇaṁ. ",
  "snp5.15:4.1": "Ākiñcaññasambhavaṁ ñatvā, ",
  "snp5.15:4.2": "Nandī saṁyojanaṁ iti; ",
  "snp5.15:4.3": "Evametaṁ abhiññāya, ",
  "snp5.15:4.4": "Tato tattha vipassati; ",
  "snp5.15:4.5": "Etaṁ ñāṇaṁ tathaṁ tassa, ",
  "snp5.15:4.6": "Brāhmaṇassa vusīmato”ti. ",
  "snp5.15:4.7": "Posālamāṇavapucchā cuddasamā. "
}