{
  "mil8:0.1": "Milindapañha ",
  "mil8:0.2": "Nigamana ",
  "mil8:1.1_0": "Iti chasu kaṇḍesu bāvīsativaggapatimaṇḍitesu dvāsaṭṭhiadhikā dvesatā imasmiṁ potthake",
  "mil8:1.1_1": "āgatā milindapañhā samattā, anāgatā ca pana dvācattālīsā honti, āgatā ca anāgatā",
  "mil8:1.1_2": "ca sabbā samodhānetvā catūhi adhikā tisatapañhā honti, sabbāva milindapañhāti saṅkhaṁ gacchanti.",
  "mil8:2.1_0": "Rañño ca therassa ca pucchāvisajjanāvasāne caturāsītisatasahassayojanabahalā udakapariyantaṁ",
  "mil8:2.1_1": "katvā ayaṁ mahāpathavī chadhā kampittha, vijjullatā nicchariṁsu, devatā dibbapupphavassaṁ",
  "mil8:2.1_2": "pavassiṁsu, mahābrahmā sādhukāramadāsi, mahāsamuddakucchiyaṁ meghatthanitanigghoso",
  "mil8:2.1_3": "viya mahāghoso ahosi, iti so milindo rājā ca orodhagaṇā ca sirasā añjaliṁ paṇāmetvā vandiṁsu.",
  "mil8:3.1_0": "Milindo rājā ativiya pamuditahadayo sumathitamānahadayo buddhasāsane sāramatino ratanattaye",
  "mil8:3.1_1": "sunikkaṅkho niggumbo nitthaddho hutvā therassa guṇesu pabbajjāsu paṭipadāiriyāpathesu",
  "mil8:3.1_2": "ca ativiya pasanno vissattho nirālayo nihatamānatthambho uddhaṭadāṭho viya bhujagindo evamāha—",
  "mil8:3.2_0": "“sādhu, bhante nāgasena, buddhavisayo pañho tayā visajjito, imasmiṁ buddhasāsane",
  "mil8:3.2_1": "ṭhapetvā dhammasenāpatiṁ sāriputtattheraṁ añño tayā sadiso pañhavisajjane natthi,",
  "mil8:3.2_2": "khamatha, bhante nāgasena, mama accayaṁ, upāsakaṁ maṁ, bhante nāgasena, dhāretha",
  "mil8:3.2_3": "ajjatagge pāṇupetaṁ saraṇaṁ gatan”ti.",
  "mil8:4.1_0": "Tadā rājā saha balakāyehi nāgasenattheraṁ payirupāsitvā milindaṁ nāma vihāraṁ kāretvā",
  "mil8:4.1_1": "therassa niyyātetvā catūhi paccayehi nāgasenaṁ koṭisatehi bhikkhūhi saddhiṁ paricari,",
  "mil8:4.1_2": "punapi therassa paññāya pasīditvā puttassa rajjaṁ niyyātetvā agārasmā anagāriyaṁ",
  "mil8:4.1_3": "pabbajitvā vipassanaṁ vaḍḍhetvā arahattaṁ pāpuṇi, tena vuttaṁ—",
  "mil8:5.1": "“Paññā pasatthā lokasmiṁ, ",
  "mil8:5.2": "katā saddhammaṭṭhitiyā; ",
  "mil8:5.3": "Paññāya vimatiṁ hantvā, ",
  "mil8:5.4": "santiṁ papponti paṇḍitā. ",
  "mil8:6.1": "Yasmiṁ khandhe ṭhitā paññā, ",
  "mil8:6.2": "sati tattha anūnakā; ",
  "mil8:6.3": "Pūjā visesassādhāro, ",
  "mil8:6.4": "aggo seṭṭho anuttaro; ",
  "mil8:6.5": "Tasmā hi paṇḍito poso, ",
  "mil8:6.6": "sampassaṁ hitamattano; ",
  "mil8:6.7": "Paññavantaṁbhipūjeyya, ",
  "mil8:6.8": "cetiyaṁ viya sādaro”ti. ",
  "mil8:7.1": "Laṅkāyaṁ doṇinagare, ",
  "mil8:7.2": "vasatā doṇināminā; ",
  "mil8:7.3": "Mahātherena lekhitvā, ",
  "mil8:7.4": "suṭṭhapitaṁ yathāsutaṁ; ",
  "mil8:7.5": "Milindarājapañho ca, ",
  "mil8:7.6": "nāgasenavisajjanaṁ; ",
  "mil8:7.7": "Milindo hi mahāpañño, ",
  "mil8:7.8": "nāgaseno supaṇḍito. ",
  "mil8:8.1": "Iminā puññakammena, ",
  "mil8:8.2": "Ito gacchāmi tussitaṁ; ",
  "mil8:8.3": "Metteyyaṁnāgate passe, ",
  "mil8:8.4": "Suṇeyyaṁ dhammamuttamanti. ",
  "mil8:9.1": "Milindapañho niṭṭhito. "
}