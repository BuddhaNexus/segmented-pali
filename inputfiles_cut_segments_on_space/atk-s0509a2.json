{
  "atk-s0509a2:0": "3. Tikanipāto",
  "atk-s0509a2:1": "1. Aparāsāmātherīgāthāvaṇṇanā",
  "atk-s0509a2:2_0": "Tikanipāte paṇṇavīsativassānītiādikā aparāya sāmāya theriyā gāthā. Ayampi purimabuddhesu",
  "atk-s0509a2:2_1": "katādhikārā tattha tattha bhave vivaṭṭūpanissayaṁ kusalaṁ upacinantī vipassissa bhagavato",
  "atk-s0509a2:2_2": "kāle candabhāgāya nadiyā tīre kinnarayoniyaṁ nibbatti. Sā tattha kinnarehi saddhiṁ",
  "atk-s0509a2:2_3": "kīḷāpasutā vicarati. Athekadivasaṁ satthā tassā kusalabījaropanatthaṁ tattha gantvā",
  "atk-s0509a2:2_4": "nadītīre caṅkami. Sā bhagavantaṁ disvā haṭṭhatuṭṭhā saḷalapupphāni ādāya satthu santikaṁ",
  "atk-s0509a2:2_5": "gantvā vanditvā tehi pupphehi bhagavantaṁ pūjesi. Sā tena puññakammena devamanussesu",
  "atk-s0509a2:2_6": "saṁsarantī imasmiṁ buddhuppāde kosambiyaṁ kulaghare nibbattitvā vayappattā sāmāvatiyā",
  "atk-s0509a2:2_7": "sahāyikā hutvā tassā matakāle saṁvegajātā pabbajitvā pañcavīsati vassāni cittasamādhānaṁ",
  "atk-s0509a2:2_8": "alabhitvā mahallikākāle sugatovādaṁ labhitvā vipassanaṁ vaḍḍhetvā saha paṭisambhidāhi",
  "atk-s0509a2:2_9": "arahattaṁ pāpuṇi. Tena vuttaṁ apadāne –",
  "atk-s0509a2:3": "“Candabhāgānadītīre, ahosiṁ kinnarī tadā;",
  "atk-s0509a2:4": "Addasāhaṁ devadevaṁ, caṅkamantaṁ narāsabhaṁ.",
  "atk-s0509a2:5": "“Ocinitvāna saḷalaṁ, buddhaseṭṭhassadāsahaṁ;",
  "atk-s0509a2:6": "Upasiṅghi mahāvīro, saḷalaṁ devagandhikaṁ.",
  "atk-s0509a2:7": "“Paṭiggahetvā sambuddho, vipassī lokanāyako;",
  "atk-s0509a2:8": "Upasiṅghi mahāvīro, pekkhamānāya me tadā.",
  "atk-s0509a2:9": "“Añjaliṁ paggahetvāna, vanditvā dvipaduttamaṁ;",
  "atk-s0509a2:10": "Sakaṁ cittaṁ pasādetvā, tato pabbatamāruhiṁ.",
  "atk-s0509a2:11": "“Ekanavutito kappe, yaṁ pupphamadadiṁ tadā;",
  "atk-s0509a2:12": "Duggatiṁ nābhijānāmi, buddhapūjāyidaṁ phalaṁ.",
  "atk-s0509a2:13": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:14": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a2:15": "39.",
  "atk-s0509a2:16": "“Paṇṇavīsati vassāni, yato pabbajitāya me;",
  "atk-s0509a2:17": "Nābhijānāmi cittassa, samaṁ laddhaṁ kudācanaṁ.",
  "atk-s0509a2:18": "40.",
  "atk-s0509a2:19": "“Aladdhā cetaso santiṁ, citte avasavattinī;",
  "atk-s0509a2:20": "Tato saṁvegamāpādiṁ, saritvā jinasāsanaṁ.",
  "atk-s0509a2:21": "41.",
  "atk-s0509a2:22": "“Bahūhi dukkhadhammehi, appamādaratāya me;",
  "atk-s0509a2:23": "Taṇhakkhayo anuppatto, kataṁ buddhassa sāsanaṁ;",
  "atk-s0509a2:24": "Ajja me sattamī ratti, yato taṇhā visositā”ti. –",
  "atk-s0509a2:25": "Imā gāthā abhāsi.",
  "atk-s0509a2:26": "Tattha cittassa samanti cittassa vūpasamaṁ, cetosamathamaggaphalasamādhīti attho.",
  "atk-s0509a2:27_0": "Tatoti tasmā cittavasaṁ vattetuṁ asamatthabhāvato. Saṁvegamāpādinti satthari dharantepi",
  "atk-s0509a2:27_1": "pabbajitakiccaṁ matthakaṁ pāpetuṁ asakkontī pacchā kathaṁ pāpayissāmīti saṁvegaṁ",
  "atk-s0509a2:27_2": "ñāṇutrāsaṁ āpajjiṁ. Saritvā jinasāsananti kāṇakacchapopamādisatthuovādaṁ anussaritvā.",
  "atk-s0509a2:27_3": "Sesaṁ vuttanayameva.",
  "atk-s0509a2:28": "Aparāsāmātherīgāthāvaṇṇanā niṭṭhitā.",
  "atk-s0509a2:29": "2. Uttamātherīgāthāvaṇṇanā",
  "atk-s0509a2:30_0": "Catukkhattuṁ pañcakkhattuntiādikā uttamāya theriyā gāthā. Ayampi purimabuddhesu katādhikārā",
  "atk-s0509a2:30_1": "tattha tattha bhave vivaṭṭūpanissayaṁ kusalaṁ upacinantī vipassissa bhagavato kāle",
  "atk-s0509a2:30_2": "bandhumatīnagare aññatarassa kuṭumbikassa gehe gharadāsī hutvā nibbatti. Sā vayappattā",
  "atk-s0509a2:30_3": "attano ayyakānaṁ veyyāvaccaṁ karontī jīvati. Tena ca samayena bandhumarājā puṇṇamīdivase",
  "atk-s0509a2:30_4": "uposathiko hutvā purebhattaṁ dānāni datvā pacchābhattaṁ gantvā dhammaṁ suṇāti. Atha",
  "atk-s0509a2:30_5": "mahājanā yathā rājā paṭipajjati, tatheva puṇṇamīdivase uposathaṅgāni samādāya vattanti.",
  "atk-s0509a2:30_6": "Athassā dāsiyā etadahosi – “etarahi kho mahārājā mahājanā ca uposathaṅgāni samādāya",
  "atk-s0509a2:30_7": "vattanti, yaṁnūnāhaṁ uposathadivasesu uposathasīlaṁ samādāya vatteyya”nti. Sā tathā",
  "atk-s0509a2:30_8": "karontī suparisuddhaṁ uposathasīlaṁ rakkhitvā tāvatiṁsesu nibbattā aparāparaṁ sugatīsuyeva",
  "atk-s0509a2:30_9": "saṁsarantī imasmiṁ buddhuppāde sāvatthiyaṁ seṭṭhikule nibbattitvā viññutaṁ patvā",
  "atk-s0509a2:30_10": "paṭācārāya theriyā santike dhammaṁ sutvā pabbajitvā vipassanaṁ paṭṭhapetvā taṁ matthakaṁ",
  "atk-s0509a2:30_11": "pāpetuṁ nāsakkhi. Paṭācārā therī tassā cittācāraṁ ñatvā ovādamadāsi. Sā tassā ovāde",
  "atk-s0509a2:30_12": "ṭhatvā saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0509a2:31": "“Nagare bandhumatiyā, bandhumā nāma khattiyo;",
  "atk-s0509a2:32": "Divase puṇṇamāya so, upavasi uposathaṁ.",
  "atk-s0509a2:33": "“Ahaṁ tena samayena, kumbhadāsī ahaṁ tahiṁ;",
  "atk-s0509a2:34": "Disvā sarājakaṁ senaṁ, evāhaṁ cintayiṁ tadā.",
  "atk-s0509a2:35": "“Rājāpi rajjaṁ chaḍḍetvā, upavasi uposathaṁ;",
  "atk-s0509a2:36": "Saphalaṁ nūna taṁ kammaṁ, janakāyo pamodito.",
  "atk-s0509a2:37": "“Yoniso paccavekkhitvā, duggaccañca daliddataṁ;",
  "atk-s0509a2:38": "Mānasaṁ sampahaṁsitvā, upavasiṁ uposathaṁ.",
  "atk-s0509a2:39": "“Ahaṁ uposathaṁ katvā, sammāsambuddhasāsane;",
  "atk-s0509a2:40": "Tena kammena sukatena, tāvatiṁsamagacchahaṁ.",
  "atk-s0509a2:41": "“Tattha me sukataṁ byamhaṁ, ubbhayojanamuggataṁ;",
  "atk-s0509a2:42": "Kūṭāgāravarūpetaṁ, mahāsanasubhūsitaṁ.",
  "atk-s0509a2:43": "“Accharā satasahassā, upatiṭṭhanti maṁ sadā;",
  "atk-s0509a2:44": "Aññe deve atikkamma, atirocāmi sabbadā.",
  "atk-s0509a2:45": "“Catusaṭṭhidevarājūnaṁ, mahesittamakārayiṁ;",
  "atk-s0509a2:46": "Tesaṭṭhicakkavattīnaṁ, mahesittamakārayiṁ.",
  "atk-s0509a2:47": "“Suvaṇṇavaṇṇā hutvāna, bhavesu saṁsarāmahaṁ;",
  "atk-s0509a2:48": "Sabbattha pavarā homi, uposathassidaṁ phalaṁ.",
  "atk-s0509a2:49": "“Hatthiyānaṁ assayānaṁ, rathayānañca sīvikaṁ;",
  "atk-s0509a2:50": "Labhāmi sabbamevetaṁ, uposathassidaṁ phalaṁ.",
  "atk-s0509a2:51": "“Soṇṇamayaṁ rūpimayaṁ, athopi phalikāmayaṁ;",
  "atk-s0509a2:52": "Lohitaṅgamayañceva, sabbaṁ paṭilabhāmahaṁ.",
  "atk-s0509a2:53": "“Koseyyakambaliyāni, khomakappāsikāni ca;",
  "atk-s0509a2:54": "Mahagghāni ca vatthāni, sabbaṁ paṭilabhāmahaṁ.",
  "atk-s0509a2:55": "“Annaṁ pānaṁ khādanīyaṁ, vatthasenāsanāni ca;",
  "atk-s0509a2:56": "Sabbametaṁ paṭilabhe, uposathassidaṁ phalaṁ.",
  "atk-s0509a2:57": "“Varagandhañca mālañca, cuṇṇakañca vilepanaṁ;",
  "atk-s0509a2:58": "Sabbametaṁ paṭilabhe, uposathassidaṁ phalaṁ.",
  "atk-s0509a2:59": "“Kūṭāgārañca pāsādaṁ, maṇḍapaṁ hammiyaṁ guhaṁ;",
  "atk-s0509a2:60": "Sabbametaṁ paṭilabhe, uposathassidaṁ phalaṁ.",
  "atk-s0509a2:61": "“Jātiyā sattavassāhaṁ, pabbajiṁ anagāriyaṁ;",
  "atk-s0509a2:62": "Aḍḍhamāse asampatte, arahattamapāpuṇiṁ.",
  "atk-s0509a2:63": "“Kilesā jhāpitā mayhaṁ, bhavā sabbe samūhatā;",
  "atk-s0509a2:64": "Sabbāsavaparikkhīṇā, natthi dāni punabbhavo.",
  "atk-s0509a2:65": "“Ekanavutito kappe, yaṁ kammamakariṁ tadā;",
  "atk-s0509a2:66": "Duggatiṁ nābhijānāmi, uposathassidaṁ phalaṁ.",
  "atk-s0509a2:67": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:68": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a2:69": "42.",
  "atk-s0509a2:70": "“Catukkhattuṁ pañcakkhattuṁ, vihārā upanikkhamiṁ;",
  "atk-s0509a2:71": "Aladdhā cetaso santiṁ, citte avasavattinī.",
  "atk-s0509a2:72": "43.",
  "atk-s0509a2:73": "“Sā bhikkhuniṁ upāgacchiṁ, yā me saddhāyikā ahu;",
  "atk-s0509a2:74": "Sā me dhammamadesesi, khandhāyatanadhātuyo.",
  "atk-s0509a2:75": "44.",
  "atk-s0509a2:76": "“Tassā dhammaṁ suṇitvāna, yathā maṁ anusāsi sā;",
  "atk-s0509a2:77": "Sattāhaṁ ekapallaṅkena, nisīdiṁ pītisukhasamappitā;",
  "atk-s0509a2:78": "Aṭṭhamiyā pāde pasāresiṁ, tamokhandhaṁ padāliyā”ti. –",
  "atk-s0509a2:79": "Imā gāthā abhāsi.",
  "atk-s0509a2:80_0": "Tattha sā bhikkhuniṁ upāgacchiṁ, yā me saddhāyikā ahūti yā mayā saddhātabbā saddheyyavacanā",
  "atk-s0509a2:80_1": "ahosi, taṁ bhikkhuniṁ sāhaṁ upagacchiṁ upasaṅkamiṁ, paṭācārātheriṁ saddhāya vadati.",
  "atk-s0509a2:80_2": "“Sā bhikkhunī upagacchi, yā me sādhayikā”tipi pāṭho. Sā paṭācārā bhikkhunī anukampāya",
  "atk-s0509a2:80_3": "maṁ upagacchi, yā mayhaṁ sadatthassa sādhikāti attho. Sā me dhammamadesesi, khandhāyatanadhātuyoti",
  "atk-s0509a2:80_4": "sā paṭācārā therī “ime pañcakkhandhā, imāni dvādasāyatanāni, imā aṭṭhārasa dhātuyo”ti",
  "atk-s0509a2:80_5": "khandhādike vibhajitvā dassentī mayhaṁ dhammaṁ desesi.",
  "atk-s0509a2:81_0": "Tassādhammaṁ suṇitvānāti tassā paṭisambhidāppattāya theriyā santike khandhādivibhāgapubbaṅgamaṁ",
  "atk-s0509a2:81_1": "ariyamaggaṁ pāpetvā desitasaṇhasukhumavipassanādhammaṁ sutvā. Yathā maṁ anusāsi sāti",
  "atk-s0509a2:81_2": "sā therī yathā maṁ anusāsi ovadi, tathā paṭipajjantī paṭipattiṁ matthakaṁ pāpetvāpi",
  "atk-s0509a2:81_3": "sattāhaṁ ekapallaṅkena nisīdiṁ. Kathaṁ? Pītisukhasamappitāti jhānamayena pītisukhena",
  "atk-s0509a2:81_4": "samaṅgībhūtā. Aṭṭhamiyā pāde pasāresiṁ, tamokhandhaṁ padāliyāti anavasesaṁ mohakkhandhaṁ",
  "atk-s0509a2:81_5": "aggamaggena padāletvā aṭṭhame divase pallaṅkaṁ bhindantī pāde pasāresiṁ. Idameva",
  "atk-s0509a2:81_6": "cassā aññābyākaraṇaṁ ahosi.",
  "atk-s0509a2:82": "Uttamātherīgāthāvaṇṇanā niṭṭhitā.",
  "atk-s0509a2:83": "3. Aparā uttamātherīgāthāvaṇṇanā",
  "atk-s0509a2:84_0": "Ye ime satta bojjhaṅgātiādikā aparāya uttamāya theriyā gāthā. Ayampi purimabuddhesu",
  "atk-s0509a2:84_1": "katādhikārā tattha tattha bhave vivaṭṭūpanissayaṁ kusalaṁ upacinantī vipassissa bhagavato",
  "atk-s0509a2:84_2": "kāle bandhumatīnagare kuladāsī hutvā nibbatti. Sā ekadivasaṁ satthu sāvakaṁ ekaṁ",
  "atk-s0509a2:84_3": "khīṇāsavattheraṁ piṇḍāya carantaṁ disvā pasannamānasā tīṇi modakāni adāsi. Sā tena",
  "atk-s0509a2:84_4": "puññakammena devamanussesu saṁsarantī imasmiṁ buddhuppāde kosalajanapade aññatarasmiṁ",
  "atk-s0509a2:84_5": "brāhmaṇamahāsālakule nibbattitvā viññutaṁ pattā janapadacārikaṁ carantassa satthu",
  "atk-s0509a2:84_6": "santike dhammaṁ sutvā paṭiladdhasaddhā pabbajitvā nacirasseva saha paṭisambhidāhi",
  "atk-s0509a2:84_7": "arahattaṁ pāpuṇi. Tena vuttaṁ apadāne –",
  "atk-s0509a2:85": "“Nagare bandhumatiyā, kumbhadāsī ahosahaṁ;",
  "atk-s0509a2:86": "Mama bhāgaṁ gahetvāna, gacchaṁ udakahārikā.",
  "atk-s0509a2:87": "“Panthamhi samaṇaṁ disvā, santacittaṁ samāhitaṁ;",
  "atk-s0509a2:88": "Pasannacittā sumanā, modake tīṇidāsahaṁ.",
  "atk-s0509a2:89": "“Tena kammena sukatena, cetanāpaṇidhīhi ca;",
  "atk-s0509a2:90": "Ekanavutikappāni, vinipātaṁ na gacchahaṁ.",
  "atk-s0509a2:91": "“Sampatti taṁ karitvāna, sabbaṁ anubhaviṁ ahaṁ;",
  "atk-s0509a2:92": "Modake tīṇi datvāna, pattāhaṁ acalaṁ padaṁ.",
  "atk-s0509a2:93": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:94": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a2:95": "45.",
  "atk-s0509a2:96": "“Ye ime satta bojjhaṅgā, maggā nibbānapattiyā;",
  "atk-s0509a2:97": "Bhāvitā te mayā sabbe, yathā buddhena desitā.",
  "atk-s0509a2:98": "46.",
  "atk-s0509a2:99": "“Suññatassānimittassa, lābhinīhaṁ yadicchakaṁ;",
  "atk-s0509a2:100": "Orasā dhītā buddhassa, nibbānābhiratā sadā.",
  "atk-s0509a2:101": "47.",
  "atk-s0509a2:102": "“Sabbe kāmā samucchinnā, ye dibbā ye ca mānusā;",
  "atk-s0509a2:103": "Vikkhīṇo jātisaṁsāro, natthi dāni punabbhavo”ti. –",
  "atk-s0509a2:104": "Imā gāthā abhāsi.",
  "atk-s0509a2:105_0": "Tattha suññatassānimittassa, lābhinīhaṁ yadicchakanti suññatasamāpattiyā ca animittasamāpattiyā",
  "atk-s0509a2:105_1": "ca ahaṁ yadicchakaṁ lābhinī, tattha yaṁ yaṁ samāpajjituṁ icchāmi yattha yattha yadā",
  "atk-s0509a2:105_2": "yadā, taṁ taṁ tattha tattha tadā tadā samāpajjitvā viharāmīti attho. Yadipi hi suññatāppaṇihitādināmakassa",
  "atk-s0509a2:105_3": "yassa kassacipi maggassa suññatādibhedaṁ tividhampi phalaṁ sambhavati. Ayaṁ pana",
  "atk-s0509a2:105_4": "therī suññatānimittasamāpattiyova samāpajjati. Tena vuttaṁ – “suññatassānimittassa,",
  "atk-s0509a2:105_5": "lābhinīhaṁ yadicchaka”nti. Yebhuyyavasena vā etaṁ vuttaṁ. Nidassanamattametanti apare.",
  "atk-s0509a2:106_0": "Ye dibbā ye ca mānusāti ye devalokapariyāpannā ye ca manussalokapariyāpannā vatthukāmā,",
  "atk-s0509a2:106_1": "te sabbepi tappaṭibaddhachandarāgappahānena mayā sammadeva ucchinnā, aparibhogārahā",
  "atk-s0509a2:106_2": "katā. Vuttañhi – “abhabbo, āvuso, khīṇāsavo bhikkhu kāme paribhuñjituṁ. Seyyathāpi",
  "atk-s0509a2:106_3": "pubbe agāriyabhūto”ti. Sesaṁ vuttanayameva.",
  "atk-s0509a2:107": "Aparā uttamātherīgāthāvaṇṇanā niṭṭhitā.",
  "atk-s0509a2:108": "4. Dantikātherīgāthāvaṇṇanā",
  "atk-s0509a2:109_0": "Divāvihārā nikkhammātiādikā dantikāya theriyā gāthā. Ayampi purimabuddhesu katādhikārā",
  "atk-s0509a2:109_1": "tattha tattha bhave vivaṭṭūpanissayaṁ kusalaṁ upacinantī buddhasuññakāle candabhāgāya",
  "atk-s0509a2:109_2": "nadiyā tīre kinnarayoniyaṁ nibbatti. Sā ekadivasaṁ kinnarehi saddhiṁ kīḷantī vicaramānā",
  "atk-s0509a2:109_3": "addasa aññataraṁ paccekabuddhaṁ aññatarasmiṁ rukkhamūle divāvihāraṁ nisinnaṁ. Disvāna",
  "atk-s0509a2:109_4": "pasannamānasā upasaṅkamitvā sālapupphehi pūjaṁ katvā vanditvā pakkāmi. Sā tena puññakammena",
  "atk-s0509a2:109_5": "devamanussesu saṁsarantī imasmiṁ buddhuppāde sāvatthiyaṁ kosalarañño purohitabrāhmaṇassa",
  "atk-s0509a2:109_6": "gehe nibbattitvā viññutaṁ patvā jetavanapaṭiggahaṇe paṭiladdhasaddhā upāsikā hutvā",
  "atk-s0509a2:109_7": "pacchā mahāpajāpatigotamiyā santike pabbajitvā rājagahe vasamānā ekadivasaṁ pacchābhattaṁ",
  "atk-s0509a2:109_8": "gijjhakūṭaṁ abhiruhitvā divāvihāraṁ nisinnā hatthārohakassa abhiruhanatthāya pādaṁ",
  "atk-s0509a2:109_9": "pasārentaṁ hatthiṁ disvā tadeva ārammaṇaṁ katvā vipassanaṁ vaḍḍhetvā saha paṭisambhidāhi",
  "atk-s0509a2:109_10": "arahattaṁ pāpuṇi. Tena vuttaṁ apadāne –",
  "atk-s0509a2:110": "“Candabhāgānadītīre, ahosiṁ kinnarī tadā;",
  "atk-s0509a2:111": "Addasaṁ virajaṁ buddhaṁ, sayambhuṁ aparājitaṁ.",
  "atk-s0509a2:112": "“Pasannacittā sumanā, vedajātā katañjalī;",
  "atk-s0509a2:113": "Sālamālaṁ gahetvāna, sayambhuṁ abhipūjayiṁ.",
  "atk-s0509a2:114": "“Tena kammena sukatena, cetanāpaṇidhīhi ca;",
  "atk-s0509a2:115": "Jahitvā kinnarīdehaṁ, tāvatiṁsamagacchahaṁ.",
  "atk-s0509a2:116": "“Chattiṁsadevarājūnaṁ, mahesittamakārayiṁ;",
  "atk-s0509a2:117": "Manasā patthitaṁ mayhaṁ, nibbattati yathicchitaṁ.",
  "atk-s0509a2:118": "“Dasannaṁ cakkavattīnaṁ, mahesittamakārayiṁ;",
  "atk-s0509a2:119": "Ocitattāva hutvāna, saṁsarāmi bhavesvahaṁ.",
  "atk-s0509a2:120": "“Kusalaṁ vijjate mayhaṁ, pabbajiṁ anagāriyaṁ;",
  "atk-s0509a2:121": "Pūjārahā ahaṁ ajja, sakyaputtassa sāsane.",
  "atk-s0509a2:122": "“Visuddhamanasā ajja, apetamanapāpikā;",
  "atk-s0509a2:123": "Sabbāsavaparikkhīṇā, natthi dāni punabbhavo.",
  "atk-s0509a2:124": "“Catunnavutito kappe, yaṁ buddhamabhipūjayiṁ;",
  "atk-s0509a2:125": "Duggatiṁ nābhijānāmi, sālamālāyidaṁ phalaṁ.",
  "atk-s0509a2:126": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:127": "Arahattaṁ pana patvā attano paṭipattiṁ paccavekkhitvā pītisomanassajātā udānavasena –",
  "atk-s0509a2:128": "48.",
  "atk-s0509a2:129": "“Divāvihārā nikkhamma, gijjhakūṭamhi pabbate;",
  "atk-s0509a2:130": "Nāgaṁ ogāhamuttiṇṇaṁ, nadītīramhi addasaṁ.",
  "atk-s0509a2:131": "49.",
  "atk-s0509a2:132": "“Puriso aṅkusamādāya, ‘dehi pāda’nti yācati;",
  "atk-s0509a2:133": "Nāgo pasārayī pādaṁ, puriso nāgamāruhi.",
  "atk-s0509a2:134": "50.",
  "atk-s0509a2:135": "“Disvā adantaṁ damitaṁ, manussānaṁ vasaṁ gataṁ;",
  "atk-s0509a2:136": "Tato cittaṁ samādhesiṁ, khalu tāya vanaṁ gatā”ti. – imā gāthā abhāsi;",
  "atk-s0509a2:137_0": "Tattha nāgaṁ ogāhamuttiṇṇanti hatthināgaṁ nadiyaṁ ogāhaṁ katvā ogayha tato uttiṇṇaṁ.",
  "atk-s0509a2:137_1": "“Ogayha muttiṇṇa”nti vā pāṭho. Ma-kāro padasandhikaro. Nadītīramhi addasanti candabhāgāya",
  "atk-s0509a2:137_2": "nadiyā tīre apassiṁ.",
  "atk-s0509a2:138_0": "Kiṁ karontanti cetaṁ dassetuṁ vuttaṁ “puriso”tiādi. Tattha ‘dehi pāda’nti yācatīti",
  "atk-s0509a2:138_1": "“pādaṁ dehi”iti piṭṭhiārohanatthaṁ pādaṁ pasāretuṁ saññaṁ deti, yathāparicitañhi",
  "atk-s0509a2:138_2": "saññaṁ dento idha yācatīti vutto.",
  "atk-s0509a2:139_0": "Disvā adantaṁ damitanti pakatiyā pubbe adantaṁ idāni hatthācariyena hatthisikkhāya",
  "atk-s0509a2:139_1": "damitadamathaṁ upagamitaṁ. Kīdisaṁ damitaṁ? Manussānaṁ vasaṁ gataṁ yaṁ yaṁ manussā",
  "atk-s0509a2:139_2": "āṇāpenti, taṁ taṁ disvāti yojanā. Tatocittaṁ samādhesiṁ, khalu tāya vanaṁ gatāti",
  "atk-s0509a2:139_3": "khalūti avadhāraṇatthe nipāto. Tato hatthidassanato pacchā, tāya hatthino kiriyāya",
  "atk-s0509a2:139_4": "hetubhūtāya, vanaṁ araññaṁ gatā cittaṁ samādhesiṁyeva. Kathaṁ? “Ayampi nāma tiracchānagato",
  "atk-s0509a2:139_5": "hatthī hatthidamakassa vasena damathaṁ gato, kasmā manussabhūtāya cittaṁ purisadamakassa",
  "atk-s0509a2:139_6": "satthu vasena damathaṁ na gamissatī”ti saṁvegajātā vipassanaṁ vaḍḍhetvā aggamaggasamādhinā",
  "atk-s0509a2:139_7": "mama cittaṁ samādhesiṁ accantasamādhānena sabbaso kilese khepesinti attho.",
  "atk-s0509a2:140": "Dantikātherīgāthāvaṇṇanā niṭṭhitā.",
  "atk-s0509a2:141": "5. Ubbiritherīgāthāvaṇṇanā",
  "atk-s0509a2:142_0": "Amma, jīvātiādikā ubbiriyā theriyā gāthā. Ayampi purimabuddhesu katādhikārā tattha",
  "atk-s0509a2:142_1": "tattha bhave vivaṭṭūpanissayaṁ kusalaṁ upacinantī padumuttarassa bhagavato kāle haṁsavatīnagare",
  "atk-s0509a2:142_2": "kulagehe nibbattitvā viññutaṁ pattā ekadivasaṁ mātāpitūsu maṅgalaṁ anubhavituṁ gehantaragatesu",
  "atk-s0509a2:142_3": "adutiyā sayaṁ gehe ohīnā upakaṭṭhāya velāya bhagavato sāvakaṁ ekaṁ khīṇāsavattheraṁ",
  "atk-s0509a2:142_4": "gehadvārasamīpena gacchantaṁ disvā bhikkhaṁ dātukāmā, “bhante, idha pavisathā”ti",
  "atk-s0509a2:142_5": "vatvā there gehaṁ paviṭṭhe pañcapatiṭṭhitena theraṁ vanditvā gonakādīhi āsanaṁ paññāpetvā",
  "atk-s0509a2:142_6": "adāsi. Nisīdi thero paññatte āsane. Sā pattaṁ gahetvā piṇḍapātassa pūretvā therassa",
  "atk-s0509a2:142_7": "hatthe ṭhapesi. Thero anumodanaṁ katvā pakkāmi. Sā tena puññakammena tāvatiṁsesu",
  "atk-s0509a2:142_8": "nibbattitvā tattha yāvatāyukaṁ uḷāradibbasampattiṁ anubhavitvā tato cutā sugatīsuyeva",
  "atk-s0509a2:142_9": "saṁsarantī imasmiṁ buddhuppāde sāvatthiyaṁ gahapatimahāsālakule nibbattitvā ubbirīti",
  "atk-s0509a2:142_10": "laddhanāmā abhirūpā dassanīyā pāsādikā ahosi. Sā vayappattakāle kosalaraññā attano",
  "atk-s0509a2:142_11": "gehaṁ nītā, katipayasaṁvaccharātikkamena ekaṁ dhītaraṁ labhi. Tassā jīvantīti nāmaṁ",
  "atk-s0509a2:142_12": "akaṁsu. Rājā tassā dhītaraṁ disvā tuṭṭhamānaso ubbiriyā abhisekaṁ adāsi. Dhītā panassā",
  "atk-s0509a2:142_13": "ādhāvitvā paridhāvitvā vicaraṇakāle kālamakāsi. Mātā yattha tassā sarīranikkhepo",
  "atk-s0509a2:142_14": "kato, taṁ susānaṁ gantvā divase divase paridevati. Ekadivasaṁ satthu santikaṁ gantvā",
  "atk-s0509a2:142_15": "vanditvā thokaṁ nisīditvā gatā aciravatīnadiyā tīre ṭhatvā dhītaraṁ ārabbha paridevati.",
  "atk-s0509a2:142_16": "Taṁ disvā satthā gandhakuṭiyaṁ yathānisinnova attānaṁ dassetvā “kasmā vippalapasī”ti",
  "atk-s0509a2:142_17": "pucchi. “Mama dhītaraṁ ārabbha vippalapāmi, bhagavā”ti. “Imasmiṁ susāne jhāpitā tava",
  "atk-s0509a2:142_18": "dhītaro caturāsītisahassamattā, tāsaṁ katara sandhāya vippalapasī”ti. Tāsaṁ taṁ taṁ",
  "atk-s0509a2:142_19": "āḷāhanaṭṭhānaṁ dassetvā –",
  "atk-s0509a2:143": "51.",
  "atk-s0509a2:144": "“Amma jīvāti vanamhi kandasi, attānaṁ adhigaccha ubbiri;",
  "atk-s0509a2:145": "Cullāsītisahassāni, sabbā jīvasanāmikā;",
  "atk-s0509a2:146": "Etamhāḷāhane daḍḍhā, tāsaṁ kamanusocasī”ti. – saupaḍḍhagāthamāha;",
  "atk-s0509a2:147_0": "Tattha, amma, jīvāti mātupacāranāmena dhītuyā ālapanaṁ, idañcassā vippalapanākāradassanaṁ.",
  "atk-s0509a2:147_1": "Vanamhi kandasīti vanamajjhe paridevasi. Attānaṁ adhigaccha ubbirīti ubbiri tava",
  "atk-s0509a2:147_2": "attānameva tāva bujjhassu yāthāvato jānāhi. Cullāsītisahassānīti caturāsītisahassāni.",
  "atk-s0509a2:147_3": "Sabbā jīvasanāmikāti tā sabbāpi jīvanti, yā samānanāmikā. Etamhāḷāhane daḍḍhāti etamhi",
  "atk-s0509a2:147_4": "susāne jhāpitā. Tāsaṁ kamanusocasīti tāsu jīvantīnāmāsu caturāsītisahassamattāsu",
  "atk-s0509a2:147_5": "kaṁ sandhāya tvaṁ anusocasi anusokaṁ āpajjasīti evaṁ satthārā dhamme desite desanānusārena",
  "atk-s0509a2:147_6": "ñāṇaṁ pesetvā vipassanaṁ ārabhitvā satthu desanāvilāsena attano ca hetusampattiyā",
  "atk-s0509a2:147_7": "yathāṭhātāva vipassanaṁ ussukkāpetvā maggapaṭipāṭiyā aggaphale arahatte patiṭṭhāsi.",
  "atk-s0509a2:147_8": "Tena vuttaṁ apadāne –",
  "atk-s0509a2:148": "“Nagare haṁsavatiyā, ahosiṁ bālikā tadā;",
  "atk-s0509a2:149": "Mātā ca me pitā ceva, kammantaṁ agamaṁsu te.",
  "atk-s0509a2:150": "“Majjhanhikamhi sūriye, addasaṁ samaṇaṁ ahaṁ;",
  "atk-s0509a2:151": "Vīthiyā anugacchantaṁ, āsanaṁ paññapesahaṁ.",
  "atk-s0509a2:152": "“Gonakāvikatikāhi, paññapetvā mamāsanaṁ;",
  "atk-s0509a2:153": "Pasannacittā sumanā, idaṁ vacanamabraviṁ.",
  "atk-s0509a2:154": "“Santattā kuthitā bhūmi, sūro majjhanhike ṭhito;",
  "atk-s0509a2:155": "Mālutā ca na vāyanti, kālo cevettha mehiti.",
  "atk-s0509a2:156": "“Paññattamāsanamidaṁ, tavatthāya mahāmuni;",
  "atk-s0509a2:157": "Anukampaṁ upādāya, nisīda mama āsane.",
  "atk-s0509a2:158": "“Nisīdi tattha samaṇo, sudanto suddhamānaso;",
  "atk-s0509a2:159": "Tassa pattaṁ gahetvāna, yathārandhaṁ adāsahaṁ.",
  "atk-s0509a2:160": "“Tena kammena sukatena, cetanāpaṇidhīhi ca;",
  "atk-s0509a2:161": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a2:162": "“Tattha me sukataṁ byamhaṁ, āsanena sunimmitaṁ;",
  "atk-s0509a2:163": "Saṭṭhiyojanamubbedhaṁ, tiṁsayojanavitthataṁ.",
  "atk-s0509a2:164": "“Soṇṇamayā maṇimayā, athopi phalikāmayā;",
  "atk-s0509a2:165": "Lohitaṅgamayā ceva, pallaṅkā vividhā mama.",
  "atk-s0509a2:166": "“Tūlikāvikatikāhi, kaṭṭissacittakāhi ca;",
  "atk-s0509a2:167": "Uddhaekantalomī ca, pallaṅkā me susaṇṭhitā.",
  "atk-s0509a2:168": "“Yadā icchāmi gamanaṁ, hāsakhiḍḍasamappitā;",
  "atk-s0509a2:169": "Saha pallaṅkaseṭṭhena, gacchāmi mama patthitaṁ.",
  "atk-s0509a2:170": "“Asītidevarājūnaṁ, mahesittamakārayiṁ;",
  "atk-s0509a2:171": "Sattaticakkavattīnaṁ, mahesittamakārayiṁ.",
  "atk-s0509a2:172": "“Bhavābhave saṁsarantī, mahābhogaṁ labhāmahaṁ;",
  "atk-s0509a2:173": "Bhoge me ūnatā natthi, ekāsanassidaṁ phalaṁ.",
  "atk-s0509a2:174": "“Duve bhave saṁsarāmi, devatte atha mānuse;",
  "atk-s0509a2:175": "Aññe bhave na jānāmi, ekāsanassidaṁ phalaṁ.",
  "atk-s0509a2:176": "“Duve kule pajāyāmi, khattiye cāpi brāhmaṇe;",
  "atk-s0509a2:177": "Uccākulīnā sabbattha, ekāsanassidaṁ phalaṁ.",
  "atk-s0509a2:178": "“Domanassaṁ na jānāmi, cittasantāpanaṁ mama;",
  "atk-s0509a2:179": "Vevaṇṇiyaṁ na jānāmi, ekāsanassidaṁ phalaṁ.",
  "atk-s0509a2:180": "“Dhātiyo maṁ upaṭṭhanti, khujjā celāpikā bahū;",
  "atk-s0509a2:181": "Aṅkena aṅkaṁ gacchāmi, ekāsanassidaṁ phalaṁ.",
  "atk-s0509a2:182": "“Aññā nhāpenti bhojenti, aññā ramenti maṁ sadā;",
  "atk-s0509a2:183": "Aññā gandhaṁ vilimpanti, ekāsanassidaṁ phalaṁ.",
  "atk-s0509a2:184": "“Maṇḍape rukkhamūle vā, suññāgāre vasantiyā;",
  "atk-s0509a2:185": "Mama saṅkappamaññāya, pallaṅko upatiṭṭhati.",
  "atk-s0509a2:186": "“Ayaṁ pacchimako mayhaṁ, carimo vattate bhavo;",
  "atk-s0509a2:187": "Ajjāpi rajjaṁ chaḍḍetvā, pabbajiṁ anagāriyaṁ.",
  "atk-s0509a2:188": "“Satasahassito kappe, yaṁ dānamadadiṁ tadā;",
  "atk-s0509a2:189": "Duggatiṁ nābhijānāmi, ekāsanassidaṁ phalaṁ.",
  "atk-s0509a2:190": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:191": "Arahatte pana patiṭṭhāya attanā adhigatavisesaṁ pakāsentī –",
  "atk-s0509a2:192": "52.",
  "atk-s0509a2:193": "“Abbahī tava me sallaṁ, duddasaṁ hadayassitaṁ;",
  "atk-s0509a2:194": "Yaṁ me sokaparetāya, dhītusokaṁ byapānudi.",
  "atk-s0509a2:195": "53.",
  "atk-s0509a2:196": "“Sājja abbūḷhasallāhaṁ, nicchātā parinibbutā;",
  "atk-s0509a2:197": "Buddhaṁ dhammañca saṅghañca, upemi saraṇaṁ muni”nti. –",
  "atk-s0509a2:198": "Imā dve gāthā abhāsi.",
  "atk-s0509a2:199_0": "Tattha abbahī vata me sallaṁ, duddasaṁ hadayassitanti anupacitakusalasambhārehi yāthāvato",
  "atk-s0509a2:199_1": "duddasaṁ mama cittasannissitaṁ pīḷājananato dunnīharaṇato anto tudanato ca “salla”nti",
  "atk-s0509a2:199_2": "laddhanāmaṁ sokaṁ taṇhañca abbahī vata nīhari vata. Yaṁ me sokaparetāyāti yasmā sokena",
  "atk-s0509a2:199_3": "abhibhūtāya mayhaṁ dhītusokaṁ byapānudi anavasesato nīhari, tasmā abbahī vata me sallanti yojanā.",
  "atk-s0509a2:200_0": "Sājja abbūḷhasallāhanti sā ahaṁ ajja sabbaso uddhaṭataṇhāsallā tato eva nicchātā",
  "atk-s0509a2:200_1": "parinibbutā. Muninti sabbaññubuddhaṁ tadupadesitamaggaphalanibbānapabhedaṁ navavidhalokuttaradhammañca,",
  "atk-s0509a2:200_2": "tattha patiṭṭhitaṁ aṭṭhaariyapuggalasamūhasaṅkhātaṁ saṅghañca, anuttarehi tehi yojanato",
  "atk-s0509a2:200_3": "sakalavaṭṭadukkhavināsanato ca saraṇaṁ tāṇaṁ leṇaṁ parāyaṇanti, upemi upagacchāmi",
  "atk-s0509a2:200_4": "bujjhāmi sevāmi cāti attho.",
  "atk-s0509a2:201": "Ubbiritherīgāthāvaṇṇanā niṭṭhitā.",
  "atk-s0509a2:202": "6. Sukkātherīgāthāvaṇṇanā",
  "atk-s0509a2:203_0": "Kiṁme katā rājagahetiādikā sukkāya theriyā gāthā. Ayampi purimabuddhesu katādhikārā",
  "atk-s0509a2:203_1": "tattha tattha bhave vivaṭṭūpanissayaṁ kusalaṁ upacinantī vipassissa bhagavato kāle",
  "atk-s0509a2:203_2": "bandhumatīnagare kulagehe nibbattitvā viññutaṁ pattā upāsikāhi saddhiṁ vihāraṁ gantvā",
  "atk-s0509a2:203_3": "satthu santike dhammaṁ sutvā paṭiladdhasaddhā pabbajitvā bahussutā dhammadharā paṭibhānavatī",
  "atk-s0509a2:203_4": "ahosi. Sā tattha bahūni vassasahassāni brahmacariyaṁ caritvā puthujjanakālakiriyameva",
  "atk-s0509a2:203_5": "katvā tusite nibbatti. Tathā sikhissa bhagavato, vessabhussa bhagavato kāleti evaṁ",
  "atk-s0509a2:203_6": "tiṇṇaṁ sammāsambuddhānaṁ sāsane sīlaṁ rakkhitvā bahussutā dhammadharā ahosi, tathā",
  "atk-s0509a2:203_7": "kakusandhassa, koṇāgamanassa, kassapassa ca bhagavato sāsane pabbajitvā visuddhasīlā",
  "atk-s0509a2:203_8": "bahussutā dhammakathikā ahosi.",
  "atk-s0509a2:204_0": "Evaṁ sā tattha tattha bahuṁ puññaṁ upacinitvā sugatīsuyeva saṁsarantī imasmiṁ buddhuppāde",
  "atk-s0509a2:204_1": "rājagahanagare gahapatimahāsālakule nibbatti, sukkātissā nāmaṁ ahosi. Sā viññutaṁ",
  "atk-s0509a2:204_2": "pattā satthu rājagahapavesane laddhappasādā upāsikā hutvā aparabhāge dhammadinnāya",
  "atk-s0509a2:204_3": "theriyā santike dhammaṁ sutvā sañjātasaṁvegā tassā eva santike pabbajitvā vipassanāya",
  "atk-s0509a2:204_4": "kammaṁ karontī nacirasseva saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0509a2:205": "“Ekanavutito kappe, vipassī nāma nāyako;",
  "atk-s0509a2:206": "Uppajji cārudassano, sabbadhammavipassako.",
  "atk-s0509a2:207": "“Tadāhaṁ bandhumatiyaṁ, jātā aññatare kule;",
  "atk-s0509a2:208": "Dhammaṁ sutvāna munino, pabbajiṁ anagāriyaṁ.",
  "atk-s0509a2:209": "“Bahussutā dhammadharā, paṭibhānavatī tathā;",
  "atk-s0509a2:210": "Vicittakathikā cāpi, jinasāsanakārikā.",
  "atk-s0509a2:211": "“Tadā dhammakathaṁ katvā, hitāya janataṁ bahuṁ;",
  "atk-s0509a2:212": "Tato cutāhaṁ tusitaṁ, upapannā yasassinī.",
  "atk-s0509a2:213": "“Ekattiṁse ito kappe, sikhī viya sikhī jino;",
  "atk-s0509a2:214": "Tapanto yasasā loke, uppajji vadataṁ varo.",
  "atk-s0509a2:215": "“Tadāpi pabbajitvāna, buddhasāsanakovidā;",
  "atk-s0509a2:216": "Jotetvā jinavākyāni, tatopi tidivaṁ gatā.",
  "atk-s0509a2:217": "“Ekattiṁseva kappamhi, vessabhū nāma nāyako;",
  "atk-s0509a2:218": "Uppajjittha mahāñāṇī, tadāpi ca tathevahaṁ.",
  "atk-s0509a2:219": "“Pabbajitvā dhammadharā, jotayiṁ jinasāsanaṁ;",
  "atk-s0509a2:220": "Gantvā marupuraṁ rammaṁ, anubhosiṁ mahāsukhaṁ.",
  "atk-s0509a2:221": "“Imamhi bhaddake kappe, kakusandho jinuttamo;",
  "atk-s0509a2:222": "Uppajji narasaraṇo, tadāpi ca tathevahaṁ.",
  "atk-s0509a2:223": "“Pabbajitvā munimataṁ, jotayitvā yathāyukaṁ;",
  "atk-s0509a2:224": "Tato cutāhaṁ tidivaṁ, agaṁ sabhavanaṁ yathā.",
  "atk-s0509a2:225": "“Imasmiṁyeva kappamhi, koṇāgamananāyako;",
  "atk-s0509a2:226": "Uppajji lokasaraṇo, araṇo amataṅgato.",
  "atk-s0509a2:227": "“Tadāpi pabbajitvāna, sāsane tassa tādino;",
  "atk-s0509a2:228": "Bahussutā dhammadharā, jotayiṁ jinasāsanaṁ.",
  "atk-s0509a2:229": "“Imasmiṁyeva kappamhi, kassapo munimuttamo;",
  "atk-s0509a2:230": "Uppajji lokasaraṇo, araṇo maraṇantagū.",
  "atk-s0509a2:231": "“Tassāpi naravīrassa, pabbajitvāna sāsane;",
  "atk-s0509a2:232": "Pariyāpuṭasaddhammā, paripucchā visāradā.",
  "atk-s0509a2:233": "“Susīlā lajjinī ceva, tīsu sikkhāsu kovidā;",
  "atk-s0509a2:234": "Bahuṁ dhammakathaṁ katvā, yāvajīvaṁ mahāmune.",
  "atk-s0509a2:235": "“Tena kammavipākena, cetanāpaṇidhīhi ca;",
  "atk-s0509a2:236": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a2:237": "“Pacchime ca bhave dāni, giribbajapuruttame;",
  "atk-s0509a2:238": "Jātā seṭṭhikule phīte, mahāratanasañcaye.",
  "atk-s0509a2:239": "“Yadā bhikkhusahassena, parivuto lokanāyako;",
  "atk-s0509a2:240": "Upāgami rājagahaṁ, sahassakkhena vaṇṇito.",
  "atk-s0509a2:241": "“Danto dantehi saha purāṇajaṭilehi, vippamutto vippamuttehi;",
  "atk-s0509a2:242": "Siṅgīnikkhasavaṇṇo, rājagahaṁ pāvisi bhagavā.",
  "atk-s0509a2:243": "“Disvā buddhānubhāvaṁ taṁ, sutvāva guṇasañcayaṁ;",
  "atk-s0509a2:244": "Buddhe cittaṁ pasādetvā, pūjayiṁ taṁ yathābalaṁ.",
  "atk-s0509a2:245": "“Aparena ca kālena, dhammadinnāya santike;",
  "atk-s0509a2:246": "Agārā nikkhamitvāna, pabbajiṁ anagāriyaṁ.",
  "atk-s0509a2:247": "“Kesesu chijjamānesu, kilese jhāpayiṁ ahaṁ;",
  "atk-s0509a2:248": "Uggahiṁ sāsanaṁ sabbaṁ, pabbajitvā cirenahaṁ.",
  "atk-s0509a2:249": "“Tato dhammamadesesiṁ, mahājanasamāgame;",
  "atk-s0509a2:250": "Dhamme desiyamānamhi, dhammābhisamayo ahu.",
  "atk-s0509a2:251": "“Nekapāṇasahassānaṁ, taṁ viditvātivimhito;",
  "atk-s0509a2:252": "Abhippasanno me yakkho, bhamitvāna giribbajaṁ.",
  "atk-s0509a2:253": "“Kiṁme katā rājagahe manussā, madhuṁ pītāva acchare;",
  "atk-s0509a2:254": "Ye sukkaṁ na upāsanti, desentiṁ amataṁ padaṁ.",
  "atk-s0509a2:255": "“Tañca appaṭivānīyaṁ, asecanakamojavaṁ;",
  "atk-s0509a2:256": "Pivanti maññe sappaññā, valāhakamivaddhagū.",
  "atk-s0509a2:257": "“Iddhīsu ca vasī homi, dibbāya sotadhātuyā;",
  "atk-s0509a2:258": "Cetopariyañāṇassa, vasī homi mahāmune.",
  "atk-s0509a2:259": "“Pubbenivāsaṁ jānāmi, dibbacakkhu visodhitaṁ;",
  "atk-s0509a2:260": "Sabbāsavaparikkhīṇā, natthi dāni punabbhavo.",
  "atk-s0509a2:261": "“Atthadhammaniruttīsu, paṭibhāne tatheva ca;",
  "atk-s0509a2:262": "Ñāṇaṁ mama mahāvīra, uppannaṁ tava santike.",
  "atk-s0509a2:263": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:264_0": "Arahattaṁ pana patvā pañcasatabhikkhuniparivārā mahādhammakathikā ahosi. Sā ekadivasaṁ",
  "atk-s0509a2:264_1": "rājagahe piṇḍāya caritvā katabhattakiccā bhikkhunupassayaṁ pavisitvā sannisinnāya",
  "atk-s0509a2:264_2": "mahatiyā parisāya madhubhaṇḍaṁ pīḷetvā sumadhuraṁ pāyentī viya amatena abhisiñcantī",
  "atk-s0509a2:264_3": "viya dhammaṁ deseti. Parisā cassā dhammakathaṁ ohitasotā avikkhittacittā sakkaccaṁ",
  "atk-s0509a2:264_4": "suṇāti. Tasmiṁ khaṇe theriyā caṅkamanakoṭiyaṁ rukkhe adhivatthā devatā dhammadesanāya",
  "atk-s0509a2:264_5": "pasannā rājagahaṁ pavisitvā rathiyāya rathiyaṁ siṅghāṭakena siṅghāṭakaṁ vicaritvā",
  "atk-s0509a2:264_6": "tassā guṇaṁ vibhāventī –",
  "atk-s0509a2:265": "54.",
  "atk-s0509a2:266": "“Kiṁme katā rājagahe manussā, madhuṁ pītāva acchare;",
  "atk-s0509a2:267": "Ye sukkaṁ na upāsanti, desentiṁ buddhasāsanaṁ.",
  "atk-s0509a2:268": "55.",
  "atk-s0509a2:269": "“Tañca appaṭivānīyaṁ, asecanakamojavaṁ;",
  "atk-s0509a2:270": "Pivanti maññe sappaññā, valāhakamivaddhagū”ti. –",
  "atk-s0509a2:271": "Imā dve gāthā abhāsi.",
  "atk-s0509a2:272_0": "Tattha kiṁme katā rājagahe manussāti ime rājagahe manussā kiṁ katā, kismiṁ nāma kicce",
  "atk-s0509a2:272_1": "byāvaṭā. Madhuṁ pītāva acchareti yathā bhaṇḍamadhuṁ gahetvā madhuṁ pītavanto visaññino",
  "atk-s0509a2:272_2": "hutvā sīsaṁ ukkhipituṁ na sakkonti, evaṁ imepi dhammasaññāya visaññino hutvā maññe",
  "atk-s0509a2:272_3": "sīsaṁ ukkhipituṁ na sakkonti, kevalaṁ acchantiyevāti attho. Ye sukkaṁ naupāsanti,",
  "atk-s0509a2:272_4": "desentiṁ buddhasāsananti buddhassa bhagavato sāsanaṁ yāthāvato desentiṁ pakāsentiṁ",
  "atk-s0509a2:272_5": "sukkaṁ theriṁ ye na upāsanti na payirupāsanti. Te ime rājagahe manussā kiṁ katāti yojanā.",
  "atk-s0509a2:273_0": "Tañcaappaṭivānīyanti tañca pana dhammaṁ anivattitabhāvāvahaṁ niyyānikaṁ, abhikkantatāya",
  "atk-s0509a2:273_1": "vā yathā sotujanasavanamanoharabhāvena anapanīyaṁ, asecanakaṁ anāsittakaṁ pakatiyāva",
  "atk-s0509a2:273_2": "mahārasaṁ tato eva ojavantaṁ. “Osadha”ntipi pāḷi. Vaṭṭadukkhabyādhitikicchāya osadhabhūtaṁ.",
  "atk-s0509a2:273_3": "Pivanti maññe sappaññā, valāhakamivaddhagūti valāhakantarato nikkhantaṁ udakaṁ nirudakakantāre",
  "atk-s0509a2:273_4": "pathagā viya taṁ dhammaṁ sappaññā paṇḍitapurisā pivanti maññe pivantā viya suṇanti.",
  "atk-s0509a2:274_0": "Manussā taṁ sutvā pasannamānasā theriyā santikaṁ upasaṅkamitvā sakkaccaṁ dhammaṁ",
  "atk-s0509a2:274_1": "suṇiṁsu. Aparabhāge theriyā āyupariyosāne parinibbānakāle sāsanassa niyyānikabhāvavibhāvanatthaṁ aññaṁ byākarontī –",
  "atk-s0509a2:275": "56.",
  "atk-s0509a2:276": "“Sukkā sukkehi dhammehi, vītarāgā samāhitā;",
  "atk-s0509a2:277": "Dhāreti antimaṁ dehaṁ, jetvā māraṁ savāhana”nti. – imaṁ gāthaṁ abhāsi;",
  "atk-s0509a2:278_0": "Tattha sukkāti sukkātherī attānameva paraṁ viya dasseti. Sukkehi dhammehīti suparisuddhehi",
  "atk-s0509a2:278_1": "lokuttaradhammehi. Vītarāgā samāhitāti aggamaggena sabbaso vītarāgā arahattaphalasamādhinā",
  "atk-s0509a2:278_2": "samāhitā. Sesaṁ vuttanayameva.",
  "atk-s0509a2:279": "Sukkātherīgāthāvaṇṇanā niṭṭhitā.",
  "atk-s0509a2:280": "7. Selātherīgāthāvaṇṇanā",
  "atk-s0509a2:281_0": "Natthinissaraṇaṁ loketiādikā selāya theriyā gāthā. Ayampi purimabuddhesu katādhikārā",
  "atk-s0509a2:281_1": "tattha tattha bhave vivaṭṭūpanissayaṁ kusalaṁ upacinantī haṁsavatīnagare kulagehe",
  "atk-s0509a2:281_2": "nibbattitvā viññutaṁ pattā mātāpitūhi samānajātikassa kulaputtassa dinnā, tena saddhiṁ",
  "atk-s0509a2:281_3": "bahūni vassasatāni sukhasaṁvāsaṁ vasitvā tasmiṁ kālaṅkate sayampi addhagatā vayoanuppattā",
  "atk-s0509a2:281_4": "saṁvegajātā kiṁkusalagavesinī kālena kālaṁ ārāmena ārāmaṁ vihārena vihāraṁ anuvicarati",
  "atk-s0509a2:281_5": "“samaṇabrāhmaṇānaṁ santike dhammaṁ sossāmī”ti. Sā ekadivasaṁ satthu bodhirukkhaṁ",
  "atk-s0509a2:281_6": "upasaṅkamitvā “yadi buddho bhagavā asamo asamasamo appaṭipuggalo, dassetu me ayaṁ",
  "atk-s0509a2:281_7": "bodhi pāṭihāriya”nti nisīdi. Tassā tathā cittuppādasamanantarameva bodhi pajjali,",
  "atk-s0509a2:281_8": "sabbasovaṇṇamayā sākhā uṭṭhahiṁsu, sabbā disā virociṁsu. Sā taṁ pāṭihāriyaṁ disvā",
  "atk-s0509a2:281_9": "pasannamānasā garucittīkāraṁ upaṭṭhapetvā sirasi añjaliṁ paggayha sattarattindivaṁ",
  "atk-s0509a2:281_10": "tattheva nisīdi. Sattame divase uḷāraṁ pūjāsakkāraṁ akāsi. Sā tena puññakammena devamanussesu",
  "atk-s0509a2:281_11": "saṁsarantī imasmiṁ buddhuppāde āḷavīraṭṭhe āḷavikassa rañño dhītā hutvā nibbatti.",
  "atk-s0509a2:281_12": "Selātissā nāmaṁ ahosi. Āḷavikassa pana rañño dhītāti katvā āḷavikātipi naṁ voharanti.",
  "atk-s0509a2:281_13": "Sā viññutaṁ pattā satthari āḷavakaṁ dametvā tassa hatthe pattacīvaraṁ datvā tena",
  "atk-s0509a2:281_14": "saddhiṁ āḷavīnagaraṁ upagate dārikā hutvā raññā saddhiṁ satthu santikaṁ upagantvā",
  "atk-s0509a2:281_15": "dhammaṁ sutvā paṭiladdhasaddhā upāsikā ahosi. Sā aparabhāge sañjātasaṁvegā bhikkhunīsu",
  "atk-s0509a2:281_16": "pabbajitvā katapubbakiccā vipassanaṁ paṭṭhapetvā saṅkhāre sammasantī upanissayasampannattā",
  "atk-s0509a2:281_17": "paripakkañāṇā nacirasseva arahattaṁ pāpuṇi. Tena vuttaṁ apadāne –",
  "atk-s0509a2:282": "“Nagare haṁsavatiyā, cārikī āsahaṁ tadā;",
  "atk-s0509a2:283": "Ārāmena ca ārāmaṁ, carāmi kusalatthikā.",
  "atk-s0509a2:284": "“Kāḷapakkhamhi divase, addasaṁ bodhimuttamaṁ;",
  "atk-s0509a2:285": "Tattha cittaṁ pasādetvā, bodhimūle nisīdahaṁ.",
  "atk-s0509a2:286": "“Garucittaṁ upaṭṭhetvā, sire katvāna añjaliṁ;",
  "atk-s0509a2:287": "Somanassaṁ pavedetvā, evaṁ cintesi tāvade.",
  "atk-s0509a2:288": "“Yadi buddho amitaguṇo, asamappaṭipuggalo;",
  "atk-s0509a2:289": "Dassetu pāṭihīraṁ me, bodhi obhāsatu ayaṁ.",
  "atk-s0509a2:290": "“Saha āvajjite mayhaṁ, bodhi pajjali tāvade;",
  "atk-s0509a2:291": "Sabbasoṇṇamayā āsi, disā sabbā virocati.",
  "atk-s0509a2:292": "“Sattarattindivaṁ tattha, bodhimūle nisīdahaṁ;",
  "atk-s0509a2:293": "Sattame divase patte, dīpapūjaṁ akāsahaṁ.",
  "atk-s0509a2:294": "“Āsanaṁ parivāretvā, pañcadīpāni pajjaluṁ;",
  "atk-s0509a2:295": "Yāva udeti sūriyo, dīpā me pajjaluṁ tadā.",
  "atk-s0509a2:296": "“Tena kammena sukatena, cetanāpaṇidhīhi ca;",
  "atk-s0509a2:297": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a2:298": "“Tattha me sukataṁ byamhaṁ, pañcadīpāti vuccati;",
  "atk-s0509a2:299": "Saṭṭhiyojanamubbedhaṁ, tiṁsayojanavitthataṁ.",
  "atk-s0509a2:300": "“Asaṅkhiyāni dīpāni, parivāre jaliṁsu me;",
  "atk-s0509a2:301": "Yāvatā devabhavanaṁ, dīpālokena jotati.",
  "atk-s0509a2:302": "“Parammukhā nisīditvā, yadi icchāmi passituṁ;",
  "atk-s0509a2:303": "Uddhaṁ adho ca tiriyaṁ, sabbaṁ passāmi cakkhunā.",
  "atk-s0509a2:304": "“Yāvatā abhikaṅkhāmi, daṭṭhuṁ sugataduggate;",
  "atk-s0509a2:305": "Tattha āvaraṇaṁ natthi, rukkhesu pabbatesu vā.",
  "atk-s0509a2:306": "“Asītidevarājūnaṁ, mahesittamakārayiṁ;",
  "atk-s0509a2:307": "Satānaṁ cakkavattīnaṁ, mahesittamakārayiṁ.",
  "atk-s0509a2:308": "“Yaṁ yaṁ yonupapajjāmi, devattaṁ atha mānusaṁ;",
  "atk-s0509a2:309": "Dīpasatasahassāni, parivāre jalanti me.",
  "atk-s0509a2:310": "“Devalokā cavitvāna, uppajjiṁ mātukucchiyaṁ;",
  "atk-s0509a2:311": "Mātukucchigatā santī, akkhi me na nimīlati.",
  "atk-s0509a2:312": "“Dīpasatasahassāni, puññakammasamaṅgitā;",
  "atk-s0509a2:313": "Jalanti sūtikāgehe, pañcadīpānidaṁ phalaṁ.",
  "atk-s0509a2:314": "“Pacchime bhave sampatte, mānasaṁ vinivattayiṁ;",
  "atk-s0509a2:315": "Ajarāmataṁ sītibhāvaṁ, nibbānaṁ phassayiṁ ahaṁ.",
  "atk-s0509a2:316": "“Jātiyā sattavassāhaṁ, arahattamapāpuṇiṁ;",
  "atk-s0509a2:317": "Upasampādayī buddho, guṇamaññāya gotamo.",
  "atk-s0509a2:318": "“Maṇḍape rukkhamūle vā, suññāgāre vasantiyā;",
  "atk-s0509a2:319": "Tadā pajjalate dīpaṁ, pañcadīpānidaṁ phalaṁ.",
  "atk-s0509a2:320": "“Dibbacakkhuvisuddhaṁ me, samādhikusalā ahaṁ;",
  "atk-s0509a2:321": "Abhiññāpāramippattā, pañcadīpānidaṁ phalaṁ.",
  "atk-s0509a2:322": "“Sabbavositavosānā, katakiccā anāsavā;",
  "atk-s0509a2:323": "Pañcadīpā mahāvīra, pāde vandāmi cakkhuma.",
  "atk-s0509a2:324": "“Satasahassito kappe, yaṁ dīpamadadiṁ tadā;",
  "atk-s0509a2:325": "Duggatiṁ nābhijānāmi, pañcadīpānidaṁ phalaṁ.",
  "atk-s0509a2:326": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a2:327_0": "Arahattaṁ pana patvā therī sāvatthiyaṁ viharantī ekadivasaṁ pacchābhattaṁ sāvatthito",
  "atk-s0509a2:327_1": "nikkhamitvā divāvihāratthāya andhavanaṁ pavisitvā aññatarasmiṁ rukkhamūle nisīdi.",
  "atk-s0509a2:327_2": "Atha naṁ māro vivekato vicchedetukāmo aññātakarūpena upagantvā –",
  "atk-s0509a2:328": "57.",
  "atk-s0509a2:329": "“Natthi nissaraṇaṁ loke, kiṁ vivekena kāhasi;",
  "atk-s0509a2:330": "Bhuñjāhi kāmaratiyo, māhu pacchānutāpinī”ti. – gāthamāha;",
  "atk-s0509a2:331_0": "Tassattho – imasmiṁ loke sabbasamayesupi upaparikkhīyamānesu nissaraṇaṁ nibbānaṁ",
  "atk-s0509a2:331_1": "nāma natthi tesaṁ tesaṁ samaṇabrāhmaṇānaṁ chandaso paṭiññāyamānaṁ vohāramattamevetaṁ,",
  "atk-s0509a2:331_2": "tasmā kiṁ vivekena kāhasi evarūpe sampannapaṭhamavaye ṭhitā iminā kāyavivekena kiṁ",
  "atk-s0509a2:331_3": "karissasi? Atha kho bhuñjāhi kāmaratiyo vatthukāmakilesakāmasannissitā khiḍḍāratiyo",
  "atk-s0509a2:331_4": "paccanubhohi. Kasmā? Māhu pacchānutāpinī “yadatthaṁ brahmacariyaṁ carāmi, tadeva",
  "atk-s0509a2:331_5": "nibbānaṁ natthi, tenevetaṁ nādhigataṁ, kāmabhogā ca parihīnā, anattho vata mayha”nti",
  "atk-s0509a2:331_6": "pacchā vippaṭisārinī mā ahosīti adhippāyo.",
  "atk-s0509a2:332_0": "Taṁ sutvā therī “bālo vatāyaṁ māro, yo mama paccakkhabhūtaṁ nibbānaṁ paṭikkhipati.",
  "atk-s0509a2:332_1": "Kāmesu ca maṁ pavāreti, mama khīṇāsavabhāvaṁ na jānāti. Handa naṁ taṁ jānāpetvā tajjessāmī”ti cintetvā –",
  "atk-s0509a2:333": "58.",
  "atk-s0509a2:334": "“Sattisūlūpamā kāmā, khandhāsaṁ adhikuṭṭanā;",
  "atk-s0509a2:335": "Yaṁ tvaṁ kāmaratiṁ brūsi, aratī dāni sā mama.",
  "atk-s0509a2:336": "59.",
  "atk-s0509a2:337": "“Sabbattha vihatā nandī, tamokkhandho padālito;",
  "atk-s0509a2:338": "Evaṁ jānāhi pāpima, nihato tvamasi antakā”ti. – imaṁ gāthādvayamāha;",
  "atk-s0509a2:339_0": "Tattha sattisūlūpamā kāmāti kāmā nāma yena adhiṭṭhitā, tassa sattassa vinivijjhanato",
  "atk-s0509a2:339_1": "nisitasatti viya sūlaṁ viya ca daṭṭhabbā. Khandhāti upādānakkhandhā. Āsanti tesaṁ.",
  "atk-s0509a2:339_2": "Adhikuṭṭanāti chindanādhiṭṭhānā, accādānaṭṭhānanti attho. Yato khandhe accādāya sattā",
  "atk-s0509a2:339_3": "kāmehi chejjabhejjaṁ pāpuṇanti. Yaṁ tvaṁ kāmaratiṁ brūsi, arati dāni sā mamāti, pāpima,",
  "atk-s0509a2:339_4": "tvaṁ yaṁ kāmaratiṁ ramitabbaṁ sevitabbaṁ katvā vadasi, sā dāni mama niratijātikattā",
  "atk-s0509a2:339_5": "mīḷhasadisā, na tāya mama koci attho atthīti.",
  "atk-s0509a2:340_0": "Tattha kāraṇamāha “sabbattha vihatā nandī”tiādinā. Tattha evaṁ jānāhīti “sabbaso",
  "atk-s0509a2:340_1": "pahīnataṇhāvijjā”ti maṁ jānāhi, tato eva balavidhamanavisayātikkamanehi antaka lāmakācāra,",
  "atk-s0509a2:340_2": "māra, tvaṁ mayā nihato bādhito asi, na panāhaṁ tayā bādhitabbāti attho.",
  "atk-s0509a2:341": "Evaṁ theriyā māro santajjito tatthevantaradhāyi. Therīpi phalasamāpattisukhena andhavane divasabhāgaṁ vītināmetvā sāyanhe vasanaṭṭhānameva gatā.",
  "atk-s0509a2:342": "Selātherīgāthāvaṇṇanā niṭṭhitā.",
  "atk-s0509a2:343": "8. Somātherīgāthāvaṇṇanā",
  "atk-s0509a2:344_0": "Yaṁtaṁ isīhi pattabbantiādikā somāya theriyā gāthā. Ayampi purimabuddhesu katādhikārā",
  "atk-s0509a2:344_1": "tattha tattha bhave vivaṭṭūpanissayaṁ kusalaṁ upacinantī sikhissa bhagavato kāle",
  "atk-s0509a2:344_2": "khattiyamahāsālakule nibbattitvā viññutaṁ patvā aruṇarañño aggamahesī ahosīti sabbaṁ",
  "atk-s0509a2:344_3": "atītavatthu abhayattheriyā vatthusadisaṁ. Paccuppannavatthu pana ayaṁ therī tattha",
  "atk-s0509a2:344_4": "tattha devamanussesu saṁsarantī imasmiṁ buddhuppāde rājagahe bimbisārassa rañño purohitassa",
  "atk-s0509a2:344_5": "dhītā hutvā nibbatti. Tassā somāti nāmaṁ ahosi. Sā viññutaṁ pattā satthu rājagahapavesane",
  "atk-s0509a2:344_6": "paṭiladdhasaddhā upāsikā hutvā aparabhāge sañjātasaṁvegā bhikkhunīsu pabbajitvā katapubbakiccā",
  "atk-s0509a2:344_7": "vipassanāya kammaṁ karontī na cirasseva saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0509a2:345": "“Nagare aruṇavatiyā, aruṇo nāma khattiyo;",
  "atk-s0509a2:346": "Tassa rañño ahuṁ bhariyā, vāritaṁ vārayāmahaṁ.",
  "atk-s0509a2:347": "“Yāvatā…pe… kataṁ buddhassa sāsana”nti. –",
  "atk-s0509a2:348": "Sabbaṁ abhayattheriyā apadānasadisaṁ.",
  "atk-s0509a2:349_0": "Arahattaṁ pana patvā vimuttisukhena sāvatthiyaṁ viharantī ekadivasaṁ divāvihāratthāya",
  "atk-s0509a2:349_1": "andhavanaṁ pavisitvā aññatarasmiṁ rukkhamūle nisīdi. Atha naṁ māro vivekato vicchedetukāmo",
  "atk-s0509a2:349_2": "adissamānurūpo upagantvā ākāse ṭhatvā –",
  "atk-s0509a2:350": "60.",
  "atk-s0509a2:351": "“Yaṁ taṁ isīhi pattabbaṁ, ṭhānaṁ durabhisambhavaṁ;",
  "atk-s0509a2:352": "Na taṁ dvaṅgulapaññāya, sakkā pappotumitthiyā”ti. – imaṁ gāthamāha;",
  "atk-s0509a2:353_0": "Tassattho – sīlakkhandhādīnaṁ esanaṭṭhena “isī”ti laddhanāmehi buddhādīhi mahāpaññehi",
  "atk-s0509a2:353_1": "pattabbaṁ, taṁ aññehi pana durabhisambhavaṁ dunnipphādanīyaṁ. Yaṁ taṁ arahattasaṅkhātaṁ",
  "atk-s0509a2:353_2": "paramassāsaṭṭhānaṁ, na taṁ dvaṅgulapaññāya nihīnapaññāya itthiyā pāpuṇituṁ sakkā.",
  "atk-s0509a2:353_3": "Itthiyo hi sattaṭṭhavassakālato paṭṭhāya sabbakālaṁ odanaṁ pacantiyo pakkuthite udake",
  "atk-s0509a2:353_4": "taṇḍule pakkhipitvā “ettāvatā odanaṁ pakka”nti na jānanti, pakkuthiyamāne pana taṇḍule",
  "atk-s0509a2:353_5": "dabbiyā uddharitvā dvīhi aṅgulīhi pīḷetvā jānanti, tasmā dvaṅgulipaññāyāti vuttā.",
  "atk-s0509a2:354": "Taṁ sutvā therī māraṁ apasādentī –",
  "atk-s0509a2:355": "61.",
  "atk-s0509a2:356": "“Itthibhāvo no kiṁ kayirā, cittamhi susamāhite;",
  "atk-s0509a2:357": "Ñāṇamhi vattamānamhi, sammā dhammaṁ vipassato.",
  "atk-s0509a2:358": "62.",
  "atk-s0509a2:359": "“Sabbattha vihatā nandī, tamokkhandho padālito;",
  "atk-s0509a2:360": "Evaṁ jānāhi pāpima, nihato tvamasi antakā”ti. –",
  "atk-s0509a2:361": "Itarā dve gāthā abhāsi.",
  "atk-s0509a2:362_0": "Tattha itthibhāvo no kiṁ kayirāti mātugāmabhāvo amhākaṁ kiṁ kareyya, arahattappattiyā",
  "atk-s0509a2:362_1": "kīdisaṁ vibandhaṁ uppādeyya. Cittamhi susamāhiteti citte aggamaggasamādhinā suṭṭhu",
  "atk-s0509a2:362_2": "samāhite. Ñāṇamhi vattamānamhīti tato arahattamaggañāṇe pavattamāne. Sammā dhammaṁ",
  "atk-s0509a2:362_3": "vipassatoti catusaccadhammaṁ pariññādividhinā sammadeva passato. Ayañhettha saṅkhepo",
  "atk-s0509a2:362_4": "– pāpima, itthī vā hotu puriso vā, aggamagge adhigate arahattaṁ hatthagatamevāti.",
  "atk-s0509a2:363": "Idāni tassa attanā adhigatabhāvaṁ ujukameva dassentī “sabbattha vihatā nandī”ti gāthamāha. Sā vuttatthāyeva.",
  "atk-s0509a2:364": "Somātherīgāthāvaṇṇanā niṭṭhitā.",
  "atk-s0509a2:365": "Tikanipātavaṇṇanā niṭṭhitā."
}