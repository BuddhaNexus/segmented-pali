{
  "tika-abh07t3:0": "4. Vīthiparicchedo",
  "tika-abh07t3:1": "1. Cittuppādānamiccevaṁ, katvāsaṅgahamuttaraṁ.",
  "tika-abh07t3:2": "Bhūmipuggalabhedena, pubbāparaniyāmitaṁ.",
  "tika-abh07t3:3": "Pavattisaṅgahaṁ nāma, paṭisandhipavattiyaṁ;",
  "tika-abh07t3:4": "Pavakkhāmi samāsena, yathāsambhavato kathaṁ.",
  "tika-abh07t3:5": "2.. Vīthimuttānaṁ pana kammakammanimittagatinimittavasena tividhā hoti visayappavatti.",
  "tika-abh07t3:6": "4. Tattha vatthudvārārammaṇāni pubbe vuttanayāneva.",
  "tika-abh07t3:7": "Viññāṇachakkaṁ",
  "tika-abh07t3:8": "5. Cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇañceti cha viññāṇāni.",
  "tika-abh07t3:9": "Vīthichakkaṁ",
  "tika-abh07t3:10_0": "6.Cha vīthiyo pana cakkhudvāravīthi sotadvāravīthi ghānadvāravīthi jivhādvāravīthi",
  "tika-abh07t3:10_1": "kāyadvāravīthi manodvāravīthi ceti dvāravasena vā, cakkhuviññāṇavīthi sotaviññāṇavīthi",
  "tika-abh07t3:10_2": "ghānaviññāṇavīthi jivhāviññāṇavīthi kāyaviññāṇavīthi manoviññāṇavīthi ceti viññāṇavasena",
  "tika-abh07t3:10_3": "vā dvārappavattā cittappavattiyo yojetabbā.",
  "tika-abh07t3:11": "Vīthibhedo",
  "tika-abh07t3:12": "7. Atimahantaṁ mahantaṁ parittaṁ atiparittañceti pañcadvāre manodvāre pana vibhūtamavibhūtañceti chadhā visayappavatti veditabbā.",
  "tika-abh07t3:13": "Pañcadvāravīthi",
  "tika-abh07t3:14": "8. Kathaṁ? Uppādaṭhitibhaṅgavasena khaṇattayaṁ ekacittakkhaṇaṁ nāma.",
  "tika-abh07t3:15": "9. Tāni pana sattarasa cittakkhaṇāni rūpadhammānamāyū.",
  "tika-abh07t3:16_0": "10. Ekacittakkhaṇātītāni vā bahucittakkhaṇātītāni vā ṭhitippattāneva pañcārammaṇāni",
  "tika-abh07t3:16_1": "pañcadvāre āpāthamāgacchanti. Tasmā yadi ekacittakkhaṇātītakaṁ rūpārammaṇaṁ cakkhussa",
  "tika-abh07t3:16_2": "āpāthamāgacchati, tato dvikkhattuṁ bhavaṅge calite bhavaṅgasotaṁ vocchinditvā tameva",
  "tika-abh07t3:16_3": "rūpārammaṇaṁ āvajjantaṁ pañcadvārāvajjanacittaṁ uppajjitvā nirujjhati, tato tassānantaraṁ",
  "tika-abh07t3:16_4": "tameva rūpaṁ passantaṁ cakkhuviññāṇaṁ, sampaṭicchantaṁ sampaṭicchanacittaṁ, santīrayamānaṁ",
  "tika-abh07t3:16_5": "santīraṇacittaṁ, vavatthapentaṁ voṭṭhabbanacittañceti yathākkamaṁ uppajjitvā nirujjhanti,",
  "tika-abh07t3:16_6": "tato paraṁ ekūnatiṁsa kāmāvacarajavanesu yaṁkiñci laddhapaccayaṁ yebhuyyena sattakkhattuṁ",
  "tika-abh07t3:16_7": "javati, javanānubandhāni ca dve tadārammaṇapākāni yathārahaṁ pavattanti, tato paraṁ bhavaṅgapāto.",
  "tika-abh07t3:17_0": "11. Ettāvatā cuddasa vīthicittuppādā, dve bhavaṅgacalanāni, pubbevātītakamekacittakkhaṇanti",
  "tika-abh07t3:17_1": "katvā sattarasa cittakkhaṇāni paripūrenti, tato paraṁ nirujjhati, ārammaṇametaṁ atimahantaṁ nāma gocaraṁ.",
  "tika-abh07t3:18": "12. Yāva tadārammaṇuppādā pana appahontātītakamāpāthamāgataṁ ārammaṇaṁ mahantaṁ nāma, tattha javanāvasāne bhavaṅgapātova hoti, natthi tadārammaṇuppādo.",
  "tika-abh07t3:19_0": "13. Yāva javanuppādāpi appahontātītakamāpāthamāgataṁ ārammaṇaṁ parittaṁ nāma, tattha",
  "tika-abh07t3:19_1": "javanampi anuppajjitvā dvattikkhattuṁ voṭṭhabbanameva pavattati, tato paraṁ bhavaṅgapātova hoti.",
  "tika-abh07t3:20": "14. Yāva voṭṭhabbanuppādā ca pana appahontātītakamāpāthamāgataṁ nirodhāsannamārammaṇaṁ atiparittaṁ nāma, tattha bhavaṅgacalanameva hoti, natthi vīthicittuppādo.",
  "tika-abh07t3:21_0": "15. Iccevaṁ cakkhudvāre, tathā sotadvārādīsu ceti sabbathāpi pañcadvāre tadārammaṇajavanavoṭṭhabbanamoghavārasaṅkhātānaṁ",
  "tika-abh07t3:21_1": "catunnaṁ vārānaṁ yathākkamaṁ ārammaṇabhūtā visayappavatti catudhā veditabbā.",
  "tika-abh07t3:22": "16. Vīthicittāni satteva, cittuppādā catuddasa.",
  "tika-abh07t3:23": "Catupaññāsa vitthārā, pañcadvāre yathārahaṁ.",
  "tika-abh07t3:24": "Ayamettha pañcadvāre vīthicittappavattinayo.",
  "tika-abh07t3:25": "Manodvāravīthi parittajavanavāro",
  "tika-abh07t3:26": "17.Manodvāre pana yadi vibhūtamārammaṇaṁ āpāthamāgacchati, tato paraṁ bhavaṅgacalanamanodvārāvajjanajavanāvasāne tadārammaṇapākāni pavattanti, tato paraṁ bhavaṅgapāto.",
  "tika-abh07t3:27": "18.Avibhūte panārammaṇe javanāvasāne bhavaṅgapātova hoti, natthi tadārammaṇuppādoti.",
  "tika-abh07t3:28": "19. Vīthicittāni tīṇeva, cittuppādā daseritā.",
  "tika-abh07t3:29": "Vitthārena panettheka-cattālīsa vibhāvaye;",
  "tika-abh07t3:30": "Ayamettha parittajavanavāro.",
  "tika-abh07t3:31": "Appanājavanavāro",
  "tika-abh07t3:32": "20.Appanājavanavāre pana vibhūtāvibhūtabhedo natthi, tathā tadārammaṇuppādo ca.",
  "tika-abh07t3:33_0": "21. Tattha hi ñāṇasampayuttakāmāvacarajavanānamaṭṭhannaṁ aññatarasmiṁ parikammopacārānulomagotrabhunāmena",
  "tika-abh07t3:33_1": "catukkhattuṁ tikkhattumeva vā yathākkamaṁ uppajjitvā niruddhānantarameva yathārahaṁ",
  "tika-abh07t3:33_2": "catutthaṁ, pañcamaṁ vā chabbīsatimahaggatalokuttarajavanesu yathābhinīhāravasena",
  "tika-abh07t3:33_3": "yaṁ kiñci javanaṁ appanāvīthimotarati, tato paraṁ appanāvasāne bhavaṅgapātova hoti.",
  "tika-abh07t3:34_0": "22. Tattha somanassasahagatajavanānantaraṁ appanāpi somanassasahagatāva pāṭikaṅkhitabbā,",
  "tika-abh07t3:34_1": "upekkhāsahagatajavanānantaraṁ upekkhāsahagatāva, tatthāpi kusalajavanānantaraṁ kusalajavanañceva",
  "tika-abh07t3:34_2": "heṭṭhimañca phalattayamappeti, kiriyajavanānantaraṁ kiriyajavanaṁ arahattaphalañcāti.",
  "tika-abh07t3:35": "23. Dvattiṁsa sukhapuññamhā, dvādasopekkhakā paraṁ,",
  "tika-abh07t3:36": "Sukhitakriyato aṭṭha, cha sambhonti upekkhakā.",
  "tika-abh07t3:37": "24. Puthujjanāna sekkhānaṁ, kāmapuññatihetuto.",
  "tika-abh07t3:38": "Tihetukāmakriyato, vītarāgānamappanā.",
  "tika-abh07t3:39": "Ayamettha manodvāre vīthicittappavattinayo.",
  "tika-abh07t3:40": "Tadārammaṇaniyamo",
  "tika-abh07t3:41": "25. Sabbatthāpi panettha aniṭṭhe ārammaṇe akusalavipākāneva pañcaviññāṇasampaṭicchanasantīraṇatadārammaṇāni.",
  "tika-abh07t3:42": "26. Iṭṭhe kusalavipākāni.",
  "tika-abh07t3:43_0": "27. Atiiṭṭhe pana somanassasahagatāneva santīraṇatadārammaṇāni, tatthāpi somanassasahagatakiriyajavanāvasāne",
  "tika-abh07t3:43_1": "somanassasahagatāneva tadārammaṇāni bhavanti, upekkhāsahagatakiriyajavanāvasāne ca",
  "tika-abh07t3:43_2": "upekkhāsahagatāneva honti.",
  "tika-abh07t3:44_0": "28. Domanassasahagatajavanāvasāne ca pana tadārammaṇāniceva bhavaṅgāni ca upekkhāsahagatāneva",
  "tika-abh07t3:44_1": "bhavanti, tasmā yadi somanassapaṭisandhikassa domanassasahagatajavanāvasāne tadārammaṇasambhavo",
  "tika-abh07t3:44_2": "natthi, tadā yaṁ kiñci paricitapubbaṁ parittārammaṇamārabbha upekkhāsahagatasantīraṇaṁ",
  "tika-abh07t3:44_3": "uppajjati, tamanantaritvā bhavaṅgapātova hotīti vadanti ācariyā.",
  "tika-abh07t3:45": "29. Tathā kāmāvacarajavanāvasāne kāmāvacarasattānaṁ kāmāvacaradhammesveva ārammaṇabhūtesu tadārammaṇaṁ icchantīti.",
  "tika-abh07t3:46": "30. Kāme javanasattālambaṇānaṁ niyame sati.",
  "tika-abh07t3:47": "Vibhūtetimahante ca, tadārammaṇamīritaṁ.",
  "tika-abh07t3:48": "Ayamettha tadārammaṇaniyamo.",
  "tika-abh07t3:49": "Javananiyamo",
  "tika-abh07t3:50": "31.Javanesu ca parittajavanavīthiyaṁ kāmāvacarajavanāni sattakkhattuṁ chakkhattumeva vā javanti.",
  "tika-abh07t3:51": "32. Mandappavattiyaṁ pana maraṇakālādīsu pañcavārameva.",
  "tika-abh07t3:52": "33. Bhagavato pana yamakapāṭihāriyakālādīsu lahukappavattiyaṁ cattāripañca vā paccavekkhaṇacittāni bhavantītipi vadanti.",
  "tika-abh07t3:53": "34. Ādikammikassa pana paṭhamakappanāyaṁ mahaggatajavanāniabhiññājavanāni ca sabbadāpi ekavārameva javanti, tato paraṁ bhavaṅgapāto.",
  "tika-abh07t3:54": "35. Cattāro pana magguppādā ekacittakkhaṇikā, tato paraṁ dve tīṇi phalacittāni yathārahaṁ uppajjanti, tato paraṁ bhavaṅgapāto.",
  "tika-abh07t3:55": "36. Nirodhasamāpattikāle dvikkhattuṁ catutthāruppajavanaṁ javati, tato paraṁ nirodhaṁ phusati.",
  "tika-abh07t3:56": "37. Vuṭṭhānakāle ca anāgāmiphalaṁ vā arahattaphalaṁ vā yathārahamekavāraṁ uppajjitvā niruddhe bhavaṅgapātova hoti.",
  "tika-abh07t3:57": "38. Sabbatthāpi samāpattivīthiyaṁ bhavaṅgasoto viya vīthiniyamo natthīti katvā bahūnipi labbhantīti.",
  "tika-abh07t3:58": "39. Sattakkhattuṁ parittāni, maggābhiññā sakiṁ matā.",
  "tika-abh07t3:59": "Avasesāni labbhanti, javanāni bahūnipi.",
  "tika-abh07t3:60": "Ayamettha javananiyamo.",
  "tika-abh07t3:61": "Puggalabhedo",
  "tika-abh07t3:62": "40.Duhetukānamahetukānañca panettha kiriyajavanāni ceva appanājavanāni ca labbhanti.",
  "tika-abh07t3:63": "41. Tathā ñāṇasampayuttavipākāni ca sugatiyaṁ.",
  "tika-abh07t3:64": "42. Duggatiyaṁ pana ñāṇavippayuttāni ca mahāvipākāni na labbhanti.",
  "tika-abh07t3:65": "43.Tihetukesu ca khīṇāsavānaṁ kusalākusalajavanāni na labbhanti.",
  "tika-abh07t3:66": "44. Tathā sekkhaputhujjanānaṁ kiriyajavanāni.",
  "tika-abh07t3:67": "45. Diṭṭhigatasampayuttavicikicchājavanāni ca sekkhānaṁ.",
  "tika-abh07t3:68": "46. Anāgāmipuggalānaṁ pana paṭighajavanāni ca na labbhanti.",
  "tika-abh07t3:69": "47. Lokuttarajavanāni ca yathārahaṁ ariyānameva samuppajjantīti.",
  "tika-abh07t3:70": "48. Asekkhānaṁ catucattālīsa sekkhānamuddise.",
  "tika-abh07t3:71": "Chappaññāsāvasesānaṁ, catupaññāsa sambhavā.",
  "tika-abh07t3:72": "Ayamettha puggalabhedo.",
  "tika-abh07t3:73": "Bhūmivibhāgo",
  "tika-abh07t3:74": "49.Kāmāvacarabhūmiyaṁ panetāni sabbānipi vīthicittāni yathārahamupalabbhanti.",
  "tika-abh07t3:75": "50.Rūpāvacarabhūmiyaṁ paṭighajavanatadārammaṇavajjitāni.",
  "tika-abh07t3:76": "51.Arūpāvacarabhūmiyaṁ paṭhamamaggarūpāvacarahasanaheṭṭhimāruppavajjitāni ca labbhanti.",
  "tika-abh07t3:77": "52. Sabbatthāpi ca taṁtaṁpasādarahitānaṁ taṁtaṁdvārikavīthicittāni na labbhanteva.",
  "tika-abh07t3:78": "53. Asaññasattānaṁ pana sabbathāpi cittappavatti natthevāti.",
  "tika-abh07t3:79": "54. Asīti vīthicittāni, kāme rūpe yathārahaṁ.",
  "tika-abh07t3:80": "Catusaṭṭhi tathārūpe, dvecattālīsa labbhare.",
  "tika-abh07t3:81": "Ayamettha bhūmivibhāgo.",
  "tika-abh07t3:82": "55. Iccevaṁ chadvārikacittappavatti yathāsambhavaṁ bhavaṅgantaritā yāvatāyukamabbocchinnā pavattati.",
  "tika-abh07t3:83": "Iti abhidhammatthasaṅgahe vīthisaṅgahavibhāgo nāma",
  "tika-abh07t3:84": "Catuttho paricchedo."
}