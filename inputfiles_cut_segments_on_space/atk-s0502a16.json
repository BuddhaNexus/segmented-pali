{
  "atk-s0502a16:0": "16. Piyavaggo",
  "atk-s0502a16:1": "1. Tayojanapabbajitavatthu",
  "atk-s0502a16:2": "Ayogeti imaṁ dhammadesanaṁ satthā jetavane viharanto tayo pabbajite ārabbha kathesi.",
  "atk-s0502a16:3_0": "Sāvatthiyaṁ kira ekasmiṁ kule mātāpitūnaṁ ekaputtako ahosi piyo manāpo. So ekadivasaṁ",
  "atk-s0502a16:3_1": "gehe nimantitānaṁ bhikkhūnaṁ anumodanaṁ karontānaṁ dhammakathaṁ sutvā pabbajitukāmo",
  "atk-s0502a16:3_2": "hutvā mātāpitaro pabbajjaṁ yāci. Te nānujāniṁsu. Tassa etadahosi – ‘‘ahaṁ mātāpitūnaṁ",
  "atk-s0502a16:3_3": "apassantānaṁyeva bahi gantvā pabbajissāmī’’ti. Athassa pitā bahi nikkhamanto ‘‘imaṁ",
  "atk-s0502a16:3_4": "rakkheyyāsī’’ti mātaraṁ paṭicchāpesi, mātā bahi nikkhamantī pitaraṁ paṭicchāpesi.",
  "atk-s0502a16:3_5": "Athassa ekadivasaṁ pitari bahi gate mātā ‘‘puttaṁ rakkhissāmī’’ti ekaṁ dvārabāhaṁ",
  "atk-s0502a16:3_6": "nissāya ekaṁ pādehi uppīḷetvā chamāya nisinnā suttaṁ kantati. So ‘‘imaṁ vañcetvā",
  "atk-s0502a16:3_7": "gamissāmī’’ti cintetvā, ‘‘amma, thokaṁ tāva apehi, sarīravalañjaṁ karissāmī’’ti vatvā",
  "atk-s0502a16:3_8": "tāya pāde samiñjite nikkhamitvā vegena vihāraṁ gantvā bhikkhū upasaṅkamitvā ‘‘pabbājetha",
  "atk-s0502a16:3_9": "maṁ, bhante’’ti yācitvā tesaṁ santike pabbaji.",
  "atk-s0502a16:4_0": "Athassa pitā āgantvā mātaraṁ pucchi – ‘‘kahaṁ me putto’’ti? ‘‘Sāmi, imasmiṁ padese",
  "atk-s0502a16:4_1": "ahosī’’ti. So ‘‘kahaṁ nu kho me putto’’ti olokento taṁ adisvā ‘‘vihāraṁ gato bhavissatī’’ti",
  "atk-s0502a16:4_2": "vihāraṁ gantvā puttaṁ pabbajitaṁ disvā kanditvā roditvā, ‘‘tāta, kiṁ maṁ nāsesī’’ti",
  "atk-s0502a16:4_3": "vatvā ‘‘mama putte pabbajite ahaṁ idāni gehe kiṁ karissāmī’’ti sayampi bhikkhū yācitvā",
  "atk-s0502a16:4_4": "pabbaji. Athassa mātāpi ‘‘kiṁ nu kho me putto ca pati ca cirāyanti, kacci vihāraṁ",
  "atk-s0502a16:4_5": "gantvā pabbajitā’’ti te olokentī vihāraṁ gantvā ubhopi pabbajite disvā ‘‘imesaṁ pabbajitakāle",
  "atk-s0502a16:4_6": "mama gehena ko attho’’ti sayampi bhikkhuniupassayaṁ gantvā pabbaji. Te pabbajitvāpi",
  "atk-s0502a16:4_7": "vinā bhavituṁ na sakkonti, vihārepi bhikkhuniupassayepi ekatova nisīditvā sallapantā",
  "atk-s0502a16:4_8": "divasaṁ vītināmenti. Tena bhikkhūpi bhikkhūniyopi ubbāḷhā honti.",
  "atk-s0502a16:5_0": "Athekadivasaṁ bhikkhū nesaṁ kiriyaṁ satthuṁ ārocesuṁ. Satthā te pakkosāpetvā ‘‘saccaṁ",
  "atk-s0502a16:5_1": "kira tumhe evaṁ karothā’’ti pucchitvā ‘‘sacca’’nti vutte ‘‘kasmā evaṁ karotha? Na",
  "atk-s0502a16:5_2": "hi esa pabbajitānaṁ yogo’’ti. ‘‘Bhante, vinā bhavituṁ na sakkomā’’ti. ‘‘Pabbajitakālato",
  "atk-s0502a16:5_3": "paṭṭhāya evaṁ karaṇaṁ ayuttaṁ. Piyānañhi adassanaṁ, appiyānañca dassanaṁ dukkhameva.",
  "atk-s0502a16:5_4": "Tasmā sattesu ca saṅkhāresu ca kañci piyaṁ vā appiyaṁ vā kātuṁ na vaṭṭatī’’ti vatvā imā gāthā abhāsi –",
  "atk-s0502a16:6": "209.",
  "atk-s0502a16:7": " ‘‘Ayoge yuñjamattānaṁ, yogasmiñca ayojayaṁ;",
  "atk-s0502a16:8": "Atthaṁ hitvā piyaggāhī, pihetattānuyoginaṁ.",
  "atk-s0502a16:9": "210.",
  "atk-s0502a16:10": " ‘‘Mā piyehi samāgañchi, appiyehi kudācanaṁ;",
  "atk-s0502a16:11": "Piyānaṁ adassanaṁ dukkhaṁ, appiyānañca dassanaṁ.",
  "atk-s0502a16:12": "211.",
  "atk-s0502a16:13": " ‘‘Tasmā piyaṁ na kayirātha, piyāpāyo hi pāpako;",
  "atk-s0502a16:14": "Ganthā tesaṁ na vijjanti, yesaṁ natthi piyāppiya’’nti.",
  "atk-s0502a16:15_0": "Tattha ayogeti ayuñjitabbe ayonisomanasikāre. Vesiyāgocarādibhedassa hi chabbidhassa",
  "atk-s0502a16:15_1": "agocarassa sevanaṁ idha ayonisomanasikāro nāma, tasmiṁ ayonisomanasikāre attānaṁ",
  "atk-s0502a16:15_2": "yuñjantoti attho. Yogasminti tabbiparīte ca yonisomanasikāre ayuñjantoti attho. Atthaṁ",
  "atk-s0502a16:15_3": "hitvāti pabbajitakālato paṭṭhāya adhisīlādisikkhattayaṁ attho nāma, taṁ atthaṁ hitvā.",
  "atk-s0502a16:15_4": "Piyaggāhīti pañcakāmaguṇasaṅkhātaṁ piyameva gaṇhanto. Pihetattānuyoginanti tāya paṭipattiyā",
  "atk-s0502a16:15_5": "sāsanato cuto gihibhāvaṁ patvā pacchā ye attānuyogaṁ anuyuttā sīlādīni sampādetvā",
  "atk-s0502a16:15_6": "devamanussānaṁ santikā sakkāraṁ labhanti, tesaṁ piheti, ‘‘aho vatāhampi evarūpo assa’’nti icchatīti attho.",
  "atk-s0502a16:16_0": "Mā piyehīti piyehi sattehi vā saṅkhārehi vā kudācanaṁ ekakkhaṇepi na samāgaccheyya,",
  "atk-s0502a16:16_1": "tathā appiyehi. Kiṁ kāraṇā? Piyā nañhi viyogavasena adassanaṁ appiyānañca upasaṅkamanavasena",
  "atk-s0502a16:16_2": "dassanaṁ nāma dukkhaṁ. Tasmāti yasmā idaṁ ubhayampi dukkhaṁ, tasmā kañci sattaṁ vā",
  "atk-s0502a16:16_3": "saṅkhāraṁ vā piyaṁ nāma na kareyya. Piyāpāyo hīti piyehi apāyo viyogo . Pāpakoti",
  "atk-s0502a16:16_4": "lāmako. Ganthā tesaṁ na vijjantīti yesaṁ piyaṁ natthi, tesaṁ abhijjhākāyagantho pahīyati.",
  "atk-s0502a16:16_5": "Yesaṁ appiyaṁ natthi, tesaṁ byāpādo kāyagantho. Tesu pana dvīsu pahīnesu sesaganthā",
  "atk-s0502a16:16_6": "pahīnā honti. Tasmā piyaṁ vā appiyaṁ vā na kattabbanti attho.",
  "atk-s0502a16:17": "Desanāvasāne bahū sotāpattiphalādīni pāpuṇiṁsūti. Tena pana tayo janā ‘‘mayaṁ vinā bhavituṁ na sakkomā’’ti vibbhamitvā gehameva agamiṁsūti.",
  "atk-s0502a16:18": "Tayojanapabbajitavatthu paṭhamaṁ.",
  "atk-s0502a16:19": "2. Aññatarakuṭumbikavatthu",
  "atk-s0502a16:20": "Piyato jāyatīti imaṁ dhammadesanaṁ satthā jetavane viharanto aññataraṁ kuṭumbikaṁ ārabbha kathesi.",
  "atk-s0502a16:21_0": "So hi attano putte kālakate puttasokābhibhūto āḷāhanaṁ gantvā rodati, puttasokaṁ",
  "atk-s0502a16:21_1": "sandhāretuṁ na sakkoti. Satthā paccūsakāle lokaṁ volokento tassa sotāpattimaggassūpanissayaṁ",
  "atk-s0502a16:21_2": "disvā piṇḍapātapaṭikkanto ekaṁ pacchāsamaṇaṁ gahetvā tassa gehadvāraṁ agamāsi. So",
  "atk-s0502a16:21_3": "satthu āgatabhāvaṁ sutvā ‘‘mayā saddhiṁ paṭisanthāraṁ kātukāmo bhavissatī’’ti satthāraṁ",
  "atk-s0502a16:21_4": "pavesetvā gehamajjhe āsanaṁ paññāpetvā satthari nisinne āgantvā ekamantaṁ nisīdi.",
  "atk-s0502a16:21_5": "Atha naṁ satthā ‘‘kiṁ nu kho, upāsaka, dukkhitosī’’ti pucchitvā tena puttaviyogadukkhe",
  "atk-s0502a16:21_6": "ārocite, ‘‘upāsaka, mā cintayi, idaṁ maraṇaṁ nāma na ekasmiṁyeva ṭhāne, na ca ekasseva",
  "atk-s0502a16:21_7": "hoti, yāvatā pana bhavuppatti nāma atthi, sabbasattānaṁ hotiyeva. Ekasaṅkhāropi nicco",
  "atk-s0502a16:21_8": "nāma natthi. Tasmā ‘maraṇadhammaṁ mataṁ, bhijjanadhammaṁ bhinna’nti yoniso paccavekkhitabbaṁ,",
  "atk-s0502a16:21_9": "na socitabbaṁ. Porāṇapaṇḍitāpi hi puttassa matakāle ‘maraṇadhammaṁ mataṁ, bhijjanadhammaṁ",
  "atk-s0502a16:21_10": "bhinna’nti sokaṁ akatvā maraṇassatimeva bhāvayiṁsū’’ti vatvā, ‘‘bhante, ke evamakaṁsu,",
  "atk-s0502a16:21_11": "kadā ca akaṁsu, ācikkhatha me’’ti yācito tassatthassa pakāsanatthaṁ atītaṁ āharitvā –",
  "atk-s0502a16:22": "‘‘Uragova tacaṁ jiṇṇaṁ, hitvā gacchati saṁ tanuṁ;",
  "atk-s0502a16:23": "Evaṁ sarīre nibbhoge, pete kālakate sati.",
  "atk-s0502a16:24": "‘‘Ḍayhamāno na jānāti, ñātīnaṁ paridevitaṁ;",
  "atk-s0502a16:25": "Tasmā etaṁ na socāmi, gato so tassa yā gatī’’ti. (jā. 1.5.19-20) –",
  "atk-s0502a16:26_0": "Imaṁ pañcakanipāte uragajātakaṁ vitthāretvā ‘‘evaṁ pubbe paṇḍitā piyaputte kālakate",
  "atk-s0502a16:26_1": "yathā etarahi tvaṁ kammante vissajjetvā nirāhāro rodanto vicarasi, tathā avicaritvā",
  "atk-s0502a16:26_2": "maraṇassatibhāvanābalena sokaṁ akatvā āhāraṁ paribhuñjiṁsu, kammantañca adhiṭṭhahiṁsu",
  "atk-s0502a16:26_3": ". Tasmā ‘piyaputto me kālakato’ti mā cintayi. Uppajjamāno hi soko vā bhayaṁ vā piyameva",
  "atk-s0502a16:26_4": "nissāya uppajjatī’’ti vatvā imaṁ gāthamāha –",
  "atk-s0502a16:27": "212.",
  "atk-s0502a16:28": " ‘‘Piyato jāyatī soko, piyato jāyatī bhayaṁ;",
  "atk-s0502a16:29": "Piyato vippamuttassa, natthi soko kuto bhaya’’nti.",
  "atk-s0502a16:30": "Tattha piyatoti vaṭṭamūlako hi soko vā bhayaṁ vā uppajjamānaṁ piyameva sattaṁ vā saṅkhāraṁ vā nissāya uppajjati, tato pana vippamuttassa ubhayampetaṁ natthīti attho.",
  "atk-s0502a16:31": "Desanāvasāne kuṭumbiko sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a16:32": "Aññatarakuṭumbikavatthu dutiyaṁ.",
  "atk-s0502a16:33": "3. Visākhāvatthu",
  "atk-s0502a16:34": "Pemato jāyatīti imaṁ dhammadesanaṁ satthā jetavane viharanto visākhaṁ upāsikaṁ ārabbha kathesi.",
  "atk-s0502a16:35_0": "Sā kira puttassa dhītaraṁ sudattaṁ nāma kumārikaṁ attano ṭhāne ṭhapetvā gehe bhikkhusaṅghassa",
  "atk-s0502a16:35_1": "veyyāvaccaṁ kāresi. Sā aparena samayena kālamakāsi. Sā tassā sarīranikkhepaṁ kāretvā",
  "atk-s0502a16:35_2": "sokaṁ sandhāretuṁ asakkontī dukkhinī dummanā satthu santikaṁ gantvā vanditvā ekamantaṁ",
  "atk-s0502a16:35_3": "nisīdi. Atha naṁ satthā ‘‘kiṁ nu kho tvaṁ, visākhe, dukkhinī dummanā assumukhā rodamānā",
  "atk-s0502a16:35_4": "nisinnā’’ti āha. Sā tamatthaṁ ārocetvā ‘‘piyā me, bhante, sā kumārikā vattasampannā,",
  "atk-s0502a16:35_5": "idāni tathārūpaṁ na passāmī’’ti āha. ‘‘Kittakā pana, visākhe, sāvatthiyaṁ manussā’’ti?",
  "atk-s0502a16:35_6": "‘‘Bhante, tumhehiyeva me kathitaṁ satta janakoṭiyo’’ti. ‘‘Sace panāyaṁ ettako jano",
  "atk-s0502a16:35_7": "tava nattāya sadiso bhaveyya, iccheyyāsi na’’nti? ‘‘Āma, bhante’’ti. ‘‘Kati pana",
  "atk-s0502a16:35_8": "janā sāvatthiyaṁ devasikaṁ kālaṁ karontī’’ti? ‘‘Bahū, bhante’’ti. ‘‘Nanu evaṁ, bhante,",
  "atk-s0502a16:35_9": "tava asocanakālo na bhaveyya, rattindivaṁ rodantīyeva vicareyyāsī’’ti. ‘‘Hotu, bhante,",
  "atk-s0502a16:35_10": "ñātaṁ mayā’’ti. Atha naṁ satthā ‘‘tena hi mā soci, soko vā bhayaṁ vā pematova jāyatī’’ti",
  "atk-s0502a16:35_11": "vatvā imaṁ gāthamāha –",
  "atk-s0502a16:36": "213.",
  "atk-s0502a16:37": " ‘‘Pemato jāyatī soko, pemato jāyatī bhayaṁ;",
  "atk-s0502a16:38": "Pemato vippamuttassa, natthi soko kuto bhaya’’nti.",
  "atk-s0502a16:39": "Tattha pematoti puttadhītādīsu kataṁ pemameva nissāya soko jāyatīti attho.",
  "atk-s0502a16:40": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:41": "Visākhāvatthu tatiyaṁ.",
  "atk-s0502a16:42": "4. Licchavīvatthu",
  "atk-s0502a16:43": "Ratiyā jāyatīti imaṁ dhammadesanaṁ satthā vesāliṁ nissāya kūṭāgārasālāyaṁ viharanto licchavī ārabbha kathesi.",
  "atk-s0502a16:44_0": "Te kira ekasmiṁ chaṇadivase aññamaññaṁ asadisehi alaṅkārehi alaṅkaritvā uyyānagamanatthāya",
  "atk-s0502a16:44_1": "nagarā nikkhamiṁsu. Satthā piṇḍāya pavisanto te disvā bhikkhū āmantesi – ‘‘passatha,",
  "atk-s0502a16:44_2": "bhikkhave, licchavayo, yehi devā tāvatiṁsā na diṭṭhapubbā, te ime olokentū’’ti vatvā",
  "atk-s0502a16:44_3": "nagaraṁ pāvisi. Tepi uyyānaṁ gacchantā ekaṁ nagarasobhiniṁ itthiṁ ādāya gantvā taṁ",
  "atk-s0502a16:44_4": "nissāya issābhibhūtā aññamaññaṁ paharitvā lohitaṁ nadiṁ viya pavattayiṁsu. Atha ne",
  "atk-s0502a16:44_5": "mañcenādāya ukkhipitvā āgamaṁsu. Satthāpi katabhattakicco nagarā nikkhami. Bhikkhūpi",
  "atk-s0502a16:44_6": "licchavayo tathā nīyamāne disvā satthāraṁ āhaṁsu – ‘‘bhante, licchavirājāno pātova",
  "atk-s0502a16:44_7": "alaṅkatapaṭiyattā devā viya nagarā nikkhamitvā idāni ekaṁ itthiṁ nissāya imaṁ byasanaṁ",
  "atk-s0502a16:44_8": "pattā’’ti. Satthā, ‘‘bhikkhave, soko vā bhayaṁ vā uppajjamānaṁ ratiṁ nissāya uppajjatiyevā’’ti",
  "atk-s0502a16:44_9": "vatvā imaṁ gāthamāha –",
  "atk-s0502a16:45": "214.",
  "atk-s0502a16:46": " ‘‘Ratiyā jāyatī soko, ratiyā jāyatī bhayaṁ;",
  "atk-s0502a16:47": "Ratiyā vippamuttassa, natthi soko kuto bhaya’’nti.",
  "atk-s0502a16:48": "Tattha ratiyāti pañcakāmaguṇaratito, taṁ nissāyāti attho.",
  "atk-s0502a16:49": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:50": "Licchavīvatthu catutthaṁ.",
  "atk-s0502a16:51": "5. Anitthigandhakumāravatthu",
  "atk-s0502a16:52": "Kāmatoti imaṁ dhammadesanaṁ satthā jetavane viharanto anitthigandhakumāraṁ nāma ārabbha kathesi.",
  "atk-s0502a16:53_0": "So kira brahmalokā cutasatto sāvatthiyaṁ mahābhogakule nibbatto jātadivasato paṭṭhāya",
  "atk-s0502a16:53_1": "itthisamīpaṁ upagantuṁ na icchati, itthiyā gayhamāno rodati. Vatthacumbaṭakena naṁ",
  "atk-s0502a16:53_2": "gahetvā thaññaṁ pāyenti. So vayappatto mātāpitūhi, ‘‘tāta, āvāhaṁ te karissāmā’’ti",
  "atk-s0502a16:53_3": "vutte ‘‘na me itthiyā attho’’ti paṭikkhipitvā punappunaṁ yāciyamāno pañcasate suvaṇṇakāre",
  "atk-s0502a16:53_4": "pakkosāpetvā rattasuvaṇṇanikkhasahassaṁ dāpetvā ativiya pāsādikaṁ ghanakoṭṭimaṁ itthirūpaṁ",
  "atk-s0502a16:53_5": "kāretvā puna mātāpitūhi, ‘‘tāta, tayi āvāhaṁ akaronte kulavaṁso na patiṭṭhahissati,",
  "atk-s0502a16:53_6": "kumārikaṁ te ānessāmā’’ti vutte ‘‘tena hi sace me evarūpaṁ kumārikaṁ ānessatha, karissāmi",
  "atk-s0502a16:53_7": "vo vacana’’nti taṁ suvaṇṇarūpakaṁ dasseti. Athassa mātāpitaro abhiññāte brāhmaṇe",
  "atk-s0502a16:53_8": "pakkosāpetvā ‘‘amhākaṁ putto mahāpuñño, avassaṁ iminā saddhiṁ katapuññā kumārikā",
  "atk-s0502a16:53_9": "bhavissati, gacchatha imaṁ suvaṇṇarūpakaṁ gahetvā evarūpaṁ kumārikaṁ āharathā’’ti",
  "atk-s0502a16:53_10": "pahiṇiṁsu. Te ‘‘sādhū’’ti cārikaṁ carantā maddaraṭṭhe sāgalanagaraṁ gatā. Tasmiñca",
  "atk-s0502a16:53_11": "nagare ekā soḷasavassuddesikā abhirūpā kumārikā ahosi, taṁ mātāpitaro sattabhūmikassa",
  "atk-s0502a16:53_12": "pāsādassūparimatale parivāsesuṁ. Tepi kho brāhmaṇā ‘‘sace idha evarūpā kumārikā bhavissati,",
  "atk-s0502a16:53_13": "imaṁ disvā ‘ayaṁ asukassa kulassa dhītā viya abhirūpā’ti vakkhantī’’ti taṁ suvaṇṇarūpakaṁ",
  "atk-s0502a16:53_14": "titthamagge ṭhapetvā ekamantaṁ nisīdiṁsu.",
  "atk-s0502a16:54_0": "Athassa kumārikāya dhātī taṁ kumārikaṁ nhāpetvā sayampi nhāyitukāmā hutvā titthaṁ",
  "atk-s0502a16:54_1": "āgatā taṁ rūpakaṁ disvā ‘‘dhītā me’’ti saññāya ‘‘dubbinītāsi, idānevāhaṁ nhāpetvā",
  "atk-s0502a16:54_2": "nikkhantā, tvaṁ mayā puretaraṁ idhāgatāsī’’ti hatthena paharitvā thaddhabhāvañceva",
  "atk-s0502a16:54_3": "nibbikāratañca ñatvā ‘‘ahaṁ me, dhītāti saññamakāsiṁ, kiṁ nāmeta’’nti āha. Atha naṁ",
  "atk-s0502a16:54_4": "te brāhmaṇā ‘‘evarūpā te, amma, dhītā’’ti pucchiṁsu. Ayaṁ mama dhītu santike kiṁ",
  "atk-s0502a16:54_5": "agghatīti? Tena hi te dhītaraṁ amhākaṁ dassehīti. Sā tehi saddhiṁ gehaṁ gantvā sāmikānaṁ",
  "atk-s0502a16:54_6": "ārocesi. Te brāhmaṇehi saddhiṁ katapaṭisammodanā dhītaraṁ otāretvā heṭṭhāpāsāde suvaṇṇarūpakassa",
  "atk-s0502a16:54_7": "santike ṭhapesuṁ. Suvaṇṇarūpakaṁ nippabhaṁ ahosi, kumārikā sappabhā ahosi. Brāhmaṇā",
  "atk-s0502a16:54_8": "taṁ tesaṁ datvā kumārikaṁ paṭicchāpetvā gantvā anitthigandhakumārassa mātāpitūnaṁ",
  "atk-s0502a16:54_9": "ārocayiṁsu. Te tuṭṭhamānasā ‘‘gacchatha, naṁ sīghaṁ ānethā’’ti mahantena sakkārena pahiṇiṁsu.",
  "atk-s0502a16:55_0": "Kumāropi taṁ pavattiṁ sutvā ‘‘kañcanarūpatopi kira abhirūpatarā dārikā atthī’’ti",
  "atk-s0502a16:55_1": "savanavaseneva sinehaṁ uppādetvā ‘‘sīghaṁ ānentū’’ti āha. Sāpi kho yānaṁ āropetvā",
  "atk-s0502a16:55_2": "ānīyamānā atisukhumālatāya yānugghātena samuppāditavātarogā antarāmaggeyeva kālamakāsi.",
  "atk-s0502a16:55_3": "Kumāropi ‘‘āgatā’’ti nirantaraṁ pucchati, tassa atisinehena pucchantassa sahasāva",
  "atk-s0502a16:55_4": "anārocetvā katipāhaṁ vikkhepaṁ katvā tamatthaṁ ārocayiṁsu. So ‘‘tathārūpāya nāma",
  "atk-s0502a16:55_5": "itthiyā saddhiṁ samāgamaṁ nālattha’’nti uppannadomanasso pabbatena viya sokadukkhena",
  "atk-s0502a16:55_6": "ajjhotthaṭo ahosi. Satthā tassūpanissayaṁ disvā piṇḍāya caranto taṁ gehadvāraṁ agamāsi.",
  "atk-s0502a16:55_7": "Athassa mātāpitaro satthāraṁ antogehaṁ pavesetvā sakkaccaṁ parivisiṁsu. Satthā bhattakiccāvasāne",
  "atk-s0502a16:55_8": "‘‘kahaṁ anitthigandhakumāro’’ti pucchi. ‘‘Eso, bhante, āhārūpacchedaṁ katvā antogabbhe",
  "atk-s0502a16:55_9": "nisinno’’ti. ‘‘Pakkosatha na’’nti. So āgantvā satthāraṁ vanditvā ekamantaṁ nisīdi.",
  "atk-s0502a16:55_10": "Satthā ‘‘kiṁ nu kho, kumāra, balavasoko uppanno’’ti vutte, ‘‘āma, bhante, ‘evarūpā",
  "atk-s0502a16:55_11": "nāma itthī antarāmagge kālakatā’ti sutvā balavasoko uppanno, bhattampi me nacchādetī’’ti.",
  "atk-s0502a16:55_12": "Atha naṁ satthā ‘‘jānāsi pana tvaṁ, kumāra, kiṁ te nissāya soko uppanno’’ti? ‘‘Na",
  "atk-s0502a16:55_13": "jānāmi, bhante’’ti. ‘‘Kāmaṁ nissāya, kumāra, balavasoko uppanno, soko vā bhayaṁ vā",
  "atk-s0502a16:55_14": "kāmaṁ nissāya uppajjatī’’ti vatvā imaṁ gāthamāha –",
  "atk-s0502a16:56": "215.",
  "atk-s0502a16:57": " ‘‘Kāmato jāyatī soko, kāmato jāyatī bhayaṁ;",
  "atk-s0502a16:58": "Kāmato vippamuttassa, natthi soko kuto bhaya’’nti.",
  "atk-s0502a16:59": "Tattha kāmatoti vatthukāmakilesakāmato, duvidhampetaṁ kāmaṁ nissāyāti attho.",
  "atk-s0502a16:60": "Desanāvasāne anitthigandhakumāro sotāpattiphale patiṭṭhahi.",
  "atk-s0502a16:61": "Anitthigandhakumāravatthu pañcamaṁ.",
  "atk-s0502a16:62": "6. Aññatarabrāhmaṇavatthu",
  "atk-s0502a16:63": "Taṇhāya jāyatīti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a16:64_0": "So kira micchādiṭṭhiko ekadivasaṁ nadītīraṁ gantvā khettaṁ sodheti. Satthā tassa",
  "atk-s0502a16:64_1": "upanissayasampattiṁ disvā tassa santikaṁ agamāsi. So satthāraṁ disvāpi sāmīcikammaṁ",
  "atk-s0502a16:64_2": "akatvā tuṇhī ahosi. Atha naṁ satthā puretaraṁ ālapitvā, ‘‘brāhmaṇa, kiṁ karosī’’ti",
  "atk-s0502a16:64_3": "āha. ‘‘Khettaṁ, bho gotama, sodhemī’’ti. Satthā ettakameva vatvā gato. Punadivasepi",
  "atk-s0502a16:64_4": "tassa khettaṁ kasituṁ āgatassa santikaṁ gantvā, ‘‘brāhmaṇa, kiṁ karosī’’ti pucchitvā",
  "atk-s0502a16:64_5": "‘‘khettaṁ kasāmi, bho gotamā’’ti sutvā pakkāmi. Punadivasādīsupi tatheva gantvā pucchitvā,",
  "atk-s0502a16:64_6": "‘‘bho gotama, khettaṁ vapāmi niddemi rakkhāmī’’ti sutvā pakkāmi. Atha naṁ ekadivasaṁ",
  "atk-s0502a16:64_7": "brāhmaṇo āha – ‘‘bho gotama, tvaṁ mama khettasodhanadivasato paṭṭhāya āgato. Sace",
  "atk-s0502a16:64_8": "me sassaṁ sampajjissati, tuyhampi saṁvibhāgaṁ karissāmi, tuyhaṁ adatvā sayaṁ na khādissāmi,",
  "atk-s0502a16:64_9": "ito dāni paṭṭhāya tvaṁ mama sahāyo’’ti.",
  "atk-s0502a16:65_0": "Athassa aparena samayena sassaṁ sampajji , tassa ‘‘sampannaṁ me sassaṁ, sve dāni",
  "atk-s0502a16:65_1": "lāyāpessāmī’’ti lāyanatthaṁ kattabbakiccassa rattiṁ mahāmegho vassitvā sabbaṁ sassaṁ",
  "atk-s0502a16:65_2": "hari, khettaṁ tacchetvā ṭhapitasadisaṁ ahosi. Satthā pana paṭhamadivasaṁyeva ‘‘taṁ",
  "atk-s0502a16:65_3": "sassaṁ na sampajjissatī’’ti aññāsi. Brāhmaṇo pātova ‘‘khettaṁ olokessāmī’’ti gato",
  "atk-s0502a16:65_4": "tucchaṁ khettaṁ disvā uppannabalavasoko cintesi – ‘‘samaṇo gotamo mama khettasodhanakālato",
  "atk-s0502a16:65_5": "paṭṭhāya āgato , ahampi naṁ ‘imasmiṁ sasse nipphanne tuyhampi saṁvibhāgaṁ karissāmi,",
  "atk-s0502a16:65_6": "tuyhaṁ adatvā sayaṁ na khādissāmi, ito paṭṭhāya dāni tvaṁ mama sahāyo’ti avacaṁ.",
  "atk-s0502a16:65_7": "Sopi me manoratho matthakaṁ na pāpuṇī’’ti āhārūpacchedaṁ katvā mañcake nipajji. Athassa",
  "atk-s0502a16:65_8": "satthā gehadvāraṁ agamāsi. So satthu āgamanaṁ sutvā ‘‘sahāyaṁ me ānetvā idha nisīdāpethā’’ti",
  "atk-s0502a16:65_9": "āha. Parijano tathā akāsi. Satthā nisīditvā ‘‘kahaṁ brāhmaṇo’’ti pucchitvā ‘‘gabbhe",
  "atk-s0502a16:65_10": "nipanno’’ti vutte ‘‘pakkosatha na’’nti pakkosāpetvā āgantvā ekamantaṁ nisinnaṁ āha",
  "atk-s0502a16:65_11": "‘‘kiṁ, brāhmaṇā’’ti? Bho gotama, tumhe mama khettasodhanadivasato paṭṭhāya āgatā,",
  "atk-s0502a16:65_12": "ahampi ‘‘sasse nipphanne tumhākaṁ saṁvibhāgaṁ karissāmī’’ti avacaṁ. So me manoratho",
  "atk-s0502a16:65_13": "anipphanno, tena me soko uppanno, bhattampi me nacchādetīti. Atha naṁ satthā ‘‘jānāsi",
  "atk-s0502a16:65_14": "pana, brāhmaṇa, kiṁ te nissāya soko uppanno’’ti pucchitvā ‘‘na jānāmi, bho gotama,",
  "atk-s0502a16:65_15": "tvaṁ pana jānāsī’’ti vutte, ‘‘āma, brāhmaṇa, uppajjamāno soko vā bhayaṁ vā taṇhaṁ",
  "atk-s0502a16:65_16": "nissāya uppajjatī’’ti vatvā imaṁ gāthamāha –",
  "atk-s0502a16:66": "216.",
  "atk-s0502a16:67": " ‘‘Taṇhāya jāyatī soko, taṇhāya jāyatī bhayaṁ;",
  "atk-s0502a16:68": "Taṇhāya vippamuttassa, natthi soko kuto bhaya’’nti.",
  "atk-s0502a16:69": "Tattha taṇhāyāti chadvārikāya taṇhāya, etaṁ taṇhaṁ nissāya uppajjatīti attho.",
  "atk-s0502a16:70": "Desanāvasāne brāhmaṇo sotāpattiphale patiṭṭhahīti.",
  "atk-s0502a16:71": "Aññatarabrāhmaṇavatthu chaṭṭhaṁ.",
  "atk-s0502a16:72": "7. Pañcasatadārakavatthu",
  "atk-s0502a16:73": "Sīladassanasampannanti imaṁ dhammadesanaṁ satthā veḷuvane viharanto antarāmagge pañcasatadārake ārabbha kathesi.",
  "atk-s0502a16:74_0": "Ekadivasañhi satthā asītimahātherehi saddhiṁ pañcasatabhikkhuparivāro rājagahaṁ piṇḍāya",
  "atk-s0502a16:74_1": "pavisanto ekasmiṁ chaṇadivase pañcasate dārake pūvapacchiyo ukkhipāpetvā nagarā nikkhamma",
  "atk-s0502a16:74_2": "uyyānaṁ gacchante addasa. Tepi satthāraṁ vanditvā pakkamiṁsu, te ekaṁ bhikkhumpi",
  "atk-s0502a16:74_3": "‘‘pūvaṁ gaṇhathā’’ti na vadiṁsu. Satthā tesaṁ gatakāle bhikkhū āha – ‘‘khādissatha,",
  "atk-s0502a16:74_4": "bhikkhave, pūve’’ti. ‘‘Kahaṁ bhante, pūvā’’ti? ‘‘Kiṁ na passatha te dārake pūvapacchiyo",
  "atk-s0502a16:74_5": "ukkhipāpetvā atikkante’’ti? ‘‘Bhante, evarūpā nāma dārakā kassaci pūvaṁ na dentī’’ti.",
  "atk-s0502a16:74_6": "‘‘Bhikkhave, kiñcāpi ete maṁ vā tumhe vā pūvehi na nimantayiṁsu, pūvasāmiko pana",
  "atk-s0502a16:74_7": "bhikkhu pacchato āgacchati, pūve khāditvāva gantuṁ vaṭṭatī’’ti. Buddhānañhi ekapuggalepi",
  "atk-s0502a16:74_8": "issā vā doso vā natthi, tasmā imaṁ vatvā bhikkhusaṅghaṁ ādāya ekasmiṁ rukkhamūle",
  "atk-s0502a16:74_9": "chāyāya nisīdi. Dārakā mahākassapattheraṁ pacchato āgacchantaṁ disvā uppannasinehā",
  "atk-s0502a16:74_10": "pītivegena paripuṇṇasarīrā hutvā pacchiyo otāretvā theraṁ pañcapatiṭṭhitena vanditvā",
  "atk-s0502a16:74_11": "pūve pacchīhi saddhiṁyeva ukkhipitvā ‘‘gaṇhatha, bhante’’ti theraṁ vadiṁsu. Atha",
  "atk-s0502a16:74_12": "ne thero āha – ‘‘esa satthā bhikkhusaṅghaṁ gahetvā rukkhamūle nisinno, tumhākaṁ deyyadhammaṁ",
  "atk-s0502a16:74_13": "ādāya gantvā bhikkhusaṅghassa saṁvibhāgaṁ karothā’’ti. Te ‘‘sādhu, bhante’’ti nivattitvā",
  "atk-s0502a16:74_14": "therena saddhiṁyeva gantvā pūve datvā olokayamānā ekamante ṭhatvā paribhogāvasāne",
  "atk-s0502a16:74_15": "udakaṁ adaṁsu. Bhikkhū ujjhāyiṁsu ‘‘dārakehi mukholokanena bhikkhā dinnā, sammāsambuddhaṁ",
  "atk-s0502a16:74_16": "vā mahāthere vā pūvehi anāpucchitvā mahākassapattheraṁ disvā pacchīhi saddhiṁyeva",
  "atk-s0502a16:74_17": "ādāya āgamiṁsū’’ti. Satthā tesaṁ kathaṁ sutvā, ‘‘bhikkhave, mama puttena mahākassapena",
  "atk-s0502a16:74_18": "sadiso bhikkhu devamanussānaṁ piyo hoti, te ca tassa catupaccayena pūjaṁ karontiyevā’’ti",
  "atk-s0502a16:74_19": "vatvā imaṁ gāthamāha –",
  "atk-s0502a16:75": "217.",
  "atk-s0502a16:76": " ‘‘Sīladassanasampannaṁ, dhammaṭṭhaṁ saccavedinaṁ;",
  "atk-s0502a16:77": "Attano kamma kubbānaṁ, taṁ jano kurute piya’’nti.",
  "atk-s0502a16:78_0": "Tattha sīladassanasampannanti catupārisuddhisīlena ceva maggaphalasampayuttena ca",
  "atk-s0502a16:78_1": "sammādassanena sampannaṁ. Dhammaṭṭhanti navavidhalokuttaradhamme ṭhitaṁ, sacchikatalokuttaradhammanti",
  "atk-s0502a16:78_2": "attho. Saccavedinanti catunnaṁ saccānaṁ soḷasahākārehi sacchikatattā saccañāṇena",
  "atk-s0502a16:78_3": "saccavedinaṁ. Attano kamma kubbānanti attano kammaṁ nāma tisso sikkhā, tā pūrayamānanti",
  "atk-s0502a16:78_4": "attho. Taṁ janoti taṁ puggalaṁ lokiyamahājano piyaṁ karoti, daṭṭhukāmo vanditukāmo",
  "atk-s0502a16:78_5": "paccayena pūjetukāmo hotiyevāti attho.",
  "atk-s0502a16:79": "Desanāvasāne sabbepi te dārakā sotāpattiphale patiṭṭhahiṁsūti.",
  "atk-s0502a16:80": "Pañcasatadārakavatthu sattamaṁ.",
  "atk-s0502a16:81": "8. Ekaanāgāmittheravatthu",
  "atk-s0502a16:82": "Chandajātoti imaṁ dhammadesanaṁ satthā jetavane viharanto ekaṁ anāgāmittheraṁ ārabbha kathesi.",
  "atk-s0502a16:83_0": "Ekadivasañhi taṁ theraṁ saddhivihārikā pucchiṁsu – ‘‘atthi pana vo, bhante, visesādhigamo’’ti.",
  "atk-s0502a16:83_1": "Thero ‘‘anāgāmiphalaṁ nāma gahaṭṭhāpi pāpuṇanti, arahattaṁ pattakāleyeva tehi saddhiṁ",
  "atk-s0502a16:83_2": "kathessāmī’’ti harāyamāno kiñci akathetvāva kālakato suddhāvāsadevaloke nibbatti.",
  "atk-s0502a16:83_3": "Athassa saddhivihārikā roditvā paridevitvā satthu santikaṁ gantvā satthāraṁ vanditvā",
  "atk-s0502a16:83_4": "rodantāva ekamantaṁ nisīdiṁsu. Atha ne satthā ‘‘kiṁ, bhikkhave, rodathā’’ti āha.",
  "atk-s0502a16:83_5": "‘‘Upajjhāyo no, bhante, kālakato’’ti. ‘‘Hotu, bhikkhave, mā cintayittha, dhuvadhammo",
  "atk-s0502a16:83_6": "nāmeso’’ti? ‘‘Āma, bhante, mayampi jānāma, apica mayaṁ upajjhāyaṁ visesādhigamaṁ",
  "atk-s0502a16:83_7": "pucchimhā, so kiñci akathetvāva kālakato, tenamha dukkhitā’’ti. Satthā, ‘‘bhikkhave,",
  "atk-s0502a16:83_8": "mā cintayittha, upajjhāyena vo anāgāmiphalaṁ pattaṁ, so ‘gihīpetaṁ pāpuṇanti, arahattaṁ",
  "atk-s0502a16:83_9": "patvāva nesaṁ kathessāmī’ti harāyanto tumhākaṁ kiñci akathetvā kālaṁ katvā suddhāvāse",
  "atk-s0502a16:83_10": "nibbatto, assāsatha, bhikkhave, upajjhāyo vo kāmesu appaṭibaddhacittataṁ patto’’ti",
  "atk-s0502a16:83_11": "vatvā imaṁ gāthamāha –",
  "atk-s0502a16:84": "218.",
  "atk-s0502a16:85": " ‘‘Chandajāto anakkhāte, manasā ca phuṭo siyā;",
  "atk-s0502a16:86": "Kāmesu ca appaṭibaddhacitto, uddhaṁsototi vuccatī’’ti.",
  "atk-s0502a16:87_0": "Tattha chandajātoti kattukāmatāvasena jātachando ussāhapatto. Anakkhāteti nibbāne.",
  "atk-s0502a16:87_1": "Tañhi ‘‘asukena kataṁ vā nīlādīsu evarūpaṁ vā’’ti avattabbatāya anakkhātaṁ nāma.",
  "atk-s0502a16:87_2": "Manasā ca phuṭo siyāti heṭṭhimehi tīhi maggaphalacittehi phuṭo pūrito bhaveyya. Appaṭibaddhacittoti",
  "atk-s0502a16:87_3": "anāgāmimaggavasena kāmesu appaṭibaddhacitto. Uddhaṁsototi evarūpo bhikkhu avihesu",
  "atk-s0502a16:87_4": "nibbattitvā tato paṭṭhāya paṭisandhivasena akaniṭṭhaṁ gacchanto uddhaṁsototi vuccati,",
  "atk-s0502a16:87_5": "tādiso vo upajjhāyoti attho.",
  "atk-s0502a16:88": "Desanāvasāne te bhikkhū arahattaphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a16:89": "Ekaanāgāmittheravatthu aṭṭhamaṁ.",
  "atk-s0502a16:90": "9. Nandiyavatthu",
  "atk-s0502a16:91": "Cirappavāsinti imaṁ dhammadesanaṁ satthā isipatane viharanto nandiyaṁ ārabbha kathesi.",
  "atk-s0502a16:92_0": "Bārāṇasiyaṁ kira saddhāsampannassa kulassa nandiyo nāma putto ahosi, so mātāpitūnaṁ",
  "atk-s0502a16:92_1": "anurūpo saddhāsampanno saṅghupaṭṭhāko ahosi. Athassa mātāpitaro vayappattakāle sammukhagehato",
  "atk-s0502a16:92_2": "mātuladhītaraṁ revatiṁ nāma ānetukāmā ahesuṁ. Sā pana assaddhā adānasīlā, nandiyo",
  "atk-s0502a16:92_3": "taṁ na icchi. Athassa mātā revatiṁ āha – ‘‘amma, tvaṁ imasmiṁ gehe bhikkhusaṅghassa",
  "atk-s0502a16:92_4": "nisajjanaṭṭhānaṁ upalimpitvā āsanāni paññāpehi, ādhārake ṭhapehi, bhikkhūnaṁ āgatakāle",
  "atk-s0502a16:92_5": "pattaṁ gahetvā nisīdāpetvā dhammakaraṇena pānīyaṁ parissāvetvā bhuttakāle patte dhova,",
  "atk-s0502a16:92_6": "evaṁ me puttassa ārādhitā bhavissasī’’ti. Sā tathā akāsi. Atha naṁ ‘‘ovādakkhamā",
  "atk-s0502a16:92_7": "jātā’’ti puttassa ārocetvā tena sādhūti sampaṭicchite divasaṁ ṭhapetvā āvāhaṁ kariṁsu .",
  "atk-s0502a16:93_0": "Atha naṁ nandiyo āha – ‘‘sace bhikkhusaṅghañca mātāpitaro ca me upaṭṭhahissasi, evaṁ",
  "atk-s0502a16:93_1": "imasmiṁ gehe vasituṁ labhissasi, appamattā hohī’’ti. Sā ‘‘sādhū’’ti paṭissuṇitvā",
  "atk-s0502a16:93_2": "katipāhaṁ saddhā viya hutvā bhattāraṁ upaṭṭhahantī dve putte vijāyi. Nandiyassāpi",
  "atk-s0502a16:93_3": "mātāpitaro kālamakaṁsu, gehe sabbissariyaṁ tassāyeva ahosi. Nandiyopi mātāpitūnaṁ",
  "atk-s0502a16:93_4": "kālakiriyato paṭṭhāya mahādānapati hutvā bhikkhusaṅghassa dānaṁ paṭṭhapesi. Kapaṇaddhikādīnampi",
  "atk-s0502a16:93_5": "gehadvāre pākavattaṁ paṭṭhapesi. So aparabhāge satthu dhammadesanaṁ sutvā āvāsadāne",
  "atk-s0502a16:93_6": "ānisaṁsaṁ sallakkhetvā isipatane mahāvihāre catūhi gabbhehi paṭimaṇḍitaṁ catusālaṁ",
  "atk-s0502a16:93_7": "kāretvā mañcapīṭhādīni attharāpetvā taṁ āvāsaṁ niyyādento buddhappamukhassa bhikkhusaṅghassa",
  "atk-s0502a16:93_8": "dānaṁ datvā tathāgatassa dakkhiṇodakaṁ adāsi. Satthu hatthe dakkhiṇodakapatiṭṭhānena",
  "atk-s0502a16:93_9": "saddhiṁyeva tāvatiṁsadevaloke sabbadisāsu dvādasayojaniko uddhaṁ yojanasatubbedho",
  "atk-s0502a16:93_10": "sattaratanamayo nārīgaṇasampanno dibbapāsādo uggacchi.",
  "atk-s0502a16:94_0": "Athekadivase mahāmoggallānatthero devacārikaṁ gantvā tassa pāsādassa avidūre ṭhito",
  "atk-s0502a16:94_1": "attano santike āgate devaputte pucchi – ‘‘kasseso accharāgaṇaparivuto dibbapāsādo",
  "atk-s0502a16:94_2": "nibbatto’’ti. Athassa devaputtā vimānasāmikaṁ ācikkhantā āhaṁsu – ‘‘bhante, yena",
  "atk-s0502a16:94_3": "nandiyena nāma gahapatiputtena isipatane satthu vihāraṁ kāretvā dinno, tassatthāya",
  "atk-s0502a16:94_4": "etaṁ vimānaṁ nibbatta’’nti . Accharāsaṅghopi naṁ disvā pāsādato orohitvā āha – ‘‘bhante,",
  "atk-s0502a16:94_5": "mayaṁ ‘nandiyassa paricārikā bhavissāmā’ti idha nibbattā, taṁ pana apassantī ativiya",
  "atk-s0502a16:94_6": "ukkaṇṭhitamhā, mattikapātiṁ bhinditvā suvaṇṇapātigahaṇaṁ viya manussasampattiṁ jahitvā",
  "atk-s0502a16:94_7": "dibbasampattigahaṇaṁ, idhāgamanatthāya naṁ vadeyyāthā’’ti. Thero tato āgantvā satthāraṁ",
  "atk-s0502a16:94_8": "upasaṅkamitvā pucchi – ‘‘nibbattati nu kho, bhante, manussaloke ṭhitānaṁyeva katakalyāṇānaṁ",
  "atk-s0502a16:94_9": "dibbasampattī’’ti. ‘‘Moggallāna, nanu te devaloke nandiyassa nibbattā dibbasampatti",
  "atk-s0502a16:94_10": "sāmaṁ diṭṭhā, kasmā maṁ pucchasī’’ti. ‘‘Evaṁ, bhante, nibbattatī’’ti.",
  "atk-s0502a16:95_0": "Atha naṁ satthā ‘‘moggallānaṁ kiṁ nāmetaṁ kathesi. Yathā hi cirappavuṭṭhaṁ puttaṁ",
  "atk-s0502a16:95_1": "vā bhātaraṁ vā vippavāsato āgacchantaṁ gāmadvāre ṭhito kocideva disvā vegena gehaṁ",
  "atk-s0502a16:95_2": "āgantvā ‘asuko nāma āgato’ti āroceyya, athassa ñātakā haṭṭhapahaṭṭhā vegena nikkhamitvā",
  "atk-s0502a16:95_3": "‘āgatosi, tāta, arogosi, tātā’ti taṁ abhinandeyyuṁ, evameva idha katakalyāṇaṁ itthiṁ",
  "atk-s0502a16:95_4": "vā purisaṁ vā imaṁ lokaṁ jahitvā paralokaṁ gataṁ dasavidhaṁ dibbapaṇṇākāraṁ ādāya",
  "atk-s0502a16:95_5": "‘ahaṁ purato , ahaṁ purato’ti paccuggantvā devatā abhinandantī’’ti vatvā imā gāthā abhāsi –",
  "atk-s0502a16:96": "219.",
  "atk-s0502a16:97": " ‘‘Cirappavāsiṁ purisaṁ, dūrato sotthimāgataṁ;",
  "atk-s0502a16:98": "Ñātimittā suhajjā ca, abhinandanti āgataṁ.",
  "atk-s0502a16:99": "220.",
  "atk-s0502a16:100": " ‘‘Tatheva katapuññampi, asmā lokā paraṁ gataṁ;",
  "atk-s0502a16:101": "Puññāni paṭigaṇhanti, piyaṁ ñātīva āgata’’nti.",
  "atk-s0502a16:102_0": "Tattha cirappavāsinti cirappavuṭṭhaṁ. Dūrato sotthimāgatanti vaṇijjaṁ vā rājaporisaṁ",
  "atk-s0502a16:102_1": "vā katvā laddhalābhaṁ nipphannasampattiṁ anupaddavena dūraṭṭhānato āgataṁ. Ñātimittā",
  "atk-s0502a16:102_2": "suhajjā cāti kulasambandhavasena ñātī ca sandiṭṭhādibhāvena mittā ca suhadayabhāvena",
  "atk-s0502a16:102_3": "suhajjā ca. Abhinandanti āgatanti naṁ disvā āgatanti vacanamattena vā añjalikaraṇamattena",
  "atk-s0502a16:102_4": "vā gehasampattaṁ pana nānappakārapaṇṇākārābhiharaṇavasena abhinandanti. Tathevāti",
  "atk-s0502a16:102_5": "tenevākārena katapuññampi puggalaṁ imasmā lokā paralokaṁ gataṁ dibbaṁ āyuvaṇṇasukhayasaādhipateyyaṁ,",
  "atk-s0502a16:102_6": "dibbaṁ rūpasaddagandharasaphoṭṭhabbanti imaṁ dasavidhaṁ paṇṇākāraṁ ādāya mātāpituṭṭhāne",
  "atk-s0502a16:102_7": "ṭhitāni puññāni abhinandantāni paṭiggaṇhanti. Piyaṁ ñātīvāti idhaloke piyañātakaṁ",
  "atk-s0502a16:102_8": "āgataṁ sesañātakā viyāti attho.",
  "atk-s0502a16:103": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:104": "Nandiyavatthu navamaṁ.",
  "atk-s0502a16:105": "Piyavaggavaṇṇanā niṭṭhitā.",
  "atk-s0502a16:106": "Soḷasamo vaggo."
}