{
  "tika-abh02t5:0": "6. Paṭiccasamuppādavibhaṅgo",
  "tika-abh02t5:1": "1. Suttantabhājanīyaṁ",
  "tika-abh02t5:2": "Uddesavāravaṇṇanā",
  "tika-abh02t5:3_0": "225. ‘‘‘Kiṁvādī bhante sammāsambuddho’ti? ‘Vibhajjavādī mahārājā’’’ti (pārā. aṭṭha.",
  "tika-abh02t5:3_1": "1.tatiyasaṅgītikathā) moggaliputtatissattherena vuttattā sammāsambuddhasāvakā vibhajjavādino.",
  "tika-abh02t5:3_2": "Te hi venayikādibhāvaṁ vibhajja vadanti, cīvarādīnaṁ sevitabbāsevitabbabhāvaṁ vā",
  "tika-abh02t5:3_3": "sassatucchedavāde vā vibhajja vadanti ‘‘sassato attā ca loko cā’’tiādīnaṁ ṭhapanīyānaṁ",
  "tika-abh02t5:3_4": "ṭhapanato rāgādikkhayassa sassatassa rāgādikāyaduccaritādiucchedassa ca vacanato,",
  "tika-abh02t5:3_5": "na pana ekaṁsabyākaraṇīyādayo tayo pañhe apanetvā vibhajjabyākaraṇīyameva vadantīti.",
  "tika-abh02t5:3_6": "Vibhajjavādīnaṁ maṇḍalaṁ samūho vibhajjavādimaṇḍalaṁ, vibhajjavādino vā bhagavato",
  "tika-abh02t5:3_7": "parisā vibhajjavādimaṇḍalantipi vadanti. Ācariyehi vuttaaviparītatthadīpanena te",
  "tika-abh02t5:3_8": "anabbhācikkhantena. ‘‘Avijjā puññāneñjābhisaṅkhārānaṁ hetupaccayo hotī’’tiādiṁ vadanto",
  "tika-abh02t5:3_9": "kathāvatthumhi paṭikkhitte puggalavādādike ca vadanto sakasamayaṁ vokkamati nāma,",
  "tika-abh02t5:3_10": "tathā avokkamantena. Parasamayaṁ dosāropanabyāpāravirahena anāyūhantena. ‘‘Idampi",
  "tika-abh02t5:3_11": "yuttaṁ gahetabba’’nti parasamayaṁ asampiṇḍentenāti keci vadanti.",
  "tika-abh02t5:4_0": "‘‘Tathāhaṁ bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati",
  "tika-abh02t5:4_1": "saṁsarati anañña’’ntiādiṁ (ma. ni. 1.396) vadanto suttaṁ paṭibāhati nāma, tathā appaṭibāhantena.",
  "tika-abh02t5:4_2": "‘‘Tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā",
  "tika-abh02t5:4_3": "bhagavatā, te paṭisevato nālaṁ antarāyāyā’’ti (ma. ni. 1.234; pāci. 418, 429), ‘‘supinante",
  "tika-abh02t5:4_4": "kato vītikkamo āpattikaro hotī’’ti ca evamādiṁ vadanto vinayaṁ paṭilometi nāma, tabbipariyāyena",
  "tika-abh02t5:4_5": "taṁ anulomentena. Paṭilomento hi kammantaraṁ bhindanto dhammatañca vilometi. Suttante",
  "tika-abh02t5:4_6": "vutte cattāro mahāpadese, aṭṭhakathāyañca vutte suttasuttānulomaācariyavādaattanomatimahāpadese",
  "tika-abh02t5:4_7": "olokentena. Taṁolokanena hi sutte vinaye ca santiṭṭhati nātidhāvati. Dhammanti paṭiccasamuppādapāḷiṁ.",
  "tika-abh02t5:4_8": "Atthanti tadatthaṁ. Hetuhetuphalāni idha nādhippetāni. ‘‘Dukkhādīsu aññāṇaṁ avijjā’’ti",
  "tika-abh02t5:4_9": "vuttamatthaṁ parivattitvā puna ‘‘pubbante aññāṇa’’ntiādīhi aparehipi pariyāyehi niddisantena.",
  "tika-abh02t5:4_10": "‘‘Saṅkhārā iminā pariyāyena bhavoti vuccanti, taṇhā iminā pariyāyena upādāna’’ntiādinā",
  "tika-abh02t5:4_11": "niddisantenāti vadanti.",
  "tika-abh02t5:5": "Sattoti sattasuññatāti vadanti, sattasuññesu vā saṅkhāresu sattavohāro. Paccayākārameva cāti paccayākāro eva ca, ma-kāro padasandhikaro.",
  "tika-abh02t5:6": "Tasmāti vuttanayena atthavaṇṇanāya kātabbattā dukkarattā ca.",
  "tika-abh02t5:7_0": "Patiṭṭhaṁ nādhigacchāmīti yattha ṭhitassa vaṇṇanā sukarā hoti, taṁ nayaṁ attanoyeva",
  "tika-abh02t5:7_1": "ñāṇabalena nādhigacchāmīti attho. Nissayaṁ pana ācikkhanto āha ‘‘sāsanaṁ panida’’ntiādi.",
  "tika-abh02t5:7_2": "Idha sāsananti pāḷidhammamāha, paṭiccasamuppādameva vā. So hi anulomapaṭilomādinānādesanānayamaṇḍito",
  "tika-abh02t5:7_3": "abbocchinno ajjāpi pavattatīti nissayo hoti. Tadaṭṭhakathāsaṅkhāto ca pubbācariyamaggoti.",
  "tika-abh02t5:8_0": "‘‘Taṁ suṇātha samāhitā’’ti ādarajanane kiṁ payojananti taṁ dassento āha ‘‘vuttañheta’’ntiādi.",
  "tika-abh02t5:8_1": "Aṭṭhiṁ katvāti atthaṁ katvā, yathā vā na nassati, evaṁ aṭṭhigataṁ viya karonto aṭṭhiṁ",
  "tika-abh02t5:8_2": "katvā. Pubbakālato aparakāle bhavaṁ pubbāpariyaṁ. Paṭhamārambhādito pabhuti khaṇe",
  "tika-abh02t5:8_3": "khaṇe ñāṇavisesaṁ kilesakkhayavisesañca labhatīti attho.",
  "tika-abh02t5:9_0": "Kammavipākakilesavaṭṭānaṁ mūlakāraṇattā ādito vuttattā ca avijjā paṭiccasamuppādassa",
  "tika-abh02t5:9_1": "mūlaṁ. Tattha valliyā mūle diṭṭhe tato pabhuti valliyā haraṇaṁ viya paṭiccasamuppādassa",
  "tika-abh02t5:9_2": "mūle diṭṭhe tato pabhuti paṭiccasamuppādadesanāti upamāsaṁsandanā na kātabbā. Na",
  "tika-abh02t5:9_3": "hi bhagavato ‘‘idameva diṭṭhaṁ, itaraṁ adiṭṭha’’nti vibhajanīyaṁ atthi sabbassa diṭṭhattā.",
  "tika-abh02t5:9_4": "Mūlato pabhuti pana valliyā haraṇaṁ viya mūlato pabhuti paṭiccasamuppādadesanā katāti",
  "tika-abh02t5:9_5": "idamettha sāmaññamadhippetaṁ, bodhaneyyajjhāsayavasena vā bodhetabbabhāvena mūlādidassanasāmaññañca yojetabbaṁ.",
  "tika-abh02t5:10": "Tassāti –",
  "tika-abh02t5:11_0": "‘‘Sa kho so, bhikkhave, kumāro vuddhimanvāya indriyānaṁ paripākamanvāya pañcahi kāmaguṇehi",
  "tika-abh02t5:11_1": "samappito…pe… rajanīyehi, so cakkhunā rūpaṁ disvā piyarūpe rūpe sārajjati, apiyarūpe",
  "tika-abh02t5:11_2": "rūpe byāpajjati, anupaṭṭhitakāyasatī ca viharati parittacetaso. So tañca cetovimuttiṁ",
  "tika-abh02t5:11_3": "paññāvimuttiṁ yathābhūtaṁ nappajānāti. Yatthassa te uppannā pāpakā akusalā dhammā",
  "tika-abh02t5:11_4": "aparisesā nirujjhanti, so evaṁ anurodhavirodhaṁ samāpanno yaṁ kiñci vedanaṁ vedeti",
  "tika-abh02t5:11_5": "sukhaṁ vā dukkhaṁ vā adukkhamasukhaṁ vā, so taṁ vedanaṁ abhinandati abhivadati ajjhosāya",
  "tika-abh02t5:11_6": "tiṭṭhatī’’ti (ma. ni. 1.408) –",
  "tika-abh02t5:12_0": "Evaṁ vuttassa. Evaṁ sotadvārādīsupi. Abhivadatoti ‘‘aho sukhaṁ, aho sukha’’nti vacībhedakarappattāya",
  "tika-abh02t5:12_1": "balavataṇhāya ‘‘ahaṁ mamā’’ti abhivadato. Tato balavatiyā mocetuṁ asakkuṇeyyabhāvena",
  "tika-abh02t5:12_2": "ajjhosāya tiṭṭhato. Tatopi balavatī upādānabhūtā taṇhā nandī. Ettha ca abhinandanādinā",
  "tika-abh02t5:12_3": "taṇhā vuttā, nandīvacanena tappaccayaṁ upādānaṁ catubbidhampi nanditātadavippayogatāhi",
  "tika-abh02t5:12_4": "taṇhādiṭṭhābhinandanabhāvehi cāti veditabbaṁ. ‘‘Jātipaccayā jarāmaraṇa’’ntiādikañca",
  "tika-abh02t5:12_5": "tattheva mahātaṇhāsaṅkhayavimuttisutte (ma. ni. 1.402-403) vuttaṁ.",
  "tika-abh02t5:13_0": "Vipākavaṭṭabhūte paṭisandhipavattiphassādayo kammasamuṭṭhānañca ojaṁ sandhāya ‘‘cattāro",
  "tika-abh02t5:13_1": "āhārā taṇhānidānā’’tiādi vuttaṁ, vaṭṭūpatthambhakā pana itarepi āhārā taṇhāpabhave",
  "tika-abh02t5:13_2": "tasmiṁ avijjamāne na vijjantīti ‘‘taṇhānidānā’’ti vattuṁ vaṭṭanti.",
  "tika-abh02t5:14_0": "Tato tatoti catubbidhāsu desanāsu tato tato desanāto. Ñāyappaṭivedhāya saṁvattatīti",
  "tika-abh02t5:14_1": "ñāyoti maggo, soyeva vā paṭiccasamuppādo ‘‘ariyo cassa ñāyo paññāya sudiṭṭho hotī’’ti",
  "tika-abh02t5:14_2": "(saṁ. ni. 2.41) vacanato. Sayameva hi samantabhadrakattā tathā tathā paṭivijjhitabbattā",
  "tika-abh02t5:14_3": "tāya tāya desanāya attano paṭivedhāya saṁvattatīti. Samantabhadrakattaṁ desanāvilāsappatti",
  "tika-abh02t5:14_4": "ca catunnampi desanānaṁ samānaṁ kāraṇanti visesakāraṇaṁ vattukāmo āha ‘‘visesato’’ti.",
  "tika-abh02t5:14_5": "Assa bhagavato desanā, assa vā paṭiccasamuppādassa desanāti yojetabbaṁ. Pavattikāraṇavibhāgo",
  "tika-abh02t5:14_6": "avijjādikova, kāraṇanti vā gahitānaṁ pakatiādīnaṁ avijjādīnañca akāraṇatā kāraṇatā",
  "tika-abh02t5:14_7": "ca. Tattha sammūḷhā keci akāraṇaṁ ‘‘kāraṇa’’nti gaṇhanti, keci na kiñci kāraṇaṁ bujjhantīti",
  "tika-abh02t5:14_8": "tesaṁ yathāsakehi anurūpehi kāraṇehi saṅkhārādipavattisandassanatthaṁ anulomadesanā",
  "tika-abh02t5:14_9": "pavattā, itarāsaṁ tadatthatāsambhavepi na tāsaṁ tadatthameva pavatti atthantarasabbhāvato.",
  "tika-abh02t5:14_10": "Ayaṁ pana tadatthā evāti etissā tadatthatā vuttā. Pavattiādīnavapaṭicchādikā avijjā",
  "tika-abh02t5:14_11": "ādi, tato saṅkhārā uppajjanti tato viññāṇanti evaṁ pavattiyā uppattikkamasandassanatthañca.",
  "tika-abh02t5:15_0": "Anuvilokayato yo sambodhito pubbabhāge taṁtaṁphalapaṭivedho pavatto, tadanusārena",
  "tika-abh02t5:15_1": "tadanugamena jarāmaraṇādikassa jātiādikāraṇaṁ yaṁ adhigataṁ, tassa sandassanatthaṁ",
  "tika-abh02t5:15_2": "assa paṭilomadesanā pavattā, anuvilokayato paṭilomadesanā pavattāti vā sambandho.",
  "tika-abh02t5:15_3": "Desentopi hi bhagavā kicchāpannaṁ lokaṁ anuviloketvā pubbabhāga…pe… sandassanatthaṁ",
  "tika-abh02t5:15_4": "desetīti. Āhārataṇhādayo paccuppannaddhā, saṅkhārāvijjā atītaddhāti iminā adhippāyenāha",
  "tika-abh02t5:15_5": "‘‘yāva atītaṁ addhānaṁ atiharitvā’’ti, āhārā vā taṇhāya pabhāvetabbā anāgato addhā,",
  "tika-abh02t5:15_6": "taṇhādayo paccuppanno, saṅkhārāvijjā atītoti. Paccakkhaṁ pana phalaṁ dassetvā taṁnidānadassanavasena",
  "tika-abh02t5:15_7": "phalakāraṇaparamparāya dassanaṁ yujjatīti āhārā purimataṇhāya uppāditā paccuppanno",
  "tika-abh02t5:15_8": "addhā, taṇhādayo atīto, saṅkhārāvijjā tatopi atītataro saṁsārassa anādibhāvadassanatthaṁ",
  "tika-abh02t5:15_9": "vuttoti yāva atītaṁ addhānanti yāva atītataraṁ addhānanti attho yutto.",
  "tika-abh02t5:16": "Āyatiṁ punabbhavābhinibbattiāhārakā vā cattāro āhārā –",
  "tika-abh02t5:17_0": "‘‘Āhāretīti ahaṁ na vadāmi, āhāretīti cāhaṁ vadeyyuṁ, tatrassa kallo pañho ‘ko nu",
  "tika-abh02t5:17_1": "kho, bhante, āhāretī’ti. Evaṁ cāhaṁ na vadāmi, evaṁ pana avadantaṁ maṁ yo evaṁ puccheyya",
  "tika-abh02t5:17_2": "‘kissa nu kho, bhante, viññāṇāhāro’ti. Esa kallo pañho, tatra kallaṁ veyyākaraṇaṁ,",
  "tika-abh02t5:17_3": "viññāṇāhāro āyatiṁ punabbhavābhinibbattiyā’’ti (saṁ. ni. 2.12) –",
  "tika-abh02t5:18_0": "Vacanato taṁsampayuttattā phassacetanānaṁ tappavattihetuttā ca kabaḷīkārāhārassa.",
  "tika-abh02t5:18_1": "Tena hi upatthambhitarūpakāyassa, tañca icchantassa kammaviññāṇāyūhanaṁ hoti. Bhojanañhi",
  "tika-abh02t5:18_2": "saddhādīnaṁ rāgādīnañca upanissayoti vuttanti. Tasmā ‘‘te kammavaṭṭasaṅgahitā āhārā",
  "tika-abh02t5:18_3": "paccuppanno addhā’’ti imasmiṁ pariyāye purimoyevattho yutto. Atītaddhuto pabhuti",
  "tika-abh02t5:18_4": "‘‘iti kho, bhikkhave, avijjāpaccayā saṅkhārā’’tiādinā (saṁ. ni. 2.3) atīte tato parañca",
  "tika-abh02t5:18_5": "hetuphalapaṭipāṭiṁ paccakkhānaṁ āhārānaṁ nidānadassanavasena ārohitvā nivattanena",
  "tika-abh02t5:18_6": "vinā abujjhantānaṁ taṁsandassanatthaṁ sā ayaṁ desanā pavattāti attho. Anāgataddhuno",
  "tika-abh02t5:18_7": "sandassanatthanti anāgataddhuno duppaṭivijjhantānaṁ apassantānaṁ paccakkhaṁ paccuppannaṁ",
  "tika-abh02t5:18_8": "hetuṁ dassetvā hetuphalaparamparāya tassa sandassanatthanti attho.",
  "tika-abh02t5:19_0": "Mūlakāraṇasaddaṁ apekkhitvā ‘‘na akāraṇa’’nti napuṁsakaniddeso kato. Akāraṇaṁ yadi",
  "tika-abh02t5:19_1": "siyā, suttaṁ paṭibāhitaṁ siyāti dassento suttaṁ āharati. Vaṭṭakathāya sīsabhāvo vaṭṭahetuno",
  "tika-abh02t5:19_2": "kammassapi hetubhāvo. Tattha bhavataṇhāyapi hetubhūtā avijjā, tāya paṭicchāditādīnave",
  "tika-abh02t5:19_3": "bhave taṇhuppattitoti avijjā visesena sīsabhūtāti ‘‘mūlakāraṇa’’nti vuttā. Purimāya",
  "tika-abh02t5:19_4": "koṭiyā apaññāyamānāya uppādavirahato niccataṁ gaṇheyyāti āha ‘‘evañcetaṁ, bhikkhave,",
  "tika-abh02t5:19_5": "vuccatī’’tiādi. Tena ito pubbe uppannapubbatā natthīti apaññāyanato purimakoṭiapaññāyanaṁ",
  "tika-abh02t5:19_6": "vuttanti imamatthaṁ dasseti.",
  "tika-abh02t5:20_0": "Avijjātaṇhāhetukkamena phalesu vattabbesu ‘‘sugatiduggatigāmino’’ti vacanaṁ saddalakkhaṇāvirodhanatthaṁ.",
  "tika-abh02t5:20_1": "Dvande hi pūjitassa pubbanipātoti. Savarā kira maṁsassa aṭṭhinā alagganatthaṁ punappunaṁ",
  "tika-abh02t5:20_2": "tāpetvā koṭṭetvā uṇhodakaṁ pāyetvā virittaṁ sūnaṁ aṭṭhito muttamaṁsaṁ gāviṁ mārenti.",
  "tika-abh02t5:20_3": "Tenāha ‘‘aggisantāpi’’ccādi. Tattha yathā vajjhā gāvī ca avijjābhibhūtatāya yathāvuttaṁ",
  "tika-abh02t5:20_4": "uṇhodakapānaṁ ārabhati, evaṁ puthujjano yathāvuttaṁ duggatigāmikammaṁ. Yathā pana",
  "tika-abh02t5:20_5": "sā uṇhodakapāne ādīnavaṁ disvā taṇhāvasena sītudakapānaṁ ārabhati, evamayaṁ avijjāya",
  "tika-abh02t5:20_6": "mandattā duggatigāmikamme ādīnavaṁ disvā taṇhāvasena sugatigāmikammaṁ ārabhati. Dukkhe",
  "tika-abh02t5:20_7": "hi avijjaṁ taṇhā anuvattati, sukhe taṇhaṁ avijjāti.",
  "tika-abh02t5:21_0": "Evanti avijjāya nivutattā taṇhāya saṁyuttattā ca. Ayaṁ kāyoti saviññāṇakakāyo khandhapañcakaṁ,",
  "tika-abh02t5:21_1": "‘‘saḷāyatanapaccayā phasso’’ti vacanato phassakāraṇañcetaṁ vuccatīti āyatanachakkaṁ",
  "tika-abh02t5:21_2": "vā. Samudāgatoti uppanno. Bahiddhā ca nāmarūpanti bahiddhā saviññāṇakakāyo khandhapañcakaṁ,",
  "tika-abh02t5:21_3": "saḷāyatanāni vā. Itthetanti itthaṁ etaṁ. Attano ca paresañca pañcakkhandhā dvādasāyatanāni",
  "tika-abh02t5:21_4": "ca dvārārammaṇabhāvena vavatthitāni dvayanāmānīti attho. ‘‘Dvayaṁ paṭicca phassoti",
  "tika-abh02t5:21_5": "aññattha cakkhurūpādīni dvayāni paṭicca cakkhusamphassādayo vuttā, idha pana ajjhattikabāhirāni",
  "tika-abh02t5:21_6": "āyatanāni. Mahādvayaṁ nāma kireta’’nti (saṁ. ni. aṭṭha. 2.2.19) vuttaṁ. Ayamettha",
  "tika-abh02t5:21_7": "adhippāyo – aññattha ‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ",
  "tika-abh02t5:21_8": "saṅgati phasso’’tiādinā (saṁ. ni. 2.43) ‘‘cakkhu ceva rūpā ca…pe… mano ceva dhammā",
  "tika-abh02t5:21_9": "cā’’ti vuttāni dvayāni paṭicca cakkhusamphassādayo vuttā, idha pana ‘‘ayañceva kāyo’’ti",
  "tika-abh02t5:21_10": "cakkhādinissaye sesadhamme cakkhādinissite eva katvā vuttaṁ, cakkhādikāyaṁ ekattena",
  "tika-abh02t5:21_11": "‘‘ajjhattikāyatana’’nti gahetvā ‘‘bahiddhā nāmarūpa’’nti vuttaṁ, rūpādiārammaṇaṁ",
  "tika-abh02t5:21_12": "ekatteneva bāhirāyatananti tāni ajjhattikabāhirāni āyatanāni paṭicca phasso vutto,",
  "tika-abh02t5:21_13": "tasmā mahādvayaṁ nāmetanti. Evañca katvā ‘‘attano ca parassa ca pañcahi khandhehi",
  "tika-abh02t5:21_14": "chahāyatanehi cāpi ayamattho dīpetabbovā’’ti (saṁ. ni. aṭṭha. 2.2.19) vuttaṁ. ‘‘Ayaṁ",
  "tika-abh02t5:21_15": "kāyo’’ti hi vuttāni sanissayāni cakkhādīni attano pañcakkhandhā, ‘‘bahiddhā nāmarūpa’’nti",
  "tika-abh02t5:21_16": "vuttāni rūpādīni paresaṁ. Tathā ayaṁ kāyo attanova ajjhattikāni āyatanāni, bahiddhā",
  "tika-abh02t5:21_17": "nāmarūpaṁ paresaṁ bāhirānīti. Aññathā ajjhattikāyatanamatte eva ‘‘ayaṁ kāyo’’ti vutte",
  "tika-abh02t5:21_18": "na ajjhattikāyatanāneva attano pañcakkhandhā hontīti attano ca paresañca pañcakkhandhehi",
  "tika-abh02t5:21_19": "dīpanā na sambhaveyyāti. Saḷevāyatanānīti saḷeva samphassakāraṇāni, yehi kāraṇabhūtehi",
  "tika-abh02t5:21_20": "āyatanehi uppannena phassena phuṭṭho bālo sukhadukkhaṁ paṭisaṁvedeti.",
  "tika-abh02t5:22_0": "Ādi-saddena ‘‘etesaṁ vā aññatarena avijjānīvaraṇassa, bhikkhave, paṇḍitassa taṇhāya",
  "tika-abh02t5:22_1": "saṁyuttassā’’tiādi yojetabbaṁ. Tasmiñhi sutte saṅkhāre avijjātaṇhānissite eva katvā",
  "tika-abh02t5:22_2": "kāyaggahaṇena viññāṇanāmarūpasaḷāyatanāni gahetvā etasmiñca kāye saḷāyatanānaṁ phassaṁ",
  "tika-abh02t5:22_3": "taṁnissitameva katvā vedanāya visesapaccayabhāvaṁ dassentena bhagavatā bālapaṇḍitānaṁ",
  "tika-abh02t5:22_4": "atītaddhāvijjātaṇhāmūlako vedanānto paṭiccasamuppādo dassito. Puna ca bālapaṇḍitānaṁ",
  "tika-abh02t5:22_5": "visesaṁ dassentena –",
  "tika-abh02t5:23_0": "‘‘Yāya ca, bhikkhave, avijjāya nivutassa bālassa yāya ca taṇhāya saṁyuttassa ayaṁ",
  "tika-abh02t5:23_1": "kāyo samudāgato, sā ceva avijjā bālassa appahīnā, sā ca taṇhā aparikkhīṇā. Taṁ kissa",
  "tika-abh02t5:23_2": "hetu? Na, bhikkhave, bālo acari brahmacariyaṁ sammā dukkhakkhayāya, tasmā bālo kāyassa",
  "tika-abh02t5:23_3": "bhedā kāyūpago hoti, so kāyūpago samāno na parimuccati jātiyā…pe… dukkhasmāti vadāmī’’ti (saṁ. ni. 2.19) –",
  "tika-abh02t5:24_0": "Vedanāpabhavaṁ sāvijjaṁ taṇhaṁ dassetvā upādānabhave ca taṁnissite katvā ‘‘kāyūpago",
  "tika-abh02t5:24_1": "hotī’’tiādinā jātiādike dassentena paccuppannahetusamuṭṭhānato pabhuti ubhayamūlova",
  "tika-abh02t5:24_2": "paṭiccasamuppādo vutto, tabbipariyāyena ca paṇḍitassa paccuppannahetuparikkhayato",
  "tika-abh02t5:24_3": "pabhuti ubhayamūlako paṭilomapaṭiccasamuppādoti.",
  "tika-abh02t5:25_0": "Duggatigāmikammassa visesapaccayattā avijjā ‘‘avindiyaṁ vindatī’’ti vuttā, tathā",
  "tika-abh02t5:25_1": "visesapaccayo vindiyassa na hotīti ‘‘vindiyaṁ na vindatī’ti ca. Attani nissitānaṁ",
  "tika-abh02t5:25_2": "cakkhuviññāṇādīnaṁ pavattanaṁ uppādanaṁ āyatanaṁ. Sammohabhāveneva anabhisamayabhūtattā",
  "tika-abh02t5:25_3": "aviditaṁ aññātaṁ karoti. Antavirahite javāpetīti ca vaṇṇāgamavipariyāyavikāravināsadhātuatthavisesayogehi",
  "tika-abh02t5:25_4": "pañcavidhassa niruttilakkhaṇassa vasena tīsupi padesu a-kāra vi-kāra ja-kāre gahetvā",
  "tika-abh02t5:25_5": "aññesaṁ vaṇṇānaṁ lopaṁ katvā ja-kārassa ca dutiyassa āgamaṁ katvā ‘‘avijjā’’ti vuttā.",
  "tika-abh02t5:25_6": "Byañjanatthaṁ dassetvā sabhāvatthaṁ dassetuṁ ‘‘apicā’’tiādimāha. Cakkhuviññāṇādīnaṁ",
  "tika-abh02t5:25_7": "vatthārammaṇāni ‘‘idaṁ vatthu, idamārammaṇa’’nti avijjāya ñātuṁ na sakkāti avijjā",
  "tika-abh02t5:25_8": "tappaṭicchādikā vuttā. Vatthārammaṇasabhāvacchādanato eva avijjādīnaṁ paṭiccasamuppādabhāvassa,",
  "tika-abh02t5:25_9": "jarāmaraṇādīnaṁ paṭiccasamuppannabhāvassa ca chādanato paṭiccasamuppādapaṭiccasamuppannachādanaṁ veditabbaṁ.",
  "tika-abh02t5:26_0": "Saṅkhāra-saddaggahaṇena āgatā saṅkhārā saṅkhāra-saddena āgatasaṅkhārā. Yadipi avijjāpaccayā",
  "tika-abh02t5:26_1": "saṅkhārāpi saṅkhāra-saddena āgatā, te pana imissā desanāya padhānāti visuṁ vuttā.",
  "tika-abh02t5:26_2": "Tasmā ‘‘duvidhā’’ti ettha abhisaṅkharaṇakasaṅkhāraṁ saṅkhāra-saddenāgataṁ sandhāya",
  "tika-abh02t5:26_3": "tattha vuttampi vajjetvā saṅkhārasaddena āgatasaṅkhārā yojetabbā. ‘‘Saṅkhāra-saddenāgatasaṅkhārā’’ti",
  "tika-abh02t5:26_4": "vā samudāyo vutto, tadekadeso ca idha vaṇṇitabbabhāvena ‘‘avijjāpaccayā saṅkhārā’’ti,",
  "tika-abh02t5:26_5": "tasmā vaṇṇitabbasabbasaṅgahaṇavasena duvidhatā vuttāti veditabbā. Paṭhamaṁ nirujjhati",
  "tika-abh02t5:26_6": "vacīsaṅkhārotiādinā vitakkavicāraassāsapassāsasaññāvedanāvacīsaṅkhārādayo vuttā,",
  "tika-abh02t5:26_7": "na avijjāsaṅkhāresu vuttā kāyasañcetanādayo.",
  "tika-abh02t5:27_0": "Paritassatīti pipāsati. Bhavatīti upapattibhavaṁ sandhāya vuttaṁ, bhāvayatīti kammabhavaṁ.",
  "tika-abh02t5:27_1": "Cuti khandhānaṁ maraṇanti ‘‘maranti etenā’’ti vuttaṁ. ‘‘Dukkhā vedanā uppādadukkhā",
  "tika-abh02t5:27_2": "ṭhitidukkhā’’ti (ma. ni. 1.465) vacanato dvedhā khaṇati. Āyāsoti parissamo visādo.",
  "tika-abh02t5:27_3": "Kevala-saddo asammissavācako hoti ‘‘kevalā sālayo’’ti, niravasesavācako ca ‘‘kevalā",
  "tika-abh02t5:27_4": "aṅgamagadhā’’ti, tasmā dvedhāpi atthaṁ vadati. Tattha asammissassāti sukharahitassa.",
  "tika-abh02t5:27_5": "Na hi ettha kiñci uppādavayarahitaṁ atthīti.",
  "tika-abh02t5:28_0": "Taṁsampayutte, puggalaṁ vā sammohayatīti sammohanarasā. Ārammaṇasabhāvassa chādanaṁ",
  "tika-abh02t5:28_1": "hutvā gayhatīti chādanapaccupaṭṭhānā. ‘‘Āsavasamudayā avijjāsamudayo’’ti (ma. ni.",
  "tika-abh02t5:28_2": "1.103) vacanato āsavapadaṭṭhānā. Paṭisandhijananatthaṁ āyūhanti byāpāraṁ karontīti",
  "tika-abh02t5:28_3": "āyūhanarasā, rāsikaraṇaṁ vā āyūhanaṁ. Nāmarūpassa purecārikabhāvena pavattatīti pubbaṅgamarasaṁ.",
  "tika-abh02t5:28_4": "Purimabhavena saddhiṁ ghaṭanaṁ hutvā gayhatīti paṭisandhipaccupaṭṭhānaṁ. Viññāṇena",
  "tika-abh02t5:28_5": "saha sampayujjatīti sampayogarasaṁ. Aññamaññaṁ sampayogābhāvato rūpaṁ vikiratīti",
  "tika-abh02t5:28_6": "vikiraṇarasaṁ. Evañca katvā pisiyamānā taṇḍulādayo vikiranti cuṇṇī bhavantīti. Nāmassa",
  "tika-abh02t5:28_7": "kadāci kusalādibhāvo ca atthīti tato visesanatthaṁ ‘‘abyākatapaccupaṭṭhāna’’nti āha.",
  "tika-abh02t5:28_8": "‘‘Acetanā abyākatā’’ti ettha viya anārammaṇatā vā abyākatatā daṭṭhabbā. Āyatanalakkhaṇanti",
  "tika-abh02t5:28_9": "ghaṭanalakkhaṇaṁ, āyānaṁ tananalakkhaṇaṁ vā. Dassanādīnaṁ kāraṇabhāvo dassanādirasatā.",
  "tika-abh02t5:28_10": "Akusalavipākupekkhāya aniṭṭhabhāvato dukkhena itarāya ca iṭṭhabhāvato sukhena saṅgahitattā",
  "tika-abh02t5:28_11": "‘‘sukhadukkhapaccupaṭṭhānā’’ti āha. Dukkhasamudayattā hetulakkhaṇā taṇhā. ‘‘Tatratatrābhinandinī’’ti",
  "tika-abh02t5:28_12": "(dī. ni. 2.400; ma. ni. 1.133, 460; vibha. 203) vacanato abhinandanarasā. Cittassa,",
  "tika-abh02t5:28_13": "puggalassa vā rūpādīsu atittabhāvo hutvā gayhatīti atittabhāvapaccupaṭṭhānā. Taṇhādaḷhattaṁ",
  "tika-abh02t5:28_14": "hutvā kāmupādānaṁ, sesāni diṭṭhi hutvā upaṭṭhahantīti taṇhādaḷhattadiṭṭhipaccupaṭṭhānā.",
  "tika-abh02t5:28_15": "Kammupapattibhavavasena bhavassa lakkhaṇādayo yojetabbā.",
  "tika-abh02t5:29_0": "Ādi-saddena anubodhādibhāvaggahaṇaṁ. Dukkhādīsu aññāṇaṁ appaṭipatti, asubhādīsu subhādivipallāsā",
  "tika-abh02t5:29_1": "micchāpaṭipatti. Diṭṭhivippayuttā vā appaṭipatti, diṭṭhisampayuttā micchāpaṭipatti.",
  "tika-abh02t5:29_2": "Na avijjāya eva chadvārikatā chaḷārammaṇatā ca, atha kho aññesupi paṭiccasamuppādaṅgesu",
  "tika-abh02t5:29_3": "arūpadhammānanti āha ‘‘sabbesupī’’ti. Nobhayagocaranti manāyatanamāha. Na hi arūpadhammānaṁ",
  "tika-abh02t5:29_4": "desavasena āsannatā dūratā ca atthi asaṇṭhānattā, tasmā manāyatanassa gocaro na manāyatanaṁ",
  "tika-abh02t5:29_5": "sampatto asampatto vāti vuccatīti.",
  "tika-abh02t5:30_0": "Sokādīnaṁ sabbhāvā aṅgabahuttappasaṅge ‘‘dvādasevā’’ti aṅgānaṁ vavatthānaṁ veditabbaṁ.",
  "tika-abh02t5:30_1": "Na hi sokādayo aṅgabhāvena vuttā, phalena pana kāraṇaṁ avijjaṁ mūlaṅgaṁ dassetuṁ",
  "tika-abh02t5:30_2": "te vuttāti. Jarāmaraṇabbhāhatassa hi bālassa te sambhavantīti sokādīnaṁ jarāmaraṇakāraṇatā",
  "tika-abh02t5:30_3": "vuttā. ‘‘Sārīrikāya dukkhāya vedanāya phuṭṭho’’ti (saṁ. ni. 4.252) ca sutte jarāmaraṇanimittañca",
  "tika-abh02t5:30_4": "dukkhaṁ saṅgahitanti taṁtaṁnimittānaṁ sādhakabhāvena vuttaṁ. Yasmā pana jarāmaraṇeneva",
  "tika-abh02t5:30_5": "sokādīnaṁ ekasaṅkhepo kato, tasmā tesaṁ jātipaccayatā yujjati. Jarāmaraṇapaccayabhāve",
  "tika-abh02t5:30_6": "hi avijjāya ekasaṅkhepo kātabbo siyā, jātipaccayā pana jarāmaraṇaṁ sokādayo ca sambhavantīti.",
  "tika-abh02t5:30_7": "Tattha jarāmaraṇaṁ ekantikaṁ aṅgabhāveneva gahitaṁ, sokādayo pana rūpabhavādīsu abhāvato",
  "tika-abh02t5:30_8": "anekantikā kevalaṁ pākaṭena phalena avijjānidassanatthaṁ gahitā. Tena anāgate jātiyā",
  "tika-abh02t5:30_9": "sati tato parāya paṭisandhiyā hetuhetubhūtā avijjā dassitāti bhavacakkassa avicchedo",
  "tika-abh02t5:30_10": "dassito hotīti. Suttañca sokādīnaṁ avijjā kāraṇanti etassevatthassa sādhakaṁ daṭṭhabbaṁ,",
  "tika-abh02t5:30_11": "na sokādīnaṁ bālassa jarāmaraṇanimittatāmattassa. ‘‘Assutavā puthujjano’’ti (saṁ.",
  "tika-abh02t5:30_12": "ni. 4.252) hi vacanena avijjā sokādīnaṁ kāraṇanti dassitā, na ca jarāmaraṇanimittameva dukkhaṁ dukkhanti.",
  "tika-abh02t5:31": "Uddesavāravaṇṇanā niṭṭhitā.",
  "tika-abh02t5:32": "Avijjāpadaniddesavaṇṇanā",
  "tika-abh02t5:33_0": "226.‘‘Avijjāpaccayā 92 saṅkhārā’’ti hi vuttanti etena avijjāya visesanabhāvena saṅkhārānañca",
  "tika-abh02t5:33_1": "padhānabhāvena vuttattā saṅkhārānaṁ niddisitabbabhāvassa kāraṇaṁ dasseti. Pitā kathīyati",
  "tika-abh02t5:33_2": "‘‘dīgho sāmo, mitto rasso, odāto datto’’ti.",
  "tika-abh02t5:34_0": "Rasitabbo paṭivijjhitabbo sabhāvo raso, attano raso saraso, yāthāvo saraso yāthāvasaraso,",
  "tika-abh02t5:34_1": "so eva lakkhitabbattā lakkhaṇanti yāthāvasarasalakkhaṇaṁ. ‘‘Katamā ca, bhikkhave,",
  "tika-abh02t5:34_2": "avijjā? Dukkhe aññāṇa’’ntiādinā (saṁ. ni. 2.2; ma. ni. 1.103) sutte cattāreva vuttānīti",
  "tika-abh02t5:34_3": "‘‘suttantikapariyāyenā’’ti āha. Nikkhepakaṇḍe panātiādinā idha catūsu ṭhānesu kathitāya",
  "tika-abh02t5:34_4": "eva avijjāya nikkhepakaṇḍe aṭṭhasu ṭhānesu kiccajātito pañcavīsatiyā padehi lakkhaṇato",
  "tika-abh02t5:34_5": "ca kathitattā tadatthasaṁvaṇṇanāvasena vibhāvanaṁ karoti. Ahāpetvā vibhajitabbavibhajanañhi abhidhammapariyāyo.",
  "tika-abh02t5:35_0": "Jāyati etthāti jāti, uppattiṭṭhānaṁ. Yadipi nirodhamagge avijjā ārammaṇaṁ na karoti,",
  "tika-abh02t5:35_1": "te pana jānitukāmassa tappaṭicchādanavasena anirodhamaggesu nirodhamaggaggahaṇakaāraṇavasena",
  "tika-abh02t5:35_2": "ca pavattamānā tattha uppajjatīti vuccatīti tesampi avijjāya uppattiṭṭhānatā hoti,",
  "tika-abh02t5:35_3": "itaresaṁ ārammaṇabhāvena cāti. Saṅghikabaladevagoṇādīnaṁ saṅghāṭinaṅgalādīni viya",
  "tika-abh02t5:35_4": "aññasetādīnaṁ avijjāya dukkhādivisayānaṁ andhattakarānaṁ lobhādīnaṁ nivattako aññāṇādisabhāvo",
  "tika-abh02t5:35_5": "lakkhaṇanti daṭṭhabbaṁ.",
  "tika-abh02t5:36_0": "Atthatthanti phalaphalaṁ. Āmeḍitavacanañhi sabbesaṁ atthānaṁ visuṁ visuṁ pākaṭakaraṇabhāvappakāsanatthaṁ.",
  "tika-abh02t5:36_1": "Attho eva vā attho atthatthoti atthassa aviparītatādassanatthaṁ atthenevatthaṁ visesayati.",
  "tika-abh02t5:36_2": "Na hi ñāṇaṁ anatthaṁ atthoti gaṇhātīti. Evaṁ kāraṇakāraṇanti etthāpi daṭṭhabbaṁ.",
  "tika-abh02t5:36_3": "Taṁ ākāranti atthatthādiākāraṁ. Gahetvāti citte pavesetvā, cittena puggalena vā gahitaṁ",
  "tika-abh02t5:36_4": "katvā. Paṭividdhassa puna avekkhaṇā paccavekkhaṇā. Duccintitacintitādilakkhaṇassa",
  "tika-abh02t5:36_5": "bālassa bhāvo bālyaṁ. Pajānātīti pakārehi jānāti. Balavamohanaṁ pamoho. Samantato mohanaṁ sammoho.",
  "tika-abh02t5:37_0": "Dukkhārammaṇatāti dukkhārammaṇatāya, yāya vā avijjāya chādentiyā dukkhārammaṇā taṁsampayuttadhammā,",
  "tika-abh02t5:37_1": "sā tesaṁ bhāvoti dukkhārammaṇatā, ārammaṇameva vā ārammaṇatā, dukkhaṁ ārammaṇatā",
  "tika-abh02t5:37_2": "etissāti dukkhārammaṇatā.",
  "tika-abh02t5:38_0": "Duddasattā gambhīrā na sabhāvato, tasmā tadārammaṇatā avijjā uppajjati, itaresaṁ",
  "tika-abh02t5:38_1": "sabhāvato gambhīrattā tadārammaṇatā nuppajjatīti adhippāyo. Apica kho panāti maggassa",
  "tika-abh02t5:38_2": "saṅkhatasabhāvattā tatopi nirodhassa gambhīratarataṁ dasseti.",
  "tika-abh02t5:39": "Avijjāpadaniddesavaṇṇanā niṭṭhitā.",
  "tika-abh02t5:40": "Saṅkhārapadaniddesavaṇṇanā",
  "tika-abh02t5:41_0": "Punātīti sodheti apuññaphalato dukkhasaṁkilesato ca, hitasukhajjhāsayena puññaṁ karotīti",
  "tika-abh02t5:41_1": "taṁnipphādanena kārakassajjhāsayaṁ pūretīti puñño, pūrako pujjanibbattako ca niruttilakkhaṇena",
  "tika-abh02t5:41_2": "‘‘puñño’’ti veditabbo. Samādhipaccanīkānaṁ atidūratāya na iñjati na calatīti attho.",
  "tika-abh02t5:41_3": "Kāyassāti dvārassa sāmibhāvena niddeso kato.",
  "tika-abh02t5:42_0": "Puññupaganti bhavasampattupagaṁ. Tatthāti vibhaṅgasutte (saṁ. ni. 2.2). Tañhi padhānabhāvena",
  "tika-abh02t5:42_1": "gahitanti. Sammādiṭṭhisutte (ma. ni. 1.102) pana ‘‘tayome, āvuso, saṅkhārā’’ti āgatanti.",
  "tika-abh02t5:42_2": "Sabbaññujinabhāsito pana ayaṁ, na paccekajinabhāsito, imassatthassa dīpanatthaṁ etesaṁ",
  "tika-abh02t5:42_3": "suttānaṁ vasena te gahitā. Kathaṁ panetena gahaṇenāyamattho dīpito hotīti taṁdassanatthamāha",
  "tika-abh02t5:42_4": "‘‘abhidhammepi hi suttepi ekasadisāva tanti niddiṭṭhā’’ti. Sabbaññubhāsitoti pākaṭena",
  "tika-abh02t5:42_5": "suttantena sadisattā ayampi sabbaññubhāsitoti ñāyatīti vuttaṁ hotīti.",
  "tika-abh02t5:43_0": "‘‘Terasāpī’’ti vuttaṁ, tattha ñāṇavippayuttānaṁ na bhāvanāmayatā pākaṭāti ‘‘yathā",
  "tika-abh02t5:43_1": "hī’’tiādimāha . Pathavī pathavītiādibhāvanā ca kasiṇaparikammakaraṇaṁ maṇḍalakaraṇañca",
  "tika-abh02t5:43_2": "bhāvanaṁ bhajāpenti.",
  "tika-abh02t5:44_0": "Dānavasena pavattā cittacetasikā dhammā dānaṁ. Tattha byāpārabhūtā āyūhanacetanā",
  "tika-abh02t5:44_1": "dānaṁ ārabbha dānaṁ adhikicca uppajjatīti vuccati, evaṁ itaresu. Somanassacittenāti",
  "tika-abh02t5:44_2": "anumodanāpavattinidassanamattametaṁ daṭṭhabbaṁ. Upekkhāsahagatenapi hi anussarati evāti.",
  "tika-abh02t5:45_0": "Asarikkhakampi sarikkhakena catutthajjhānavipākena vehapphalādīsu vināpi asaññesu",
  "tika-abh02t5:45_1": "kaṭattārūpaṁ. Rūpameva saphandanattā ‘‘saiñjana’’nti vuttaṁ iñjanakaranīvaraṇādīnaṁ",
  "tika-abh02t5:45_2": "avikkhambhanato, rūpataṇhāsaṅkhātassa iñjanakassa kāraṇattā vā. Teneva rūpārammaṇaṁ",
  "tika-abh02t5:45_3": "nimittārammaṇañca sabbampi catutthajjhānaṁ nippariyāyena ‘‘aniñjana’’nti na vuccatīti.",
  "tika-abh02t5:45_4": "Mahātulāya dhārayamāno nāḷiyā minamāno ca samudāyameva dhāreti minati ca, na ekekaṁ",
  "tika-abh02t5:45_5": "guñjaṁ, ekekaṁ taṇḍulaṁ vā, evaṁ bhagavāpi aparimāṇā paṭhamakusalacetanāyo samudāyavaseneva",
  "tika-abh02t5:45_6": "gahetvā ekajātikattā ekameva katvā dasseti. Evaṁ dutiyādayopīti.",
  "tika-abh02t5:46_0": "‘‘Kāyadvāre pavattā’’ti avatvā ‘‘ādānaggahaṇacopanaṁ pāpayamānā uppannā’’tipi vattuṁ",
  "tika-abh02t5:46_1": "vaṭṭatīti vacanavisesamattameva dasseti. Kāyadvāre pavatti eva hi ādānādipāpanāti.",
  "tika-abh02t5:46_2": "Purimena vā dvārassa upalakkhaṇabhāvo vutto, pacchimena cetanāya saviññattirūpasamuṭṭhāpanaṁ.",
  "tika-abh02t5:46_3": "Tattha ākaḍḍhitvā gahaṇaṁ ādānaṁ, sampayuttassa gahaṇaṁ gahaṇaṁ, phandanaṁ copanaṁ.",
  "tika-abh02t5:47_0": "Etthāti kāyavacīsaṅkhāraggahaṇe, kāyavacīsañcetanāgahaṇe vā. Aṭṭhakathāyaṁ abhiññācetanā",
  "tika-abh02t5:47_1": "na gahitā viññāṇassa paccayo na hotīti. Kasmā pana na hoti, nanu sāpi kusalā vipākadhammā",
  "tika-abh02t5:47_2": "cāti? Saccaṁ, anupacchinnataṇhāvijjāmāne pana santāne sabyāpārappavattiyā tassā kusalatā",
  "tika-abh02t5:47_3": "vipākadhammatā ca vuttā, na vipākuppādanena, sā pana vipākaṁ uppādayantī rūpāvacarameva",
  "tika-abh02t5:47_4": "uppādeyya. Na hi aññabhūmikaṁ kammaṁ aññabhūmikaṁ vipākaṁ uppādetīti. Attanā sadisārammaṇañca",
  "tika-abh02t5:47_5": "tiṭṭhānikaṁ taṁ uppādeyya cittuppādakaṇḍe rūpāvacaravipākassa kammasadisārammaṇasseva",
  "tika-abh02t5:47_6": "vuttattā, na ca rūpāvacaravipāko parittādiārammaṇo atthi, abhiññācetanā ca parittādiārammaṇāva",
  "tika-abh02t5:47_7": "hoti, tasmā vipākaṁ na uppādetīti viññāyati. Kasiṇesu ca uppāditassa catutthajjhānasamādhissa",
  "tika-abh02t5:47_8": "ānisaṁsabhūtā abhiññā. Yathāha ‘‘so evaṁ samāhite citte’’tiādi (dī. ni. 1.244-245;",
  "tika-abh02t5:47_9": "ma. ni. 1.384-386). Tasmā samādhiphalasadisā sā, na ca phalaṁ detīti dānasīlānisaṁso",
  "tika-abh02t5:47_10": "tasmiṁ bhave paccayalābho viya sāpi vipākaṁ na uppādeti. Yathā ca abhiññācetanā,",
  "tika-abh02t5:47_11": "evaṁ uddhaccacetanāpi na hotīti idaṁ uddhaccasahagate dhamme visuṁ uddharitvā ‘‘tesaṁ",
  "tika-abh02t5:47_12": "vipāke ñāṇaṁ atthapaṭisambhidā’’ti (vibha. 725) vuttattā vicāretabbaṁ.",
  "tika-abh02t5:48_0": "Ayaṁ panettha amataggapathānugato vinicchayo – dassanabhāvanānaṁ abhāvepi yesaṁ puthujjanānaṁ",
  "tika-abh02t5:48_1": "sekkhānañca dassanabhāvanāhi bhavitabbaṁ, tesaṁ taduppattikāle tehi pahātuṁ sakkuṇeyyā",
  "tika-abh02t5:48_2": "akusalā ‘‘dassanena pahātabbā bhāvanāya pahātabbā’’ti ca vuccanti, puthujjanānaṁ",
  "tika-abh02t5:48_3": "pana bhāvanāya abhāvā bhāvanāya pahātabbacintā natthi. Tena tesaṁ pavattamānā te",
  "tika-abh02t5:48_4": "dassanena pahātuṁ asakkuṇeyyāpi ‘‘bhāvanāya pahātabbā’’ti na vuccanti. Yadi vucceyyuṁ,",
  "tika-abh02t5:48_5": "dassanena pahātabbā bhāvanāya pahātabbānaṁ kesañci keci kadāci ārammaṇārammaṇādhipatiupanissayapaccayehi",
  "tika-abh02t5:48_6": "paccayo bhaveyyuṁ, na ca paṭṭhāne ‘‘dassanena pahātabbā bhāvanāya pahātabbānaṁ kesañci",
  "tika-abh02t5:48_7": "kenaci paccayena paccayo’’ti vuttā. Sekkhānaṁ pana vijjamānā bhāvanāya pahātuṁ sakkuṇeyyā",
  "tika-abh02t5:48_8": "bhāvanāya pahātabbā. Teneva sekkhānaṁ dassanena pahātabbā cattattā vantattā muttattā",
  "tika-abh02t5:48_9": "pahīnattā paṭinissaṭṭhattā ukkheṭitattā samukkheṭitattā assāditabbā abhinanditabbā",
  "tika-abh02t5:48_10": "ca na honti, pahīnatāya eva somanassahetubhūtā avikkhepahetubhūtā ca na domanassaṁ",
  "tika-abh02t5:48_11": "uddhaccañca uppādentīti na te tesaṁ ārammaṇārammaṇādhipatibhāvaṁ pakatūpanissayabhāvañca",
  "tika-abh02t5:48_12": "gacchanti. Na hi pahīne upanissāya ariyo rāgādikilese uppādeti.",
  "tika-abh02t5:49_0": "Vuttañca ‘‘sotāpattimaggena ye kilesā pahīnā, te kilese na puneti na pacceti na paccāgacchati…pe…",
  "tika-abh02t5:49_1": "arahattamaggena…pe… na paccāgacchatī’’ti (mahāni. 80; cūḷani. mettagūmāṇavapucchāniddesa",
  "tika-abh02t5:49_2": "27), na ca puthujjanānaṁ dassanena pahātuṁ sakkuṇeyyā itaresaṁ na kenaci paccayena",
  "tika-abh02t5:49_3": "paccayo hontīti sakkā vattuṁ ‘‘diṭṭhiṁ assādeti abhinandati, taṁ ārabbha rāgo uppajjati,",
  "tika-abh02t5:49_4": "diṭṭhi vicikicchā uddhaccaṁ uppajjati. Vicikicchaṁ ārabbha vicikicchā diṭṭhi uddhaccaṁ",
  "tika-abh02t5:49_5": "uppajjatī’’ti diṭṭhivicikicchānaṁ uddhaccārammaṇapaccayabhāvassa vuttattā. Ettha",
  "tika-abh02t5:49_6": "hi uddhaccanti uddhaccasahagataṁ cittuppādaṁ sandhāya vuttaṁ. Evañca katvā adhipatipaccayaniddese",
  "tika-abh02t5:49_7": "‘‘diṭṭhiṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi",
  "tika-abh02t5:49_8": "uppajjatī’’ti (paṭṭhā. 1.1.409) ettakameva vuttaṁ, na vuttaṁ ‘‘uddhaccaṁ uppajjatī’’ti.",
  "tika-abh02t5:49_9": "Tasmā dassanabhāvanāhi pahātabbānaṁ atītādibhāvena navattabbattepi yādisānaṁ tāhi",
  "tika-abh02t5:49_10": "anuppattidhammatā āpādetabbā, tesu puthujjanesu vattamānā dassanaṁ apekkhitvā tena",
  "tika-abh02t5:49_11": "pahātuṁ sakkuṇeyyā dassanena pahātabbā, sekkhesu vattamānā bhāvanaṁ apekkhitvā tāya",
  "tika-abh02t5:49_12": "pahātuṁ sakkuṇeyyā bhāvanāya pahātabbā. Tesu bhāvanāya pahātabbā sahāyavirahā vipākaṁ",
  "tika-abh02t5:49_13": "na janayantīti bhāvanāya pahātabbacetanāya nānākkhaṇikakammapaccayabhāvo na vutto,",
  "tika-abh02t5:49_14": "apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe chandarāgādīnaṁ",
  "tika-abh02t5:49_15": "uddhaccasahagatacittuppādassa ca saṁyojanattayatadekaṭṭhakilesānaṁ anupacchinnatāya",
  "tika-abh02t5:49_16": "aparikkhīṇasahāyānaṁ vipākuppādanaṁ na sakkā paṭikkhipitunti uddhaccasahagatadhammānaṁ",
  "tika-abh02t5:49_17": "vipāko vibhaṅge vuttoti.",
  "tika-abh02t5:50_0": "Yadi evaṁ, apekkhitabbadassanabhāvanārahitānaṁ akusalānaṁ nevadassanenanabhāvanāyapahātabbatā",
  "tika-abh02t5:50_1": "āpajjatīti? Nāpajjati, appahātabbānaṁ ‘‘neva dassanena na bhāvanāya pahātabbā’’ti",
  "tika-abh02t5:50_2": "(dha. sa. tikamātikā 8) vuttattā, appahātabbaviruddhasabhāvattā ca akusalānaṁ. Evampi",
  "tika-abh02t5:50_3": "tesaṁ imasmiṁ tike navattabbatā āpajjatīti? Nāpajjati cittuppādakaṇḍe dassitānaṁ",
  "tika-abh02t5:50_4": "dvādasaakusalacittuppādānaṁ dvīhi padehi saṅgahitattā. Yathā hi dhammavasena saṅkhatadhammā",
  "tika-abh02t5:50_5": "sabbe saṅgahitāti uppannattike kālavasena asaṅgahitāpi atītā navattabbāti na vuttā",
  "tika-abh02t5:50_6": "cittuppādarūpabhāvena gahitesu navattabbassa abhāvā, evamidhāpi cittuppādabhāvena",
  "tika-abh02t5:50_7": "gahitesu navattabbassa abhāvā navattabbatā na vuttāti veditabbā. Yattha hi cittuppādo",
  "tika-abh02t5:50_8": "koci niyogato navattabbo atthi, tattha tesaṁ catuttho koṭṭhāso atthīti yathāvuttapadesu",
  "tika-abh02t5:50_9": "viya tatthāpi bhinditvā bhajāpetabbe cittuppāde bhinditvā bhajāpeti ‘‘siyā navattabbā",
  "tika-abh02t5:50_10": "parittārammaṇā’’tiādinā. Tadabhāvā uppannattike idha ca tathā na vuttā.",
  "tika-abh02t5:51_0": "Atha vā yathā sappaṭighehi samānasabhāvattā rūpadhātuyaṁ tayo mahābhūtā ‘‘sappaṭighā’’ti",
  "tika-abh02t5:51_1": "vuttā. Yathāha ‘‘asaññasattānaṁ anidassanaṁ sappaṭighaṁ ekaṁ mahābhūtaṁ paṭicca dve",
  "tika-abh02t5:51_2": "mahābhūtā, dve mahābhūte paṭicca ekaṁ mahābhūta’’nti (paṭṭhā. 2.22.9). Evaṁ puthujjanānaṁ",
  "tika-abh02t5:51_3": "pavattamānā bhāvanāya pahātabbasamānasabhāvā ‘‘bhāvanāya pahātabbā’’ti vucceyyunti",
  "tika-abh02t5:51_4": "natthi navattabbatāpasaṅgo. Evañca sati puthujjanānaṁ pavattamānāpi bhāvanāya pahātabbā",
  "tika-abh02t5:51_5": "sakabhaṇḍe chandarāgādayo parabhaṇḍe chandarāgādīnaṁ upanissayapaccayo, rāgo ca rāgadiṭṭhīnaṁ",
  "tika-abh02t5:51_6": "adhipatipaccayoti ayamattho laddho hoti. Yathā pana aphoṭṭhabbattā rūpadhātuyaṁ tayo",
  "tika-abh02t5:51_7": "mahābhūtā na paramatthato sappaṭighā, evaṁ apekkhitabbabhāvanārahitā puthujjanesu",
  "tika-abh02t5:51_8": "pavattamānā sakabhaṇḍe chandarāgādayo na paramatthato bhāvanāya pahātabbāti bhāvanāya",
  "tika-abh02t5:51_9": "pahātabbānaṁ nānākkhaṇikakammapaccayatā na vuttā, na ca ‘‘dassanena pahātabbā bhāvanāya",
  "tika-abh02t5:51_10": "pahātabbānaṁ kenaci paccayena paccayo’’ti vuttā. Ye hi dassanena pahātabbapaccayā",
  "tika-abh02t5:51_11": "kilesā, na te dassanato uddhaṁ pavattanti, dassanena pahātabbapaccayassapi pana uddhaccasahagatassa",
  "tika-abh02t5:51_12": "sahāyavekallamattameva dassanena kataṁ, na tassa koci bhāvo dassanena anuppattidhammataṁ",
  "tika-abh02t5:51_13": "āpāditoti tassa ekantabhāvanāya pahātabbatā vuttā. Tasmā tassa tādisasseva sati sahāye",
  "tika-abh02t5:51_14": "vipākuppādanavacanaṁ, asati ca vipākānuppādanavacanaṁ na virujjhatīti.",
  "tika-abh02t5:52_0": "Sāpi viññāṇapaccayabhāve yadi apanetabbā, kasmā ‘‘samavīsati cetanā’’ti vuttanti",
  "tika-abh02t5:52_1": "tassa kāraṇaṁ dassento āha ‘‘avijjāpaccayā panasabbāpetā hontī’’ti. Yadi evaṁ, abhiññācetanāya",
  "tika-abh02t5:52_2": "saha ‘‘ekavīsatī’’ti vattabbanti? Na, avacanassa vuttakāraṇattā, taṁ pana itarāvacanassapi",
  "tika-abh02t5:52_3": "kāraṇanti samānacetanāvacanakāraṇavacanena yaṁ kāraṇaṁ apekkhitvā ekā vuttā, tena",
  "tika-abh02t5:52_4": "kāraṇena itarāyapi vattabbataṁ, yañca kāraṇaṁ apekkhitvā itarā na vuttā, tena kāraṇena",
  "tika-abh02t5:52_5": "vuttāyapi avattabbataṁ dasseti. Āneñjābhisaṅkhāro cittasaṅkhāro evāti bhedābhāvā",
  "tika-abh02t5:52_6": "pākaṭoti na tassa saṁyogo dassito.",
  "tika-abh02t5:53_0": "Sukhasaññāya gahetvāti etena taṇhāpavattiṁ dasseti. Taṇhāparikkhāreti taṇhāya parivāre,",
  "tika-abh02t5:53_1": "taṇhāya ‘‘sukhaṁ subha’’ntiādinā saṅkhate vā alaṅkateti attho. Taṇhā hi dukkhassa",
  "tika-abh02t5:53_2": "samudayoti ajānanto ‘‘aho vatāhaṁ kāyassa bhedā paraṁ maraṇā khattiyamahāsālānaṁ",
  "tika-abh02t5:53_3": "vā sahabyataṁ upapajjeyya’’nti saṅkhāre parikkharotīti. Amaraṇatthāti gahitā dukkarakiriyā",
  "tika-abh02t5:53_4": "amaratapo, devabhāvatthaṁ tapo vā, dukkhattā vā maro mārako tapo amaratapo. Diṭṭhe",
  "tika-abh02t5:53_5": "adiṭṭha-saddo viya maresu amara-saddo daṭṭhabbo.",
  "tika-abh02t5:54_0": "Jātiādipapātadukkhajananato marupapātasadisatā puññābhisaṅkhārassa vuttā. Ramaṇīyabhāvena",
  "tika-abh02t5:54_1": "ca assādabhāvena ca gayhamānaṁ puññaphalaṁ dīpasikhāmadhulittasatthadhārāsadisaṁ,",
  "tika-abh02t5:54_2": "tadattho ca puññābhisaṅkhāro taṁnipātalehanasadiso.",
  "tika-abh02t5:55_0": "‘‘Sukho imissā paribbājikāya taruṇāya mudukāya lomasāya bāhāya samphasso’’tiādinā",
  "tika-abh02t5:55_1": "(ma. ni. 1.469) sukhasaññāya bālo viya gūthakīḷanaṁ kilesābhibhūtatāya kodhāratiabhibhūto",
  "tika-abh02t5:55_2": "asavaso maritukāmo viya visakhādanaṁ karaṇaphalakkhaṇesu jigucchanīyaṁ dukkhañca",
  "tika-abh02t5:55_3": "apuññābhisaṅkhāraṁ ārabhati. Lobhasahagatassa vā gūthakīḷanasadisatā, dosasahagatassa",
  "tika-abh02t5:55_4": "visakhādanasadisatā yojetabbā. Kāmaguṇasamiddhiyā sabhayassapi pisācanagarassa sukhavipallāsahetubhāvo",
  "tika-abh02t5:55_5": "viya arūpavipākānaṁ nirantaratāya anupalakkhiyamānauppādavayānaṁ, dīghasantānatāya",
  "tika-abh02t5:55_6": "agayhamānavipariṇāmānaṁ, saṅkhāravipariṇāmadukkhabhūtānampi niccādivipallāsahetubhāvoti",
  "tika-abh02t5:55_7": "tesaṁ pisācanagarasadisatā, tadabhimukhagamanasadisatā ca āneñjābhisaṅkhārassa yojetabbā.",
  "tika-abh02t5:56_0": "Tāvāti vattabbantarāpekkho nipāto, tasmā avijjā saṅkhārānaṁ paccayoti idaṁ tāva siddhaṁ,",
  "tika-abh02t5:56_1": "idaṁ pana aparaṁ vattabbanti attho. Avijjāpaccayā pana sabbāpetā hontīti vuttanti",
  "tika-abh02t5:56_2": "abhiññācetanānaṁ paccayabhāvaṁ dasseti. Cetopariyapubbenivāsaanāgataṁsañāṇehi paresaṁ",
  "tika-abh02t5:56_3": "attano ca samohacittajānanakāleti yojetabbā.",
  "tika-abh02t5:57_0": "Avijjāsammūḷhattāti bhavādīnavapaṭicchādikāya avijjāya sammūḷhattā. Rāgādīnanti rāgadiṭṭhivicikicchuddhaccadomanassānaṁ",
  "tika-abh02t5:57_1": "avijjāsampayuttarāgādiassādanakālesu avijjaṁ ārabbha uppatti veditabbā. Garuṁ katvā",
  "tika-abh02t5:57_2": "assādanaṁ rāgadiṭṭhisampayuttāya eva avijjāya yojetabbaṁ, assādanañca rāgo, tadavippayuttā",
  "tika-abh02t5:57_3": "ca diṭṭhīti assādanavacaneneva yathāvuttaṁ avijjaṁ garuṁ karontī diṭṭhi ca vuttāti",
  "tika-abh02t5:57_4": "veditabbā. Rāgādīhi ca pāḷiyaṁ sarūpena vuttehi taṁsampayuttasaṅkhārassa avijjārammaṇāditaṁ",
  "tika-abh02t5:57_5": "dasseti. Anavijjārammaṇassa paṭhamajavanassa ārammaṇādhipatianantarādipaccayavacanesu",
  "tika-abh02t5:57_6": "avuttassa vuttassa ca sabbassa saṅgaṇhanatthaṁ ‘‘yaṁ kiñcī’’ti āha. Vuttanayenāti",
  "tika-abh02t5:57_7": "samatikkamabhavapatthanāvasena vuttanayena.",
  "tika-abh02t5:58_0": "Ekakāraṇavādo āpajjatīti dosappasaṅgo vutto. Aniṭṭho hi ekakāraṇavādo sabbassa sabbakāle",
  "tika-abh02t5:58_1": "sambhavāpattito ekasadisasabhāvāpattito ca. Yasmā tīsu pakāresu avijjamānesu pārisesena",
  "tika-abh02t5:58_2": "catutthe eva ca vijjamāne ekahetuphaladīpane attho atthi, tasmā na nupapajjati.",
  "tika-abh02t5:59_0": "Yathāphassaṁ vedanāvavatthānatoti ‘‘sukhavedanīyaṁ, bhikkhave, phassaṁ paṭicca uppajjati",
  "tika-abh02t5:59_1": "sukhā vedanā’’tiādinā (saṁ. ni. 2.62), ‘‘cakkhuñca paṭicca…pe… tiṇṇaṁ saṅgati phasso,",
  "tika-abh02t5:59_2": "phassapaccayā vedanā’’tiādinā (saṁ. ni. 2.43) ca sukhavedanīyādicakkhusamphassādianurūpena",
  "tika-abh02t5:59_3": "sukhavedanādicakkhusamphassajāvedanādīnaṁ vavatthānato, samānesu cakkhurūpādīsu phassavasena",
  "tika-abh02t5:59_4": "sukhādivipariyāyābhāvato, samānesu ca rūpamanasikārādīsu cakkhādisaṅghaṭṭanavasena",
  "tika-abh02t5:59_5": "cakkhusamphassajādivipariyāyābhāvato, aññapaccayasāmaññepi phassavasena sukhādicakkhusamphassajādīnaṁ",
  "tika-abh02t5:59_6": "oḷārikasukhumādisaṅkarābhāvato cāti attho. Sukhādīnaṁ yathāvuttasamphassassa aviparīto",
  "tika-abh02t5:59_7": "paccayabhāvo eva yathāvedanaṁ phassavavatthānaṁ, kāraṇaphalavisesena vā phalakāraṇavisesanicchayo",
  "tika-abh02t5:59_8": "hotīti ubhayatthāpi nicchayo vavatthānanti vutto. Kammādayoti kammāhārautuādayo apākaṭā",
  "tika-abh02t5:59_9": "semhapaṭikārena rogavūpasamato.",
  "tika-abh02t5:60_0": "‘‘Assādānupassino taṇhā pavaḍḍhatī’’ti vacanatoti ‘‘saṁyojanīyesu, bhikkhave, dhammesu",
  "tika-abh02t5:60_1": "assādānupassino viharato taṇhā pavaḍḍhati, taṇhāpaccayā upādānaṁ, upādānapaccayā",
  "tika-abh02t5:60_2": "bhavo’’ti (saṁ. ni. 2.53-54) iminā suttena taṇhāya saṅkhārakāraṇabhāvassa vuttattāti",
  "tika-abh02t5:60_3": "attho. Puna tassāpi avijjā kāraṇanti dassanatthaṁ ‘‘avijjāsamudayā āsavasamudayoti",
  "tika-abh02t5:60_4": "vacanato’’ti āha. Taṇhā vā caturupādānabhūtā kāmabhavadiṭṭhāsavā ca saṅkhārassa kāraṇanti",
  "tika-abh02t5:60_5": "pākaṭāti suttadvayenapi avijjāya saṅkhārakāraṇabhāvameva dasseti. Assādānupassinoti",
  "tika-abh02t5:60_6": "hi vacanena ādīnavapaṭicchādanakiccā avijjā taṇhāya kāraṇanti dassitā hotīti. Yasmā",
  "tika-abh02t5:60_7": "avidvā, tasmā puññābhisaṅkhārādike abhisaṅkharotīti avijjāya saṅkhārakāraṇabhāvassa",
  "tika-abh02t5:60_8": "pākaṭattā aviddasubhāvo saṅkhārakāraṇabhāvena vutto khīṇāsavassa saṅkhārābhāvato",
  "tika-abh02t5:60_9": "asādhāraṇattā ca. Puññābhisaṅkhārādīnaṁ sādhāraṇāni vatthārammaṇādīnīti puññabhavādiādīnavapaṭicchādikā",
  "tika-abh02t5:60_10": "avijjā puññābhisaṅkhārādīnaṁ asādhāraṇaṁ kāraṇanti vā attho daṭṭhabbo. Ṭhānaviruddhoti",
  "tika-abh02t5:60_11": "atthitāviruddho. Keci pana ‘‘paṭisandhiādīni ṭhānānī’’ti vadanti, evaṁ sati purimacittaṁ",
  "tika-abh02t5:60_12": "pacchimacittassa ṭhānaviruddho paccayoti na idaṁ ekantikaṁ siyā. Bhavaṅgampi hi bhavaṅgassa",
  "tika-abh02t5:60_13": "anantarapaccayo, javanaṁ javanassāti, na ca sippādīnaṁ paṭisandhiādiṭhānaṁ atthīti",
  "tika-abh02t5:60_14": "na taṁ idha adhippetaṁ. Kammaṁ rūpassa namanaruppanavirodhā sārammaṇānārammaṇavirodhā",
  "tika-abh02t5:60_15": "ca sabhāvaviruddho paccayo, khīrādīni dadhiādīnaṁ madhurambilarasādisabhāvavirodhā.",
  "tika-abh02t5:60_16": "Avijānanakicco āloko vijānanakiccassa viññāṇassa, amadanakiccā ca guḷādayo madanakiccassa āsavassa.",
  "tika-abh02t5:61_0": "Golomāvilomāni dabbāya paccayo, dadhiādīni bhūtiṇakassa. Ettha ca avīti rattā eḷakā",
  "tika-abh02t5:61_1": "vuccanti. Vipākāyeva te ca na, tasmā dukkhavipākāyapi avijjāya tadavipākānaṁ puññāneñjābhisaṅkhārānaṁ",
  "tika-abh02t5:61_2": "paccayattaṁ na na yujjatīti attho. Tadavipākattepi sāvajjatāya tadaviruddhānaṁ taṁsadisānañca",
  "tika-abh02t5:61_3": "apuññābhisaṅkhārānameva paccayo, na itaresanti etassa pasaṅgassa nivāraṇatthaṁ ‘‘viruddho",
  "tika-abh02t5:61_4": "cāviruddho ca, sadisāsadiso tathā. Dhammānaṁ paccayo siddho’’ti vuttaṁ, tasmā tamatthaṁ",
  "tika-abh02t5:61_5": "pākaṭaṁ karonto ‘‘iti ayaṁ avijjā’’tiādimāha.",
  "tika-abh02t5:62_0": "Acchejjasuttāvutābhejjamaṇīnaṁ viya pubbāpariyavavatthānaṁ niyati, niyatiyā, niyati",
  "tika-abh02t5:62_1": "eva vā saṅgati samāgamo niyatisaṅgati, tāya bhāvesu pariṇatā manussadevavihaṅgādibhāvaṁ",
  "tika-abh02t5:62_2": "pattā niyatisaṅgatibhāvapariṇatā. Niyatiyā saṅgatiyā bhāvena ca pariṇatā nānappakārataṁ",
  "tika-abh02t5:62_3": "pattā niyatisaṅgatibhāvapariṇatāti ca atthaṁ vadanti. Etehi ca vikappanehi avijjā",
  "tika-abh02t5:62_4": "akusalaṁ cittaṁ katvā puññādīsu yattha katthaci pavattatīti imamatthaṁ dassento āha",
  "tika-abh02t5:62_5": "‘‘so evaṁ avijjāyā’’tiādi.",
  "tika-abh02t5:63_0": "Apariṇāyako bāloti arahattamaggasampaṭipādakakalyāṇamittarahitoti attho. Arahattamaggāvasānaṁ",
  "tika-abh02t5:63_1": "vā ñāṇaṁ samavisamaṁ dassetvā nibbānaṁ nayatīti pariṇāyakanti vuttaṁ, tena rahito",
  "tika-abh02t5:63_2": "apariṇāyako. Dhammaṁ ñatvāti sappurisūpanissayena catusaccappakāsakasuttādidhammaṁ",
  "tika-abh02t5:63_3": "ñatvā, maggañāṇeneva vā sabbadhammapavaraṁ nibbānaṁ ñatvā, taṁjānanāyattattā pana",
  "tika-abh02t5:63_4": "sesasaccābhisamayassa samānakālampi taṁ purimakālaṁ viya katvā vuttaṁ.",
  "tika-abh02t5:64": "Saṅkhārapadaniddesavaṇṇanā niṭṭhitā.",
  "tika-abh02t5:65": "Viññāṇapadaniddesavaṇṇanā",
  "tika-abh02t5:66_0": "227. Yathāvuttasaṅkhārapaccayā uppajjamānaṁ taṁkammanibbattameva viññāṇaṁ bhavituṁ",
  "tika-abh02t5:66_1": "arahatīti ‘‘bāttiṁsa lokiyavipākaviññāṇāni saṅgahitāni hontī’’ti āha. Dhātukathāyaṁ",
  "tika-abh02t5:66_2": "(dhātu. 466) pana vippayuttenasaṅgahitāsaṅgahitapadaniddese –",
  "tika-abh02t5:67_0": "‘‘Saṅkhārapaccayā viññāṇena ye dhammā…pe… saḷāyatanapaccayā phassena, phassapaccayā",
  "tika-abh02t5:67_1": "vedanāya ye dhammā vippayuttā, te dhammā katihi khandhehi…pe… saṅgahitā? Te dhammā",
  "tika-abh02t5:67_2": "asaṅkhataṁ khandhato ṭhapetvā ekena khandhena ekādasahāyatanehi ekādasahi dhātūhi",
  "tika-abh02t5:67_3": "saṅgahitā. Katihi asaṅgahitā? Catūhi khandhehi ekenāyatanena sattahi dhātūhi asaṅgahitā’’ti –",
  "tika-abh02t5:68_0": "Vacanato sabbaviññāṇaphassavedanāpariggaho kato. Yadi hi ettha viññāṇaphassavedanā",
  "tika-abh02t5:68_1": "sappadesā siyuṁ, ‘‘vipākā dhammā’’ti imassa viya vissajjanaṁ siyā, tasmā tattha abhidhammabhājanīyavasena",
  "tika-abh02t5:68_2": "saṅkhārapaccayā viññāṇādayo gahitāti veditabbā. Avijjāpaccayā saṅkhārā ca abhidhammabhājanīye",
  "tika-abh02t5:68_3": "catubhūmakakusalasaṅkhāro akusalasaṅkhāro ca vuttoti so eva dhātukathāyaṁ gahitoti",
  "tika-abh02t5:68_4": "daṭṭhabbo. Bhavo pana dhātukathāyaṁ kammupapattibhavavisesadassanatthaṁ na abhidhammabhājanīyavasena",
  "tika-abh02t5:68_5": "gahito. Evañca katvā tattha ‘‘upādānapaccayā bhavo’’ti anuddharitvā ‘‘kammabhavo’’tiādināva",
  "tika-abh02t5:68_6": "nayena bhavo uddhaṭo. Vipākañhetanti viññāṇassa vipākattā saṅkhārapaccayattaṁ sādheti,",
  "tika-abh02t5:68_7": "tassa pana sādhanatthaṁ ‘‘upacitakammābhāve vipākābhāvato’’ti vuttanti taṁ vivaranto",
  "tika-abh02t5:68_8": "‘‘vipākañcā’’tiādimāha.",
  "tika-abh02t5:69_0": "Yebhuyyena lobhasampayuttajavanāvasāneti javanena tadārammaṇaniyame somanassasahagatānantaraṁ",
  "tika-abh02t5:69_1": "somanassasahagatatadārammaṇassa vuttattā somanassasahagatāneva sandhāya vuttanti",
  "tika-abh02t5:69_2": "veditabbaṁ. Yasmā pana tihetukajavanāvasāne ca kadāci ahetukaṁ tadārammaṇaṁ hoti,",
  "tika-abh02t5:69_3": "tasmā ‘‘yebhuyyenā’’ti āha. Sakiṁ vāti ‘‘dirattatirattā’’dīsu viya veditabbaṁ. Dvikkhattumeva",
  "tika-abh02t5:69_4": "pana uppajjantīti vadanti. ‘‘Dirattatiratta’’nti ettha pana vā-saddassa abhāvā vacanasiliṭṭhatāmattena",
  "tika-abh02t5:69_5": "dirattaggahaṇaṁ katanti yujjati, ‘‘nirantaratirattadassanatthaṁ vā’’ti. Idha pana",
  "tika-abh02t5:69_6": "vā-saddo vikappanattho vuttoti sakiṁ eva ca kadāci pavattiṁ sandhāya ‘‘sakiṁ vā’’ti",
  "tika-abh02t5:69_7": "vuttanti daṭṭhabbaṁ. Teneva hi sakiṁ tadārammaṇappavattiyā vicāretabbataṁ dassento",
  "tika-abh02t5:69_8": "‘‘cittappavattigaṇanāyaṁ panā’’tiādimāha. Tattha cittappavattigaṇanāyanti vipākakathāyaṁ",
  "tika-abh02t5:69_9": "balavarūpādike ārammaṇe vuttaṁ cittappavattigaṇanaṁ sandhāyāha. Tattha hi dveva tadārammaṇuppattivārā",
  "tika-abh02t5:69_10": "āgatā. Javanavisayānubhavanañhi tadārammaṇaṁ āsannabhede tasmiṁ visaye ekacittakkhaṇāvasiṭṭhāyuke",
  "tika-abh02t5:69_11": "na uppajjeyyāti adhippāyo. Anurūpāya paṭisandhiyāti akusalavipākassa apāyapaṭisandhi,",
  "tika-abh02t5:69_12": "kāmāvacarādikusalavipākānaṁ kāmarūpārūpasugatipaṭisandhiyo yathākammaṁ anurūpā.",
  "tika-abh02t5:70_0": "Paṭisandhikathā mahāvisayāti katvā pavattimeva tāva dassento ‘‘pavattiyaṁ panā’’tiādimāha.",
  "tika-abh02t5:70_1": "Ahetukadvayādīnaṁ dvāraniyamāniyamāvacanaṁ bhavaṅgabhūtānaṁ sayameva dvārattā cutipaṭisandhibhūtānañca",
  "tika-abh02t5:70_2": "bhavaṅgasaṅkhātena aññena ca dvārena anuppattito niyataṁ aniyataṁ vā dvāraṁ etesanti",
  "tika-abh02t5:70_3": "vattuṁ asakkuṇeyyattā. Ekassa sattassa pavattarūpāvacaravipāko pathavīkasiṇādīsu",
  "tika-abh02t5:70_4": "yasmiṁ ārammaṇe pavatto, tato aññasmiṁ tassa pavatti natthīti rūpāvacarānaṁ niyatārammaṇatā",
  "tika-abh02t5:70_5": "vuttā. Tatrassāti pavattiyaṁ bāttiṁsavidhassa.",
  "tika-abh02t5:71_0": "Indriyappavattiānubhāvato eva cakkhusotadvārabhedena, tassa ca viññāṇavīthibhedāyattattā",
  "tika-abh02t5:71_1": "vīthibhedena ca bhavitabbaṁ, tasmiñca sati ‘‘āvajjanānantaraṁ dassanaṁ savanaṁ vā",
  "tika-abh02t5:71_2": "tadanantaraṁ sampaṭicchana’’ntiādinā cittaniyamena bhavitabbaṁ. Tathā ca sati sampaṭicchanasantīraṇānampi",
  "tika-abh02t5:71_3": "bhāvo siddho hoti, na indriyappavattiānubhāvena dassanasavanamattasseva, nāpi indriyānaṁ",
  "tika-abh02t5:71_4": "eva dassanasavanakiccatāti imamatthaṁ dassento āha ‘‘dvāravīthibhede cittaniyamato",
  "tika-abh02t5:71_5": "cā’’ti. Paṭhamakusalena ce tadārammaṇassa uppatti hoti, taṁ paṭhamakusalānantaraṁ",
  "tika-abh02t5:71_6": "uppajjamānaṁ janakaṁ anubandhati nāma, dutiyakusalādianantaraṁ uppajjamānaṁ janakasadisaṁ",
  "tika-abh02t5:71_7": "anubandhati nāma, akusalānantaraṁ uppajjamānañca kāmāvacaratāya janakasadisanti.",
  "tika-abh02t5:72_0": "Ekādasa tadārammaṇacittāni…pe… tadārammaṇaṁ na gaṇhantīti tadārammaṇabhāvatāya ‘‘tadārammaṇa’’nti",
  "tika-abh02t5:72_1": "laddhanāmāni tadārammaṇabhāvaṁ na gaṇhanti, tadārammaṇabhāvena nappavattantīti attho.",
  "tika-abh02t5:72_2": "Atha vā nāmagottaṁ ārabbha javane javite tadārammaṇaṁ tassa javanassa ārammaṇaṁ na",
  "tika-abh02t5:72_3": "gaṇhanti, nālambantīti attho. Rūpārūpadhammeti rūpārūpāvacare dhamme. Idaṁ pana vatvā",
  "tika-abh02t5:72_4": "‘‘abhiññāñāṇaṁārabbhā’’ti visesanaṁ parittādiārammaṇatāya kāmāvacarasadisesu ceva",
  "tika-abh02t5:72_5": "tadārammaṇānuppattidassanatthaṁ. Micchattaniyatā dhammā maggo viya bhāvanāya siddhā",
  "tika-abh02t5:72_6": "mahābalā cāti tattha javanena pavattamānena sānubandhanena na bhavitabbanti tesu",
  "tika-abh02t5:72_7": "tadārammaṇaṁ paṭikkhittaṁ. Lokuttaradhammeārabbhāti eteneva siddhe ‘‘sammattaniyatadhammesū’’ti",
  "tika-abh02t5:72_8": "visuṁ uddharaṇaṁ sammattamicchattaniyatadhammānaṁ aññamaññapaṭipakkhāti balavabhāvena",
  "tika-abh02t5:72_9": "tadārammaṇassa avatthubhāvadassanatthaṁ.",
  "tika-abh02t5:73_0": "Evaṁ pavattiyaṁ viññāṇappavattiṁ dassetvā paṭisandhiyaṁ dassetuṁ ‘‘yaṁ pana vutta’’ntiādimāha.",
  "tika-abh02t5:73_1": "Kena katthāti kena cittena kasmiṁ bhave. Ekūnavīsati paṭisandhiyo tena tena cittena",
  "tika-abh02t5:73_2": "pavattamānā paṭisandhikkhaṇe rūpārūpadhammāti tena tena cittena sā sā tattha tattha",
  "tika-abh02t5:73_3": "paṭisandhi hotīti vuttā. Tassāti cittassa.",
  "tika-abh02t5:74_0": "Āgantvāti āgataṁ viya hutvā. Gopakasīvalīti rañño hitārakkhe gopakakule jāto sīvalināmako.",
  "tika-abh02t5:74_1": "Kammādianussaraṇabyāpārarahitattā ‘‘sammūḷhakālakiriyā’’ti vuttā. Abyāpāreneva hi",
  "tika-abh02t5:74_2": "tattha kammādiupaṭṭhānaṁ hotīti. ‘‘Pisiyamānāya makkhikāya paṭhamaṁ kāyadvārāvajjanaṁ",
  "tika-abh02t5:74_3": "bhavaṅgaṁ nāvaṭṭeti attanā cintiyamānassa kassaci atthitāyā’’ti keci kāraṇaṁ vadanti,",
  "tika-abh02t5:74_4": "tadetaṁ akāraṇaṁ bhavaṅgavisayato aññassa cintiyamānassa abhāvā aññacittappavattakāle",
  "tika-abh02t5:74_5": "ca bhavaṅgāvaṭṭanasseva asambhavato. Idaṁ panettha kāraṇaṁ siyā – ‘‘tānissa tamhi",
  "tika-abh02t5:74_6": "samaye olambanti ajjholambanti abhippalambantī’’ti (ma. ni. 3.248) vacanato tīsu",
  "tika-abh02t5:74_7": "javanavāresu appavattesveva kammādiupaṭṭhānena bhavitabbaṁ. Anekajavanavārappavattiyā",
  "tika-abh02t5:74_8": "hi ajjholambanaṁ abhippalambanañca hotīti. Tasmā kāyadvārāvajjanaṁ anāvaṭṭetvā manodvārāvajjanameva",
  "tika-abh02t5:74_9": "kammādiālambaṇaṁ paṭhamaṁ bhavaṅgaṁ āvaṭṭeti, tato phoṭṭhabbassa balavattā dutiyavāre",
  "tika-abh02t5:74_10": "kāyaviññāṇavīthi paccuppanne phoṭṭhabbe pavattati, tato purimajavanavāragahitesveva",
  "tika-abh02t5:74_11": "kammādīsu kamena manodvārajavanaṁ javitvā mūlabhavaṅgasaṅkhātaṁ āgantukabhavaṅgasaṅkhātaṁ",
  "tika-abh02t5:74_12": "vā tadārammaṇaṁ bhavaṅgaṁ otarati, tadārammaṇābhāve vā bhavaṅgameva. Etasmiṁ ṭhāne",
  "tika-abh02t5:74_13": "kālaṁ karotīti tadārammaṇānantarena cuticittena, tadārammaṇābhāve vā bhavaṅgasaṅkhāteneva",
  "tika-abh02t5:74_14": "cuticittena cavatīti attho. Bhavaṅgameva hi cuticittaṁ hutvā pavattatīti cuticittaṁ",
  "tika-abh02t5:74_15": "idha ‘‘bhavaṅga’’nti vuttanti. Manodvāravisayo lahukoti lahukapaccupaṭṭhānaṁ sandhāya",
  "tika-abh02t5:74_16": "vuttaṁ ‘‘arūpadhammānaṁ…pe… lahuko’’ti. Arūpadhammassa hi manodvārassa visayo lahukapaccupaṭṭhānoti.",
  "tika-abh02t5:74_17": "Balavati ca rūpadhammassa kāyadvārassa visaye appavattitvā manodvāravisaye kammādimhi",
  "tika-abh02t5:74_18": "paṭhamaṁ cittappavattidassanena arūpadhammānaṁ visayassa lahukatā dīpitāti. Rūpānaṁ",
  "tika-abh02t5:74_19": "visayābhāvepi vā ‘‘arūpadhammāna’’nti vacanaṁ yesaṁ visayo atthi, taṁdassanatthamevāti",
  "tika-abh02t5:74_20": "daṭṭhabbaṁ. Tena lahukammādīsu cittappavattito lahugahaṇīyatā visayassa lahukatā.",
  "tika-abh02t5:75": "Kammādīnaṁ bhūmicittupādādivasena vitthārato ananto pabhedoti ‘‘saṅkhepato’’ti āha.",
  "tika-abh02t5:76_0": "Avijjātaṇhādikilesesu anupacchinnesveva kammādino upaṭṭhānaṁ, tañcārabbha cittasantānassa",
  "tika-abh02t5:76_1": "bhavantaraninnapoṇapabbhāratā hotīti āha ‘‘anupacchinnakilesabalavināmita’’nti. Santāne",
  "tika-abh02t5:76_2": "hi vināmite tadekadesabhūtaṁ paṭisandhicittañca vināmitameva hoti, na ca ekadesavināmitabhāvena",
  "tika-abh02t5:76_3": "vinā santānavināmitatā atthīti. Sabbattha pana ‘‘duggatipaṭisandhininnāya cutiyā",
  "tika-abh02t5:76_4": "purimajavanāni akusalāni, itarāya ca kusalānī’’ti nicchinanti. ‘‘Nimittassādagadhitaṁ",
  "tika-abh02t5:76_5": "vā, bhikkhave, viññāṇaṁ tiṭṭhamānaṁ tiṭṭhati anubyañjanassādagadhitaṁ vā. Tasmiṁ",
  "tika-abh02t5:76_6": "ce samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ upapajjeyya",
  "tika-abh02t5:76_7": "nirayaṁ vā tiracchānayoniṁ vā’’ti (saṁ. ni. 4.235) vuttaṁ. Tasmā āsannaṁ akusalaṁ",
  "tika-abh02t5:76_8": "duggatiyaṁ, kusalañca sugatiyaṁ paṭisandhiyā upanissayo hotīti.",
  "tika-abh02t5:77_0": "Rāgādihetubhūtaṁ hīnamārammaṇanti akusalavipākassa ārammaṇaṁ bhavituṁ yuttaṁ aniṭṭhārammaṇaṁ",
  "tika-abh02t5:77_1": "āha. Tampi hi saṅkappavasena rāgassapi hetu hotīti. Akusalavipākajanakakammasahajātānaṁ",
  "tika-abh02t5:77_2": "vā taṁsadisāsannacutijavanacetanāsahajātānañca rāgādīnaṁ hetubhāvo eva hīnatā. Tañhi",
  "tika-abh02t5:77_3": "pacchānutāpajanakakammānamārammaṇaṁ kammavasena aniṭṭhaṁ akusalavipākassa ārammaṇaṁ",
  "tika-abh02t5:77_4": "bhaveyya, aññathā ca iṭṭhārammaṇe pavattassa akusalakammassa vipāko kammanimittārammaṇo",
  "tika-abh02t5:77_5": "na bhaveyya. Na hi akusalavipāko iṭṭhārammaṇo bhavitumarahatīti. Pañcadvāre ca āpāthamāgacchantaṁ",
  "tika-abh02t5:77_6": "paccuppannaṁ kammanimittaṁ āsannakatakammārammaṇasantatiyaṁ uppannaṁ taṁsadisañca",
  "tika-abh02t5:77_7": "daṭṭhabbaṁ, aññathā tadeva paṭisandhiārammaṇūpaṭṭhāpakaṁ tadeva ca paṭisandhijanakaṁ",
  "tika-abh02t5:77_8": "bhaveyya, na ca paṭisandhiyā upacārabhūtāni viya ‘‘etasmiṁ tayā pavattitabba’’nti",
  "tika-abh02t5:77_9": "paṭisandhiyā ārammaṇaṁ anupādentāni viya ca pavattāni cutiāsannāni javanāni paṭisandhijanakāni",
  "tika-abh02t5:77_10": "bhaveyyuṁ. ‘‘Katattā upacitattā’’ti (dha. sa. 431) hi vuttaṁ. Tadā ca taṁsamānavīthiyaṁ",
  "tika-abh02t5:77_11": "viya pavattamānāni kathaṁ katūpacitāni siyuṁ, na ca assāditāni tadā, na ca lokiyāni",
  "tika-abh02t5:77_12": "lokuttarāni viya samānavīthiphalāni honti.",
  "tika-abh02t5:78_0": "‘‘Pubbe vāssa taṁ kataṁ hoti pāpakammaṁ dukkhavedanīyaṁ, pacchā vāssa taṁ kataṁ hoti",
  "tika-abh02t5:78_1": "pāpakammaṁ dukkhavedanīyaṁ, maraṇakāle vāssa hoti micchādiṭṭhi samattā samādinnā,",
  "tika-abh02t5:78_2": "tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’ti (ma. ni. 3.303) –",
  "tika-abh02t5:79_0": "Ādinā sutte maraṇakāle samattāya samādinnāya micchādiṭṭhiyā sammādiṭṭhiyā ca sahajātacetanāya",
  "tika-abh02t5:79_1": "paṭisandhidānaṁ vuttaṁ, na ca dubbalehi pañcadvārikajavanehi micchādiṭṭhi sammādiṭṭhi",
  "tika-abh02t5:79_2": "vā samattā hoti samādinnā. Vakkhati ca –",
  "tika-abh02t5:80_0": "‘‘Sabbampi hetaṁ kusalākusaladhammapaṭivijānanādicavanapariyosānaṁ kiccaṁ manodvārikacitteneva",
  "tika-abh02t5:80_1": "hoti, na pañcadvārikenāti sabbassapetassa kiccassa karaṇe sahajavanakāni vīthicittāni",
  "tika-abh02t5:80_2": "paṭikkhittānī’’ti (vibha. aṭṭha. 766).",
  "tika-abh02t5:81_0": "Tattha hi ‘‘na kiñci dhammaṁ paṭivijānātīti ‘manopubbaṅgamā dhammā’ti (dha. pa. 1-2)",
  "tika-abh02t5:81_1": "evaṁ vuttaṁ ekampi kusalaṁ vā akusalaṁ vā na paṭivijānātī’’ti (vibha. aṭṭha. 766)",
  "tika-abh02t5:81_2": "ca vuttaṁ. Yesaṁ paṭivibhāvanappavattiyā sukhaṁ vā dukkhaṁ vā anveti, tesaṁ sā pavatti",
  "tika-abh02t5:81_3": "pañcadvāre paṭikkhittā, kusalākusalakammasamādānañca tādisamevāti. Tadārammaṇānantaraṁ",
  "tika-abh02t5:81_4": "pana cavanaṁ, tadanantarā ca upapatti manodvārikā eva hoti, na sahajavanakavīthicitte",
  "tika-abh02t5:81_5": "pariyāpannāti iminā adhippāyena idha pañcadvārikatadārammaṇānantaraṁ cuti, tadanantaraṁ",
  "tika-abh02t5:81_6": "paṭisandhi ca vuttāti daṭṭhabbaṁ. Tattha avasesapañcacittakkhaṇāyuke rūpādimhi uppannaṁ",
  "tika-abh02t5:81_7": "paṭisandhiṁ sandhāyeva ‘‘paccuppannārammaṇaṁ upapatticittaṁ paccuppannārammaṇassa",
  "tika-abh02t5:81_8": "bhavaṅgassa anantarapaccayena paccayo’’ti, avasesekacittakkhaṇāyuke ca uppannaṁ sandhāya",
  "tika-abh02t5:81_9": "‘‘paccuppannārammaṇaṁ upapatticittaṁ atītārammaṇassa bhavaṅgassa anantarapaccayena",
  "tika-abh02t5:81_10": "paccayo’’ti (paṭṭhā. 2.19.28) vuttanti veditabbaṁ.",
  "tika-abh02t5:82_0": "Suddhāya vāti mahaggatakammanimittārammaṇāya javanavīthiyā tadārammaṇarahitāyāti",
  "tika-abh02t5:82_1": "attho. Sā pana javanavīthi mahaggatavipākassa upacāro viya daṭṭhabbā. Keci pana taṁ",
  "tika-abh02t5:82_2": "vīthiṁ mahaggatāvasānaṁ vadanti. Atītārammaṇā ekādasavidhā, navattabbārammaṇā sattavidhā.",
  "tika-abh02t5:83_0": "Etenānusārena āruppacutiyāpi anantarā paṭisandhi veditabbāti idaṁ kasmā vuttaṁ, nanu",
  "tika-abh02t5:83_1": "‘‘pathavīkasiṇajjhānādivasena paṭiladdhamahaggatasugatiyaṁ ṭhitassā’’ti evamādike",
  "tika-abh02t5:83_2": "eva naye ayampi paṭisandhi avaruddhāti? Na, tattha rūpāvacaracutianantarāya eva paṭisandhiyā",
  "tika-abh02t5:83_3": "vuttattā. Tattha hi ‘‘pathavīkasiṇādikaṁ vā nimittaṁ mahaggatacittaṁ vā manodvāre",
  "tika-abh02t5:83_4": "āpāthamāgacchati. Cakkhusotānaṁ vā’’tiādikena rūpāvacaracutiyā eva anantarā paṭisandhi",
  "tika-abh02t5:83_5": "vuttāti viññāyati. Athāpi yathāsambhavayojanāya ayampi paṭisandhi tattheva avaruddhā,",
  "tika-abh02t5:83_6": "arūpāvacaracutianantarā pana rūpāvacarapaṭisandhi natthi, arūpāvacare ca uparūparicutiyā",
  "tika-abh02t5:83_7": "heṭṭhimā heṭṭhimā paṭisandhīti catutthāruppacutiyā navattabbārammaṇā paṭisandhi natthi.",
  "tika-abh02t5:83_8": "Tena tato tattheva atītārammaṇā kāmāvacare ca atītapaccuppannārammaṇā paṭisandhi",
  "tika-abh02t5:83_9": "itarāhi ca yathāsambhavaṁ atītanavattabbārammaṇā āruppapaṭisandhi, atītapaccuppannārammaṇā",
  "tika-abh02t5:83_10": "ca kāmāvacarapaṭisandhi yojetabbāti imassa visesassa dassanatthaṁ visuṁ uddharaṇaṁ kataṁ.",
  "tika-abh02t5:84_0": "Evaṁ ārammaṇavasena ekavidhāya kāmāvacarasugaticutiyā duvidhā duggatipaṭisandhi,",
  "tika-abh02t5:84_1": "duggaticutiyā duvidhā sugatipaṭisandhi, kāmāvacarasugaticutiyā dviekadvippakārānaṁ",
  "tika-abh02t5:84_2": "kāmarūpāruppānaṁ vasena pañcavidhā sugatipaṭisandhi, rūpāvacaracutiyā ca tatheva",
  "tika-abh02t5:84_3": "pañcavidhā, duvidhāya āruppacutiyā paccekaṁ dvinnaṁ dvinnaṁ kāmāruppānaṁ vasena aṭṭhavidhā",
  "tika-abh02t5:84_4": "ca paṭisandhi dassitā, duggaticutiyā pana ekavidhāya duggatipaṭisandhi duvidhā na",
  "tika-abh02t5:84_5": "dassitā, taṁ dassetuṁ ‘‘duggatiyaṁ ṭhitassa panā’’tiādimāha. Yathāvuttā pana –",
  "tika-abh02t5:85": "Dvidvipañcappakārā ca, pañcāṭṭhaduvidhāpi ca;",
  "tika-abh02t5:86": "Catuvīsati sabbāpi, tā honti paṭisandhiyo.",
  "tika-abh02t5:87_0": "‘‘Kāmāvacarassa kusalassa kammassa katattā’’tiādinā (dha. sa. 431, 455, 498) nānākkhaṇikakammapaccayabhāvo",
  "tika-abh02t5:87_1": "dassitappakāroti upanissayapaccayabhāvameva dassento ‘‘vuttañheta’’ntiādimāha.",
  "tika-abh02t5:88_0": "Ādinā sahātiādinā vimissaviññāṇena saha. Omato dve vā tayo vā dasakā uppajjantīti",
  "tika-abh02t5:88_1": "gabbhaseyyakānaṁ vasena vuttaṁ. Aññattha hi aneke kalāpā saha uppajjanti. Brahmattabhāvepi",
  "tika-abh02t5:88_2": "hi anekagāvutappamāṇe aneke kalāpā sahuppajjantīti tiṁsato adhikāneva rūpāni honti",
  "tika-abh02t5:88_3": "gandharasāhārānaṁ paṭikkhittattā cakkhusotavatthusattakajīvitachakkabhāvepi tesaṁ",
  "tika-abh02t5:88_4": "bahuttā. Aṭṭhakathāyaṁ pana tatthapi cakkhusotavatthudasakānaṁ jīvitanavakassa ca",
  "tika-abh02t5:88_5": "uppatti vuttā, pāḷiyaṁ pana ‘‘rūpadhātuyā upapattikkhaṇe ṭhapetvā asaññasattānaṁ",
  "tika-abh02t5:88_6": "devānaṁ pañcāyatanāni pātubhavanti, pañca dhātuyo pātubhavantī’’ti vuttaṁ, tathā",
  "tika-abh02t5:88_7": "‘‘rūpadhātuyā cha āyatanāni nava dhātuyo’’ti sabbasaṅgahavasena tattha vijjamānāyatanadhātuyo",
  "tika-abh02t5:88_8": "dassetuṁ vuttaṁ. Kathāvatthumhi ca ghānāyatanādīnaṁ viya gandhāyatanādīnañca tattha",
  "tika-abh02t5:88_9": "bhāvo paṭikkhitto ‘‘atthi tattha ghānāyatananti? Āmantā, atthi tattha gandhāyatananti?",
  "tika-abh02t5:88_10": "Na hevaṁ vattabbe’’tiādinā (kathā. 519), na ca aphoṭṭhabbāyatanānaṁ pathavīdhātuādīnaṁ",
  "tika-abh02t5:88_11": "viya agandharasāyatanānaṁ gandharasānaṁ tattha bhāvo sakkā vattuṁ phusituṁ asakkuṇeyyatāvinimuttassa",
  "tika-abh02t5:88_12": "pathavīādisabhāvassa viya gandharasabhāvavinimuttassa gandharasasabhāvassa abhāvā.",
  "tika-abh02t5:89_0": "Yadi ca ghānasamphassādīnaṁ kāraṇabhāvo natthīti āyatanānīti tena vucceyyuṁ, dhātu-saddo",
  "tika-abh02t5:89_1": "pana nissattanijjīvavācakoti gandhadhāturasadhātūti avacane natthi kāraṇaṁ, dhammabhāvo",
  "tika-abh02t5:89_2": "ca tesaṁ ekantena icchitabbo sabhāvadhāraṇādilakkhaṇato aññassa abhāvā, dhammānañca",
  "tika-abh02t5:89_3": "āyatanabhāvo ekantato yamake (yama. 1. āyatanayamaka.13) vutto ‘‘dhammo āyatananti?",
  "tika-abh02t5:89_4": "Āmantā’’ti. Tasmā tesaṁ gandharasāyatanabhāvābhāvepi koci āyatanasabhāvo vattabbo.",
  "tika-abh02t5:89_5": "Yadi ca phoṭṭhabbabhāvato añño pathavīdhātuādibhāvo viya gandharasabhāvato añño tesaṁ",
  "tika-abh02t5:89_6": "koci sabhāvo siyā, tesaṁ dhammāyatane saṅgaho. Gandharasabhāve pana āyatanabhāve",
  "tika-abh02t5:89_7": "ca sati gandho ca so āyatanañca gandhāyatanaṁ, raso ca so āyatanañca rasāyatananti",
  "tika-abh02t5:89_8": "idamāpannamevāti gandharasāyatanabhāvo ca na sakkā nivāretuṁ, ‘‘tayo āhārā’’ti (vibha.",
  "tika-abh02t5:89_9": "993) ca vacanato kabaḷīkārāhārassa tattha abhāvo viññāyati. Tasmā yathā pāḷiyā avirodho",
  "tika-abh02t5:89_10": "hoti, tathā rūpagaṇanā kātabbā. Evañhi dhammatā na vilomitā hotīti.",
  "tika-abh02t5:90": "Jātiuṇṇāyāti gabbhaṁ phāletvā gahitauṇṇāyātipi vadanti. Sambhavabhedoti atthitābhedo. Nijjhāmataṇhikā kira niccaṁ dukkhāturatāya kāmaṁ sevitvā gabbhaṁ na gaṇhanti.",
  "tika-abh02t5:91_0": "Rūpībrahmesu tāva opapātikayonikesūti opapātikayonikehi rūpībrahme niddhāreti. ‘‘Saṁsedajopapātīsu",
  "tika-abh02t5:91_1": "avakaṁsato tiṁsā’’ti etaṁ vivaranto āha ‘‘avakaṁsato panā’’tiādi, taṁ panetaṁ pāḷiyā",
  "tika-abh02t5:91_2": "na sameti. Na hi pāḷiyaṁ kāmāvacarānaṁ saṁsedajopapātikānaṁ aghānakānaṁ upapatti",
  "tika-abh02t5:91_3": "vuttā. Dhammahadayavibhaṅge (vibha. 1007) hi –",
  "tika-abh02t5:92_0": "‘‘Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni,",
  "tika-abh02t5:92_1": "kassaci aparāni dasāyatanāni, kassaci navāyatanāni, kassaci sattāyatanāni pātubhavantī’’ti –",
  "tika-abh02t5:93_0": "Vuttaṁ, na vuttaṁ ‘‘aṭṭhāyatanāni pātubhavantī’’ti. Tathā ‘‘dasāyatanāni pātubhavantī’’ti",
  "tika-abh02t5:93_1": "tikkhattuṁ vattabbaṁ siyā, aghānakaupapattiyā vijjamānāya tikkhattuñca ‘‘navāyatanāni",
  "tika-abh02t5:93_2": "pātubhavantī’’ti, na ca taṁ vuttaṁ. Evaṁ dhātupātubhāvādipañhesu yamakepi ghānajivhākāyānaṁ sahacāritā vuttāti.",
  "tika-abh02t5:94_0": "Cutipaṭisandhīnaṁ khandhādīhi aññamaññaṁ samānatā abhedo, asamānatā bhedo. Nayamukhamattaṁ",
  "tika-abh02t5:94_1": "dassetvā vuttaṁ avuttañca sabbaṁ saṅgaṇhitvā āha ‘‘ayaṁ tāva arūpabhūmīsuyeva nayo’’ti.",
  "tika-abh02t5:94_2": "Rūpārūpāvacarānaṁ upacārassa balavatāya tato cavitvā duggatiyaṁ upapatti natthīti",
  "tika-abh02t5:94_3": "‘‘ekaccasugaticutiyā’’ti āha. Ekaccaduggatipaṭisandhīti ettha ekaccaggahaṇassa payojanaṁ",
  "tika-abh02t5:94_4": "maggitabbaṁ. Ayaṁ panetthādhippāyo siyā – nānattakāyanānattasaññīsu vuttā ekacce",
  "tika-abh02t5:94_5": "vinipātikā tihetukādipaṭisandhikā, tesaṁ taṁ paṭisandhiṁ vinipātabhāvena duggatipaṭisandhīti",
  "tika-abh02t5:94_6": "gahetvā sabbasugaticutiyāva sā paṭisandhi hoti, na ekaccasugaticutiyā evāti taṁnivattanatthaṁ",
  "tika-abh02t5:94_7": "ekaccaduggatiggahaṇaṁ kataṁ. Apāyapaṭisandhi eva hi ekaccasugaticutiyā hoti, na sabbasugaticutiyā.",
  "tika-abh02t5:94_8": "Atha vā duggatipaṭisandhi duvidhā ekaccasugaticutiyā anantarā duggaticutiyā cāti.",
  "tika-abh02t5:94_9": "Tattha pacchimaṁ vajjetvā purimaṁ eva gaṇhituṁ āha ‘‘ekaccaduggatipaṭisandhī’’ti.",
  "tika-abh02t5:94_10": "Ahetukacutiyā sahetukapaṭisandhīti duhetukā tihetukā ca yojetabbā. Maṇḍūkadevaputtādīnaṁ",
  "tika-abh02t5:94_11": "viya hi ahetukacutiyā tihetukapaṭisandhipi hotīti.",
  "tika-abh02t5:95_0": "Tassa tassa viparītato ca yathāyogaṁ yojetabbanti ‘‘ekaccasugaticutiyā ekaccaduggatipaṭisandhī’’tiādīsu",
  "tika-abh02t5:95_1": "bhedavisesesu ‘‘ekaccaduggaticutiyā ekaccasugatipaṭisandhī’’tiādinā yaṁ yaṁ yujjati,",
  "tika-abh02t5:95_2": "taṁ taṁ yojetabbanti attho. Yujjamānamattāpekkhanavasena napuṁsakaniddeso kato, yojetabbanti",
  "tika-abh02t5:95_3": "vā bhāvattho daṭṭhabbo. Amahaggatabahiddhārammaṇāya mahaggataajjhattārammaṇātiādīsu",
  "tika-abh02t5:95_4": "pana viparītayojanā na kātabbā. Na hi mahaggataajjhattārammaṇāya cutiyā arūpabhūmīsu",
  "tika-abh02t5:95_5": "amahaggatabahiddhārammaṇā paṭisandhi atthi. Catukkhandhāya arūpacutiyā pañcakkhandhā",
  "tika-abh02t5:95_6": "kāmāvacarapaṭisandhīti etassa vipariyāyo sayameva yojito. Atītārammaṇacutiyā paccuppannārammaṇā",
  "tika-abh02t5:95_7": "paṭisandhīti etassa ca vipariyāyo natthi evāti. Bhedaviseso eva ca evaṁ vitthārena",
  "tika-abh02t5:95_8": "dassito, abhedaviseso pana ekekasmiṁ bhede tattha tattheva cutipaṭisandhiyojanāvasena",
  "tika-abh02t5:95_9": "yojetabbo ‘‘pañcakkhandhāya kāmāvacarāya pañcakkhandhā kāmāvacarā…pe… avitakkaavicārāya",
  "tika-abh02t5:95_10": "avitakkaavicārā’’ti, catukkhandhāya pana catukkhandhā sayameva yojitā. Eteneva nayena",
  "tika-abh02t5:95_11": "sakkā ñātunti pañcakkhandhādīsu abhedaviseso na dassitoti. Tato hetuṁ vināti tattha hetuṁ vinā.",
  "tika-abh02t5:96_0": "Aṅgapaccaṅgasandhīnaṁ bandhanāni aṅgapaccaṅgasandhibandhanāni, tesaṁ chedakānaṁ.",
  "tika-abh02t5:96_1": "Niruddhesu cakkhādīsūti atimandabhāvūpagamanaṁ sandhāya vuttanti veditabbaṁ. Pañcadvārikaviññāṇānantarampi",
  "tika-abh02t5:96_2": "hi pubbe cuti dassitā. Yamake ca (yama. 1.āyatanayamaka.120) –",
  "tika-abh02t5:97_0": "‘‘Yassa cakkhāyatanaṁ nirujjhati, tassa manāyatanaṁ nirujjhatīti? Āmantā. Yassa vā",
  "tika-abh02t5:97_1": "pana manāyatanaṁ nirujjhati, tassa cakkhāyatanaṁ nirujjhatīti? Sacittakānaṁ acakkhukānaṁ",
  "tika-abh02t5:97_2": "cavantānaṁ tesaṁ manāyatanaṁ nirujjhati, no ca tesaṁ cakkhāyatanaṁ nirujjhati. Sacakkhukānaṁ",
  "tika-abh02t5:97_3": "cavantānaṁ tesaṁ manāyatanañca nirujjhati, cakkhāyatanañca nirujjhatī’’ti –",
  "tika-abh02t5:98_0": "Ādinā cakkhāyatanādīnaṁ cuticittena saha nirodho vuttoti. Laddho avaseso avijjādiko",
  "tika-abh02t5:98_1": "viññāṇassa paccayo etenāti laddhāvasesapaccayo, saṅkhāro. Avijjāpaṭicchāditādīnave",
  "tika-abh02t5:98_2": "tasmiṁ kammādivisaye paṭisandhiviññāṇassa ārammaṇabhāvena uppattiṭṭhānabhūte taṇhāya",
  "tika-abh02t5:98_3": "appahīnattā eva purimuppannāya ca santatiyā pariṇatattā paṭisandhiṭṭhānābhimukhaṁ",
  "tika-abh02t5:98_4": "viññāṇaṁ ninnapoṇapabbhāraṁ hutvā pavattatīti āha ‘‘taṇhā nāmetī’’ti. Sahajātasaṅkhārāti",
  "tika-abh02t5:98_5": "cutiāsannajavanaviññāṇasahajātacetanā, sabbepi vā phassādayo. Tasmiṁ paṭisandhiṭṭhāne",
  "tika-abh02t5:98_6": "kammādivisaye viññāṇaṁ khipanti, khipantā viya tasmiṁ visaye paṭisandhivasena viññāṇapatiṭṭhānassa",
  "tika-abh02t5:98_7": "hetubhāvena pavattantīti attho.",
  "tika-abh02t5:99_0": "Tanti taṁ viññāṇaṁ, cutipaṭisandhitadāsannaviññāṇānaṁ santativasena viññāṇanti upanītekattaṁ.",
  "tika-abh02t5:99_1": "Taṇhāya nāmiyamānaṁ…pe… pavattatīti namanakhipanapurimanissayajahanāparanissayassādananissayarahitapavattanāni",
  "tika-abh02t5:99_2": "santativasena tassevekassa viññāṇassa honti, na aññassāti dasseti. Santativasenāti",
  "tika-abh02t5:99_3": "ca vadanto ‘‘tadevidaṁ viññāṇaṁ sandhāvati saṁsarati anañña’’nti (ma. ni. 1.396)",
  "tika-abh02t5:99_4": "idañca micchāgāhaṁ paṭikkhipati. Sati hi nānattanaye santativasena ekattanayo hotīti.",
  "tika-abh02t5:99_5": "Orimatīrarukkhavinibaddharajju viya purimabhavattabhāvavinibandhaṁ kammādiārammaṇaṁ",
  "tika-abh02t5:99_6": "daṭṭhabbaṁ, puriso viya viññāṇaṁ, tassa mātikātikkamanicchā viya taṇhā, atikkamanapayogo",
  "tika-abh02t5:99_7": "viya khipanakasaṅkhārā. Yathā ca so puriso paratīre patiṭṭhahamāno paratīrarukkhavinibaddhaṁ",
  "tika-abh02t5:99_8": "kiñci assādayamāno anassādayamāno vā kevalaṁ pathaviyaṁ sabalapayogeheva patiṭṭhāti,",
  "tika-abh02t5:99_9": "evamidampi bhavantarattabhāvavinibaddhaṁ hadayavatthunissayaṁ pañcavokārabhave assādayamānaṁ",
  "tika-abh02t5:99_10": "catuvokārabhave anassādayamānaṁ vā kevalaṁ ārammaṇasampayuttakammeheva pavattati.",
  "tika-abh02t5:99_11": "Tattha assādayamānanti pāpuṇantaṁ, paṭilabhamānanti attho.",
  "tika-abh02t5:100_0": "Bhavantarādipaṭisandhānatoti bhavantarassa ādisambandhanato, bhavantarādayo vā bhavayonigativiññāṇaṭṭhitisattāvāsantarā,",
  "tika-abh02t5:100_1": "tesaṁ paṭisandhānatoti attho. Kammanti paṭisandhijanakaṁ kammaṁ. Saṅkhārāti cutiāsannajavanaviññāṇasahagatā khipanakasaṅkhārā.",
  "tika-abh02t5:101_0": "Saddādihetukāti ettha paṭighoso saddahetuko, padīpo padīpantarādihetuko, muddā lañchanahetukā,",
  "tika-abh02t5:101_1": "chāyā ādāsādigatamukhādihetukā. Aññatra agantvā hontīti saddādipaccayadesaṁ agantvā",
  "tika-abh02t5:101_2": "saddādihetukā honti tato pubbe abhāvā, evamidampi paṭisandhiviññāṇaṁ na hetudesaṁ",
  "tika-abh02t5:101_3": "gantvā taṁhetukaṁ hoti tato pubbe abhāvā, tasmā na idaṁ hetudesato purimabhavato",
  "tika-abh02t5:101_4": "āgataṁ paṭighosādayo viya saddādidesato, nāpi tattha hetunā vinā uppannaṁ saddādīhi",
  "tika-abh02t5:101_5": "vinā paṭighosādayo viyāti attho. Atha vā aññatra agantvā hontīti pubbe paccayadese",
  "tika-abh02t5:101_6": "sannihitā hutvā tato aññatra gantvā tappaccayā na honti uppattito pubbe abhāvā, nāpi",
  "tika-abh02t5:101_7": "saddādipaccayā na honti, evamidampīti vuttanayena yojetabbaṁ. Esa nayoti bījaṅkurādīsu",
  "tika-abh02t5:101_8": "sabbahetuhetusamuppannesu yathāsambhavaṁ yojanā kātabbāti dasseti. Idhāpi hi hetuhetusamuppannaviññāṇānaṁ",
  "tika-abh02t5:101_9": "ekantamekatte sati na manussagatiko devagatibhūto siyā, ekantanānatte na kammavato",
  "tika-abh02t5:101_10": "phalaṁ siyā. Tato ‘‘rattassa bījaṁ, rattassa phala’’ntiādikassa viya ‘‘bhūtapubbāhaṁ,",
  "tika-abh02t5:101_11": "bhante, rohitasso nāma isī’’tiādikassa (saṁ. ni. 1.107) vohārassa lopo siyā, tasmā",
  "tika-abh02t5:101_12": "ettha santānabandhe sati hetuhetusamuppannesu na ekantameva ekatā vā nānatā vā upagantabbā.",
  "tika-abh02t5:101_13": "Ettha ca ekantaekatāpaṭisedhena ‘‘sayaṁkataṁ sukhaṁ dukkha’’nti imaṁ diṭṭhiṁ nivāreti,",
  "tika-abh02t5:101_14": "ekantanānatāpaṭisedhena ‘‘paraṁkataṁ sukhaṁ dukkha’’nti, hetuhetusamuppannabhāvavacanena",
  "tika-abh02t5:101_15": "‘‘adhiccasamuppanna’’nti. Etthāti ekasantāne.",
  "tika-abh02t5:102_0": "Catumadhuraalattakarasādibhāvanā ambamātuluṅgādibījānaṁ abhisaṅkhāro. Ettha bījaṁ",
  "tika-abh02t5:102_1": "viya kammavā satto, abhisaṅkhāro viya kammaṁ, bījassa aṅkurādippabandho viya sattassa",
  "tika-abh02t5:102_2": "paṭisandhiviññāṇādippabandho, tatthuppannassa madhurassa rattakesarassa vā phalassa",
  "tika-abh02t5:102_3": "vā tasseva bījassa, tato eva ca abhisaṅkhārato bhāvo viya kammakārakasseva sattassa,",
  "tika-abh02t5:102_4": "taṁkammato eva ca phalassa bhāvo veditabbo. Bālasarīre kataṁ vijjāpariyāpuṇanaṁ sippasikkhanaṁ",
  "tika-abh02t5:102_5": "osadhappayogo ca na vuḍḍhasarīraṁ gacchanti. Atha ca taṁnimittaṁ vijjāpāṭavaṁ sippajānanaṁ",
  "tika-abh02t5:102_6": "anāmayatā ca vuḍḍhasarīre hoti, na ca taṁ aññassa hoti taṁsantatipariyāpanne eva",
  "tika-abh02t5:102_7": "vuḍḍhasarīre uppajjanato, na ca yathāpayuttena vijjāpariyāpuṇanādinā vinā aññato",
  "tika-abh02t5:102_8": "hoti tadabhāve abhāvato. Evamidhāpi santāne yaṁ phalaṁ, etaṁ nāññassa, na ca aññatoti",
  "tika-abh02t5:102_9": "yojetabbaṁ. Na aññatoti etena ca saṅkhārābhāve phalābhāvameva dasseti, nāññapaccayanivāraṇaṁ karoti.",
  "tika-abh02t5:103": "Yampi vuttaṁ, tattha vadāmāti vacanaseso. Tattha vā upabhuñjake asati siddhā bhuñjakasammutīti sambandho. Phalatīti sammuti phalatisammuti.",
  "tika-abh02t5:104_0": "Evaṁsantepīti asaṅkantipātubhāve, tattha ca yathāvuttadosapariharaṇe sati siddheti",
  "tika-abh02t5:104_1": "attho. Pavattito pubbeti kammāyūhanakkhaṇato pubbe. Pacchā cāti vipaccanapavattito",
  "tika-abh02t5:104_2": "pacchā ca. Avipakkavipākā katattā ce paccayā, vipakkavipākānampi katattaṁ samānanti",
  "tika-abh02t5:104_3": "tesampi phalāvahatā siyāti āsaṅkānivattanatthaṁ āha ‘‘na ca niccaṁ phalāvahā’’ti.",
  "tika-abh02t5:104_4": "Na vijjamānattā vā avijjamānattā vāti etena vijjamānattaṁ avijjamānattañca nissāya",
  "tika-abh02t5:104_5": "vuttadoseva pariharati.",
  "tika-abh02t5:105_0": "Tassā pāṭibhogakiriyāya, bhaṇḍakīṇanakiriyāya, iṇagahaṇādikiriyāya vā karaṇamattaṁ",
  "tika-abh02t5:105_1": "taṁkiriyākaraṇamattaṁ. Tadeva tadatthaniyyātane paṭibhaṇḍadāne iṇadāne ca paccayo",
  "tika-abh02t5:105_2": "hoti, aphalitaniyyātanādiphalanti attho.",
  "tika-abh02t5:106_0": "Avisesenāti ‘‘tihetuko tihetukassā’’tiādikaṁ bhedaṁ akatvāva sāmaññato, piṇḍavasenāti",
  "tika-abh02t5:106_1": "attho. Sabbattha upanissayapaccayo balavakammassa vasena yojetabbo. ‘‘Dubbalañhi",
  "tika-abh02t5:106_2": "upanissayapaccayo na hotī’’ti vakkhamānamevetaṁ paṭṭhānavaṇṇanāyanti. Avisesenāti",
  "tika-abh02t5:106_3": "sabbapuññābhisaṅkhāraṁ saha saṅgaṇhāti. Dvādasākusalacetanābhedoti ettha uddhaccasahagatā",
  "tika-abh02t5:106_4": "kasmā gahitāti vicāretabbametaṁ. Ekassa viññāṇassa tatheva paccayo paṭisandhiyaṁ,",
  "tika-abh02t5:106_5": "no pavatteti ekasseva paccayabhāvaniyamo paṭisandhiyaṁ, no pavatte. Pavatte hi sattannampi",
  "tika-abh02t5:106_6": "paccayoti adhippāyo. ‘‘Tathā kāmāvacaradevalokepi aniṭṭhā rūpādayo natthī’’ti vuttaṁ,",
  "tika-abh02t5:106_7": "devānaṁ pana pubbanimittapātubhāvakāle milātamālādīnaṁ aniṭṭhatā kathaṁ na siyā.",
  "tika-abh02t5:107_0": "Sveva dvīsu bhavesūti ettha ekūnatiṁsacetanābhedampi cittasaṅkhāraṁ cittasaṅkhārabhāvena",
  "tika-abh02t5:107_1": "ekattaṁ upanetvā ‘‘svevā’’ti vuttaṁ. Tadekadeso pana kāmāvacaracittasaṅkhārova terasannaṁ",
  "tika-abh02t5:107_2": "navannañca paccayo daṭṭhabbo. Ekadesapaccayabhāvena hi samudāyo vuttoti.",
  "tika-abh02t5:108_0": "Yattha ca vitthārappakāsanaṁ kataṁ, tato bhavato paṭṭhāya mukhamattappakāsanaṁ kātukāmo",
  "tika-abh02t5:108_1": "āha ‘‘ādito paṭṭhāyā’’ti. Tena ‘‘dvīsu bhavesū’’tiādi vuttaṁ. Tatiyajjhānabhūmivasenāti",
  "tika-abh02t5:108_2": "etena ekattakāyaekattasaññīsāmaññena catutthajjhānabhūmi ca asaññāruppavajjā gahitāti",
  "tika-abh02t5:108_3": "veditabbā. Yathāsambhavanti ekavīsatiyā kāmāvacararūpāvacarakusalavipākesu cuddasannaṁ",
  "tika-abh02t5:108_4": "paṭisandhiyaṁ pavatte ca, sattannaṁ pavatte eva. Ayaṁ yathāsambhavo.",
  "tika-abh02t5:109_0": "Catunnaṁviññāṇānanti bhavādayo apekkhitvā vuttaṁ, catūsu antogadhānaṁ pana tiṇṇaṁ",
  "tika-abh02t5:109_1": "viññāṇānaṁ tīsu viññāṇaṭṭhitīsu ca paccayabhāvo yojetabbo, aviññāṇake sattāvāse saṅkhārapaccayā",
  "tika-abh02t5:109_2": "viññāṇe avijjamānepi tassa saṅkhārahetukattaṁ dassetuṁ ‘‘apicā’’tiādimāha. Etasmiñca",
  "tika-abh02t5:109_3": "mukhamattappakāsane puññābhisaṅkhārādīnaṁ duggatiādīsu pavattiyaṁ kusalavipākādiviññāṇānaṁ",
  "tika-abh02t5:109_4": "paccayabhāvo bhavesu vuttanayeneva viññāyatīti na vuttoti veditabbo.",
  "tika-abh02t5:110": "Viññāṇapadaniddesavaṇṇanā niṭṭhitā.",
  "tika-abh02t5:111": "Nāmarūpapadaniddesavaṇṇanā",
  "tika-abh02t5:112": "228. Suttantābhidhammesu nāmarūpadesanāviseso desanābhedo. Tayo khandhāti etaṁ yadipi pāḷiyaṁ natthi, atthato pana vuttameva hotīti katvā vuttanti veditabbaṁ.",
  "tika-abh02t5:113_0": "Aṇḍajānañca abhāvakānanti yojetabbaṁ. Santatisīsānīti kalāpasantānamūlāni. Yadipi",
  "tika-abh02t5:113_1": "vikārarūpāni paṭisandhikkhaṇe na santi, lakkhaṇaparicchedarūpāni pana santīti tāni",
  "tika-abh02t5:113_2": "aparinipphannāni paramatthato vivajjento āha ‘‘rūparūpato’’ti.",
  "tika-abh02t5:114_0": "Kāmabhave pana yasmā sesaopapātikānanti ettha kiñcāpi kāmabhave ‘‘opapātikā’’ti vuttā",
  "tika-abh02t5:114_1": "na santi, yena sesaggahaṇaṁ sātthakaṁ bhaveyya, aṇḍajagabbhaseyyakehi pana opapātikasaṁsedajā",
  "tika-abh02t5:114_2": "sesā hontīti sesaggahaṇaṁ katanti veditabbaṁ. Atha vā brahmakāyikādikehi opapātikehi",
  "tika-abh02t5:114_3": "vuttehi sese sandhāya ‘‘sesaopapātikāna’’nti āha. Te pana arūpinopi santīti ‘‘kāmabhave’’ti",
  "tika-abh02t5:114_4": "vuttaṁ, aparipuṇṇāyatanānaṁ pana nāmarūpaṁ yathāsambhavaṁ rūpamissakaviññāṇaniddese",
  "tika-abh02t5:114_5": "vuttanayena sakkā dhammagaṇanāto viññātunti na vuttanti daṭṭhabbaṁ.",
  "tika-abh02t5:115_0": "Avakaṁsato dve aṭṭhakāneva utucittasamuṭṭhānāni hontīti sasaddakālaṁ sandhāya ‘‘ukkaṁsato",
  "tika-abh02t5:115_1": "dvinnaṁ navakāna’’nti vuttaṁ. Pubbeti khandhavibhaṅgeti vadanti. Tattha hi ‘‘ekekacittakkhaṇe",
  "tika-abh02t5:115_2": "tikkhattuṁ uppajjamāna’’nti vuttaṁ. Idheva vā vuttaṁ santatidvayādikaṁ sattakapariyosānaṁ",
  "tika-abh02t5:115_3": "sandhāyāha ‘‘pubbe vuttaṁ kammasamuṭṭhānaṁ sattatividha’’nti, taṁ panuppajjamānaṁ",
  "tika-abh02t5:115_4": "ekekacittakkhaṇe tikkhattuṁ uppajjatīti iminādhippāyena vuttaṁ ‘‘ekekacittakkhaṇe",
  "tika-abh02t5:115_5": "tikkhattuṁ uppajjamāna’’nti. Catuddisā vavatthāpitāti aññamaññasaṁsaṭṭhasīsā mūlena",
  "tika-abh02t5:115_6": "catūsu disāsu vavatthāpitā aññamaññaṁ āliṅgetvā ṭhitā bhinnavāhanikā viya.",
  "tika-abh02t5:116_0": "Pañcavokārabhave ca pavattiyanti rūpājanakakammajaṁ pañcaviññāṇappavattikālaṁ sahajātaviññāṇapaccayañca",
  "tika-abh02t5:116_1": "sandhāyāha. Tadā hi tato nāmameva hotīti, kammaviññāṇapaccayā pana sadāpi ubhayaṁ",
  "tika-abh02t5:116_2": "hotīti sakkā vattuṁ, pacchājātaviññāṇapaccayā ca rūpaṁ upatthaddhaṁ hotīti. Asaññesūtiādi",
  "tika-abh02t5:116_3": "kammaviññāṇapaccayaṁ sandhāya vuttaṁ, pañcavokārabhave ca pavattiyanti bhavaṅgādijanakakammato",
  "tika-abh02t5:116_4": "aññena rūpuppattikālaṁ nirodhasamāpattikālaṁ bhavaṅgādiuppattikālato aññakālañca",
  "tika-abh02t5:116_5": "sandhāya vuttanti yuttaṁ. Bhavaṅgādiuppattikāle hi taṁjanakeneva kammunā uppajjamānaṁ",
  "tika-abh02t5:116_6": "rūpaṁ, so ca vipāko kammaviññāṇapaccayo hotīti sakkā vattuṁ. Sahajātaviññāṇapaccayānapekkhampi",
  "tika-abh02t5:116_7": "hi pavattiyaṁ kammena pavattamānaṁ rūpaṁ nāmañca na kammaviññāṇānapekkhaṁ hotīti.",
  "tika-abh02t5:116_8": "Sabbatthāti paṭisandhiyaṁ pavatte ca. Sahajātaviññāṇapaccayā nāmarūpaṁ, kammaviññāṇapaccayā",
  "tika-abh02t5:116_9": "ca nāmarūpañca yathāsambhavaṁ yojetabbaṁ. Nāmañcarūpañca nāmarūpañca nāmarūpanti",
  "tika-abh02t5:116_10": "ettha nāmarūpa-saddo attano ekadesena nāma-saddena nāma-saddassa sarūpo, rūpa-saddena",
  "tika-abh02t5:116_11": "ca rūpa-saddassa, tasmā ‘‘sarūpānaṁ ekaseso’’ti nāmarūpa-saddassa ṭhānaṁ itaresañca",
  "tika-abh02t5:116_12": "nāmarūpa-saddānaṁ adassanaṁ daṭṭhabbaṁ.",
  "tika-abh02t5:117_0": "Vipākato aññaṁ avipākaṁ. Yato dvidhā mataṁ, tato yuttameva idanti yojetabbaṁ. Kusalādicittakkhaṇeti",
  "tika-abh02t5:117_1": "ādi-saddena akusalakiriyacittakkhaṇe viya vipākacittakkhaṇepi vipākājanakakammasamuṭṭhānaṁ",
  "tika-abh02t5:117_2": "saṅgahitanti veditabbaṁ. Vipākacittakkhaṇe pana abhisaṅkhāraviññāṇapaccayā pubbe",
  "tika-abh02t5:117_3": "vuttanayena ubhayañca upalabbhatīti tādisavipākacittakkhaṇavajjanatthaṁ ‘‘kusalādicittakkhaṇe’’ti vuttaṁ.",
  "tika-abh02t5:118_0": "Suttantikapariyāyenāti paṭṭhāne rūpānaṁ upanissayapaccayassa avuttattā vuttaṁ, suttante",
  "tika-abh02t5:118_1": "pana ‘‘yasmiṁ sati yaṁ hoti, asati ca na hoti, so tassa upanissayo nidānaṁ hetu pabhavo’’ti",
  "tika-abh02t5:118_2": "katvā ‘‘viññāṇūpanisaṁ nāmarūpa’’nti rūpassa ca viññāṇūpanissayatā vuttā. Vanapatthapariyāye",
  "tika-abh02t5:118_3": "ca vanasaṇḍagāmanigamanagarajanapadapuggalūpanissayo iriyāpathavihāro, tato ca cīvarādīnaṁ",
  "tika-abh02t5:118_4": "jīvitaparikkhārānaṁ kasirena ca appakasirena ca samudāgamanaṁ vuttaṁ, na ca vanasaṇḍādayo",
  "tika-abh02t5:118_5": "ārammaṇūpanissayādibhāvaṁ iriyāpathānaṁ cīvarādisamudāgamanassa ca bhajanti, tasmā",
  "tika-abh02t5:118_6": "vinā abhāvo eva ca suttantapariyāyato upanissayabhāvo daṭṭhabbo. Nāmassa abhisaṅkhāraviññāṇaṁ",
  "tika-abh02t5:118_7": "kammārammaṇapaṭisandhiādikāle ārammaṇapaccayova hotīti vattabbameva natthīti rūpasseva",
  "tika-abh02t5:118_8": "suttantikapariyāyato ekadhā paccayabhāvo vutto. Sasaṁsayassa hi rūpassa taṁpaccayo",
  "tika-abh02t5:118_9": "hotīti vutte nāmassa hotīti vattabbameva natthīti.",
  "tika-abh02t5:119_0": "Pavattassa pākaṭattā apākaṭaṁ paṭisandhiṁ gahetvā pucchati ‘‘kathaṁ paneta’’ntiādinā.",
  "tika-abh02t5:119_1": "Suttato nāmaṁ, yuttito rūpaṁ viññāṇapaccayā hotīti jānitabbaṁ. Yuttito sādhetvā suttena",
  "tika-abh02t5:119_2": "taṁ daḷhaṁ karonto ‘‘kammasamuṭṭhānassapi hī’’tiādimāha. Cittasamuṭṭhānassevāti cittasamuṭṭhānassa",
  "tika-abh02t5:119_3": "viya. Yasmā nāmarūpameva pavattamānaṁ dissati, tasmā tadeva vadantena anuttaraṁ dhammacakkaṁ",
  "tika-abh02t5:119_4": "pavattitaṁ. Suññatāpakāsanañhi dhammacakkappavattananti adhippāyo. Nāmarūpamattatāvacaneneva",
  "tika-abh02t5:119_5": "vā pavattiyā dukkhasaccamattatā vuttā, dukkhasaccappakāsanena ca tassa samudayo,",
  "tika-abh02t5:119_6": "tassa ca nirodho, nirodhagāmī ca maggo pakāsito eva hoti. Ahetukassa dukkhassa hetunirodhā,",
  "tika-abh02t5:119_7": "anirujjhanakassa ca abhāvā, nirodhassa ca upāyena vinā anadhigantabbattāti catusaccappakāsanaṁ",
  "tika-abh02t5:119_8": "dhammacakkappavattanaṁ yojetabbaṁ.",
  "tika-abh02t5:120": "Nāmarūpapadaniddesavaṇṇanā niṭṭhitā.",
  "tika-abh02t5:121": "Saḷāyatanapadaniddesavaṇṇanā",
  "tika-abh02t5:122_0": "229.Niyamatoti ca idaṁ catunnaṁ bhūtānaṁ, channaṁ vatthūnaṁ, jīvitassa ca yathāsambhavaṁ",
  "tika-abh02t5:122_1": "sahajātanissayapurejātaindriyādinā ekantena saḷāyatanassa pavattamānassa paccayabhāvaṁ",
  "tika-abh02t5:122_2": "sandhāya vuttaṁ. Rūpāyatanādīnaṁ pana sahajātanissayānupālanabhāvo natthīti aggahaṇaṁ",
  "tika-abh02t5:122_3": "veditabbaṁ. Ārammaṇārammaṇapurejātādibhāvo ca tesaṁ na santatipariyāpannānameva,",
  "tika-abh02t5:122_4": "na ca cakkhādīnaṁ viya ekappakārenevāti aniyamato paccayabhāvo. Niyamato…pe… jīvitindriyanti",
  "tika-abh02t5:122_5": "evanti ettha evaṁ-saddena vā rūpāyatanādīnampi saṅgaho veditabbo. Chaṭṭhāyatanañca",
  "tika-abh02t5:122_6": "saḷāyatanañca saḷāyatananti ettha yadipi chaṭṭhāyatanasaḷāyatana-saddānaṁ saddato",
  "tika-abh02t5:122_7": "sarūpatā natthi, atthato pana saḷāyatanekadesova chaṭṭhāyatananti ekadesasarūpatā",
  "tika-abh02t5:122_8": "atthīti ekadesasarūpekaseso katoti veditabbo. Atthatopi hi sarūpānaṁ ekadesasarūpekasesaṁ",
  "tika-abh02t5:122_9": "icchanti ‘‘vaṅko ca kuṭilo ca kuṭilā’’ti, tasmā atthato ekadesasarūpānañca ekasesena bhavitabbanti.",
  "tika-abh02t5:123_0": "Atha vā chaṭṭhāyatanañca manāyatanañca chaṭṭhāyatananti vā, manāyatananti vā, chaṭṭhāyatanañca",
  "tika-abh02t5:123_1": "chaṭṭhāyatanañca chaṭṭhāyatananti vā, manāyatanañca manāyatanañca manāyatananti vā",
  "tika-abh02t5:123_2": "ekasesaṁ katvā cakkhādīhi saha ‘‘saḷāyatana’’nti vuttanti tameva ekasesaṁ nāmamattapaccayassa,",
  "tika-abh02t5:123_3": "nāmarūpapaccayassa ca manāyatanassa vasena kataṁ atthato dassento āha ‘‘chaṭṭhāyatanañca",
  "tika-abh02t5:123_4": "saḷāyatanañca saḷāyatananti evaṁ katekasesassā’’ti. Yathāvuttopi hi ekaseso atthato",
  "tika-abh02t5:123_5": "chaṭṭhāyatanañca saḷāyatanañcāti evaṁ kato nāma hotīti. Sabbattha ca ekasese kate",
  "tika-abh02t5:123_6": "ekavacananiddeso katekasesānaṁ saḷāyatanādisaddavacanīyatāsāmaññavasena katoti daṭṭhabbo.",
  "tika-abh02t5:123_7": "Abyākatavāre vakkhatīti kiñcāpi akusalavāre kusalavāre ca ‘‘nāmapaccayā chaṭṭhāyatana’’nti",
  "tika-abh02t5:123_8": "vuttaṁ, suttantabhājanīye pana vipākachaṭṭhāyatanameva gahitanti adhippāyena abyākatavārameva",
  "tika-abh02t5:123_9": "sādhakabhāvena udāhaṭanti daṭṭhabbaṁ. Paccayanaye pana ‘‘chaṭṭhā hoti taṁ avakaṁsato’’tiādinā",
  "tika-abh02t5:123_10": "avipākassapi paccayo uddhaṭo, so niravasesaṁ vattukāmatāya uddhaṭoti veditabbo. Idha",
  "tika-abh02t5:123_11": "saṅgahitanti idha ekasesanayena saṅgahitaṁ, tattha abyākatavāre lokiyavipākabhājanīye",
  "tika-abh02t5:123_12": "vibhattanti veditabbanti adhippāyo.",
  "tika-abh02t5:124_0": "Neyyanti ñeyyaṁ. Ukkaṁsāvakaṁsoti ettha sattadhā paccayabhāvato ukkaṁso aṭṭhadhā",
  "tika-abh02t5:124_1": "paccayabhāvo, tato pana navadhā tato vā dasadhāti ayaṁ ukkaṁso, avakaṁso pana dasadhā",
  "tika-abh02t5:124_2": "paccayabhāvato navadhā paccayabhāvo, tato aṭṭhadhā, tato sattadhāti evaṁ veditabbo,",
  "tika-abh02t5:124_3": "na pana sattadhā paccayabhāvato eva dvepi ukkaṁsāvakaṁsā yojetabbā tato avakaṁsābhāvatoti.",
  "tika-abh02t5:125_0": "Hadayavatthuno sahāyaṁ hutvāti etena arūpe viya asahāyaṁ nāmaṁ na hoti, hadayavatthu",
  "tika-abh02t5:125_1": "ca nāmena saha chaṭṭhāyatanassa paccayo hotīti ettakameva dasseti, na pana yathā",
  "tika-abh02t5:125_2": "hadayavatthu paccayo hoti, tathā nāmampīti ayamattho adhippeto. Vatthu hi vippayuttapaccayo",
  "tika-abh02t5:125_3": "hoti, na nāmaṁ, nāmañca vipākahetādipaccayo hoti, na vatthūti. Pavatte arūpadhammā",
  "tika-abh02t5:125_4": "kammajarūpassa ṭhitippattasseva paccayā honti, na uppajjamānassāti vippayuttaatthiavigatā",
  "tika-abh02t5:125_5": "ca pacchājātavippayuttādayo eva cakkhādīnaṁ yojetabbā.",
  "tika-abh02t5:126_0": "Avasesamanāyatanassāti ettha ‘‘pañcakkhandhabhave panā’’ti etassa anuvattamānattā",
  "tika-abh02t5:126_1": "pañcavokārabhave eva pavattamānaṁ pañcaviññāṇehi avasesamanāyatanaṁ vuttanti daṭṭhabbaṁ.",
  "tika-abh02t5:126_2": "Nāmarūpassa sahajātādisādhāraṇapaccayabhāvo sampayuttādiasādhāraṇapaccayabhāvo ca",
  "tika-abh02t5:126_3": "yathāsambhavaṁ yojetabbo.",
  "tika-abh02t5:127": "Saḷāyatanapadaniddesavaṇṇanā niṭṭhitā.",
  "tika-abh02t5:128": "Phassapadaniddesavaṇṇanā",
  "tika-abh02t5:129_0": "230. ‘‘Chaṭṭhāyatanapaccayā phasso’’ti abhidhammabhājanīyapāḷi āruppaṁ sandhāya vuttāti",
  "tika-abh02t5:129_1": "‘‘chaṭṭhāyatanapaccayā phassoti pāḷianusārato’’ti āha. Ajjhattanti sasantatipariyāpannameva",
  "tika-abh02t5:129_2": "gaṇhāti. Tañhi sasantatipariyāpannakammanibbattaṁ tādisassa phassassa paccayo hoti,",
  "tika-abh02t5:129_3": "rūpādīni pana bahiddhā anupādinnāni ca phassassa ārammaṇaṁ honti, na tāni cakkhādīni",
  "tika-abh02t5:129_4": "viya sasantatipariyāpannakammakilesanimittapavattibhāvena phassassa paccayoti paṭhamācariyavāde",
  "tika-abh02t5:129_5": "na gahitāni, dutiyācariyavāde pana yathā tathā vā paccayabhāve sati na sakkā vajjetunti gahitānīti.",
  "tika-abh02t5:130_0": "Yadi sabbāyatanehi eko phasso sambhaveyya, ‘‘saḷāyatanapaccayā phasso’’ti ekassa",
  "tika-abh02t5:130_1": "vacanaṁ yujjeyya. Athāpi ekamhā āyatanā sabbe phassā sambhaveyyuṁ, tathāpi sabbāyatanehi",
  "tika-abh02t5:130_2": "sabbaphassasambhavato āyatanabhedena phassabhedo natthīti tadabhedavasena ekassa",
  "tika-abh02t5:130_3": "vacanaṁ yujjeyya, tathā pana asambhavato na yuttanti codeti ‘‘na sabbāyatanehī’’tiādinā.",
  "tika-abh02t5:130_4": "Aññassapi vā asambhavantassa vidhānassa bodhanatthameva ‘‘nāpi ekamhā āyatanā sabbe",
  "tika-abh02t5:130_5": "phassā’’ti vuttaṁ, ‘‘na sabbāyatanehi eko phasso sambhotī’’ti idameva pana ekaphassavacanassa",
  "tika-abh02t5:130_6": "ayuttadīpakaṁ kāraṇanti veditabbaṁ. Nidassanavasena vā etaṁ vuttaṁ, nāpi ekamhā āyatanā",
  "tika-abh02t5:130_7": "sabbe phassā sambhonti, evaṁ na sabbāyatanehi eko phasso sambhoti, tasmā ekassa vacanaṁ",
  "tika-abh02t5:130_8": "ayuttanti. Parihāraṁ pana anekāyatanehi ekaphassassa sambhavatoti dassento ‘‘tatridaṁ",
  "tika-abh02t5:130_9": "vissajjana’’ntiādimāha. Ekopi anekāyatanappabhavo ekopanekāyatanappabhavo. Chadhāpaccayatte",
  "tika-abh02t5:130_10": "pañcavibhāvayeti evaṁ sesesupi yojanā. Tathā cāti paccuppannāni rūpādīni paccuppannañca",
  "tika-abh02t5:130_11": "dhammāyatanapariyāpannaṁ rūparūpaṁ sandhāya vuttaṁ. Ārammaṇapaccayamattenāti taṁ",
  "tika-abh02t5:130_12": "sabbaṁ apaccuppannaṁ aññañca dhammāyatanaṁ sandhāya vuttaṁ.",
  "tika-abh02t5:131": "Phassapadaniddesavaṇṇanā niṭṭhitā.",
  "tika-abh02t5:132": "Vedanāpadaniddesavaṇṇanā",
  "tika-abh02t5:133_0": "231. ‘‘Sesāna’’nti ettha sampaṭicchanassa cakkhusamphassādayo pañca yadipi anantarādīhipi",
  "tika-abh02t5:133_1": "paccayā honti, anantarādīnaṁ pana upanissaye antogadhattā santīraṇatadārammaṇānañca",
  "tika-abh02t5:133_2": "sādhāraṇassa tassa vasena ‘‘ekadhā’’ti vuttaṁ.",
  "tika-abh02t5:134_0": "Tebhūmakavipākavedanānampi sahajātamanosamphassasaṅkhāto so phasso aṭṭhadhā paccayo",
  "tika-abh02t5:134_1": "hotīti yojetabbaṁ. Paccayaṁ anupādinnampi keci icchantīti ‘‘yā panā’’tiādinā manodvārāvajjanaphassassa",
  "tika-abh02t5:134_2": "paccayabhāvo vutto, tañca mukhamattadassanatthaṁ daṭṭhabbaṁ. Etena nayena sabbassa",
  "tika-abh02t5:134_3": "anantarassa anānantarassa ca phassassa tassā tassā vipākavedanāya upanissayatā yojetabbāti.",
  "tika-abh02t5:135": "Vedanāpadaniddesavaṇṇanā niṭṭhitā.",
  "tika-abh02t5:136": "Taṇhāpadaniddesavaṇṇanā",
  "tika-abh02t5:137_0": "232.Mamattenāti sampiyāyamānena, assādanataṇhāyāti vuttaṁ hoti. Tattha putto viya",
  "tika-abh02t5:137_1": "vedanā daṭṭhabbā, khīrādayo viya vedanāya paccayabhūtā rūpādayo, khīrādidāyikā dhāti",
  "tika-abh02t5:137_2": "viya rūpādichaḷārammaṇadāyakā cittakārādayo cha. Tattha vejjo rasāyanojāvasena tadupatthambhitajīvitavasena",
  "tika-abh02t5:137_3": "ca dhammārammaṇassa dāyakoti daṭṭhabbo. Ārammaṇapaccayo uppajjamānassa ārammaṇamattameva",
  "tika-abh02t5:137_4": "hoti, na upanissayo viya uppādakoti uppādakassa upanissayasseva vasena ‘‘ekadhāvā’’ti",
  "tika-abh02t5:137_5": "vuttaṁ. Upanissayena vā ārammaṇūpanissayo saṅgahito, tena ca ārammaṇabhāvena taṁsabhāvo",
  "tika-abh02t5:137_6": "aññopi ārammaṇabhāvo dīpito hotīti upanissayavaseneva paccayabhāvo vuttoti veditabbo.",
  "tika-abh02t5:138_0": "Yasmā vātiādinā na kevalaṁ vipākasukhavedanā eva, tissopi pana vedanā vipākā visesena",
  "tika-abh02t5:138_1": "taṇhāya upanissayapaccayo, avisesena itarā cāti dasseti. Upekkhā pana santattā, sukhamicceva",
  "tika-abh02t5:138_2": "bhāsitāti tasmā sāpi bhiyyo icchanavasena taṇhāya upanissayoti adhippāyo . Upekkhā",
  "tika-abh02t5:138_3": "pana akusalavipākabhūtā aniṭṭhattā dukkhe avarodhetabbā, itarā iṭṭhattā sukheti sā",
  "tika-abh02t5:138_4": "dukkhaṁ viya sukhaṁ viya ca upanissayo hotīti sakkā vattunti. ‘‘Vedanāpaccayā taṇhā’’ti",
  "tika-abh02t5:138_5": "vacanena sabbassa vedanāvato paccayassa atthitāya taṇhuppattippasaṅge taṁnivāraṇatthamāha",
  "tika-abh02t5:138_6": "‘‘vedanāpaccayā cāpī’’tiādi.",
  "tika-abh02t5:139_0": "Nanu ‘‘anusayasahāyā vedanā taṇhāya paccayo hotī’’ti vacanassa abhāvā atippasaṅganivattanaṁ",
  "tika-abh02t5:139_1": "na sakkā kātunti? Na, vaṭṭakathāya pavattattā. Vaṭṭassa hi anusayavirahe abhāvato",
  "tika-abh02t5:139_2": "anusayasahitāyeva paccayoti atthato vuttametaṁ hotīti. Atha vā ‘‘avijjāpaccayā’’ti",
  "tika-abh02t5:139_3": "anuvattamānattā anusayasahitāva paccayoti viññāyati. ‘‘Vedanāpaccayā taṇhā’’ti ca",
  "tika-abh02t5:139_4": "ettha vedanāpaccayā eva taṇhā, na vedanāya vināti ayaṁ niyamo viññāyati, na vedanāpaccayā",
  "tika-abh02t5:139_5": "taṇhā hoti evāti, tasmā atippasaṅgo natthi evāti.",
  "tika-abh02t5:140_0": "Vusīmatoti vusitavato, vusitabrahmacariyavāsassāti attho. Vussatīti vā ‘‘vusī’’ti",
  "tika-abh02t5:140_1": "maggo vuccati, so etassa vuttho atthīti vusīmā. Aggaphalaṁ vā pariniṭṭhitavāsattā",
  "tika-abh02t5:140_2": "‘‘vusī’’ti vuccati, taṁ etassa atthīti vusīmā.",
  "tika-abh02t5:141": "Taṇhāpadaniddesavaṇṇanā niṭṭhitā.",
  "tika-abh02t5:142": "Upādānapadaniddesavaṇṇanā",
  "tika-abh02t5:143_0": "233.Sassato attāti idaṁ purimadiṭṭhiṁ upādiyamānaṁ uttaradiṭṭhiṁ nidassetuṁ vuttaṁ.",
  "tika-abh02t5:143_1": "Yathā hi esā diṭṭhi daḷhīkaraṇavasena purimaṁ uttarā upādiyati, evaṁ ‘‘natthi dinna’’ntiādikāpīti.",
  "tika-abh02t5:143_2": "Attaggahaṇaṁ pana attavādupādānanti na idaṁ diṭṭhupādānadassananti daṭṭhabbaṁ. Loko",
  "tika-abh02t5:143_3": "cāti vā attaggahaṇavinimuttaṁ gahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi",
  "tika-abh02t5:143_4": "vuttanti veditabbaṁ. ‘‘Dhammasaṅkhepavitthāre pana saṅkhepato taṇhādaḷhattaṁ, saṅkhepato",
  "tika-abh02t5:143_5": "diṭṭhimattameva, vitthārato panā’’ti evaṁ dhammasaṅkhepavitthārato saṅkhepaṁ vitthārañca",
  "tika-abh02t5:143_6": "niddhāretīti. Dhammasaṅkhepavitthāreti niddhāraṇe bhummaṁ daṭṭhabbaṁ.",
  "tika-abh02t5:144_0": "Pakatiaṇuādīnaṁ sassatagāhapubbaṅgamo, sarīrassa ucchedaggāhapubbaṅgamo ca tesaṁ",
  "tika-abh02t5:144_1": "sāmibhūto koci sassato ucchijjamāno vā attā atthīti attaggāho kadāci hotīti ‘‘yebhuyyenā’’ti",
  "tika-abh02t5:144_2": "vuttaṁ. Yebhuyyena paṭhamaṁ attavādupādānantiādinā vā sambandho.",
  "tika-abh02t5:145_0": "Yadipi bhavarāgajavanavīthi sabbapaṭhamaṁ pavattati gahitappaṭisandhikassa bhavanikantiyā",
  "tika-abh02t5:145_1": "pavattitabbattā, so pana bhavarāgo taṇhādaḷhattaṁ na hotīti maññamāno na kāmupādānassa",
  "tika-abh02t5:145_2": "paṭhamuppattimāha. Taṇhā kāmupādānanti pana vibhāgassa akaraṇe sabbāpi taṇhā kāmupādānanti,",
  "tika-abh02t5:145_3": "karaṇepi kāmarāgato aññāpi taṇhā daḷhabhāvaṁ pattā kāmupādānanti tassa arahattamaggavajjhatā vuttā.",
  "tika-abh02t5:146_0": "Uppattiṭṭhānabhūtā cittuppādā visayo. Pañcupādānakkhandhā ālayo, tattha ramatīti",
  "tika-abh02t5:146_1": "ālayarāmā, pajā. Teneva sā ālayarāmatā ca sakasantāne parasantāne ca pākaṭā hotīti.",
  "tika-abh02t5:146_2": "Upanissayavacanena ārammaṇānantarapakatūpanissayā vuttāti anantarapaccayādīnampi saṅgaho kato hoti.",
  "tika-abh02t5:147": "Upādānapadaniddesavaṇṇanā niṭṭhitā.",
  "tika-abh02t5:148": "Bhavapadaniddesavaṇṇanā",
  "tika-abh02t5:149_0": "234. Phalavohārena kammabhavo bhavoti vuttoti upapattibhavanibbacanameva dvayassapi",
  "tika-abh02t5:149_1": "sādhāraṇaṁ katvā vadanto āha ‘‘bhavatīti bhavo’’ti. Bhavaṁ gacchatīti nipphādanaphalavasena",
  "tika-abh02t5:149_2": "attano pavattikāle bhavābhimukhaṁ hutvā pavattatīti attho, nibbattanameva vā ettha gamanaṁ adhippetaṁ.",
  "tika-abh02t5:150_0": "Saññāvataṁ bhavo saññābhavoti ettha vantu-saddassa lopo daṭṭhabbo, tassa vā atthe",
  "tika-abh02t5:150_1": "akāraṁ katvā ‘‘saññabhavo’’tipi pāṭho. Vokirīyati pasārīyati vitthārīyatīti vokāro,",
  "tika-abh02t5:150_2": "vokiraṇaṁ vā vokāro, so ekasmiṁ pavattattā eko vokāroti vutto, padesapasaṭuppattīti attho.",
  "tika-abh02t5:151_0": "Cetanāsampayuttāvā…pe… saṅgahitāti ācayagāmitāya kammasaṅkhātataṁ dassetvā kammabhave",
  "tika-abh02t5:151_1": "saṅgahitabhāvaṁ pariyāyena vadati, nippariyāyena pana cetanāva kammabhavo. Vuttañhi",
  "tika-abh02t5:151_2": "‘‘kammabhavo tīhi khandhehi ekenāyatanena ekāya dhātuyā sampayutto, ekena khandhena",
  "tika-abh02t5:151_3": "ekenāyatanena ekāya dhātuyā kehici sampayutto’’ti (dhātu. 244). Upapattibhavo tīhipi",
  "tika-abh02t5:151_4": "tikehi vuttā upapattikkhandhāva. Yathāha ‘‘upapattibhavo kāmabhavo saññābhavo pañcavokārabhavo",
  "tika-abh02t5:151_5": "pañcahi khandhehi ekādasahāyatanehi sattarasahi dhātūhi saṅgahito’’tiādi (dhātu.",
  "tika-abh02t5:151_6": "67). Yadi hi anupādinnakānampi gahaṇaṁ siyā, ‘‘dvādasahāyatanehi aṭṭhārasahi dhātūhī’’ti vattabbaṁ siyāti.",
  "tika-abh02t5:152_0": "Saṅkhārabhavānaṁ dhammabhedato na saṅkhārā eva puna vuttāti ‘‘sātthakamevidaṁ punavacana’’nti",
  "tika-abh02t5:152_1": "etaṁ na yuttanti ce? Na, bhavekadesabhāvena saṅkhārānaṁ bhavoti puna vuttattā. Parena",
  "tika-abh02t5:152_2": "vā dhammavisesaṁ agaṇetvā punavacanaṁ coditanti codakābhilāsavasena ‘‘sātthakamevidaṁ",
  "tika-abh02t5:152_3": "punavacana’’nti vuttaṁ.",
  "tika-abh02t5:153_0": "Kāmabhavādinibbattanakassa kammassa kāmabhavādibhāvo phalavohārena aṭṭhakathāyaṁ",
  "tika-abh02t5:153_1": "vutto. Antogadhe visuṁ agaṇetvā abbhantaragate eva katvā kāmabhavādike kammupapattibhavavasena",
  "tika-abh02t5:153_2": "duguṇe katvā āha ‘‘cha bhavā’’ti.",
  "tika-abh02t5:154": "Avisesenāti upādānabhedaṁ akatvāti attho. Upādānabhedākaraṇeneva ca dvādasappabhedassa saṅgahavasena saṅgahato ‘‘cha bhavā’’ti vuttaṁ.",
  "tika-abh02t5:155_0": "Gosīlena kukkurasīlena ca samattena samādinnena gunnaṁ kukkurānañca sahabyatā vuttāti",
  "tika-abh02t5:155_1": "sīlabbatupādānavato jhānabhāvanā na ijjhatīti maññamānā tena rūpārūpabhavā na hontīti",
  "tika-abh02t5:155_2": "keci vadanti, vakkhamānena pana pakārena paccayabhāvato ‘‘taṁ na gahetabba’’nti āha.",
  "tika-abh02t5:155_3": "Asuddhimagge ca suddhimaggaparāmasanaṁ sīlabbatupādānanti suddhimaggaparāmasanena",
  "tika-abh02t5:155_4": "rūpārūpāvacarajjhānānaṁ nibbattanaṁ na yujjatīti. Purāṇabhāratasītāharaṇapasubandhavidhiādisavanaṁ",
  "tika-abh02t5:155_5": "asaddhammasavanaṁ. Ādi-saddena asappurisūpanissayaṁ pubbe ca akatapuññataṁ attamicchāpaṇidhitañca",
  "tika-abh02t5:155_6": "saṅgaṇhāti. Tadantogadhā evāti tasmiṁ duccaritanibbatte sucaritanibbatte ca kāmabhave",
  "tika-abh02t5:155_7": "antogadhā evāti attho.",
  "tika-abh02t5:156_0": "Antogadhāti ca saññābhavapañcavokārabhavānaṁ ekadesena antogadhattā vuttaṁ. Na hi",
  "tika-abh02t5:156_1": "te niravasesā kāmabhave antogadhāti. Sappabhedassāti sugatiduggatimanussādippabhedavato.",
  "tika-abh02t5:156_2": "Kamena ca avatvā sīlabbatupādānassa ante bhavapaccayabhāvavacanaṁ attavādupādānaṁ",
  "tika-abh02t5:156_3": "viya abhiṇhaṁ asamudācaraṇato attavādupādānanimittattā ca.",
  "tika-abh02t5:157": "Hetupaccayappabhedehīti ettha maggapaccayo ca vattabbo. Diṭṭhupādānādīni hi maggapaccayā hontīti.",
  "tika-abh02t5:158": "Bhavapadaniddesavaṇṇanā niṭṭhitā.",
  "tika-abh02t5:159": "Jātijarāmaraṇādipadaniddesavaṇṇanā",
  "tika-abh02t5:160_0": "235. Upapattibhavuppattiyeva jātīti āha ‘‘na upapattibhavo’’ti. Jāyamānassa pana",
  "tika-abh02t5:160_1": "jāti jātīti upapattibhavopi asati abhāvā jātiyā paccayoti sakkā vattuṁ. Jāyamānarūpapadaṭṭhānatāpi",
  "tika-abh02t5:160_2": "hi rūpajātiyā vuttā ‘‘upacitarūpapadaṭṭhāno (dha. sa. aṭṭha. 641) upacayo, anuppabandharūpapadaṭṭhānā santatī’’ti.",
  "tika-abh02t5:161_0": "Khandhānaṁ jātānaṁ uññātatānuññātatāca hīnapaṇītatā. Ādi-saddena suvaṇṇadubbaṇṇādivisesaṁ",
  "tika-abh02t5:161_1": "saṅgaṇhāti. Ajjhattasantānagatato aññassa visesakārakassa kāraṇassa abhāvā ‘‘ajjhattasantāne’’ti āha.",
  "tika-abh02t5:162_0": "Tena tenāti ñātibyasanādinā jarāmaraṇato aññena dukkhadhammena. Upanissayakoṭiyāti",
  "tika-abh02t5:162_1": "upanissayaṁsena, upanissayalesenāti attho. Yo hi paṭṭhāne anāgato sati bhāvā asati",
  "tika-abh02t5:162_2": "ca abhāvā suttantikapariyāyena upanissayo, so ‘‘upanissayakoṭī’’ti vuccati.",
  "tika-abh02t5:163": "Jātijarāmaraṇādipadaniddesavaṇṇanā niṭṭhitā.",
  "tika-abh02t5:164": "Bhavacakkakathāvaṇṇanā",
  "tika-abh02t5:165": "242.Samitanti saṅgataṁ, abbocchinnanti attho. Kāmayānassāti kāmayamānassa, kāmo yānaṁ etassāti vā kāmayāno, tassa kāmayānassa. Ruppatīti sokena ruppati.",
  "tika-abh02t5:166_0": "Pariyuṭṭhānatāya tiṭṭhanasīlo pariyuṭṭhānaṭṭhāyī. ‘‘Pariyuṭṭhaṭṭhāyino’’ti vā pāṭho,",
  "tika-abh02t5:166_1": "tattha pariyuṭṭhātīti pariyuṭṭhaṁ, diṭṭhipariyuṭṭhaṁ, tena tiṭṭhatīti pariyuṭṭhaṭṭhāyīti",
  "tika-abh02t5:166_2": "attho daṭṭhabbo. Pañca pubbanimittānīti ‘‘mālā milāyanti, vatthāni kilissanti, kacchehi",
  "tika-abh02t5:166_3": "sedā muccanti, kāye vevaṇṇiyaṁ okkamati, devo devāsane nābhiramatī’’ti (itivu. 83)",
  "tika-abh02t5:166_4": "vuttāni pañca maraṇapubbanimittānīti attho. Tāni hi disvā kammanibbattakkhandhasaṅkhāte",
  "tika-abh02t5:166_5": "upapattibhave bhavachandabalena devānaṁ balavasoko uppajjatīti. Bāloti avidvā. Tena",
  "tika-abh02t5:166_6": "avijjāya kāraṇabhāvaṁ dasseti. Tividhanti tassāruppakathāsavanakammakāraṇādassanamaraṇakālakammopaṭṭhānanidānaṁ",
  "tika-abh02t5:166_7": "sokādidukkhaṁ. Āsave sādhentīti āsave gamenti bodhentīti attho.",
  "tika-abh02t5:167_0": "Evaṁ satīti aviditāditāya anādibhāve sati. Ādimattakathanantiādi etassa atthīti ādimaṁ,",
  "tika-abh02t5:167_1": "bhavacakkaṁ. Tassa bhāvo ādimattaṁ, tassa kathanaṁ ādimattakathanaṁ. Visesanivattiattho",
  "tika-abh02t5:167_2": "vā matta-saddo, sati anādibhāve avijjā ādimhi majjhe pariyosāne ca sabbattha siyāti",
  "tika-abh02t5:167_3": "ādimattāya avijjāya kathanaṁ virujjhatīti attho. Avijjāggahaṇenāti avijjāya uppādanena",
  "tika-abh02t5:167_4": "kathanena, appahānena vā, attano santāne sannihitabhāvakaraṇenāti attho. Kammādīnīti",
  "tika-abh02t5:167_5": "kammavipākavaṭṭāni. Vaṭṭakāraṇabhāvena padhānattā ‘‘padhānadhammo’’ti avijjā kathitā.",
  "tika-abh02t5:167_6": "Vadatīti vado. Vedeti, vediyatīti vā vedeyyo, sukhādiṁ anubhavati, sabbavisaye vā",
  "tika-abh02t5:167_7": "jānāti, ‘‘sukhito’’tiādinā attanā parehi ca jānāti ñāyati cāti attho. Brahmādinā",
  "tika-abh02t5:167_8": "vā attanā vāti vā-saddo ca-saddattho. Tenāha ‘‘kārakavedakarahita’’nti ca-saddatthasamāsaṁ.",
  "tika-abh02t5:168_0": "Dvādasavidhasuññatāsuññanti avijjādīnaṁ dvādasavidhānaṁ suññatāya suññaṁ, catubbidhampi",
  "tika-abh02t5:168_1": "vā suññataṁ ekaṁ katvā dvādasaṅgatāya dvādasavidhāti tāya dvādasavidhāya suññatāya suññanti attho.",
  "tika-abh02t5:169_0": "Pubbantāharaṇatoti pubbantato paccuppannavipākassa āharaṇato paricchinnavedanāvasānaṁ",
  "tika-abh02t5:169_1": "etaṁ bhavacakkanti attho. Bhavacakkekadesopi hi bhavacakkanti vuccati. Vedanā vā",
  "tika-abh02t5:169_2": "taṇhāsahāyāya avijjāya paccayo hotīti vedanāto avijjā, tato saṅkhārāti sambajjhanato",
  "tika-abh02t5:169_3": "vedanāvasānaṁ bhavacakkanti yuttametaṁ, evaṁ taṇhāmūlake ca yojetabbaṁ. Dvinnampi",
  "tika-abh02t5:169_4": "hi aññamaññaṁ anuppaveso hotīti. Avijjā dhammasabhāvaṁ paṭicchādetvā viparītābhinivesaṁ",
  "tika-abh02t5:169_5": "karontī diṭṭhicarite saṁsāre nayati, tesaṁ vā saṁsāraṁ saṅkhārādipavattiṁ nayati",
  "tika-abh02t5:169_6": "pavattetīti ‘‘saṁsāranāyikā’’ti vuttā. Phaluppattiyāti kattuniddeso. Viññāṇādipaccuppannaphaluppatti",
  "tika-abh02t5:169_7": "hi idha diṭṭhā, adiṭṭhānañca purimabhave attano hetūnaṁ avijjāsaṅkhārānaṁ phalaṁ",
  "tika-abh02t5:169_8": "ajanetvā anupacchijjanaṁ pakāseti. Atha vā purimabhavacakkaṁ dutiyena sambandhaṁ",
  "tika-abh02t5:169_9": "vuttanti vedanāsaṅkhātassa phalassa uppattiyā taṇhādīnaṁ hetūnaṁ anupacchedaṁ pakāseti,",
  "tika-abh02t5:169_10": "tasmā phaluppattiyā kāraṇabhūtāya paṭhamassa bhavacakkassa hetūnaṁ anupacchedappakāsanatoti",
  "tika-abh02t5:169_11": "attho. Saṅkhārādīnameva vā phalānaṁ uppattiyā avijjādīnaṁ hetūnaṁ phalaṁ ajanetvā",
  "tika-abh02t5:169_12": "anupacchedameva, viññāṇādihetūnaṁ vā saṅkhārādīnaṁ anubandhanameva pakāseti paṭhamaṁ",
  "tika-abh02t5:169_13": "bhavacakkaṁ, na dutiyaṁ viya pariyosānampīti ‘‘phaluppattiyā hetūnaṁ anupacchedappakāsanato’’ti",
  "tika-abh02t5:169_14": "vuttaṁ. ‘‘Viññāṇapaccayā nāmarūpa’’nti ettha aparipuṇṇāyatanakalalarūpaṁ vatvā tato",
  "tika-abh02t5:169_15": "uddhaṁ ‘‘nāmarūpapaccayā saḷāyatana’’nti saḷāyatanappavatti vuttāti āha ‘‘anupubbapavattidīpanato’’ti.",
  "tika-abh02t5:169_16": "‘‘Bhavapaccayā jātī’’ti ettha na āyatanānaṁ kamena uppatti vuttāti āha ‘‘sahuppattidīpanato’’ti.",
  "tika-abh02t5:170_0": "Hetuādipubbakā tayo sandhī etassāti hetuphalahetupubbakatisandhi, bhavacakkaṁ. Hetuphalahetuphalavasena",
  "tika-abh02t5:170_1": "catuppabhedo aṅgānaṁ saṅgaho etassāti catubhedasaṅgahaṁ. Sarūpato avuttāpi tasmiṁ",
  "tika-abh02t5:170_2": "tasmiṁ saṅgahe ākirīyanti avijjāsaṅkhārādiggahaṇehi pakāsīyantīti ākārā, atītahetuādīnaṁ",
  "tika-abh02t5:170_3": "vā pakārā ākārā. Kilesakammavipākā vipākakilesakammehi sambandhā hutvā punappunaṁ",
  "tika-abh02t5:170_4": "parivattantīti tesu vaṭṭanāmaṁ āropetvā ‘‘tivaṭṭa’’nti vuttaṁ, vaṭṭekadesattā vā",
  "tika-abh02t5:170_5": "‘‘vaṭṭānī’’ti vuttāni.",
  "tika-abh02t5:171": "Sandhīnaṁ ādipariyosānavavatthitāti sandhīnaṁ pubbāparavavatthitāti attho.",
  "tika-abh02t5:172_0": "‘‘Yākāci vā pana cetanā bhavo, cetanāsampayuttā āyūhanasaṅkhārā’’ti idaṁ imissā dhammaṭṭhitiñāṇabhājanīye",
  "tika-abh02t5:172_1": "vuttāya paṭisambhidāpāḷiyā (paṭi. ma. 1.47) vasena vuttaṁ. Ettha hi ‘‘cetanā bhavo’’ti",
  "tika-abh02t5:172_2": "āgatāti. Bhavaniddese pana ‘‘sātthato’’ti ettha ‘‘cetanāva saṅkhārā, bhavo pana cetanāsampayuttāpī’’ti",
  "tika-abh02t5:172_3": "vibhaṅgapāḷiyā vasena dassitaṁ. ‘‘Tattha katamo puññābhisaṅkhāro? Kusalā cetanā kāmāvacarā’’tiādinā",
  "tika-abh02t5:172_4": "hi saṅkhārānaṁ cetanābhāvo vibhaṅgapāḷiyaṁ (vibha. 226) vuttoti. Tattha paṭisambhidāpāḷiyaṁ",
  "tika-abh02t5:172_5": "‘‘cetanāsampayuttā vipākadhammattā savipākena āyūhanasaṅkhātena saṅkhatābhisaṅkharaṇakiccena",
  "tika-abh02t5:172_6": "saṅkhārā’’ti vuttā. Vibhaṅgapāḷiyaṁ (vibha. 234) ‘‘sabbampi bhavagāmikammaṁ kammabhavo’’ti",
  "tika-abh02t5:172_7": "bhavassa paccayabhāvena bhavagāmibhāvato kammasaṁsaṭṭhasahāyatāya kammabhāvato ca",
  "tika-abh02t5:172_8": "upapattibhavaṁ bhāventīti bhavoti vuttā, upapattibhavabhāvanakiccaṁ pana cetanāya",
  "tika-abh02t5:172_9": "sātisayanti paṭisambhidāpāḷiyaṁ cetanā ‘‘bhavo’’ti vuttā, bhavābhisaṅkharaṇakiccaṁ",
  "tika-abh02t5:172_10": "cetanāya sātisayanti vibhaṅgapāḷiyaṁ ‘‘kusalā cetanā’’tiādinā cetanā ‘‘saṅkhārā’’ti",
  "tika-abh02t5:172_11": "vuttā, tasmā tena tena pariyāyena ubhayaṁ ubhayattha vattuṁ yuttanti natthettha virodho",
  "tika-abh02t5:172_12": ". Gahaṇanti kāmupādānaṁ kiccenāha. Parāmasananti itarāni. Āyūhanāvasāneti tīsupi",
  "tika-abh02t5:172_13": "atthavikappesu vuttassa āyūhanassa avasāne.",
  "tika-abh02t5:173_0": "Dvīsu atthavikappesu vutte āyūhanasaṅkhāre ‘‘tassa pubbabhāgā’’ti āha, tatiye vutte",
  "tika-abh02t5:173_1": "‘‘taṁsampayuttā’’ti. Daharassa cittappavatti bhavaṅgabahulā yebhuyyena bhavantarajanakakammāyūhanasamatthā",
  "tika-abh02t5:173_2": "na hotīti ‘‘idha paripakkattā āyatanāna’’nti vuttaṁ. Kammakaraṇakāle sammohoti etena",
  "tika-abh02t5:173_3": "kammassa paccayabhūtaṁ sammohaṁ dasseti, na kammasampayuttameva.",
  "tika-abh02t5:174_0": "Kammāneva vipākaṁ sambharanti vaḍḍhentīti kammasambhārā, kammaṁ vā saṅkhārabhavā,",
  "tika-abh02t5:174_1": "tadupakārakāni avijjātaṇhupādānāni kammasambhārā, paṭisandhidāyako vā bhavo kammaṁ,",
  "tika-abh02t5:174_2": "tadupakārakā yathāvuttaāyūhanasaṅkhārā avijjādayo ca kammasambhārāti kammañca kammasambhārā",
  "tika-abh02t5:174_3": "ca kammasambhārāti ekasesaṁ katvā ‘‘kammasambhārā’’ti āha. Dasa dhammā kammanti avijjādayopi",
  "tika-abh02t5:174_4": "kammasahāyatāya kammasarikkhakā tadupakārakā cāti ‘‘kamma’’nti vuttā.",
  "tika-abh02t5:175_0": "Saṅkhippanti ettha avijjādayo viññāṇādayo cāti saṅkhepo, kammaṁ vipāko ca. Kammaṁ",
  "tika-abh02t5:175_1": "vipākoti evaṁ saṅkhipīyatīti vā saṅkhepo, avijjādayo viññāṇādayo ca. Saṅkhepabhāvasāmaññena",
  "tika-abh02t5:175_2": "pana ekavacanaṁ katanti daṭṭhabbaṁ. Saṅkhepasaddo vā bhāgādhivacananti kammabhāgo kammasaṅkhepo.",
  "tika-abh02t5:176_0": "Evaṁ samuppannanti kammato vipāko. Tatthāpi avijjāto saṅkhārāti evaṁ samuppannaṁ,",
  "tika-abh02t5:176_1": "tisandhiādivasena vā samuppannaṁ idaṁ bhavacakkanti attho. Ittaranti gamanadhammaṁ,",
  "tika-abh02t5:176_2": "vinassadhammanti attho. Tena uppādavayavantatādīpakena anicca-saddena vikārāpattidīpakena",
  "tika-abh02t5:176_3": "cala-saddena ca adīpitaṁ kālantaraṭṭhāyitāpaṭikkhepaṁ dīpeti, adhuvanti etena thirabhāvapaṭikkhepaṁ",
  "tika-abh02t5:176_4": "nissārataṁ. Hetū eva sambhārā hetusambhārā. ‘‘Ṭhānaso hetuso’’ti ettha evaṁ vuttaṁ",
  "tika-abh02t5:176_5": "vā ṭhānaṁ, aññampi tassa tassa sādhāraṇaṁ kāraṇaṁ sambhāro, asādhāraṇaṁ hetu. Evanti",
  "tika-abh02t5:176_6": "evaṁ hetuto dhammamattasambhave hetunirodhā ca vaṭṭupacchede dhamme ca taṁnirodhāya",
  "tika-abh02t5:176_7": "desite satīti attho. Brahmacariyaṁ idha brahmacariyidha. Satte cāti ettha ca-saddo",
  "tika-abh02t5:176_8": "evaṁ brahmacariyañca vijjati, sassatucchedā ca na hontīti samuccayattho. Evañhi hetuāyatte",
  "tika-abh02t5:176_9": "dhammamattasambhave satto nupalabbhati, tasmiñca upalabbhante sassato ucchedo vā",
  "tika-abh02t5:176_10": "siyā, nupalabbhante tasmiṁ nevucchedo na sassatanti vuttaṁ hoti.",
  "tika-abh02t5:177_0": "Saccappabhavatoti saccato, saccānaṁ vā pabhavato. Kusalākusalaṁ kammanti vaṭṭakathāya",
  "tika-abh02t5:177_1": "vattamānattā sāsavanti viññāyati. Avisesenāti cetanā cetanāsampayuttakāti visesaṁ",
  "tika-abh02t5:177_2": "akatvā sabbampi taṁ kusalākusalaṁ kammaṁ ‘‘samudayasacca’’nti vuttanti attho. ‘‘Taṇhā",
  "tika-abh02t5:177_3": "ca…pe… avasesā ca sāsavā kusalā dhammā’’ti hi cetanācetanāsampayuttavisesaṁ akatvā",
  "tika-abh02t5:177_4": "vuttanti, ariyasaccavisesaṁ vā akatvā samudayasaccanti vuttanti attho.",
  "tika-abh02t5:178_0": "Vatthūsūti ārammaṇesu, cakkhādīsu vā paṭicchādetabbesu vatthūsu. Sokādīnaṁ adhiṭṭhānattāti",
  "tika-abh02t5:178_1": "tesaṁ kāraṇattā, tehi siddhāya avijjāya sahitehi saṅkhārehi paccayo ca hoti bhavantarapātubhāvāyāti",
  "tika-abh02t5:178_2": "adhippāyo. Cuticittaṁ vā paṭisandhiviññāṇassa anantarapaccayo hotīti ‘‘paccayo ca",
  "tika-abh02t5:178_3": "hoti bhavantarapātubhāvāyā’’ti vuttaṁ . Taṁ pana cuticittaṁ avijjāsaṅkhārarahitaṁ",
  "tika-abh02t5:178_4": "bhavantarassa paccayo na hotīti tassa sahāyadassanatthamāha ‘‘sokādīnaṁ adhiṭṭhānattā’’ti.",
  "tika-abh02t5:178_5": "Dvidhāti attanoyeva sarasena dhammantarapaccayabhāvena cāti dvidhā.",
  "tika-abh02t5:179_0": "Avijjāpaccayā saṅkhārāti etena saṅkhārānaṁ paccayuppannatādassanena ‘‘ko nu kho abhisaṅkharotīti",
  "tika-abh02t5:179_1": "esa no kallo pañho’’ti dasseti. Tenetaṁ kārakadassananivāraṇanti. Evamādidassananivāraṇanti",
  "tika-abh02t5:179_2": "etena ‘‘socati paridevati dukkhito’’tiādidassananivāraṇamāha. Sokādayopi hi paccayāyattā",
  "tika-abh02t5:179_3": "avasavattinoti ‘‘jātipaccayā jarāmaraṇaṁ soka…pe… sambhavantī’’ti etena vuttanti.",
  "tika-abh02t5:180": "Gaṇḍabhedapīḷakā viyāti gaṇḍabhedanatthaṁ paccamāne gaṇḍe tassapi upari jāyamānakhuddakapīḷakā viya, gaṇḍassa vā anekadhābhede pīḷakā viya. Gaṇḍavikārā sūnatāsarāgapubbagahaṇādayo.",
  "tika-abh02t5:181_0": "Paṭalābhibhūtacakkhuko rūpāni na passati, kiñcipi passanto ca viparītaṁ passati,",
  "tika-abh02t5:181_1": "evaṁ avijjābhibhūto dukkhādīni na paṭipajjati na passati, micchā vā paṭipajjatīti",
  "tika-abh02t5:181_2": "paṭalaṁ viya avijjā, kiminā viya attanā katattā vaṭṭassa attanoyeva paribbhamanakāraṇattā",
  "tika-abh02t5:181_3": "ca kosappadesā viya saṅkhārā, saṅkhārapariggahaṁ vinā patiṭṭhaṁ alabhamānaṁ viññāṇaṁ",
  "tika-abh02t5:181_4": "pariṇāyakapariggahaṁ vinā patiṭṭhaṁ alabhamāno rājakumāro viyāti pariggahena vinā",
  "tika-abh02t5:181_5": "patiṭṭhālābho ettha sāmaññaṁ. Upapattinimittanti kammādiārammaṇamāha. Parikappanatoti",
  "tika-abh02t5:181_6": "ārammaṇakaraṇato, sampayuttena vā vitakkena vitakkanato. Devamanussamigavihaṅgādivividhappakāratāya",
  "tika-abh02t5:181_7": "māyā viya nāmarūpaṁ, patiṭṭhāvisesena vuḍḍhivisesāpattito vanappagumbo viya saḷāyatanaṁ.",
  "tika-abh02t5:181_8": "Āyatanānaṁ visayivisayabhūtānaṁ aññamaññābhimukhabhāvato āyatanaghaṭṭanato. Ettha",
  "tika-abh02t5:181_9": "ca saṅkhārādīnaṁ kosappadesapariṇāyakādīhi dvīhi dvīhi sadisatāya dve dve upamā vuttāti daṭṭhabbā.",
  "tika-abh02t5:182_0": "Gambhīro eva hutvā obhāsati pakāsati dissatīti gambhīrāvabhāso. Jātipaccayasambhūtasamudāgataṭṭhoti",
  "tika-abh02t5:182_1": "jātipaccayā sambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo,",
  "tika-abh02t5:182_2": "anuppabandhoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho.",
  "tika-abh02t5:182_3": "‘‘Na jātito jarāmaraṇaṁ na hoti, na ca jātiṁ vinā aññato hotī’’ti hi jātipaccayasambhūtaṭṭho",
  "tika-abh02t5:182_4": "vutto. Itthañca jātito samudāgacchatīti paccayasamudāgataṭṭho, yā yā jāti yathā yathā",
  "tika-abh02t5:182_5": "paccayo hoti, tadanurūpapātubhāvoti attho.",
  "tika-abh02t5:183_0": "Anulomapaṭilomatoti idha pana paccayuppādā paccayuppannuppādasaṅkhātaṁ anulomaṁ,",
  "tika-abh02t5:183_1": "nirodhā nirodhasaṅkhātaṁ paṭilomañcāha. Ādito pana antagamanaṁ anulomaṁ, antato ca",
  "tika-abh02t5:183_2": "ādigamanaṁ paṭilomamāhāti. ‘‘Ime cattāro āhārā kiṁnidānā’’tiādikāya (saṁ. ni. 2.11)",
  "tika-abh02t5:183_3": "vemajjhato paṭṭhāya paṭilomadesanāya, ‘‘cakkhuṁ paṭicca rūpe ca uppajjati cakkhuviññāṇaṁ,",
  "tika-abh02t5:183_4": "tiṇṇaṁ saṅgati phasso, phassapaccayā vedanā’’tiādikāya (saṁ. ni. 2.43-44; 2.4.60)",
  "tika-abh02t5:183_5": "anulomadesanāya ca dvisandhitisaṅkhepaṁ, ‘‘saṁyojanīyesu, bhikkhave, dhammesu assādānupassino",
  "tika-abh02t5:183_6": "viharato taṇhā pavaḍḍhati, taṇhāpaccayā upādāna’’ntiādīsu (saṁ. ni. 2.53-54) ekasandhidvisaṅkhepaṁ.",
  "tika-abh02t5:184_0": "Avijjādīnaṁ sabhāvo paṭivijjhīyatīti paṭivedho. Vuttañhi ‘‘tesaṁ tesaṁ vā tattha",
  "tika-abh02t5:184_1": "tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti",
  "tika-abh02t5:184_2": "(dha. sa. aṭṭha. nidānakathā). Apuññābhisaṅkhārekadeso sarāgo, añño virāgo, rāgassa",
  "tika-abh02t5:184_3": "vā apaṭipakkhabhāvato rāgappavaḍḍhako sabbopi apuññābhisaṅkhāro sarāgo, itaro paṭipakkhabhāvato",
  "tika-abh02t5:184_4": "virāgo. ‘‘Dīgharattañhetaṁ, bhikkhave, assutavato puthujjanassa ajjhositaṁ mamāyitaṁ",
  "tika-abh02t5:184_5": "parāmaṭṭhaṁ ‘etaṁ mama, esohamasmi, eso me attā’’ti (saṁ. ni. 2.62) attaparāmāsassa",
  "tika-abh02t5:184_6": "viññāṇaṁ visiṭṭhaṁ vatthu vuttanti viññāṇassa suññataṭṭho gambhīro, attā vijānāti",
  "tika-abh02t5:184_7": "saṁsaratīti sabyāpāratāsaṅkantiabhinivesabalavatāya abyāpāraṭṭhaasaṅkantipaṭisandhipātubhāvaṭṭhā",
  "tika-abh02t5:184_8": "ca gambhīrā, nāmassa rūpena, rūpassa ca nāmena asampayogato vinibbhogo, nāmassa nāmena",
  "tika-abh02t5:184_9": "avinibbhogo yojetabbo. Ekuppādekanirodhehi avinibbhoge adhippete rūpassa ca rūpena",
  "tika-abh02t5:184_10": "labbhati. Atha vā ekacatuvokārabhavesu nāmarūpānaṁ asahavattanato aññamaññavinibbhogo,",
  "tika-abh02t5:184_11": "pañcavokārabhave sahavattanato avinibbhogo ca veditabbo.",
  "tika-abh02t5:185_0": "Adhipatiyaṭṭho nāma indriyapaccayabhāvo. ‘‘Lokopeso dvārāpesā khettampeta’’nti (dha.",
  "tika-abh02t5:185_1": "sa. 598-599) vuttā lokādiatthā cakkhādīsu pañcasu yojetabbā. Manāyatanassapi lujjanato",
  "tika-abh02t5:185_2": "manosamphassādīnaṁ dvārakhettabhāvato ca ete atthā sambhavanteva. Āpāthagatānaṁ rūpādīnaṁ",
  "tika-abh02t5:185_3": "pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ.",
  "tika-abh02t5:185_4": "Saṅghaṭṭanaṭṭho visesena cakkhusamphassādīnaṁ pañcannaṁ, itare channampi yojetabbā.",
  "tika-abh02t5:185_5": "Phusanañca phassassa sabhāvo, saṅghaṭṭanaṁ raso, itare upaṭṭhānākārā. Ārammaṇarasānubhavanaṭṭho",
  "tika-abh02t5:185_6": "rasavasena vutto, vedayitaṭṭho lakkhaṇavasena. Attā vedayatīti abhinivesassa balavatāya",
  "tika-abh02t5:185_7": "nijjīvaṭṭho vedanāya gambhīro. Nijjīvāya vedanāya vedayitaṁ nijjīvavedayitaṁ, nijjīvavedayitameva",
  "tika-abh02t5:185_8": "attho nijjīvavedayitaṭṭho.",
  "tika-abh02t5:186_0": "Ādānaṭṭho catunnampi upādānānaṁ samāno, gahaṇaṭṭho kāmupādānassa, itaresaṁ tiṇṇaṁ",
  "tika-abh02t5:186_1": "abhinivesādiattho. ‘‘Diṭṭhikantāro’’ti hi vacanato diṭṭhīnaṁ duratikkamanaṭṭhopīti.",
  "tika-abh02t5:186_2": "Daḷhagahaṇattā vā catunnampi duratikkamanaṭṭho yojetabbo. Yonigatiṭhitinivāsesukhipananti",
  "tika-abh02t5:186_3": "samāse bhummavacanassa alopo daṭṭhabbo, tasmā tena āyūhanābhisaṅkharaṇapadānaṁ samāso",
  "tika-abh02t5:186_4": "hoti. Jarāmaraṇaṅgaṁ maraṇappadhānanti maraṇaṭṭhā eva khayādayo gambhīrā dassitā.",
  "tika-abh02t5:186_5": "Navanavānañhi parikkhayena khaṇḍiccādiparipakkappavatti jarāti, khayaṭṭho vā jarāya",
  "tika-abh02t5:186_6": "vuttoti daṭṭhabbo. Navabhāvāpagamo hi khayoti vattuṁ yuttoti. Vipariṇāmaṭṭho dvinnampi.",
  "tika-abh02t5:186_7": "Santativasena vā jarāya khayavayabhāvo, sammutikhaṇikavasena maraṇassa bhedavipariṇāmatā yojetabbā.",
  "tika-abh02t5:187_0": "Atthanayāti atthānaṁ nayā. Avijjādiatthehi ekattādī sena bhāvena nīyanti gammentīti",
  "tika-abh02t5:187_1": "ekattādayo tesaṁ nayāti vuttā. Nīyantīti hi nayāti. Atthā eva vā ekattādibhāvena",
  "tika-abh02t5:187_2": "nīyamānā ñāyamānā ‘‘atthanayā’’ti vuttā. Nīyanti etehīti vā nayā, ekattādīhi ca atthā",
  "tika-abh02t5:187_3": "‘‘eka’’ntiādinā nīyanti, tasmā ekattādayo atthānaṁ nayāti atthanayā. Santānānupacchedena",
  "tika-abh02t5:187_4": "bījaṁ rukkhabhāvaṁ pattaṁ rukkhabhāvena pavattanti ekattena vuccatīti santānānupacchedo",
  "tika-abh02t5:187_5": "ekattaṁ, evamidhāpi avijjādīnaṁ santānānupacchedo ekattanti dasseti.",
  "tika-abh02t5:188": "Bhinnasantānassevāti sambandharahitassa nānattassa gahaṇato sattantaro ucchinno sattantaro uppannoti gaṇhanto ucchedadiṭṭhimupādiyati.",
  "tika-abh02t5:189_0": "Yato kutocīti yadi aññasmā aññassuppatti siyā, vālikato telassa, ucchuto khīrassa",
  "tika-abh02t5:189_1": "kasmā uppatti na siyā, tasmā na koci kassaci hetu atthīti ahetukadiṭṭhiṁ, avijjamānepi",
  "tika-abh02t5:189_2": "hetumhi niyatatāya tilagāvīsukkasoṇitādīhi telakhīrasarīrādīni pavattantīti niyativādañca",
  "tika-abh02t5:189_3": "upādiyatīti viññātabbaṁ yathārahaṁ.",
  "tika-abh02t5:190_0": "Kasmā? Yasmā idañhi bhavacakkaṁ apadāletvā saṁsārabhayamatīto na koci supinantarepi",
  "tika-abh02t5:190_1": "atthīti sambandho. Durabhiyānanti duratikkamaṁ. Asanivicakkamivāti asanimaṇḍalamiva.",
  "tika-abh02t5:190_2": "Tañhi nimmathanameva, nānimmathanaṁ pavattamānaṁ atthi, evaṁ bhavacakkampi ekantaṁ",
  "tika-abh02t5:190_3": "dukkhuppādanato ‘‘niccanimmathana’’nti vuttaṁ.",
  "tika-abh02t5:191_0": "Ñāṇāsinā apadāletvā saṁsārabhayaṁ atīto natthīti etassa sādhakaṁ dassento āha ‘‘vuttampi",
  "tika-abh02t5:191_1": "ceta’’ntiādi. Tantūnaṁ ākulakaṁ tantākulakaṁ, tantākulakamiva jātā tantākulakajātā,",
  "tika-abh02t5:191_2": "kilesakammavipākehi atīva jaṭitāti attho. Guṇāya sakuṇiyā nīḍaṁ guṇāguṇḍikaṁ. Vaḍḍhiabhāvato",
  "tika-abh02t5:191_3": "apāyaṁ dukkhagatibhāvato duggatiṁ sukhasamussayato vinipātattā vinipātañca catubbidhaṁ",
  "tika-abh02t5:191_4": "apāyaṁ, ‘‘khandhānañca paṭipāṭī’’tiādinā vuttaṁ saṁsārañca nātivattati. Saṁsāro eva",
  "tika-abh02t5:191_5": "vā sabbo idha vaḍḍhiapagamādīhi atthehi apāyādināmako vutto kevalaṁ dukkhakkhandhabhāvato.",
  "tika-abh02t5:192": "Bhavacakkakathāvaṇṇanā niṭṭhitā.",
  "tika-abh02t5:193": "Suttantabhājanīyavaṇṇanā niṭṭhitā.",
  "tika-abh02t5:194": "2. Abhidhammabhājanīyavaṇṇanā",
  "tika-abh02t5:195_0": "243. Pathavīākāsā viya paṭiccasamuppādo mahāpatthaṭavitthāritānaṁ atthānaṁ parikappavasena",
  "tika-abh02t5:195_1": "kathito. Tañhi apatthaṭaṁ avitthatañca pathaviṁ ākāsañca pattharanto vitthārayanto",
  "tika-abh02t5:195_2": "viya ca ekekacittāvaruddhaṁ akatvā sabbasattasabbacittasādhāraṇavasena patthaṭavitthataṁ",
  "tika-abh02t5:195_3": "katvā suttantabhājanīyena bhagavā dasseti. Tattha nānācittavasenāti asahajātānaṁ",
  "tika-abh02t5:195_4": "sahajātānañca paccayapaccayuppannānaṁ nānācittagatānaṁ dassitabhāvaṁ sandhāya vuttaṁ.",
  "tika-abh02t5:195_5": "Nava mūlapadāni etesanti navamūlapadā, nayā. ‘‘Ekekena nayena catunnaṁ catunnaṁ vārānaṁ",
  "tika-abh02t5:195_6": "saṅgahitattā’’ti vuttaṁ, ettha ‘‘ekekena catukkenā’’ti vattabbaṁ. Nayacatukkavārā",
  "tika-abh02t5:195_7": "hi ettha vavatthitā dassitānaṁ catukkānaṁ nayabhāvāti.",
  "tika-abh02t5:196": "1. Paccayacatukkavaṇṇanā",
  "tika-abh02t5:197_0": "Avijjaṁ aṅgaṁ aggahetvā tato paraṁ ‘‘avijjāpaccayā saṅkhāro’’tiādīni paccayasahitāni",
  "tika-abh02t5:197_1": "paccayuppannāni aṅgabhāvena vuttānīti āha ‘‘na, tassa anaṅgattā’’ti. Evañca katvā",
  "tika-abh02t5:197_2": "niddese (vibha. 226) ‘‘tattha katamā avijjā’’ti avijjaṁ visuṁ vissajjetvā ‘‘tattha",
  "tika-abh02t5:197_3": "katamo avijjāpaccayā saṅkhāro’’tiādinā taṁtaṁpaccayavanto saṅkhārādayo vissajjitāti.",
  "tika-abh02t5:197_4": "Tīsu pakāresu paṭhamapaṭhamavāro dutiyavārādīsu pavisanto paccayavisesādisabbanānattasādhāraṇattā",
  "tika-abh02t5:197_5": "te vāravisese gaṇhātīti ‘‘sabbasaṅgāhako’’ti vutto. Paṭhamavāro eva hi na kevalaṁ",
  "tika-abh02t5:197_6": "chaṭṭhāyatanameva, atha kho nāmañca phassassa paccayo, nāmaṁ vā na kevalaṁ chaṭṭhāyatanasseva,",
  "tika-abh02t5:197_7": "atha kho phassassāpīti paccayavisesadassanatthaṁ, yena atthavisesena mahānidānasuttadesanā",
  "tika-abh02t5:197_8": "pavattā, taṁdassanatthañca chaṭṭhāyatanaṅgaṁ parihāpetvā vuttoti tassa dutiyavāre",
  "tika-abh02t5:197_9": "ca paveso vutto, na sabbaṅgasamorodhato.",
  "tika-abh02t5:198_0": "Yatthāti vāracatukke ekekavāre ca. Aññathāti suttantabhājanīyato aññathā saṅkhāroti",
  "tika-abh02t5:198_1": "vuttaṁ. Avuttanti ‘‘rūpaṁ saḷāyatana’’nti, tesupi ca vāresu catūsupi sokādayo avuttā",
  "tika-abh02t5:198_2": "suttantabhājanīyesu vuttā. Tattha ca vuttameva idha ‘‘chaṭṭhāyatana’’nti aññathā",
  "tika-abh02t5:198_3": "vuttanti daṭṭhabbaṁ.",
  "tika-abh02t5:199_0": "Sabbaṭṭhānasādhāraṇatoti vuttanayena sabbavārasādhāraṇato, sabbaviññāṇapavattiṭṭhānabhavasādhāraṇato",
  "tika-abh02t5:199_1": "vā. Vinā abhāvena viññāṇassa khandhattayampi samānaṁ phalaṁ paccayo cāti āha ‘‘avisesenā’’ti.",
  "tika-abh02t5:199_2": "‘‘Tiṇṇaṁ saṅgati phasso’’ti (ma. ni. 1.204; saṁ. ni. 2.43) vacanato pana viññāṇaṁ",
  "tika-abh02t5:199_3": "phassassa visesapaccayoti tassa phasso visiṭṭhaṁ phalaṁ, satipi paccayasampayuttānaṁ",
  "tika-abh02t5:199_4": "āhārapaccayabhāve manosañcetanāya viññāṇāharaṇaṁ visiṭṭhaṁ kiccanti saṅkhāro cassa",
  "tika-abh02t5:199_5": "visiṭṭho paccayo. Acittakkhaṇamattānīti cittakkhaṇappamāṇarahitāni. Tassatthoti tassa",
  "tika-abh02t5:199_6": "vuttassa avijjādikassa attho suttantabhājanīyavaṇṇanāyaṁ vuttanayeneva veditabbo.",
  "tika-abh02t5:200_0": "Hetukādīnīti ettha yasmiṁ catukke hetuka-saddo vutto, taṁ hetuka-saddasahacaritattā",
  "tika-abh02t5:200_1": "‘‘hetuka’’nti vuttanti veditabbaṁ. Hetu-saddo gatisūcako avigatatā ca vigatatānivāraṇavasena",
  "tika-abh02t5:200_2": "gati eva hotīti hetukacatukkaṁ avigatapaccayavasena vuttanti vuttaṁ.",
  "tika-abh02t5:201_0": "Tidhā catudhā pañcadhā vāti vā-saddo ‘‘chadhā vā’’tipi vikappetīti daṭṭhabbo. Samādhi",
  "tika-abh02t5:201_1": "hi sādhāraṇehi tīhi jhānindriyamaggapaccayehi ca paccayoti. Upādānaṁ bhavassa maggapaccayena",
  "tika-abh02t5:201_2": "cāti sattadhāti kāmupādānavajjānaṁ vasena vadati. Kāmupādānaṁ pana yathā bhavassa",
  "tika-abh02t5:201_3": "paccayo hoti, so pakāro taṇhāyaṁ vutto evāti na vutto.",
  "tika-abh02t5:202_0": "Imasmiṁ catukke sahajātapaccayena paccayā hontīti vacanavasenāti adhippāyo. Attho",
  "tika-abh02t5:202_1": "hi na katthaci attano paccayuppannassa yathāsakehi paccayo na hoti, sahajātapaccayavaseneva",
  "tika-abh02t5:202_2": "pana imassa catukkassa vuttattā soyevettha hotīti vadanti. Paṭhamavāroti paṭhamacatukkoti",
  "tika-abh02t5:202_3": "evaṁ vattabbaṁ. Bhavādīnaṁ tathā abhāvanti yadi sahajātapaccayavaseneva paṭhamacatukko",
  "tika-abh02t5:202_4": "vutto, bhavo jātiyā, jāti ca maraṇassa sahajātapaccayo na hotīti yathā avigatacatukkādīsu",
  "tika-abh02t5:202_5": "‘‘bhavapaccayā jāti bhavahetukā’’tiādi na vuttaṁ bhavādīnaṁ avigatādipaccayatāya",
  "tika-abh02t5:202_6": "abhāvato, evamidhāpi ‘‘bhavapaccayā jātī’’tiādi na vattabbaṁ siyā. Paccayavacanameva",
  "tika-abh02t5:202_7": "hi tesaṁ sahajātasūcakaṁ āpannaṁ avigatacatukkādīsu viya idha paccayavisesasūcakassa",
  "tika-abh02t5:202_8": "vacanantarassa abhāvā, na ca taṁ na vuttaṁ, na ca bhavādayo sahajātapaccayā honti,",
  "tika-abh02t5:202_9": "tasmā na sahajātapaccayavasenevāyaṁ catukko vutto. Sesapaccayānañca sambhavanti idaṁ",
  "tika-abh02t5:202_10": "‘‘bhavādīna’’nti etena saha ayojetvā sāmaññena avijjādīnaṁ sahajātena saha sesapaccayabhāvānañca",
  "tika-abh02t5:202_11": "sambhavaṁ sandhāya vuttaṁ. Ayañhettha attho – paccayavisesasūcakassa vacanantarassa",
  "tika-abh02t5:202_12": "abhāvā sahajātato aññe paccayabhāvā avijjādīnaṁ na sambhavantīti sahajātapaccayavasenevāyaṁ",
  "tika-abh02t5:202_13": "catukko āraddhoti vucceyya, na ca te na sambhavanti, tasmā nāyaṁ tathā āraddhoti.",
  "tika-abh02t5:203_0": "‘‘Mahānidānasuttante ekādasaṅgiko paṭiccasamuppādo vutto’’ti vuttaṁ, tattha pana",
  "tika-abh02t5:203_1": "‘‘nāmarūpapaccayā viññāṇaṁ, viññāṇapaccayā nāmarūpaṁ, nāmapaccayā phasso’’tiādinā",
  "tika-abh02t5:203_2": "(dī. ni. 2.97) dvikkhattuṁ āgate nāmarūpe ekadhā gahite navaṅgiko, dvidhā gahite",
  "tika-abh02t5:203_3": "dasaṅgiko vutto, aññattha pana vuttesu avijjāsaṅkhāresu addhattayadassanatthaṁ yojiyamānesu",
  "tika-abh02t5:203_4": "ekādasaṅgiko hotīti katvā evaṁ vuttanti daṭṭhabbaṁ. Mahānidānasuttantadesanāya pariggahatthanti",
  "tika-abh02t5:203_5": "tattha hi cakkhāyatanādīni viya rūpe chaṭṭhāyatanañca nāme antogadhaṁ katvā phassassa",
  "tika-abh02t5:203_6": "niravasesarūpapaccayaṁ viya niravasesanāmapaccayañca dassetuṁ ‘‘nāmarūpapaccayā phasso’’ti",
  "tika-abh02t5:203_7": "vuttaṁ, evamidhāpi tattha dassitavisesadassanena taṁdesanāpariggahatthaṁ ekacittakkhaṇike",
  "tika-abh02t5:203_8": "paṭiccasamuppāde chaṭṭhāyatanaṁ nāmantogadhaṁ katvā ‘‘nāmapaccayā phasso’’ti vuttanti attho.",
  "tika-abh02t5:204": "Rūpappavattidesaṁ sandhāya desitattā ‘‘imassā’’ti vacanaseso, na purimānanti, teneva ‘‘ayañhī’’tiādimāha.",
  "tika-abh02t5:205_0": "Yonivasena opapātikānanti cettha saṁsedajayonikāpi paripuṇṇāyatanabhāvena opapātikasaṅgahaṁ",
  "tika-abh02t5:205_1": "katvā vuttāti daṭṭhabbā. Padhānāya vā yoniyā sabbaparipuṇṇāyatanayoniṁ dassetuṁ ‘‘opapātikāna’’nti",
  "tika-abh02t5:205_2": "vuttaṁ. Evaṁ saṅgahanidassanavaseneva hi dhammahadayavibhaṅgepi (vibha. 1009) ‘‘opapātikānaṁ",
  "tika-abh02t5:205_3": "petāna’’ntiādinā opapātikaggahaṇameva kataṁ, na saṁsedajaggahaṇanti. Ekacittakkhaṇe",
  "tika-abh02t5:205_4": "chahāyatanehi phassassa pavatti natthi, na cekassa akusalaphassassa chaṭṭhāyatanavajjaṁ",
  "tika-abh02t5:205_5": "āyatanaṁ samānakkhaṇe pavattamānaṁ paccayabhūtaṁ atthi, ārammaṇapaccayo cettha pavattako",
  "tika-abh02t5:205_6": "na hotīti na gayhati, tasmā ‘‘saḷāyatanapaccayā phasso’’ti na sakkā vattunti dassanatthaṁ",
  "tika-abh02t5:205_7": "‘‘yasmā paneso’’tiādimāha.",
  "tika-abh02t5:206_0": "Purimayonidvaye sambhavantampi kesañci saḷāyatanaṁ kalalādikāle na sambhavatīti ‘‘sadā",
  "tika-abh02t5:206_1": "asambhavato’’ti āha. Pacchimayonidvaye pana yesaṁ sambhavati, tesaṁ sadā sambhavatīti.",
  "tika-abh02t5:206_2": "Itoti imasmā catukkato, nayato vā, yo viseso.",
  "tika-abh02t5:207": "Paccayacatukkavaṇṇanā niṭṭhitā.",
  "tika-abh02t5:208": "2. Hetucatukkavaṇṇanā",
  "tika-abh02t5:209_0": "244.Jātikkhaṇamatte eva abhāvatoti tato uddhaṁ bhāvatoti attho. Avigatapaccayaniyamābhāvato",
  "tika-abh02t5:209_1": "bhave upādānahetukaggahaṇaṁ na kataṁ, abhāvato avigatapaccayassa jātiādīsu bhavahetukādiggahaṇaṁ",
  "tika-abh02t5:209_2": "na katanti yojetabbaṁ. Yathā pana yāva vatthu, tāva anupalabbhamānassa viññāṇassa",
  "tika-abh02t5:209_3": "vatthu avigatapaccayo hoti viññāṇato uddhaṁ pavattanakampi, evaṁ upādānaṁ bhavasaṅgahitānaṁ",
  "tika-abh02t5:209_4": "jātiādīnaṁ, bhavo ca jātiyā avigatapaccayo siyā. Atha na siyā, saṅkhārakkhandhe jātiādīnaṁ",
  "tika-abh02t5:209_5": "saṅgahitattā viññāṇaṁ nāmassa, nāmañca atakkhaṇikasambhavā chaṭṭhāyatanassa avigatapaccayo",
  "tika-abh02t5:209_6": "na siyāti idha viya tatthāpi hetukaggahaṇaṁ na kattabbaṁ siyā, tasmā yāva upādānaṁ,",
  "tika-abh02t5:209_7": "tāva jātiādīnaṁ anupalabbho, jātikkhaṇamatte eva bhavassa abhāvo ca kāraṇanti na",
  "tika-abh02t5:209_8": "sakkā kātuṁ. Saṅkhatalakkhaṇānaṁ pana jātiādīnaṁ asabhāvadhammānaṁ bhavena saṅgahitattā",
  "tika-abh02t5:209_9": "asabhāvadhammassa ca paramatthato bhavantarassa abhāvato hetuādipaccayā na santīti",
  "tika-abh02t5:209_10": "bhavassa upādānaṁ na niyamena avigatapaccayo, bhavo pana jātiyā, jāti jarāmaraṇassa",
  "tika-abh02t5:209_11": "neva avigatapaccayoti avigatapaccayaniyamābhāvato abhāvato ca avigatapaccayassa bhavādīsu",
  "tika-abh02t5:209_12": "hetukaggahaṇaṁ na katanti yuttaṁ.",
  "tika-abh02t5:210_0": "Nanu evaṁ ‘‘nāmaṁ viññāṇahetukaṁ chaṭṭhāyatanaṁ nāmahetuka’’nti vacanaṁ na vattabbaṁ.",
  "tika-abh02t5:210_1": "Na hi nāmasaṅgahitānaṁ jātiādīnaṁ avigatapaccayo aññassa avigatapaccayabhāvo ca atthi",
  "tika-abh02t5:210_2": "asabhāvadhammattāti? Na, tesaṁ nāmena asaṅgahitattā. Namanakiccaparicchinnañhi nāmaṁ,",
  "tika-abh02t5:210_3": "tañca kiccaṁ sabhāvadhammānameva hotīti sabhāvadhammabhūtā eva tayo khandhā ‘‘nāma’’nti",
  "tika-abh02t5:210_4": "vuttā, tasmā tattha hetukaggahaṇaṁ yuttaṁ, idha pana bhavatīti bhavo, na ca jātiādīni",
  "tika-abh02t5:210_5": "na bhavanti ‘‘bhavapaccayā jāti sambhavati, jātipaccayā jarāmaraṇaṁ sambhavatī’’ti",
  "tika-abh02t5:210_6": "yojanato , tasmā saṅkharaṇato saṅkhāre viya bhavanato bhave jātiādīni saṅgahitānīti",
  "tika-abh02t5:210_7": "niyamābhāvābhāvehi yathāvuttehi hetukaggahaṇaṁ na katanti.",
  "tika-abh02t5:211_0": "Keci panātiādinā revatattheramataṁ vadati. Arūpakkhandhā hi idha bhavoti āgatā. Vuttañhi",
  "tika-abh02t5:211_1": "‘‘tattha katamo upādānapaccayā bhavo, ṭhapetvā upādānaṁ vedanākkhandho…pe… viññāṇakkhandho’’ti (vibha. 249).",
  "tika-abh02t5:212_0": "‘‘Vattabbapadesābhāvato’’ti vuttaṁ, satipi pana padese upādānaṁ viya sabhāvāni jātiādīni",
  "tika-abh02t5:212_1": "na hontīti ṭhapetabbassa bhāvantarassa abhāvato eva ṭhapanaṁ na kātabbanti yuttaṁ.",
  "tika-abh02t5:212_2": "Jāyamānānaṁ pana jāti, jātānañca jarāmaraṇanti ‘‘bhavapaccayā jāti, jātipaccayā jarāmaraṇa’’nti",
  "tika-abh02t5:212_3": "(vibha. 225) vuttaṁ. Yathā pana ‘‘nāmapaccayā phassoti tattha katamaṁ nāmaṁ? Ṭhapetvā",
  "tika-abh02t5:212_4": "phassaṁ vedanākkhandho…pe… viññāṇakkhandho. Idaṁ vuccati nāma’’nti (vibha. 259),",
  "tika-abh02t5:212_5": "‘‘nāmarūpapaccayā saḷāyatananti atthi nāmaṁ atthi rūpaṁ. Tattha katamaṁ nāmaṁ? Vedanākkhandho",
  "tika-abh02t5:212_6": "saññākkhandho saṅkhārakkhandho. Idaṁ vuccati nāmaṁ. Tattha katamaṁ rūpaṁ? Cattāro",
  "tika-abh02t5:212_7": "mahābhūtā yañca rūpaṁ nissāya manodhātu manoviññāṇadhātu vattati, idaṁ vuccati rūpa’’nti",
  "tika-abh02t5:212_8": "(vibha. 261) ca yaṁ nāmarūpañca phassassa saḷāyatanassa paccayo, tassa vattabbapadeso",
  "tika-abh02t5:212_9": "niddiṭṭho, evaṁ yo bhavo jātiyā paccayo, tassapi ṭhapetabbagahetabbavisese sati na",
  "tika-abh02t5:212_10": "sakkā vattabbapadeso natthīti vattunti.",
  "tika-abh02t5:213": "Hetucatukkavaṇṇanā niṭṭhitā.",
  "tika-abh02t5:214": "4. Aññamaññacatukkavaṇṇanā",
  "tika-abh02t5:215_0": "246. Nippadesattā bhavena upādānaṁ saṅgahitanti paccayuppannassa upādānassa visuṁ",
  "tika-abh02t5:215_1": "ṭhitassa abhāvā ‘‘bhavapaccayāpi upādāna’’nti na sakkā vattunti dassetuṁ ‘‘yasmā",
  "tika-abh02t5:215_2": "pana bhavonippadeso’’tiādimāha. Evaṁ sati ‘‘nāmapaccayāpi viññāṇa’’nti na vattabbaṁ",
  "tika-abh02t5:215_3": "siyā, nāmaṁ pana paccayuppannabhūtaṁ paccayabhūtañca sappadesameva gahitanti adhippāyo.",
  "tika-abh02t5:215_4": "Yathā pana ‘‘nāmapaccayā chaṭṭhāyatanaṁ, nāmapaccayā phasso’’tiādīsu (vibha. 150-154)",
  "tika-abh02t5:215_5": "paccayuppannaṁ ṭhapetvā nāmaṁ gahitaṁ, evaṁ ‘‘bhavapaccayāpi upādāna’’nti idhāpi",
  "tika-abh02t5:215_6": "paccayuppannaṁ ṭhapetvā bhavassa gahaṇaṁ na na sakkā kātuṁ, tasmā upādānassa avigatapaccayaniyamābhāvo",
  "tika-abh02t5:215_7": "viya aññamaññapaccayaniyamābhāvo bhave pubbe vuttanayena atthīti ‘‘bhavapaccayāpi",
  "tika-abh02t5:215_8": "upādāna’’nti na vuttanti veditabbaṁ.",
  "tika-abh02t5:216_0": "Aññamaññapaccayoti cettha sampayuttavippayuttaatthipaccayo adhippeto siyā. ‘‘Nāmarūpapaccayāpi",
  "tika-abh02t5:216_1": "viññāṇa’’nti hi vuttaṁ, na ca vatthu akusalaviññāṇassa aññamaññapaccayo hoti, purejātavippayutto",
  "tika-abh02t5:216_2": "pana hotīti. Tathā ‘‘chaṭṭhāyatanapaccayāpi nāmarūpa’’nti vuttaṁ, na ca chaṭṭhāyatanaṁ",
  "tika-abh02t5:216_3": "cakkhāyatanupacayādīnaṁ cittasamuṭṭhānarūpassa ca aññamaññapaccayo hoti, pacchājātavippayutto pana hotīti.",
  "tika-abh02t5:217": "Aññamaññacatukkavaṇṇanā niṭṭhitā.",
  "tika-abh02t5:218": "Saṅkhārādimūlakanayamātikāvaṇṇanā",
  "tika-abh02t5:219_0": "247.‘‘Apubbassa aññassa avijjāpaccayassa vattabbassa abhāvato bhavamūlakanayo na",
  "tika-abh02t5:219_1": "vutto’’ti vuttaṁ, evaṁ sati ‘‘chaṭṭhāyatanapaccayā avijjā’’tiādikā chaṭṭhāyatanādimūlakā",
  "tika-abh02t5:219_2": "ca na vattabbā siyuṁ. ‘‘Nāmapaccayā avijjā’’ti ettha hi avijjāpaccayā sabbe cattāro",
  "tika-abh02t5:219_3": "khandhā nāmanti vuttāti. Tatthāyaṁ adhippāyo siyā – nāmavisesānaṁ chaṭṭhāyatanādīnaṁ",
  "tika-abh02t5:219_4": "avijjāya paccayabhāvo vattabboti chaṭṭhāyatanādimūlakā vuttā. Yadeva pana nāmaṁ avijjāya",
  "tika-abh02t5:219_5": "paccayo, tadeva bhavapaccayā avijjāti etthāpi vucceyya, na vattabbaviseso koci, tasmā",
  "tika-abh02t5:219_6": "apubbābhāvato na vuttoti. Bhavaggahaṇena ca idha avijjāya paccayabhūtā sabhāvadhammā",
  "tika-abh02t5:219_7": "gaṇheyyaṁu, na jātiādīnīti apubbābhāvato na vuttoti daṭṭhabbo. ‘‘Avijjāpaccayā avijjātipivuttaṁ",
  "tika-abh02t5:219_8": "siyā’’ti vuttaṁ, yathā pana ‘‘nāmapaccayā phasso’’ti vutte ‘‘phassapaccayā phasso’’ti",
  "tika-abh02t5:219_9": "vuttaṁ na hoti paccayuppannaṁ ṭhapetvā paccayassa gahaṇato, evamidhāpi na siyā, tasmā",
  "tika-abh02t5:219_10": "bhavanavasena sabhāvadhammāsabhāvadhammesu sāmaññena pavatto bhava-saddoti na so",
  "tika-abh02t5:219_11": "avijjāya paccayoti sakkā vattuṁ. Tena bhavamūlakanayo na vuttoti veditabbo.",
  "tika-abh02t5:220_0": "‘‘Upādānapaccayā bhavo’’ti ettha viya bhavekadese visuṁ pubbe aggahite bhava-saddo",
  "tika-abh02t5:220_1": "paccayasodhanatthaṁ ādito vuccamāno niravasesabodhako hoti, na nāma-saddo. Evaṁsabhāvā",
  "tika-abh02t5:220_2": "hi etā niruttiyoti imināvā adhippāyena ‘‘avijjāpaccayā avijjātipi vuttaṁ siyā’’ti",
  "tika-abh02t5:220_3": "āhāti daṭṭhabbaṁ, imināva adhippāyena ‘‘bhavassa nippadesattā bhavapaccayāpi upādānanti",
  "tika-abh02t5:220_4": "na vutta’’nti ayamattho aññamaññapaccayavāre vuttoti daṭṭhabbo. Tattha pacchinnattāti",
  "tika-abh02t5:220_5": "etena jātijarāmaraṇānaṁ avijjāya paccayabhāvo anuññāto viya hoti. Jāyamānānaṁ pana",
  "tika-abh02t5:220_6": "jāti, na jātiyā jāyamānā, jīyamānamīyamānañca jarāmaraṇaṁ, na jarāmaraṇassa jīyamānamīyamānāti",
  "tika-abh02t5:220_7": "jātiādīni ekacittakkhaṇe na avijjāya paccayo honti, tasmā asambhavato eva tammūlakā",
  "tika-abh02t5:220_8": "nayā na gahitā, pacchedopi pana atthīti ‘‘tattha pacchinnattā’’ti vuttanti daṭṭhabbaṁ.",
  "tika-abh02t5:220_9": "Teneva ‘‘apicā’’tiādimāha.",
  "tika-abh02t5:221": "Mātikāvaṇṇanā niṭṭhitā.",
  "tika-abh02t5:222": "Akusalaniddesavaṇṇanā",
  "tika-abh02t5:223_0": "248-249.Upādānassa upādānapaccayattaṁ āpajjeyyāti nanu nāyaṁ doso. Kāmupādānañhi",
  "tika-abh02t5:223_1": "diṭṭhupādānassa, tañca itarassa paccayo hotīti? Saccaṁ, kāmupādānassa pana taṇhāgahaṇena",
  "tika-abh02t5:223_2": "gahitattā nāme viya visesapaccayattābhāvā ca upādānaggahaṇena taṇhāpaccayā bhavassa",
  "tika-abh02t5:223_3": "ca paccayabhūtā diṭṭhi eva gahitāti ayaṁ doso vuttoti daṭṭhabbo. Yasmā ca upādānaṭṭhāne",
  "tika-abh02t5:223_4": "paccayuppannaṁ paccayo ca ekameva, tasmā ‘‘nāmapaccayā phasso, nāmarūpapaccayā saḷāyatana’’nti",
  "tika-abh02t5:223_5": "etesaṁ niddesesu viya ‘‘upādānapaccayā bhavo’’ti etassa niddese paccayo visuṁ na",
  "tika-abh02t5:223_6": "vibhatto. Satipi vā bhavassa paccayabhāvena kāmupādānassapi gahaṇe ‘‘ṭhapetvā upādāna’’nti",
  "tika-abh02t5:223_7": "avuccamāne kāmupādānaṁ kāmupādānassa, diṭṭhi ca diṭṭhiyā paccayoti āpajjeyyāti paccayapaccayuppannatānivāraṇatthaṁ",
  "tika-abh02t5:223_8": "‘‘ṭhapetvā upādāna’’nti vuttanti dasseti.",
  "tika-abh02t5:224_0": "252. Cakkhāyatanādiupatthambhakassa cittasamuṭṭhānarūpassa janakaṁ viññāṇaṁ cakkhāyatanupacayādīnaṁ",
  "tika-abh02t5:224_1": "paccayoti vuttaṁ tadajanakampīti adhippāyena ‘‘yassa cittasamuṭṭhānarūpassā’’tiādimāha.",
  "tika-abh02t5:224_2": "Tāsampi hīti utuāhārajasantatīnampi hi upatthambhakasamuṭṭhāpanapacchājātapaccayavasena",
  "tika-abh02t5:224_3": "viññāṇaṁ paccayo hoti evāti attho.",
  "tika-abh02t5:225_0": "254.Yathānurūpanti mahābhūtasaṅkhātaṁ pañcannaṁ sahajātādipaccayo, vatthusaṅkhātaṁ",
  "tika-abh02t5:225_1": "chaṭṭhassa purejātādipaccayo, nāmaṁ pañcannaṁ pacchājātādipaccayo, chaṭṭhassa sahajātādipaccayoti esā yathānurūpatā.",
  "tika-abh02t5:226": "264.Yassāti yassa paccayuppannassa nāmassa viññāṇassa sampayuttapaccayabhāvo hotīti yojetabbaṁ.",
  "tika-abh02t5:227_0": "272. ‘‘Phassapaccayāpi nāma’’nti phassapaccayabhāvena vattabbasseva nāmassa attano",
  "tika-abh02t5:227_1": "paccayuppannena pavatti dassitāti ‘‘ṭhapetvā phassa’’nti puna vacane koci attho atthīti",
  "tika-abh02t5:227_2": "na vuttanti dassento ‘‘tathāpī’’tiādimāha.",
  "tika-abh02t5:228_0": "280. Yasmā adhimokkhopi natthi, tasmā upādānaṭṭhānaṁ parihīnamevāti sambandho. Balavakilesena",
  "tika-abh02t5:228_1": "pana padapūraṇassa kāraṇaṁ taṇhāya abhāvo domanassasahagatesu vutto evāti tassa tena",
  "tika-abh02t5:228_2": "sambandho yojetabbo. Sabbatthāti tatiyacittādīsu ‘‘taṇhāpaccayā adhimokkho’’tiādimhi",
  "tika-abh02t5:228_3": "vissajjanameva visesaṁ dassetvā pāḷi saṁkhittā. Heṭṭhāti cittuppādakaṇḍādīsu.",
  "tika-abh02t5:229": "Akusalaniddesavaṇṇanā niṭṭhitā.",
  "tika-abh02t5:230": "Kusalābyākataniddesavaṇṇanā",
  "tika-abh02t5:231": "292.Pasādoti saddhā.",
  "tika-abh02t5:232_0": "306. ‘‘Alobho nidānaṁ kammānaṁ samudayāyā’’tiādivacanato (a. ni. 3.34) sabyāpārāni",
  "tika-abh02t5:232_1": "kusalamūlāni saṅkhārānaṁ nidānāni honti, na kammavegakkhittesu vipākesu alobhādisahagatakammapaṭibimbabhūtā",
  "tika-abh02t5:232_2": "viya pavattamānā alobhādayoti pañcaviññāṇesu viya nidānarahitatā sotapatitatāti daṭṭhabbā.",
  "tika-abh02t5:232_3": "Kiriyadhammā kiriyamattattā kammanidānarahitāicceva parihīnāvijjāṭṭhānā veditabbā.",
  "tika-abh02t5:233_0": "Tatiyacatutthavārā asambhavato evāti kasmā vuttaṁ, kiṁ cakkhuviññāṇādīni cakkhāyatanupacayādīnaṁ",
  "tika-abh02t5:233_1": "pacchājātapaccayā na hontīti? Honti, tadupatthambhakassa pana cittasamuṭṭhānassa",
  "tika-abh02t5:233_2": "asamuṭṭhāpanaṁ sandhāya ‘‘asambhavato’’ti vuttanti daṭṭhabbaṁ. Sahajātapacchājātaviññāṇassa",
  "tika-abh02t5:233_3": "pana vasena tadāpi viññāṇapaccayā nāmarūpaṁ, pacchājātasahajātanāmassa sahajātapurejātabhūtacakkhādirūpassa",
  "tika-abh02t5:233_4": "ca vasena nāmarūpapaccayā saḷāyatanañca labbhatīti tatiyacatutthavārā na na sambhavantīti.",
  "tika-abh02t5:234": "Kusalābyākataniddesavaṇṇanā niṭṭhitā.",
  "tika-abh02t5:235": "Avijjāmūlakakusalaniddesavaṇṇanā",
  "tika-abh02t5:236_0": "334.Sammohavasenāti kusalaphale aniccāditāya sabhaye sādurasavisarukkhabījasadise",
  "tika-abh02t5:236_1": "taṁnibbattakakusale ca anādīnavadassitāvasena. Samatikkamatthaṁ bhāvanā samatikkamabhāvanā,",
  "tika-abh02t5:236_2": "tadaṅgavikkhambhanavasena samatikkamabhūtā vā bhāvanā samatikkamabhāvanā.",
  "tika-abh02t5:237_0": "Tathā idha na labbhantīti avijjāya eva saṅkhārānaṁ avigatādipaccayattābhāvaṁ sandhāya",
  "tika-abh02t5:237_1": "vuttaṁ, viññāṇādīnaṁ pana saṅkhārādayo avigatādipaccayā hontīti avijjāpaccayā saṅkhāro,",
  "tika-abh02t5:237_2": "saṅkhārapaccayā viññāṇaṁ saṅkhārahetukantiādinā yojanā na na sakkā kātunti avigatacatukkādīnipi",
  "tika-abh02t5:237_3": "na idha labbhanti. Viññāṇapaccayā nāmarūpaṁ viññāṇasampayuttaṁ nāmantiādinā hi yathālābhayojanāya nayo dassitoti.",
  "tika-abh02t5:238": "Avijjāmūlakakusalaniddesavaṇṇanā niṭṭhitā.",
  "tika-abh02t5:239": "Kusalamūlakavipākaniddesavaṇṇanā",
  "tika-abh02t5:240_0": "343.‘‘Nānākkhaṇikakammapaccayepana vattabbameva natthī’’ti vuttaṁ, kiṁ kusalamūlaṁ",
  "tika-abh02t5:240_1": "akusalamūlañca kammapaccayo hotīti? Na hoti, kammapaccayabhūtāya pana cetanāya saṁsaṭṭhaṁ",
  "tika-abh02t5:240_2": "kammaṁ viya paccayo hoti. Tena ekībhāvamiva gatattāti evaṁ vuttanti daṭṭhabbaṁ. Yathā",
  "tika-abh02t5:240_3": "kusalākusalamūlehi vinā kammaṁ vipākaṁ na janetīti tāni vipākassa pariyāyena upanissayoti",
  "tika-abh02t5:240_4": "vuttāni, evaṁ kammena ekībhūtāni saṁsaṭṭhāni hutvā kammajānaṁ paccayā hontīti pariyāyena",
  "tika-abh02t5:240_5": "tesaṁ kammapaccayatā vuttā. Esāti esa kusalamūlapaccayo akusalamūlapaccayo cāti yojetabbaṁ.",
  "tika-abh02t5:241_0": "Kusalākusalavipākānaṁ viya kiriyānaṁ uppādakāni avijjākusalākusalamūlāni ca na hontīti",
  "tika-abh02t5:241_1": "āha ‘‘upanissayataṁ na labhantī’’ti. Manasikāropi javanavīthipaṭipādakamattattā kusalākusalāni",
  "tika-abh02t5:241_2": "viya avijjaṁ upanissayaṁ na karoti, avijjūpanissayānaṁ pana pavattiatthaṁ bhavaṅgāvaṭṭanamattaṁ",
  "tika-abh02t5:241_3": "hoti, pahīnāvijjānañca kiriyānaṁ avijjā nevuppādikā, ārammaṇamattameva pana hoti.",
  "tika-abh02t5:241_4": "Evañca katvā ‘‘kusalo dhammo abyākatassa dhammassa upanissayapaccayena paccayo’’ti",
  "tika-abh02t5:241_5": "(paṭṭhā. 1.1.423), ‘‘vipākadhammadhammo nevavipākanavipākadhammadhammassa upanissayapaccayena",
  "tika-abh02t5:241_6": "paccayo’’ti (paṭṭhā. 1.3.103) ca evamādīsu kiriyānaṁ akusalā upanissayapaccayabhāvena",
  "tika-abh02t5:241_7": "na uddhaṭāti. Apica ‘‘avijjāpaccayā saṅkhārā’’ti etassa vasena avijjāmūlako kusalanayo",
  "tika-abh02t5:241_8": "vutto, ‘‘saṅkhārapaccayā viññāṇa’’nti etassa vasena kusalākusalamūlako vipākanayo,",
  "tika-abh02t5:241_9": "kiriyānaṁ pana neva saṅkhāraggahaṇena, na ca viññāṇaggahaṇena gahaṇaṁ gacchatīti",
  "tika-abh02t5:241_10": "taṁmūlako kiriyānayo na labbhatīti na vuttoti daṭṭhabbo.",
  "tika-abh02t5:242_0": "Anekabhedatoti avijjādīnaṁ mūlapadānaṁ ekacittakkhaṇikānaṁ kiriyante paṭhamanaye",
  "tika-abh02t5:242_1": "sahajātādianekapaccayabhāvena gahitattā tesaṁ paccayānaṁ vasena navādimūlapadānaṁ",
  "tika-abh02t5:242_2": "nayānaṁ vasena, anekappakārato catunnaṁ catukkānaṁ vasenāti vā adhippāyo. Kusalākusalānaṁ",
  "tika-abh02t5:242_3": "pana vipāke cāti ettha kusalākusalesu kusalākusalānaṁ vipāke cāti vattabbaṁ. Purimapacchimesu",
  "tika-abh02t5:242_4": "hi nayesu yathā paccayākāro vutto, taṁdassanatthaṁ ‘‘anekabhedato ekadhāvā’’ti vuttaṁ,",
  "tika-abh02t5:242_5": "na ca pacchimanaye kusale anekabhedato paccayākāro vutto, atha kho ‘‘ekadhāvā’’ti.",
  "tika-abh02t5:242_6": "Ekadhāvāti ca mūlapadekapaccayatāvasena, ekasseva vā nayassa vasena ekappakārenāti",
  "tika-abh02t5:242_7": "attho, paṭhamacatukkasseva vasenāti vā adhippāyo. Dhammapaccayabhedeti avijjādīnaṁ",
  "tika-abh02t5:242_8": "dhammānaṁ paccayabhāvabhede jarāmaraṇādīnaṁ dhammānaṁ jātiādipaccayabhede, taṁtaṁcittuppādasamayaparicchinnānaṁ",
  "tika-abh02t5:242_9": "vā phassādīnaṁ dhammānaṁ ekakkhaṇikāvijjādipaccayabhede. Pariyattiādīnaṁ kamo pariyatti…pe…",
  "tika-abh02t5:242_10": "paṭipattikkamo. Paccayākāre hi pāḷipariyāpuṇanatadatthasavanapāḷiatthacintanāni ‘‘jarāmaraṇaṁ",
  "tika-abh02t5:242_11": "aniccaṁ saṅkhataṁ…pe… nirodhadhamma’’ntiādinā bhāvanāpaṭipatti ca kamena kātabbāti",
  "tika-abh02t5:242_12": "kama-ggahaṇaṁ karoti. Tatoti ñāṇappabhedajanakato kamato. Aññaṁ karaṇīyataraṁ natthi.",
  "tika-abh02t5:242_13": "Tadāyattā hi dukkhantakiriyāti.",
  "tika-abh02t5:243": "Kusalamūlakavipākaniddesavaṇṇanā niṭṭhitā.",
  "tika-abh02t5:244": "Abhidhammabhājanīyavaṇṇanā niṭṭhitā.",
  "tika-abh02t5:245": "Paṭiccasamuppādavibhaṅgavaṇṇanā niṭṭhitā."
}