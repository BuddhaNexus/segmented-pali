{
  "atk-s0404a11:0": "2. Sīhanādavaggo",
  "atk-s0404a11:1": "1. Sīhanādasuttavaṇṇanā",
  "atk-s0404a11:2_0": "11. Dutiyassa paṭhame yena bhagavā tenupasaṅkamīti ‘‘sace satthā cārikaṁ pakkamitukāmo",
  "atk-s0404a11:2_1": "assa , imasmiṁ kāle pakkameyya. Handāhaṁ cārikaṁ gamanatthāya satthāraṁ āpucchāmī’’ti",
  "atk-s0404a11:2_2": "cintetvā bhikkhusaṅghaparivuto upasaṅkami. Āyasmā maṁ, bhanteti so kira bhikkhu theraṁ",
  "atk-s0404a11:2_3": "mahatā bhikkhuparivārena gacchantaṁ disvā ‘‘ime bhikkhū tathāgataṁ pahāya sāriputtaṁ",
  "atk-s0404a11:2_4": "parivāretvā nikkhantā, gamanavicchedamassa karissāmī’’ti aṭṭhāne kopaṁ bandhitvā",
  "atk-s0404a11:2_5": "evamāha. Tattha āsajjāti ghaṭṭetvā. Appaṭinissajjāti akkhamāpetvā accayaṁ adesetvā.",
  "atk-s0404a11:2_6": "Kismiṁ pana so kāraṇe āghātaṁ bandhīti? Therassa kira dasabalaṁ vanditvā uṭṭhāya",
  "atk-s0404a11:2_7": "gacchato cīvarakaṇṇo tassa sarīraṁ phusi, vāto paharītipi vadanti. Ettakena āghātaṁ",
  "atk-s0404a11:2_8": "bandhitvā theraṁ mahatā parivārena gacchantaṁ disvā usūyamāno ‘‘gamanavicchedamassa",
  "atk-s0404a11:2_9": "karissāmī’’ti evamāha. Ehi tvaṁ bhikkhūti satthā tassa bhikkhuno vacanaṁ sutvā ‘‘na",
  "atk-s0404a11:2_10": "taṁ bhikkhu sāriputto paharīti vutte, ‘bhante, tumhe attano aggasāvakasseva pakkhaṁ",
  "atk-s0404a11:2_11": "vahatha, na mayha’nti mayi manopadosaṁ katvā apāye nibbatteyyā’’ti ñatvā ‘‘sāriputtaṁ",
  "atk-s0404a11:2_12": "pakkosāpetvā imamatthaṁ pucchissāmī’’ti ekaṁ bhikkhuṁ āmantetvā evamāha. Avāpuraṇaṁ",
  "atk-s0404a11:2_13": "ādāyāti kuñcikaṁ gahetvā. Sīhanādanti seṭṭhanādaṁ pamukhanādaṁ appaṭivattiyanādaṁ.",
  "atk-s0404a11:2_14": "Evaṁ dvīhi mahātherehi ārocito bhikkhusaṅgho rattiṭṭhānadivāṭṭhānāni pahāya satthu",
  "atk-s0404a11:2_15": "santikaṁ agamāsi. Khīyanadhammanti kathādhammaṁ.",
  "atk-s0404a11:3_0": "Gūthagatanti gūthameva. Sesesupi eseva nayo. Pathavīsamenāti akujjhanaṭṭhena pathaviyā",
  "atk-s0404a11:3_1": "samānena. Na hi pathavī ‘‘mayi suciṁ nikkhipantī’’ti somanassaṁ karoti, na ‘‘asuciṁ",
  "atk-s0404a11:3_2": "nikkhipantī’’ti domanassaṁ. Mayhampi evarūpaṁ cittanti dasseti. Vipulenāti aparittena.",
  "atk-s0404a11:3_3": "Mahaggatenāti mahantabhāvaṁ gatena. Appamāṇenāti vaḍḍhitappamāṇena. Averenāti akusalaverapuggalaverarahitena.",
  "atk-s0404a11:3_4": "Abyāpajjhenāti niddukkhena vigatadomanassena. So idhāti so anupaṭṭhitakāyānupassanāsatipaṭṭhāno",
  "atk-s0404a11:3_5": "bhikkhu evaṁ kareyya, mādiso kathaṁ evarūpaṁ karissati, bhanteti paṭhamaṁ sīhanādaṁ",
  "atk-s0404a11:3_6": "nadi. Evaṁ sabbattha yojanā veditabbā.",
  "atk-s0404a11:4_0": "Rajoharaṇanti rajasammajjanacoḷakaṁ, pādapuñchanti, tasseva nāmaṁ. Kaḷopihatthoti",
  "atk-s0404a11:4_1": "pacchihattho ukkhalihattho vā. Nantakavāsīti antacchinnapilotikavasano. Sūratoti",
  "atk-s0404a11:4_2": "sucisīlo soraccena samannāgato. Sudantoti suṭṭhu damathaṁ upagato. Suvinītoti suṭṭhu",
  "atk-s0404a11:4_3": "sikkhito. Na kañci hiṁsatīti visāṇādīsu gaṇhantampi piṭṭhiṁ parimajjantampi na kañci",
  "atk-s0404a11:4_4": "viheṭheti. Usabhachinnavisāṇasamenāti usabhassa chinnavisāṇassa cittasadisena.",
  "atk-s0404a11:5": "Aṭṭīyeyyāti aṭṭo pīḷito bhaveyya. Harāyeyyāti lajjeyya. Jiguccheyyāti jigucchaṁ āpajjeyya.",
  "atk-s0404a11:6_0": "Medakathālikanti medakathālikā vuccati sūnakārakehi yūsanikkhamanatthāya tattha tattha",
  "atk-s0404a11:6_1": "katachiddā thālikā. Parihareyyāti maṁsassa pūretvā ukkhipitvā gaccheyya. Chiddāvachiddanti",
  "atk-s0404a11:6_2": "parittamahantehi chiddehi samannāgataṁ. Uggharantanti uparimukhehi chiddehi nikkhamamānayūsaṁ.",
  "atk-s0404a11:6_3": "Paggharantanti adhomukhehi nikkhamamānayūsaṁ. Evamassa sakalasarīraṁ yūsamakkhitaṁ",
  "atk-s0404a11:6_4": "bhaveyya. Chiddāvachiddanti navahi vaṇamukhehi parittamahanta chiddaṁ. Evamettha",
  "atk-s0404a11:6_5": "aṭṭhamanavamehi dvīhi aṅgehi thero attano sarīre nicchandarāgataṁ kathesi.",
  "atk-s0404a11:7_0": "Atha kho so bhikkhūti evaṁ therena navahi kāraṇehi sīhanāde nadite atha so bhikkhu.",
  "atk-s0404a11:7_1": "Accayoti aparādho. Maṁ accagamāti maṁ atikkamma abhibhavitvā pavatto. Patiggaṇhatūti",
  "atk-s0404a11:7_2": "khamatu. Āyatiṁ saṁvarāyāti anāgate saṁvaraṇatthāya, puna evarūpassa aparādhassa",
  "atk-s0404a11:7_3": "akaraṇatthāya. Tagghāti ekaṁsena. Yathādhammaṁ paṭikarosīti yathā dhammo ṭhito, tatheva",
  "atk-s0404a11:7_4": "karosi, khamāpesīti vuttaṁ hoti. Taṁ te mayaṁ paṭiggaṇhāmāti taṁ tava aparādhaṁ mayaṁ",
  "atk-s0404a11:7_5": "khamāma. Vuddhihesā bhikkhu ariyassa vinayeti esā bhikkhu ariyassa vinaye buddhassa",
  "atk-s0404a11:7_6": "bhagavato sāsane vuḍḍhi nāma. Katamā? Accayaṁ accayato disvā yathādhammaṁ paṭikaritvā",
  "atk-s0404a11:7_7": "āyatiṁ saṁvarāpajjanā. Desanaṁ pana puggalādhiṭṭhānaṁ karonto yo accayaṁ accayatodisvā",
  "atk-s0404a11:7_8": "yathādhammaṁ paṭikaroti, āyatiṁ saṁvaraṁ āpajjatīti āha. Phalatīti sace hi thero",
  "atk-s0404a11:7_9": "na khameyya, tassa bhikkhuno tattheva sattadhā muddhā phaleyya. Tasmā bhagavā evamāha.",
  "atk-s0404a11:7_10": "Sace maṁ soti sace maṁ ayaṁ bhikkhu khamāhīti evaṁ vadati. Khamatu ca me soti ayampi",
  "atk-s0404a11:7_11": "cāyasmā mayhaṁ khamatūti evaṁ thero tassa accayaṁ paṭiggaṇhitvā sayampi taṁ satthu",
  "atk-s0404a11:7_12": "sammukhe khamāpesīti.",
  "atk-s0404a11:8": "2. Saupādisesasuttavaṇṇanā",
  "atk-s0404a11:9_0": "12. Dutiye saupādisesanti saupādānasesaṁ. Anupādisesanti upādānasesarahitaṁ niggahaṇaṁ.",
  "atk-s0404a11:9_1": "Mattaso kārīti pamāṇakārī na paripūrakārī. Na tāvāyaṁ, sāriputta, dhammapariyāyo",
  "atk-s0404a11:9_2": "paṭibhāsīti appaṭibhānaṁ nāma bhagavato natthi, na tāvāhaṁ imaṁ dhammapariyāyaṁ kathesinti",
  "atk-s0404a11:9_3": "ayaṁ panettha attho. Māyimaṁ dhammapariyāyaṁ sutvā pamādaṁ āhariṁsūti ‘‘mayaṁ kira",
  "atk-s0404a11:9_4": "catūhi apāyehi muttā’’ti upari arahattatthāya vīriyaṁ akarontā mā pamādaṁ āpajjiṁsu.",
  "atk-s0404a11:9_5": "Pañhādhippāyena bhāsitoti tayā pucchitapañhassa sabhāvena kathitoti dasseti. Imesaṁ",
  "atk-s0404a11:9_6": "pana navannaṁ puggalānaṁ bhavesu chandarāgavinodanatthaṁ etameva atthuppattiṁ katvā",
  "atk-s0404a11:9_7": "– ‘‘seyyathāpi, bhikkhave, appamattakopi gūtho duggandho hoti, evameva kho khvāhaṁ,",
  "atk-s0404a11:9_8": "bhikkhave, appamattakampi bhavaṁ na vaṇṇemi antamaso accharāsaṅghātamattampī’’ti",
  "atk-s0404a11:9_9": "imaṁ suttaṁ (a. ni. 1.321) abhāsi. Na kevalañca etesaṁyeva navannaṁ puggalānaṁ gati",
  "atk-s0404a11:9_10": "nibaddhā, yesaṁ pana kulānaṁ tīṇi saraṇāni pañca sīlāni ekaṁ salākabhattaṁ ekaṁ pakkhiyabhattaṁ",
  "atk-s0404a11:9_11": "ekaṁ vassāvāsikaṁ ekā pokkharaṇī eko āvāso, evarūpāni nibaddhapuññāni atthi. Tesampi",
  "atk-s0404a11:9_12": "gati nibaddhā, sotāpannasadisāneva tāni kulāni.",
  "atk-s0404a11:10": "3. Koṭṭhikasuttavaṇṇanā",
  "atk-s0404a11:11_0": "13. Tatiye diṭṭhadhammavedanīyanti imasmiṁ yevattabhāve vipaccanakakammaṁ. Samparāyavedanīyanti",
  "atk-s0404a11:11_1": "dutiye attabhāve vipaccanakakammaṁ. Sukhavedanīyanti sukhavedanājanakakammaṁ. Dukkhavedanīyanti",
  "atk-s0404a11:11_2": "dukkhavedanājanakakammaṁ. Paripakkavedanīyanti laddhavipākavāraṁ. Aparipakkavedanīyanti",
  "atk-s0404a11:11_3": "aladdhavipākavāraṁ. Bahuvedanīyanti bahuvipākadāyakaṁ. Appavedanīyanti na bahuvipākadāyakaṁ.",
  "atk-s0404a11:11_4": "Avedanīyanti vipākavedanāya adāyakaṁ. Imasmiṁ sutte vaṭṭavivaṭṭaṁ kathitaṁ.",
  "atk-s0404a11:12": "4. Samiddhisuttavaṇṇanā",
  "atk-s0404a11:13_0": "14. Catutthe samiddhīti attabhāvasamiddhatāya evaṁladdhanāmo therassa saddhivihārikatthero.",
  "atk-s0404a11:13_1": "Kimārammaṇāti kiṁpaccayā. Saṅkappavitakkāti saṅkappabhūtā vitakkā. Nāmarūpārammaṇāti",
  "atk-s0404a11:13_2": "nāmarūpapaccayā. Iminā cattāro arūpakkhandhā bhūtupādāyarūpañca vitakkānaṁ paccayoti",
  "atk-s0404a11:13_3": "dasseti. Kva nānattaṁ gacchantīti kasmiṁ ṭhāne nānāsabhāvataṁ vemattaṁ gacchanti.",
  "atk-s0404a11:13_4": "Dhātusūti rūpadhātuādīsu. Aññoyeva hi rūpavitakko, aññe saddavitakkādayoti. Phassasamudayāti",
  "atk-s0404a11:13_5": "sampayuttaphassapaccayā. Vedanāsamosaraṇāti tisso vedanā samosaraṇā. Ettakena kusalākusalamissakā",
  "atk-s0404a11:13_6": "kathitā. Samādhippamukhātiādayo pana apacayapakkhikāti veditabbā. Tattha pubbaṅgamaṭṭhena",
  "atk-s0404a11:13_7": "jeṭṭhakaṭṭhena vā samādhi pamukhaṁ etesanti samādhippamukhā. Jeṭṭhakakāraṇaṭṭhena",
  "atk-s0404a11:13_8": "sati adhipateyyā etesanti satādhipateyyā. Maggapaññā uttarā etesanti paññuttarā.",
  "atk-s0404a11:13_9": "Phalavimuttiṁ patvā sārappattā hontīti vimuttisārā. Ārammaṇavasena amataṁ nibbānaṁ",
  "atk-s0404a11:13_10": "ogāhitvā tattha patiṭṭhitāti amatogadhā. Tena ca mā maññīti tena vissajjanena ‘‘ahaṁ",
  "atk-s0404a11:13_11": "aggasāvakena pucchite pañhe vissajjesi’’nti mā mānaṁ vā dappaṁ vā akāsi.",
  "atk-s0404a11:14": "5-6. Gaṇḍasuttādivaṇṇanā",
  "atk-s0404a11:15_0": "15-16. Pañcame tīṇi cattāri vassāni vassagaṇā, aneke vassagaṇā uppannā assāti anekavassagaṇiko.",
  "atk-s0404a11:15_1": "Tassassūti tassa bhaveyyuṁ. Abhedanamukhānīti na kenaci bhinditvā katāni, kevalaṁ",
  "atk-s0404a11:15_2": "kammasamuṭṭhitāneva vaṇamukhāni. Jegucchiyaṁyevāti jigucchitabbameva paṭikūlameva.",
  "atk-s0404a11:15_3": "Cātumahābhūtikassāti catumahābhūtamayassa. odanakummāsūpacayassāti odanena ceva kummāsena",
  "atk-s0404a11:15_4": "ca upacitassa vaḍḍhitassa. Aniccucchādanaparimaddanabhedanaviddhaṁsanadhammassāti",
  "atk-s0404a11:15_5": "hutvā abhāvaṭṭhena aniccadhammassa, duggandhavighātatthāya tanuvilepanena ucchādanadhammassa,",
  "atk-s0404a11:15_6": "aṅgapaccaṅgābādhavinodanatthāya khuddakasambāhanena parimaddanadhammassa, daharakāle",
  "atk-s0404a11:15_7": "vā ūrūsu sayāpetvā gabbhavāsena dussaṇṭhitānaṁ tesaṁ tesaṁ aṅgapaccaṅgānaṁ saṇṭhānasampādanatthaṁ",
  "atk-s0404a11:15_8": "añchanapīḷanādivasena parimaddanadhammassa, evaṁ pariharitassāpi ca bhedanaviddhaṁsanadhammassa,",
  "atk-s0404a11:15_9": "bhijjanavikiraṇasabhāvassevāti attho. Ettha ca aniccapadena ceva bhedanaviddhaṁsanapadehi",
  "atk-s0404a11:15_10": "cassa atthaṅgamo kathito, sesehi samudayo. Nibbindathāti ukkaṇṭhatha pajahatha imaṁ",
  "atk-s0404a11:15_11": "kāyanti dasseti. Evamimasmiṁ sutte balavavipassanā kathitā. Chaṭṭhaṁ vuttanayameva.",
  "atk-s0404a11:15_12": "Saññāsīsena panettha ñāṇameva kathitaṁ.",
  "atk-s0404a11:16": "7-8. Kulasuttādivaṇṇanā",
  "atk-s0404a11:17_0": "17-18. Sattame na manāpena paccuṭṭhentīti manavaḍḍhanena manaṁ allīyanākārena āsanā",
  "atk-s0404a11:17_1": "vuṭṭhāya paccuggamanaṁ na karonti. Na manāpena abhivādentīti na pañcapatiṭṭhitena",
  "atk-s0404a11:17_2": "vandanti. Asakkaccaṁ dentīti acittīkārena denti. No sakkaccanti sahatthā na denti.",
  "atk-s0404a11:17_3": "Na upanisīdanti dhammasavanāyāti ‘‘dhammaṁ suṇissāmā’’ti na samīpe nisīdanti. Na",
  "atk-s0404a11:17_4": "sussūsantīti ghaṭapiṭṭhe āsittaudakaṁ viya vivaṭṭetvā gacchati. Aṭṭhame veneyyajjhāsayavasena",
  "atk-s0404a11:17_5": "mettābhāvanaṁ pakkhipitvā navaṅgasamannāgatoti vuttaṁ.",
  "atk-s0404a11:18": "9. Devatāsuttavaṇṇanā",
  "atk-s0404a11:19_0": "19. Navame vippaṭisāriniyoti vippaṭisāritaṁ maṅkubhāvaṁ āpajjimha. Hīnaṁ kāyanti",
  "atk-s0404a11:19_1": "uparidevalokaṁ upādāya heṭṭhimo hīnoti vuccati. No ca kho yathāsatti yathābalaṁ saṁvibhajimhāti",
  "atk-s0404a11:19_2": "attano sattiyā ca balassa ca anurūpena sīlavantānaṁ saṁvibhāgaṁ katvā na bhuñjimhā.",
  "atk-s0404a11:20": "10. Velāmasuttavaṇṇanā",
  "atk-s0404a11:21_0": "20. Dasame api nu te, gahapati, kule dānaṁ dīyatīti nayidaṁ bhagavā bhikkhusaṅghassa",
  "atk-s0404a11:21_1": "dānaṁ sandhāya pucchati. Seṭṭhissa hi ghare bhikkhusaṅghassa niccaṁ paṇītadānaṁ dīyati,",
  "atk-s0404a11:21_2": "na taṁ satthā na jānāti. Lokiyamahājanassa pana diyyamānadānaṁ atthi, taṁ lūkhaṁ",
  "atk-s0404a11:21_3": "hoti, seṭṭhissa cittaṁ na pīṇeti. Taṁ pucchāmīti pucchati. Kaṇājakanti sakuṇḍakabhattaṁ,",
  "atk-s0404a11:21_4": "sakuṇḍakehipi kaṇikataṇḍuleheva pakkaṁ. Biḷaṅgadutiyanti kañjiyadutiyaṁ. Asakkaccaṁ",
  "atk-s0404a11:21_5": "detīti asakkaritvā deti. Acittīkatvāti acittīkārena dakkhiṇeyya agāravena deti. Asahatthā",
  "atk-s0404a11:21_6": "detīti sahatthena adatvā parahatthena deti, āṇattimattameva karotīti attho. Apaviddhaṁ",
  "atk-s0404a11:21_7": "detīti na nirantaraṁ deti, saṁvaccharikaṁ soṇḍabali viya hoti. Anāgamanadiṭṭhiko",
  "atk-s0404a11:21_8": "detīti na kammañca phalañca saddahitvā deti.",
  "atk-s0404a11:22_0": "Yattha yatthāti tīsu kulasampadāsu yasmiṁ yasmiṁ kule. Na uḷārāya bhattabhogāyātiādīsu",
  "atk-s0404a11:22_1": "nānaggarasasugandhasālibhojane upanīte cittaṁ na namati, ‘‘harathetaṁ rogavaḍḍhana’’nti",
  "atk-s0404a11:22_2": "vatvā yena vā tena vā ḍākena saddhiṁ sakuṇḍakabhattaṁ amataṁ viya sampiyāyamāno bhuñjati.",
  "atk-s0404a11:22_3": "Kāsikādīsu varavatthesu upanītesu ‘‘harathetāni nivāsentassa paṭicchādetumpi na sakkonti,",
  "atk-s0404a11:22_4": "gattesupi na saṇṭhahantī’’ti vatvā nāḷikerasāṭakamūlatacasadisāni pana thūlavatthāni",
  "atk-s0404a11:22_5": "‘‘imāni nivāsento nivatthabhāvampi jānāti, paṭicchādetabbampi paṭicchādentī’’ti sampiyāyamāno",
  "atk-s0404a11:22_6": "nivāseti. Hatthiyānaassayānarathayānasuvaṇṇasivikādīsu upanītesu ‘‘harathetāni calācalāni,",
  "atk-s0404a11:22_7": "na sakkā ettha nisīditu’’nti vatvā jajjararathake upanīte ‘‘ayaṁ niccalo, ettha sukhaṁ",
  "atk-s0404a11:22_8": "nisīditu’’nti taṁ sādiyati. Na uḷāresu pañcasu kāmaguṇesūti alaṅkatapaṭiyattā rūpavatiyo",
  "atk-s0404a11:22_9": "itthiyo disvā ‘‘yakkhiniyo maññe, etā khāditukāmā, kiṁ etāhī’’ti yathāphāsukeneva",
  "atk-s0404a11:22_10": "vītināmeti. Na sussūsantīti sotuṁ na icchanti, na saddahantīti attho. Na sotaṁ odahantīti",
  "atk-s0404a11:22_11": "kathitassa savanatthaṁ na sotapasādaṁ odahanti. Sakkaccantiādīni vuttavipariyāyena veditabbāni.",
  "atk-s0404a11:23_0": "Velāmoti jātigottarūpabhogasaddhāpaññādīhi mariyādavelaṁ atikkantehi uḷārehi guṇehi",
  "atk-s0404a11:23_1": "samannāgatattā evaṁladdhanāmo. So evarūpaṁ dānaṁ adāsi mahādānanti ettha ayaṁ anupubbīkathā",
  "atk-s0404a11:23_2": "– so kira atīte bārāṇasiyaṁ purohitagehe paṭisandhiṁ gaṇhi, velāmakumārotissa nāmaṁ",
  "atk-s0404a11:23_3": "akaṁsu. So soḷasavassakāle bārāṇasirājakumārena saddhiṁ sippuggahaṇatthaṁ takkasilaṁ",
  "atk-s0404a11:23_4": "agamāsi. Te ubhopi disāpāmokkhassa ācariyassa santike sippaṁ paṭṭhapayiṁsu. Yathā",
  "atk-s0404a11:23_5": "ca te, evaṁ aññepi jambudīpe caturāsītisahassarājakumārā. Bodhisatto attanā gahitaṭṭhāne",
  "atk-s0404a11:23_6": "piṭṭhiācariyo hutvā caturāsīti rājakumārasahassāni sikkhāpeti, sayampi soḷasavassehi",
  "atk-s0404a11:23_7": "gahetabbasippaṁ tīhi vassehi uggaṇhi. Ācariyo ‘‘velāmakumārassa sippaṁ paguṇa’’nti",
  "atk-s0404a11:23_8": "ñatvā, ‘‘tātā, velāmo mayā ñātaṁ sabbaṁ jānāti, tumhe sabbepi samaggā gantvā etassa",
  "atk-s0404a11:23_9": "santike sippaṁ uggaṇhathā’’ti caturāsīti kumārasahassāni bodhisattassa niyyādesi.",
  "atk-s0404a11:24_0": "Bodhisatto ācariyaṁ vanditvā caturāsīti kumārasahassaparivāro nikkhamitvā ekaṁ āsannanagaraṁ",
  "atk-s0404a11:24_1": "patvā nagarasāmikaṁ rājakumāraṁ uggaṇhāpetvā tassa sippe paguṇe jāte taṁ tattheva",
  "atk-s0404a11:24_2": "nivattesi. Etenupāyena caturāsīti nagarasahassāni gantvā caturāsītiyā rājakumārānaṁ",
  "atk-s0404a11:24_3": "sippaṁ paguṇaṁ kāretvā tasmiṁ tasmiṁ nagare taṁ taṁ nivattetvā bārāṇasirājakumāraṁ",
  "atk-s0404a11:24_4": "ādāya bārāṇasiṁ paccāgañchi. Manussā kumāraṁ pariyositasippaṁ rajje abhisiñciṁsu,",
  "atk-s0404a11:24_5": "velāmassa purohitaṭṭhānaṁ adaṁsu. Tepi caturāsītisahassarājakumārā sakesu sakesu",
  "atk-s0404a11:24_6": "rajjesu abhisekaṁ patvā anusaṁvaccharaṁ bārāṇasirañño upaṭṭhānaṁ āgacchanti. Te rājānaṁ",
  "atk-s0404a11:24_7": "disvā velāmassa santikaṁ gantvā, ‘‘ācariya, amhe rajjesu patiṭṭhitā, vadeyyātha yenattho’’ti",
  "atk-s0404a11:24_8": "vatvā gacchanti. Tesaṁ gamanāgamanakāle sakaṭasandamānikagāvigoṇakukkuṭasūkarādayo",
  "atk-s0404a11:24_9": "gaṇhantānaṁ janapado ativiya uupadduto hoti, mahājano sannipatitvā rājaṅgaṇe kandati.",
  "atk-s0404a11:25_0": "Rājā velāmaṁ pakkositvā, ‘‘ācariya, upadduto janapado, rājāno gamanāgamanakāle mahāvilopaṁ",
  "atk-s0404a11:25_1": "karonti, manussā sandhāretuṁ na sakkonti, janapadapīḷāya upasamaṁ ekaṁ upāyaṁ karothā’’ti",
  "atk-s0404a11:25_2": ". Sādhu mahārāja, upāyaṁ karissāmi, tumhākaṁ yattakena janapadena attho, taṁ paricchinditvā",
  "atk-s0404a11:25_3": "gaṇhathāti. Rājā tathā akāsi. Velāmo caturāsītiyā rājasahassānaṁ janapade vicāretvā",
  "atk-s0404a11:25_4": "cakkanābhiyaṁ are viya rañño janapadasmiṁ oropesi. Tato paṭṭhāya te rājāno āgacchantāpi",
  "atk-s0404a11:25_5": "gacchantāpi attano attano janapadeneva sañcaranti, amhākaṁ janapadoti vilopaṁ na",
  "atk-s0404a11:25_6": "karonti. Rājagāravena rañño janapadampi na pīḷenti. Janapadā sannisinnā nissaddā",
  "atk-s0404a11:25_7": "niravā ahesuṁ. Sabbe rājāno haṭṭhatuṭṭhā ‘‘yena vo, ācariya, attho, taṁ amhākaṁ vadethā’’ti pavārayiṁsu.",
  "atk-s0404a11:26_0": "Velāmo sīsaṁnhāto attano antonivesane sattaratanaparipūrānaṁ gabbhānaṁ dvārāni vivarāpetvā",
  "atk-s0404a11:26_1": "yāva sattamā kulaparivaṭṭā ṭhapitaṁ dhanaṁ oloketvā āyavayaṁ upadhāretvā ‘‘mayā sakalajambudīpaṁ",
  "atk-s0404a11:26_2": "khobhentena dānaṁ dātuṁ vaṭṭatī’’ti rañño ārocetvā gaṅgātīre dvādasayojanikā uddhanapantiyo",
  "atk-s0404a11:26_3": "kāretvā tasmiṁ tasmiṁ ṭhāne sappimadhuphāṇitatelatilataṇḍulādīnaṁ ṭhapanatthāya mahākoṭṭhāgārāni",
  "atk-s0404a11:26_4": "patiṭṭhāpetvā ‘‘ekekasmiṁ ṭhāne ettakā ettakā janā saṁvidahatha, yaṁkiñci manussānaṁ",
  "atk-s0404a11:26_5": "laddhabbaṁ nāma atthi, tato ekasmimpi asati mayhaṁ āroceyyāthā’’ti manusse saṁvidhāya",
  "atk-s0404a11:26_6": "‘‘asukadivasato paṭṭhāya velāmabrāhmaṇassa dānaṁ bhuñjantū’’ti nagare bheriṁ carāpetvā",
  "atk-s0404a11:26_7": "‘‘dānaggaṁ pariniṭṭhita’’nti dānayuttehi ārocite sahassagghanakaṁ vatthaṁ nivāsetvā",
  "atk-s0404a11:26_8": "pañcasatagghanakaṁ ekaṁsaṁ katvā sabbālaṅkārabhūsito dānavīmaṁsanatthāya phalikavaṇṇassa",
  "atk-s0404a11:26_9": "udakassa suvaṇṇabhiṅgāraṁ pūretvā ‘‘imasmiṁ loke sace imaṁ dānaṁ paṭiggahetuṁ yuttarūpā",
  "atk-s0404a11:26_10": "dakkhiṇeyyapuggalā atthi, idaṁ udakaṁ nikkhamitvā pathaviṁ gaṇhātu. Sace natthi,",
  "atk-s0404a11:26_11": "evameva tiṭṭhatū’’ti saccakiriyaṁ katvā bhiṅgāraṁ adhomukhaṁ akāsi. Udakaṁ dhamakaraṇena",
  "atk-s0404a11:26_12": "gahitaṁ viya ahosi. Bodhisatto ‘‘suñño vata, bho, jambudīpo, ekapuggalopi dakkhiṇaṁ",
  "atk-s0404a11:26_13": "paṭiggahetuṁ yuttarūpo natthī’’ti vippaṭisāraṁ akatvā ‘‘sace dāyakassa vasenāyaṁ",
  "atk-s0404a11:26_14": "dakkhiṇā visujjhissati, udakaṁ nikkhamitvā pathaviṁ gaṇhātū’’ti cintesi. Phalikavaṇṇasadisaṁ",
  "atk-s0404a11:26_15": "udakaṁ nikkhamitvā pathaviṁ gaṇhi . ‘‘Idāni dānaṁ dassāmī’’ti dānaggaṁ patvā dānaṁ",
  "atk-s0404a11:26_16": "oloketvā yāguvelāya yāguṁ, khajjakavelāya khajjakaṁ, bhojanavelāya bhojanaṁ dāpesi.",
  "atk-s0404a11:26_17": "Eteneva nīhārena divase divase dānaṁ dīyati.",
  "atk-s0404a11:27_0": "Tasmiṁ kho pana dānagge ‘‘idaṁ nāma atthi, idaṁ nāma natthī’’ti vattabbaṁ natthi.",
  "atk-s0404a11:27_1": "Idāni taṁ dānaṁ ettakamatteneva na niṭṭhaṁ gamissatīti rattasuvaṇṇaṁ nīharāpetvā",
  "atk-s0404a11:27_2": "suvaṇṇapātiyo kāretvā caturāsītisuvaṇṇapātisahassādīnaṁ atthāya caturāsītirājasahassānaṁ",
  "atk-s0404a11:27_3": "sāsanaṁ pahiṇi. Rājāno ‘‘cirassaṁ vata mayaṁ ācariyena anuggahitā’’ti sabbaṁ sampādetvā",
  "atk-s0404a11:27_4": "pesesuṁ. Dāne diyyamāneyeva satta vassāni satta māsā atikkantā. Atha brāhmaṇo ‘‘hiraññaṁ",
  "atk-s0404a11:27_5": "bhājetvā dānaṁ dassāmī’’ti mahante okāse dānaṁ sajjāpesi. Sajjāpetvā caturāsīti suvaṇṇapātisahassāni",
  "atk-s0404a11:27_6": "ādiṁ katvā koṭito paṭṭhāya adāsi.",
  "atk-s0404a11:28_0": "Tattha rūpiyapūrānīti rajatataṭṭirajataphālarajatamāsakehi pūrāni. Pātiyo pana khuddikāti",
  "atk-s0404a11:28_1": "na sallakkhetabbā, ekakarīsappamāṇe bhūmibhāge catassova pātiyo ṭhapayiṁsu. Pātimakuḷaṁ",
  "atk-s0404a11:28_2": "navaratanaṁ hoti, mukhavaṭṭito paṭṭhāya aṭṭharatanaṁ, pātimukhavaṭṭiyā chayutto ājaññaratho",
  "atk-s0404a11:28_3": "anupariyāyati, dadamāno pātiyā bāhirantena vaggavagge paṭiggāhake ṭhapetvā paṭhamaṁ",
  "atk-s0404a11:28_4": "pātiyā pakkhittaṁ datvā pacchā sandhisandhito viyojetvā pātinti evaṁ caturāsīti pātisahassāni",
  "atk-s0404a11:28_5": "adāsi. Rūpiyapātiādīsupi eseva nayo. Etthapi ca suvaṇṇapūrānīti suvaṇṇataṭṭisuvaṇṇaphālasuvaṇṇamāsakehi",
  "atk-s0404a11:28_6": "pūrāni. Hiraññapūrānīti sattavidharatanapūrāni. Sovaṇṇālaṅkārānīti suvaṇṇālaṅkārāni.",
  "atk-s0404a11:28_7": "Kaṁsūpadhāraṇānīti rajatamayakhīrapaṭicchakāni. Tāsaṁ pana dhenūnaṁ siṅgāni suvaṇṇakosakapariyonaddhāni",
  "atk-s0404a11:28_8": "ahesuṁ, gīvāya sumanadāmaṁ piḷandhiṁsu, catūsu pādesu nupūrāni, piṭṭhiyaṁ varadukūlaṁ",
  "atk-s0404a11:28_9": "pārutaṁ, kaṇṭhe suvaṇṇaghaṇṭaṁ bandhiṁsu. Vatthakoṭisahassānīti lokavohārato vīsativatthayugāni",
  "atk-s0404a11:28_10": "ekā koṭi , idha pana dasa sāṭakāti vuttaṁ. Khomasukhumānantiādimhi khomādīsu yaṁ",
  "atk-s0404a11:28_11": "yaṁ sukhumaṁ, taṁ tadeva adāsi. Yāni panetāni itthidānaṁ usabhadānaṁ majjadānaṁ samajjādānanti",
  "atk-s0404a11:28_12": "adānasammatāni, tānipi esa ‘‘velāmassa dānamukhe idaṁ nāma natthī’’ti vacanapathaṁ",
  "atk-s0404a11:28_13": "pacchindituṁ parivāratthāya adāsi. Najjo maññe vissandantīti nadiyo viya vissandanti.",
  "atk-s0404a11:29_0": "Iminā satthā velāmassa dānaṁ kathetvā, ‘‘gahapati, etaṁ mahādānaṁ nāñño adāsi, ahaṁ",
  "atk-s0404a11:29_1": "adāsiṁ. Evarūpaṁ pana dānaṁ dadantopi ahaṁ paṭiggahetuṁ yuttarūpaṁ puggalaṁ nālatthaṁ,",
  "atk-s0404a11:29_2": "tvaṁ mādise buddhe lokasmiṁ diṭṭhamāne dānaṁ dadamāno kasmā cintesī’’ti seṭṭhissa",
  "atk-s0404a11:29_3": "desanaṁ vaḍḍhento siyā kho pana tetiādimāha. Nanu ca yāni tadā ahesuṁ rūpavedanāsaññāsaṅkhāraviññāṇāni,",
  "atk-s0404a11:29_4": "tāni niruddhāni? Kasmā ‘‘ahaṁ tena samayena velāmo brāhmaṇo’’ti āhāti? Paveṇiyā avicchinnattā.",
  "atk-s0404a11:29_5": "Tāni hi rūpādīni nirujjhamānāni imesaṁ paccaye datvā niruddhāni aparāparaṁ avicchinnaṁ",
  "atk-s0404a11:29_6": "paveṇiṁ gahetvā evamāha. Na taṁ koci dakkhiṇaṁ sodhetīti koci samaṇo vā brāhmaṇo",
  "atk-s0404a11:29_7": "vā devo vā māro vā uṭṭhāya taṁ dakkhiṇaṁ sodhetīti vattabbo nāhosi. Tañhi dakkhiṇaṁ",
  "atk-s0404a11:29_8": "sodhento uttamakoṭiyā buddho, heṭṭhimakoṭiyā dhammasenāpatisāriputtattherasadiso sāvako sodheyya.",
  "atk-s0404a11:30_0": "Diṭṭhisampannanti dassanasampannaṁ sotāpannaṁ. Idaṁ tato mahapphalataranti idaṁ sotāpannassa",
  "atk-s0404a11:30_1": "dinnadānaṁ lokiyamahājanassa sattamāsādhikāni satta saṁvaccharāni ettakaṁ hiraññasuvaṇṇaṁ",
  "atk-s0404a11:30_2": "pariccajantena dinnadānato mahapphalaṁ.",
  "atk-s0404a11:31_0": "Yo ca sataṁ diṭṭhisampannānanti ettha ekassa sakadāgāmissa vasena ekuttarasataṁ sotāpanne",
  "atk-s0404a11:31_1": "katvā sotāpannagaṇanā veditabbā. Iminā upāyena sabbavāresu heṭṭhā heṭṭhā āgate anantarena",
  "atk-s0404a11:31_2": "sataguṇaṁ katvā puggalagaṇanā veditabbā.",
  "atk-s0404a11:32_0": "Buddhappamukhanti ettha sammāsambuddhaṁ saṅghattheraṁ katvā nisinno saṅgho buddhappamukho",
  "atk-s0404a11:32_1": "saṅghoti veditabbo. Cātuddisaṁ saṅghaṁ uddissāti ettha cātuddisaṁ saṅghaṁ uddissa",
  "atk-s0404a11:32_2": "katavihāro nāma yattha cetiyaṁ patiṭṭhitaṁ hoti, dhammassavanaṁ karīyati, catūhi",
  "atk-s0404a11:32_3": "disāhi anudisāhi ca bhikkhū āgantvā appaṭipucchitvāyeva pāde dhovitvā kuñcikāya dvāraṁ",
  "atk-s0404a11:32_4": "vivaritvā senāsanaṁ paṭijaggitvā vasitvā yathāphāsukaṁ gacchanti. So antamaso caturataniyā",
  "atk-s0404a11:32_5": "paṇṇasālāpi hotu, cātuddisaṁ saṅghaṁ uddissa katavihārotveva vuccati.",
  "atk-s0404a11:33_0": "Saraṇaṁ gaccheyyāti ettha maggenāgataṁ anivattanasaraṇaṁ adhippetaṁ. Apare panāhu",
  "atk-s0404a11:33_1": "– attānaṁ niyyādetvā dinnattā saraṇāgamanaṁ tato mahapphalataranti vuttaṁ. Sikkhāpadāni",
  "atk-s0404a11:33_2": "samādiyeyyāti pañca sīlāni gaṇheyya. Sīlampi maggena āgataṁ anivattanasīlameva kathitaṁ.",
  "atk-s0404a11:33_3": "Apare panāhu – sabbasattānaṁ abhayadānassa dinnattā sīlaṁ tato mahapphalataranti",
  "atk-s0404a11:33_4": "vuttaṁ. Gandhohanamattanti gandhaūhanamattaṁ, dvīhaṅgulīhi gaṇḍapiṇḍaṁ gahetvā upasiṅghanamattaṁ.",
  "atk-s0404a11:33_5": "Apare pana ‘‘gaddohanamatta’’nti pāḷiṁ vatvā gāviyā ekavāraṁ thanaañchanamattanti",
  "atk-s0404a11:33_6": "atthaṁ vadanti. Mettacittanti sabbasattānaṁ hitānupharaṇacittaṁ. Taṁ pana appanāvaseneva",
  "atk-s0404a11:33_7": "gahitaṁ. Aniccasaññanti maggassa anantarapaccayabhāvena sikhāpattabalavavipassanaṁ.",
  "atk-s0404a11:34_0": "Upamāto pana imāni dānādīni puññāni evaṁ veditabbāni – sacepi hi jambudīpaṁ bheritalasadisaṁ",
  "atk-s0404a11:34_1": "samatalaṁ katvā koṭito paṭṭhāya pallaṅke attharitvā ariyapuggale nisīdāpeyya, tattha",
  "atk-s0404a11:34_2": "sotāpannānaṁ dasa pantiyo assu, sakadāgāmīnaṁ pañca, anāgāmīnaṁ aḍḍhateyyā, khiṇāsavānaṁ",
  "atk-s0404a11:34_3": "diyaḍḍhā, paccekabuddhānaṁ ekā panti bhaveyya, sammāsambuddho ekakova. Ettakassa",
  "atk-s0404a11:34_4": "janassa dinnadānato sammāsambuddhassa dinnameva mahapphalaṁ. Itaraṁ pana –",
  "atk-s0404a11:35": "‘‘Vihāradānaṁ paṇipāto, sikkhā mettāya bhāvanā;",
  "atk-s0404a11:36": "Khayato sammasantassa, kalaṁ nāgghati soḷasiṁ’’.",
  "atk-s0404a11:37": "Teneva bhagavā parinibbānasamaye ‘‘dhammānudhammappaṭipatti anuttarā pūjā’’ti āha. Sesaṁ sabbattha uttānatthamevāti.",
  "atk-s0404a11:38": "Sīhanādavaggo dutiyo."
}