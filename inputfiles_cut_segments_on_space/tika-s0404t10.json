{
  "tika-s0404t10:0": "3. Sattāvāsavaggo",
  "tika-s0404t10:1": "1. Tiṭhānasuttavaṇṇanā",
  "tika-s0404t10:2_0": "21. Tatiyassa paṭhame amamāti vatthābharaṇapānabhojanādīsupi mamattavirahitā. Apariggahāti",
  "tika-s0404t10:2_1": "itthipariggahena apariggahā. Tesaṁ kira “ayaṁ mayhaṁ bhariyā”ti mamattaṁ na hoti,",
  "tika-s0404t10:2_2": "mātaraṁ vā bhaginiṁ vā disvā chandarāgo na uppajjati. Dhammatāsiddhassa sīlassa ānubhāvena",
  "tika-s0404t10:2_3": "putte diṭṭhamatte eva mātuthanato thaññaṁ paggharati, tena saññāṇena nesaṁ mātari",
  "tika-s0404t10:2_4": "puttassa mātusaññā, mātu ca putte puttasaññā paccupaṭṭhitāti keci.",
  "tika-s0404t10:3_0": "Apicettha uttarakurukānaṁ puññānubhāvasiddho ayampi viseso veditabbo. Tattha kira",
  "tika-s0404t10:3_1": "tesu tesu padesesu ghananicitapattasañchannasākhāpasākhā kūṭāgārasamā manoramā rukkhā",
  "tika-s0404t10:3_2": "tesaṁ manussānaṁ nivesanakiccaṁ sādhenti. Yattha sukhaṁ nivasanti, aññepi tattha",
  "tika-s0404t10:3_3": "rukkhā sujātā sabbadāpi pupphitaggā tiṭṭhanti. Jalāsayāpi vikasitakamalakuvalayapuṇḍarīkasogandhikādipupphasañchannā",
  "tika-s0404t10:3_4": "sabbakālaṁ paramasugandhaṁ samantato pavāyantā tiṭṭhanti. Sarīrampi tesaṁ atidīghādidosarahitaṁ",
  "tika-s0404t10:3_5": "ārohapariṇāhasampannaṁ jarāya anabhibhūtattā valitapalitādidosavirahitaṁ yāvatāyukaṁ",
  "tika-s0404t10:3_6": "aparikkhīṇajavabalaparakkamasobhameva hutvā tiṭṭhati. Anuṭṭhānaphalūpajīvitāya na",
  "tika-s0404t10:3_7": "ca nesaṁ kasivaṇijjādivasena āhārapariyeṭṭhivasena dukkhaṁ atthi, tato eva na dāsadāsikammakarādipariggaho",
  "tika-s0404t10:3_8": "atthi, na ca tattha sītuṇhaḍaṁsamakasavātātapasarīsapavāḷādiparissayo atthi. Yathā",
  "tika-s0404t10:3_9": "nāmettha gimhānaṁ pacchime māse paccūsavelāyaṁ samasītuṇho utu hoti, evameva sabbakālaṁ",
  "tika-s0404t10:3_10": "tattha samasītuṇhova utu hoti, na ca nesaṁ koci upaghāto vihesā vā uppajjati. Akaṭṭhapākimeva",
  "tika-s0404t10:3_11": "sāliṁ akaṇaṁ athusaṁ suddhaṁ sugandhaṁ taṇḍulapphalaṁ paribhuñjanti. Taṁ bhuñjantānaṁ",
  "tika-s0404t10:3_12": "nesaṁ kuṭṭhaṁ, gaṇḍo, kilāso, soso, kāso, sāso, apamāro, jaroti evamādiko na koci",
  "tika-s0404t10:3_13": "rogo uppajjati, na ca te khujjā vā vāmanā vā kāṇā vā kuṇī vā khañjā vā pakkhahatā",
  "tika-s0404t10:3_14": "vā vikalaṅgā vā vikalindriyā vā honti.",
  "tika-s0404t10:4_0": "Itthiyopi tattha nātidīghā, nātirassā, nātikisā, nātithūlā, nātikāḷā, naccodātā,",
  "tika-s0404t10:4_1": "sobhaggappattarūpā honti. Tathā hi dīghaṅgulī, tambanakhā, alambathanā, tanumajjhā,",
  "tika-s0404t10:4_2": "puṇṇacandamukhī, visālakkhī, mudugattā, sahitorū, odātadantā, gambhīranābhī, tanujaṅghā,",
  "tika-s0404t10:4_3": "dīghanīlavellitakesī, puthulasussoṇī, nātilomā, nālomā, subhagā, utusukhasamphassā,",
  "tika-s0404t10:4_4": "saṇhā, sakhilā, sukhasambhāsā, nānābharaṇavibhūsitā vicaranti. Sabbadāpi soḷasavassuddesikā",
  "tika-s0404t10:4_5": "viya honti, purisā ca pañcavīsativassuddesikā viya. Na puttadāresu rajjanti. Ayaṁ tattha dhammatā.",
  "tika-s0404t10:5_0": "Sattāhikameva ca tattha itthipurisā kāmaratiyā viharanti. Tato vītarāgā viya yathāsakaṁ",
  "tika-s0404t10:5_1": "gacchanti, na tattha idha viya gabbhokkantimūlakaṁ, gabbhapariharaṇamūlakaṁ, vijāyanamūlakaṁ",
  "tika-s0404t10:5_2": "vā dukkhaṁ hoti. Rattakañcukato kañcanapaṭimā viya dārakā mātukucchito amakkhitā",
  "tika-s0404t10:5_3": "eva semhādinā sukheneva nikkhamanti. Ayaṁ tattha dhammatā.",
  "tika-s0404t10:6_0": "Mātā pana puttaṁ vā dhītaraṁ vā vijāyitvā te vicaraṇakappadese ṭhapetvā anapekkhā",
  "tika-s0404t10:6_1": "yathāruci gacchati. Tesaṁ tattha sayitānaṁ ye passanti purisā vā itthiyo vā, te attano",
  "tika-s0404t10:6_2": "aṅguliyo upanāmenti. Tesaṁ kammabalena tato khīraṁ pavattati, tena te dārakā yāpenti.",
  "tika-s0404t10:6_3": "Evaṁ pana vaḍḍhentā katipayadivaseheva laddhabalā hutvā dārikā itthiyo upagacchanti,",
  "tika-s0404t10:6_4": "dārakā purise. Kapparukkhato eva ca tesaṁ tattha vatthābharaṇāni nipphajjanti. Nānāvirāgavaṇṇavicittāni",
  "tika-s0404t10:6_5": "hi sukhumāni mudusukhasamphassāni vatthāni tattha tattha kapparukkhesu olambantāni",
  "tika-s0404t10:6_6": "tiṭṭhanti. Nānāvidharasmijālasamujjalavividhavaṇṇaratanavinaddhāni anekavidhamālākammalatākammabhittikammavicittāni",
  "tika-s0404t10:6_7": "sīsūpagagīvūpagahatthūpagakaṭūpagapādūpagāni sovaṇṇamayāni ābharaṇāni kapparukkhato",
  "tika-s0404t10:6_8": "olambanti. Tathā vīṇāmudiṅgapaṇavasammatāḷasaṅkhavaṁsavetāḷaparivādinīvallakīpabhutikā",
  "tika-s0404t10:6_9": "tūriyabhaṇḍāpi tato tato olambanti. Tattha bahū phalarukkhā kumbhamattāni phalāni",
  "tika-s0404t10:6_10": "phalanti madhurarasāni, yāni paribhuñjitvā te sattāhampi khuppipāsāhi na bādhīyanti.",
  "tika-s0404t10:7_0": "Najjopi tattha suvisuddhajalā suppatitthā ramaṇīyā akaddamā vālukatalā nātisītā naccuṇhā",
  "tika-s0404t10:7_1": "surabhigandhīhi jalajapupphehi sañchannā sabbakālaṁ surabhī vāyantiyo sandanti, na",
  "tika-s0404t10:7_2": "tattha kaṇṭakikā kakkhaḷagacchalatā honti, akaṇṭakā pupphaphalasampannā eva honti,",
  "tika-s0404t10:7_3": "candananāgarukkhā sayameva rasaṁ paggharanti, nahāyitukāmā ca nadititthe ekajjhaṁ",
  "tika-s0404t10:7_4": "vatthābharaṇāni ṭhapetvā nadiṁ otaritvā nhatvā uttiṇṇuttiṇṇā upariṭṭhimaṁ upariṭṭhimaṁ",
  "tika-s0404t10:7_5": "vatthābharaṇaṁ gaṇhanti, na tesaṁ evaṁ hoti “idaṁ mama, idaṁ parassā”ti. Tato eva",
  "tika-s0404t10:7_6": "na tesaṁ koci viggaho vā vivādo vā. Sattāhikā eva ca nesaṁ kāmaratikīḷā hoti, tato",
  "tika-s0404t10:7_7": "vītarāgā viya vicaranti. Yattha ca rukkhe sayitukāmā honti, tattheva sayanaṁ upalabbhati.",
  "tika-s0404t10:7_8": "Mate ca satte disvā na rodanti na socanti. Tañca maṇḍayitvā nikkhipanti. Tāvadeva",
  "tika-s0404t10:7_9": "ca nesaṁ tathārūpā sakuṇā upagantvā mataṁ dīpantaraṁ nenti, tasmā susānaṁ vā asuciṭṭhānaṁ",
  "tika-s0404t10:7_10": "vā tattha natthi, na ca tato matā nirayaṁ vā tiracchānayoniṁ vā pettivisayaṁ vā upapajjanti.",
  "tika-s0404t10:7_11": "Dhammatāsiddhassa pañcasīlassa ānubhāvena te devaloke nibbattantīti vadanti. Vassasahassameva",
  "tika-s0404t10:7_12": "ca nesaṁ sabbakālaṁ āyuppamāṇaṁ, sabbametaṁ tesaṁ pañcasīlaṁ viya dhammatāsiddhamevāti.",
  "tika-s0404t10:8": "Tiṭhānasuttavaṇṇanā niṭṭhitā.",
  "tika-s0404t10:9": "3. Taṇhāmūlakasuttavaṇṇanā",
  "tika-s0404t10:10_0": "23. Tatiye esanataṇhāti bhogānaṁ pariyesanavasena pavattā taṇhā. Esitataṇhāti pariyiṭṭhesu",
  "tika-s0404t10:10_1": "bhogesu uppajjamānataṇhā. Paritassanavasena pariyesati etāyāti pariyesanā, āsayato",
  "tika-s0404t10:10_2": "payogato ca pariyesanā tathāpavatto cittuppādo. Tenāha “taṇhāya sati hotī”ti. Rūpādiārammaṇappaṭilābhoti",
  "tika-s0404t10:10_3": "savatthukānaṁ rūpādiārammaṇānaṁ gavesanavasena paṭilābho. Yaṁ pana apariyiṭṭhaṁyeva",
  "tika-s0404t10:10_4": "labbhati, tampi atthato pariyesanāya laddhameva nāma tathārūpassa kammassa pubbekatattā",
  "tika-s0404t10:10_5": "eva labbhanato. Tenāha “so hi pariyesanāya sati hotī”ti.",
  "tika-s0404t10:11_0": "Sukhavinicchayanti sukhaṁ visesato nicchinotīti sukhavinicchayo. Sukhaṁ sabhāvato",
  "tika-s0404t10:11_1": "samudayato atthaṅgamato ādīnavato nissaraṇato ca yāthāvato jānitvā pavattañāṇaṁva",
  "tika-s0404t10:11_2": "sukhavinicchayaṁ. Jaññāti jāneyya. “Subhaṁ sukha”ntiādikaṁ ārammaṇe abhūtākāraṁ vividhaṁ",
  "tika-s0404t10:11_3": "ninnabhāvena cinoti āropetīti vinicchayo, assādānupassanā taṇhā. Diṭṭhiyāpi evameva",
  "tika-s0404t10:11_4": "vinicchayabhāvo veditabbo. Imasmiṁ pana sutte vitakkoyeva āgatoti yojanā. Imasmiṁ",
  "tika-s0404t10:11_5": "pana sutteti sakkapañhasutte. Tattha hi “chando kho, devānaminda, vitakkanidāno”ti",
  "tika-s0404t10:11_6": "āgataṁ. Idhāti imasmiṁ sutte. Vitakkeneva vinicchinantīti etena “vinicchinati etenāti",
  "tika-s0404t10:11_7": "vinicchayo”ti vinicchayasaddassa karaṇasādhanamāha. Ettakantiādi vinicchayanākāradassanaṁ.",
  "tika-s0404t10:12_0": "Chandanaṭṭhena chando, evaṁ rañjanaṭṭhena rāgoti chandarāgo. Svāyaṁ anāsevanatāya",
  "tika-s0404t10:12_1": "mando hutvā pavatto idhādhippetoti āha “dubbalarāgassādhivacana”nti. Ajjhosānanti",
  "tika-s0404t10:12_2": "taṇhādiṭṭhivasena abhinivesanaṁ. “Mayhaṁ ida”nti hi taṇhāgāho yebhuyyena attaggāhasannissayova",
  "tika-s0404t10:12_3": "hoti. Tenāha “ahaṁ mamantī”ti. Balavasanniṭṭhānanti ca tesaṁ gāhānaṁ thirabhāvappattimāha.",
  "tika-s0404t10:12_4": "Taṇhādiṭṭhivasena pariggahakaraṇanti ahaṁ mamanti balavasanniṭṭhānavasena abhiniviṭṭhassa",
  "tika-s0404t10:12_5": "attattaniyaggāhavatthuno aññāsādhāraṇaṁ viya katvā pariggahetvā ṭhānaṁ, tathāpavatto",
  "tika-s0404t10:12_6": "lobhasahagatacittuppādo. Attanā pariggahitassa vatthuno yassa vasena parehi sādhāraṇabhāvassa",
  "tika-s0404t10:12_7": "asahamāno hoti puggalo, so dhammo asahanatā. Evaṁ vacanatthaṁ vadanti niruttinayena.",
  "tika-s0404t10:12_8": "Saddalakkhaṇena pana yassa dhammassa vasena macchariyayogato puggalo maccharo, tassa",
  "tika-s0404t10:12_9": "bhāvo, kammaṁ vā macchariyaṁ, maccharo dhammo. Macchariyassa balavabhāvato ādarena",
  "tika-s0404t10:12_10": "rakkhaṇaṁ ārakkhoti āha “dvāra…pe… suṭṭhu rakkhaṇa”nti.",
  "tika-s0404t10:13_0": "Attano phalaṁ karotīti karaṇaṁ, yaṁ kiñci kāraṇaṁ. Adhikaṁ karaṇanti adhikaraṇaṁ,",
  "tika-s0404t10:13_1": "visesakāraṇaṁ. Visesakāraṇañca bhogānaṁ ārakkhadaṇḍādānādianatthasambhavassāti vuttaṁ",
  "tika-s0404t10:13_2": "“ārakkhādhikaraṇa”ntiādi. Paranisedhanatthanti māraṇādinā paresaṁ vibādhanatthaṁ.",
  "tika-s0404t10:13_3": "Ādiyanti etenāti ādānaṁ, daṇḍassa ādānaṁ daṇḍādānaṁ, daṇḍaṁ āharitvā paraviheṭhanacittuppādo.",
  "tika-s0404t10:13_4": "Satthādānepi eseva nayo. Hatthaparāmāsādivasena kāyena kātabbo kalaho kāyakalaho.",
  "tika-s0404t10:13_5": "Mammaghaṭṭanādivasena vācāya kātabbo kalaho vācākalaho. Virujjhanavasena virūpaṁ",
  "tika-s0404t10:13_6": "gaṇhāti etenāti viggaho. Viruddhaṁ vadati etenāti vivādo. “Tuvaṁ tuva”nti agāravavacanasahacaraṇato",
  "tika-s0404t10:13_7": "tuvaṁtuvaṁ. Sabbepi te tathāpavattadosasahagatā cittuppādā veditabbā. Tenāha bhagavā",
  "tika-s0404t10:13_8": "“aneke pāpakā akusalā dhammā sambhavantī”ti.",
  "tika-s0404t10:14": "Taṇhāmūlakasuttavaṇṇanā niṭṭhitā.",
  "tika-s0404t10:15": "4-5. Sattāvāsasuttādivaṇṇanā",
  "tika-s0404t10:16_0": "24-25. Catutthe sattā āvasanti etesūti sattāvāsā, nānattasaññiādibhedā sattanikāyā.",
  "tika-s0404t10:16_1": "Yasmā te te sattanivāsā tappariyāpannānaṁ sattānaṁ tāya eva tappariyāpannatāya ādhāro",
  "tika-s0404t10:16_2": "viya vattabbataṁ arahanti. Samudāyācāro hi avayavassa yathā “rukkhe sākhā”ti, tasmā",
  "tika-s0404t10:16_3": "“sattānaṁ āvāsā, vasanaṭṭhānānīti attho”ti vuttaṁ. Suddhāvāsāpi sattāvāsova “na so,",
  "tika-s0404t10:16_4": "bhikkhave, sattāvāso sulabharūpo, yo mayā anāvutthapubbo iminā dīghena addhunā aññatra",
  "tika-s0404t10:16_5": "suddhāvāsehi devehī”ti vacanato. Yadi evaṁ te kasmā idha na gahitāti tattha kāraṇamāha",
  "tika-s0404t10:16_6": "“asabbakālikattā”tiādi. Vehapphalā pana catuttheyeva sattāvāse bhajantīti daṭṭhabbaṁ.",
  "tika-s0404t10:16_7": "Pañcamaṁ uttānameva.",
  "tika-s0404t10:17": "Sattāvāsasuttādivaṇṇanā niṭṭhitā.",
  "tika-s0404t10:18": "6. Silāyūpasuttavaṇṇanā",
  "tika-s0404t10:19_0": "26. Chaṭṭhe pamāṇamajjhimassa purisassa catuvīsataṅguliko hattho kukku, “kakkū”tipi",
  "tika-s0404t10:19_1": "tasseva nāmaṁ. Aṭṭha kukkū upari nemassāti aṭṭha hatthā āvāṭassa upari uggantvā ṭhitā",
  "tika-s0404t10:19_2": "bhaveyyuṁ. Sesamettha uttānameva.",
  "tika-s0404t10:20": "Silāyūpasuttavaṇṇanā niṭṭhitā.",
  "tika-s0404t10:21": "7. Paṭhamaverasuttavaṇṇanā",
  "tika-s0404t10:22_0": "27. Sattame yatoti yasmiṁ kāle. Ayañhi to-saddo dā-saddo viya idha kālavisayo, yadāti",
  "tika-s0404t10:22_1": "vuttaṁ hoti. Bhayāni verānīti bhīyate bhayaṁ, bhayena yogā, bhāyitabbena vā bhayaṁ",
  "tika-s0404t10:22_2": "eva verappasavaṭṭhena veranti ca laddhanāmā cetanādayo. Pāṇātipātādayo hi yassa pavattanti,",
  "tika-s0404t10:22_3": "yañca uddissa pavattīyanti, ubhayesañca verāvahā, tato eva cete bhāyitabbā verasañjanakā",
  "tika-s0404t10:22_4": "nāmāti. Sotassa ariyamaggassa ādito pajjanaṁ paṭipatti adhigamo sotāpatti. Tadatthāya",
  "tika-s0404t10:22_5": "tattha patiṭṭhitassa ca aṅgāni sotāpattiyaṅgāni. Duvidhañhi sotāpattiyaṅgaṁ sotāpattiatthāya",
  "tika-s0404t10:22_6": "ca aṅgaṁ kāraṇaṁ, yaṁ sotāpattimaggappaṭilābhato pubbabhāge sotāpattippaṭilābhāya",
  "tika-s0404t10:22_7": "saṁvattati, “sappurisasaṁsevo saddhammassavanaṁ yonisomanasikāro dhammānudhammapaṭipattī”ti",
  "tika-s0404t10:22_8": "evaṁ āgataṁ. Paṭiladdhaguṇassa ca sotāpattiṁ patvā ṭhitassa aṅgaṁ, yaṁ “sotāpannassa",
  "tika-s0404t10:22_9": "aṅga”ntipi vuccati “sotāpanno aṅgīyati ñāyati etenā”ti katvā, buddhe aveccappasādādīnaṁ",
  "tika-s0404t10:22_10": "etaṁ adhivacanaṁ. Idamidhādhippetaṁ.",
  "tika-s0404t10:23_0": "Khīṇanirayotiādīsu āyatiṁ tattha anuppajjanatāya khīṇo nirayo mayhati, so ahaṁ khīṇanirayo.",
  "tika-s0404t10:23_1": "Esa nayo sabbattha. Sotāpannoti maggasotaṁ āpanno. Avinipātadhammoti na vinipātasabhāvo.",
  "tika-s0404t10:23_2": "Niyatoti paṭhamamaggasaṅkhātena sammattaniyāmena niyato. Sambodhiparāyaṇoti uparimaggattayasaṅkhāto",
  "tika-s0404t10:23_3": "sambodhi paraṁ ayanaṁ mayhanti sohaṁ sambodhiparāyaṇo, sambodhiṁ avassaṁ abhisambujjhanakoti attho.",
  "tika-s0404t10:24_0": "Pāṇātipātapaccayāti pāṇātipātakammassa karaṇahetu. Bhayaṁ veranti atthato ekaṁ. Veraṁ",
  "tika-s0404t10:24_1": "vuccati virodho, tadeva bhāyitabbato “bhaya”nti vuccati. Tañca panetaṁ duvidhaṁ hoti",
  "tika-s0404t10:24_2": "– bāhiraṁ, ajjhattikanti. Ekena hi ekassa pitā mārito hoti. So cinteti “etena kira",
  "tika-s0404t10:24_3": "me pitā mārito, ahampi taṁyeva māressāmī”ti nisitaṁ satthaṁ ādāya carati. Yā tassa",
  "tika-s0404t10:24_4": "abbhantare uppannā veracetanā, idaṁ bāhiraṁ veraṁ nāma tassa verassa mūlabhūtato",
  "tika-s0404t10:24_5": "verakārakapuggalato bahibhāvattā. Yā pana itarassa “ayaṁ kira maṁ māressāmīti carati,",
  "tika-s0404t10:24_6": "ahameva naṁ paṭhamataraṁ māressāmī”ti cetanā uppajjati, idaṁ ajjhattikaṁ veraṁ nāma.",
  "tika-s0404t10:24_7": "Idaṁ tāva ubhayampi diṭṭhadhammikameva. Yā pana taṁ niraye uppannaṁ disvā “etaṁ paharissāmī”ti",
  "tika-s0404t10:24_8": "jalitaṁ ayamuggaraṁ gaṇhantassa nirayapālassa cetanā uppajjati, idamassa samparāyikaṁ",
  "tika-s0404t10:24_9": "bāhiraṁ veraṁ. Yā cassa “ayaṁ niddosaṁ maṁ paharissāmīti āgacchati, ahameva naṁ paṭhamataraṁ",
  "tika-s0404t10:24_10": "paharissāmī”ti cetanā uppajjati, idamassa samparāyikaṁ ajjhattaṁ veraṁ. Yaṁ panetaṁ",
  "tika-s0404t10:24_11": "bāhiraṁ veraṁ, taṁ aṭṭhakathāsu “puggalavera”nti vuccati. Dukkhaṁ domanassanti atthato",
  "tika-s0404t10:24_12": "ekameva. Yathā cettha, evaṁ sesesupi “iminā mama bhaṇḍaṁ haṭaṁ, mayhaṁ dāresu cārittaṁ",
  "tika-s0404t10:24_13": "āpannaṁ, musā vatvā attho bhaggo, surāmadamattena idaṁ nāma kata”ntiādinā nayena",
  "tika-s0404t10:24_14": "verappavatti veditabbā.",
  "tika-s0404t10:25_0": "Aveccappasādenāti adhigatena acalappasādena. Ariyakantehīti pañcahi sīlehi. Tāni",
  "tika-s0404t10:25_1": "hi ariyānaṁ kantāni piyāni bhavanti, bhavantaragatāpi ariyā tāni na vijahanti, tasmā",
  "tika-s0404t10:25_2": "“ariyakantānī”ti vuccanti. Sesamettha yaṁ vattabbaṁ siyā, taṁ sabbaṁ visuddhimagge",
  "tika-s0404t10:25_3": "anussatiniddese vuttanti veditabbaṁ.",
  "tika-s0404t10:26": "Paṭhamaverasuttavaṇṇanā niṭṭhitā.",
  "tika-s0404t10:27": "9. Āghātavatthusuttavaṇṇanā",
  "tika-s0404t10:28_0": "29. Navame vasati ettha phalaṁ tannimittatāya pavattatīti vatthu, kāraṇanti āha “āghātavatthūnī”ti.",
  "tika-s0404t10:28_1": "Kopo nāmāyaṁ yasmiṁ vatthusmiṁ uppajjati, na tattha ekavārameva uppajjati, atha kho",
  "tika-s0404t10:28_2": "punapi uppajjatevāti vuttaṁ “bandhatī”ti. Atha vā yo paccayavisesena uppajjamāno",
  "tika-s0404t10:28_3": "āghāto savisaye baddho viya na vigacchati, punapi uppajjateva. Taṁ sandhāyāha “āghātaṁ",
  "tika-s0404t10:28_4": "bandhatī”ti. Taṁ panassa paccayavasena nibbattanaṁ uppādanamevāti vuttaṁ “uppādetī”ti.",
  "tika-s0404t10:29": "Āghātavatthusuttavaṇṇanā niṭṭhitā.",
  "tika-s0404t10:30": "10. Āghātapaṭivinayasuttavaṇṇanā",
  "tika-s0404t10:31_0": "30. Dasame taṁ kutettha labbhāti ettha tanti kiriyāparāmasanaṁ. Padajjhāhārena ca",
  "tika-s0404t10:31_1": "attho veditabboti “taṁ anatthacaraṇaṁ mā ahosī”tiādimāha. Kena kāraṇena laddhabbaṁ",
  "tika-s0404t10:31_2": "niratthakabhāvato. Kammassakā hi sattā. Te kassa ruciyā dukkhitā sukhitā vā bhavanti,",
  "tika-s0404t10:31_3": "tasmā kevalaṁ tasmiṁ mayhaṁ anatthacaraṇaṁ, taṁ kutettha labbhāti adhippāyo. Atha",
  "tika-s0404t10:31_4": "vā taṁ kopakāraṇaṁ ettha puggale kuto labbhā paramatthato kujjhitabbassa kujjhanakassa",
  "tika-s0404t10:31_5": "ca abhāvato. Saṅkhāramattañhetaṁ, yadidaṁ khandhapañcakaṁ yaṁ “satto”ti vuccati,",
  "tika-s0404t10:31_6": "te saṅkhārā ittarakhaṇikā, kassa ko kujjhatīti attho. Lābhā nāma ke siyuṁ aññatra anatthuppattito.",
  "tika-s0404t10:32": "Āghātapaṭivinayasuttavaṇṇanā niṭṭhitā.",
  "tika-s0404t10:33": "11. Anupubbanirodhasuttavaṇṇanā",
  "tika-s0404t10:34": "31. Ekādasame anupubbanirodhāti anupubbena anukkamena pavattetabbanirodhā. Tenāha “anupaṭipāṭinirodhā”ti.",
  "tika-s0404t10:35": "Anupubbanirodhasuttavaṇṇanā niṭṭhitā.",
  "tika-s0404t10:36": "Sattāvāsavaggavaṇṇanā niṭṭhitā."
}