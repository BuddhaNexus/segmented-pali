{
  "atk-s0103a7:0": "8. Siṅgālasuttavaṇṇanā",
  "atk-s0103a7:1": "Nidānavaṇṇanā",
  "atk-s0103a7:2_0": "242.Evaṁme sutanti siṅgālasuttaṁ. Tatrāyamanuttānapadavaṇṇanā – veḷuvane kalandakanivāpeti",
  "atk-s0103a7:2_1": "veḷuvananti tassa uyyānassa nāmaṁ. Taṁ kira veḷūhi parikkhittaṁ ahosi aṭṭhārasahatthena",
  "atk-s0103a7:2_2": "ca pākārena gopuraṭṭālakayuttaṁ nīlobhāsaṁ manoramaṁ, tena veḷuvananti vuccati. Kalandakānañcettha",
  "atk-s0103a7:2_3": "nivāpaṁ adaṁsu, tena kalandakanivāpoti vuccati.",
  "atk-s0103a7:3_0": "Pubbe kira aññataro rājā tattha uyyānakīḷanatthaṁ āgato surāmadena matto divā niddaṁ",
  "atk-s0103a7:3_1": "okkami. Parijanopissa “sutto rājā”ti pupphaphalādīhi palobhiyamāno ito cito ca pakkāmi.",
  "atk-s0103a7:3_2": "Atha surāgandhena aññatarasmā susirarukkhā kaṇhasappo nikkhamitvā rañño abhimukho",
  "atk-s0103a7:3_3": "āgacchati, taṁ disvā rukkhadevatā “rañño jīvitaṁ dammī”ti kāḷakavesena āgantvā kaṇṇamūle",
  "atk-s0103a7:3_4": "saddamakāsi. Rājā paṭibujjhi. Kaṇhasappo nivatto. So taṁ disvā “imāya kāḷakāya mama",
  "atk-s0103a7:3_5": "jīvitaṁ dinna”nti kāḷakānaṁ tattha nivāpaṁ paṭṭhapesi, abhayaghosañca ghosāpesi.",
  "atk-s0103a7:3_6": "Tasmā taṁ tato pabhuti “kalandakanivāpo”ti saṅkhyaṁ gataṁ. Kalandakāti hi kāḷakānaṁ etaṁ nāmaṁ.",
  "atk-s0103a7:4_0": "Tena kho pana samayenāti yasmiṁ samaye bhagavā rājagahaṁ gocaragāmaṁ katvā veḷuvane",
  "atk-s0103a7:4_1": "kalandakanivāpe viharati, tena samayena. Siṅgālako gahapatiputtoti siṅgālakoti tassa",
  "atk-s0103a7:4_2": "nāmaṁ. Gahapatiputtoti gahapatissa putto gahapatiputto. Tassa kira pitā gahapatimahāsālo,",
  "atk-s0103a7:4_3": "nidahitvā ṭhapitā cassa gehe cattālīsa dhanakoṭiyo atthi. So bhagavati niṭṭhaṅgato",
  "atk-s0103a7:4_4": "upāsako sotāpanno, bhariyāpissa sotāpannāyeva. Putto panassa assaddho appasanno.",
  "atk-s0103a7:4_5": "Atha naṁ mātāpitaro abhikkhaṇaṁ evaṁ ovadanti – “tāta satthāraṁ upasaṅkama, dhammasenāpatiṁ",
  "atk-s0103a7:4_6": "mahāmoggallānaṁ mahākassapaṁ asītimahāsāvake upasaṅkamā”ti. So evamāha – “natthi",
  "atk-s0103a7:4_7": "mama tumhākaṁ samaṇānaṁ upasaṅkamanakiccaṁ, samaṇānaṁ santikaṁ gantvā vanditabbaṁ",
  "atk-s0103a7:4_8": "hoti, onamitvā vandantassa piṭṭhi rujjati, jāṇukāni kharāni honti, bhūmiyaṁ nisīditabbaṁ",
  "atk-s0103a7:4_9": "hoti, tattha nisinnassa vatthāni kilissanti jīranti, samīpe nisinnakālato paṭṭhāya",
  "atk-s0103a7:4_10": "kathāsallāpo hoti, tasmiṁ sati vissāso uppajjati, tato nimantetvā cīvarapiṇḍapātādīni",
  "atk-s0103a7:4_11": "dātabbāni honti. Evaṁ sante attho parihāyati, natthi mayhaṁ tumhākaṁ samaṇānaṁ upasaṅkamanakicca”nti.",
  "atk-s0103a7:4_12": "Iti naṁ yāvajīvaṁ ovadantāpi mātāpitaro sāsane upanetuṁ nāsakkhiṁsu.",
  "atk-s0103a7:5_0": "Athassa pitā maraṇamañce nipanno “mama puttassa ovādaṁ dātuṁ vaṭṭatī”ti cintetvā",
  "atk-s0103a7:5_1": "puna cintesi – “disā tāta namassāhī”ti evamassa ovādaṁ dassāmi, so atthaṁ ajānanto",
  "atk-s0103a7:5_2": "disā namassissati, atha naṁ satthā vā sāvakā vā passitvā “kiṁ karosī”ti pucchissanti.",
  "atk-s0103a7:5_3": "Tato “mayhaṁ pitā disā namassanaṁ karohīti maṁ ovadī”ti vakkhati. Athassa te “na",
  "atk-s0103a7:5_4": "tuyhaṁ pitā etā disā namassāpeti, imā pana disā namassāpetī”ti dhammaṁ desessanti.",
  "atk-s0103a7:5_5": "So buddhasāsane guṇaṁ ñatvā “puññakammaṁ karissatī”ti. Atha naṁ āmantāpetvā “tāta,",
  "atk-s0103a7:5_6": "pātova uṭṭhāya cha disā namasseyyāsī”ti āha. Maraṇamañce nipannassa kathā nāma yāvajīvaṁ",
  "atk-s0103a7:5_7": "anussaraṇīyā hoti. Tasmā so gahapatiputto taṁ pituvacanaṁ anussaranto tathā akāsi.",
  "atk-s0103a7:5_8": "Tasmā “kālasseva uṭṭhāya rājagahā nikkhamitvā”tiādi vuttaṁ.",
  "atk-s0103a7:6_0": "243.Puthudisāti bahudisā. Idāni tā dassento puratthimaṁ disantiādimāha. Pāvisīti",
  "atk-s0103a7:6_1": "na tāva paviṭṭho, pavisissāmīti nikkhantattā pana antarāmagge vattamānopi evaṁ vuccati.",
  "atk-s0103a7:6_2": "Addasā kho bhagavāti na idāneva addasa, paccūsasamayepi buddhacakkhunā lokaṁ volokento",
  "atk-s0103a7:6_3": "etaṁ disā namassamānaṁ disvā “ajja ahaṁ siṅgālassa gahapatiputtassa gihivinayaṁ siṅgālasuttantaṁ",
  "atk-s0103a7:6_4": "kathessāmi, mahājanassa sā kathā saphalā bhavissati, gantabbaṁ mayā etthā”ti. Tasmā",
  "atk-s0103a7:6_5": "pātova nikkhamitvā rājagahaṁ piṇḍāya pāvisi, pavisanto ca naṁ tatheva addasa. Tena",
  "atk-s0103a7:6_6": "vuttaṁ – “addasā kho bhagavā”ti. Etadavocāti so kira avidūre ṭhitampi satthāraṁ na",
  "atk-s0103a7:6_7": "passati, disāyeva namassati. Athaṁ naṁ bhagavā sūriyarasmisamphassena vikasamānaṁ",
  "atk-s0103a7:6_8": "mahāpadumaṁ viya mukhaṁ vivaritvā “kiṁ nu kho tvaṁ, gahapatiputtā”tiādikaṁ etadavoca.",
  "atk-s0103a7:7": "Chadisādivaṇṇanā",
  "atk-s0103a7:8_0": "244.Yathākathaṁ pana, bhanteti so kira taṁ bhagavato vacanaṁ sutvāva cintesi “yā",
  "atk-s0103a7:8_1": "kira mama pitarā cha disā namassitabbā”ti vuttā, na kira tā etā, aññā kira ariyasāvakena",
  "atk-s0103a7:8_2": "cha disā namassitabbā. Handāhaṁ ariyasāvakena namassitabbā disāyeva pucchitvā namassāmīti.",
  "atk-s0103a7:8_3": "So tā pucchanto yathā kathaṁ pana, bhantetiādimāha. Tattha yathāti nipātamattaṁ.",
  "atk-s0103a7:8_4": "Kathaṁ panāti idameva pucchāpadaṁ. Kammakilesāti tehi kammehi sattā kilissanti, tasmā",
  "atk-s0103a7:8_5": "kammakilesāti vuccanti. Ṭhānehīti kāraṇehi. Apāyamukhānīti vināsamukhāni. Soti so",
  "atk-s0103a7:8_6": "sotāpanno ariyasāvako. Cuddasa pāpakāpagatoti etehi cuddasahi pāpakehi lāmakehi apagato.",
  "atk-s0103a7:8_7": "Chaddisāpaṭicchādīti cha disā paṭicchādento. Ubholokavijayāyāti ubhinnaṁ idhalokaparalokānaṁ",
  "atk-s0103a7:8_8": "vijinanatthāya. Ayañceva loko āraddho hotīti evarūpassa hi idha loke pañca verāni",
  "atk-s0103a7:8_9": "na honti, tenassa ayañceva loko āraddho hoti paritosito ceva nipphādito ca. Paralokepi",
  "atk-s0103a7:8_10": "pañca verāni na honti, tenassa paro ca loko ārādhito hoti. Tasmā so kāyassa bhedā",
  "atk-s0103a7:8_11": "parammaraṇā sugatiṁ saggaṁ lokaṁ upapajjati.",
  "atk-s0103a7:9_0": "245. Iti bhagavā saṅkhepena mātikaṁ ṭhapetvā idāni tameva vitthārento katamassa cattāro",
  "atk-s0103a7:9_1": "kammakilesātiādimāha. Kammakilesoti kammañca taṁ kilesasampayuttattā kileso cāti",
  "atk-s0103a7:9_2": "kammakileso. Sakilesoyeva hi pāṇaṁ hanati, nikkileso na hanati, tasmā pāṇātipāto",
  "atk-s0103a7:9_3": "“kammakileso”ti vutto. Adinnādānādīsupi eseva nayo. Athāparanti aparampi etadatthaparidīpakameva",
  "atk-s0103a7:9_4": "gāthābandhaṁ avocāti attho.",
  "atk-s0103a7:10": "Catuṭhānādivaṇṇanā",
  "atk-s0103a7:11_0": "246.Pāpakammaṁkarotīti idaṁ bhagavā yasmā kārake dassite akārako pākaṭo hoti, tasmā",
  "atk-s0103a7:11_1": "“pāpakammaṁ na karotī”ti mātikaṁ ṭhapetvāpi desanākusalatāya paṭhamataraṁ kārakaṁ",
  "atk-s0103a7:11_2": "dassento āha. Tattha chandāgatiṁ gacchantoti chandena pemena agatiṁ gacchanto akattabbaṁ",
  "atk-s0103a7:11_3": "karonto. Parapadesupi eseva nayo. Tattha yo “ayaṁ me mitto vā sambhatto vā sandiṭṭho",
  "atk-s0103a7:11_4": "vā ñātako vā lañjaṁ vā pana me detī”ti chandavasena assāmikaṁ sāmikaṁ karoti, ayaṁ",
  "atk-s0103a7:11_5": "chandāgatiṁ gacchanto pāpakammaṁ karoti nāma. Yo “ayaṁ me verī”ti pakativeravasena",
  "atk-s0103a7:11_6": "taṅkhaṇuppannakodhavasena vā sāmikaṁ assāmikaṁ karoti, ayaṁ dosāgatiṁ gacchanto pāpakammaṁ",
  "atk-s0103a7:11_7": "karoti nāma. Yo pana mandattā momūhattā yaṁ vā taṁ vā vatvā assāmikaṁ sāmikaṁ karoti,",
  "atk-s0103a7:11_8": "ayaṁ mohāgatiṁ gacchanto pāpakammaṁ karoti nāma. Yo pana “ayaṁ rājavallabho vā visamanissito",
  "atk-s0103a7:11_9": "vā anatthampi me kareyyā”ti bhīto assāmikaṁ sāmikaṁ karoti, ayaṁ bhayāgatiṁ gacchanto",
  "atk-s0103a7:11_10": "pāpakammaṁ karoti nāma. Yo pana yaṁkiñci bhājento “ayaṁ me sandiṭṭho vā sambhatto",
  "atk-s0103a7:11_11": "vā”ti pemavasena atirekaṁ deti, “ayaṁ me verī”ti dosavasena ūnakaṁ deti, momūhattā",
  "atk-s0103a7:11_12": "dinnādinnaṁ ajānamāno kassaci ūnaṁ kassaci adhikaṁ deti, “ayaṁ imasmiṁ adiyyamāne",
  "atk-s0103a7:11_13": "mayhaṁ anatthampi kareyyā”ti bhīto kassaci atirekaṁ deti, so catubbidhopi yathānukkamena",
  "atk-s0103a7:11_14": "chandāgatiādīni gacchanto pāpakammaṁ karoti nāma.",
  "atk-s0103a7:12": "Ariyasāvako pana jīvitakkhayaṁ pāpuṇantopi chandāgatiādīni na gacchati. Tena vuttaṁ – “imehi catūhi ṭhānehi pāpakammaṁ na karotī”ti.",
  "atk-s0103a7:13": "Nihīyati yaso tassāti tassa agatigāmino kittiyasopi parivārayasopi nihīyati parihāyati.",
  "atk-s0103a7:14": "Chaapāyamukhādivaṇṇanā",
  "atk-s0103a7:15_0": "247.Surāmerayamajjappamādaṭṭhānānuyogoti ettha surāti piṭṭhasurā pūvasurā odanasurā",
  "atk-s0103a7:15_1": "kiṇṇapakkhittā sambhārasaṁyuttāti pañca surā. Merayanti pupphāsavo phalāsavo madhvāsavo",
  "atk-s0103a7:15_2": "guḷāsavo sambhārasaṁyuttoti pañca āsavā. Taṁ sabbampi madakaraṇavasena majjaṁ. Pamādaṭṭhānanti",
  "atk-s0103a7:15_3": "pamādakāraṇaṁ. Yāya cetanāya taṁ majjaṁ pivati, tassa etaṁ adhivacanaṁ. Anuyogoti",
  "atk-s0103a7:15_4": "tassa surāmerayamajjappamādaṭṭhānassa anuanuyogo punappunaṁ karaṇaṁ. Yasmā panetaṁ",
  "atk-s0103a7:15_5": "anuyuttassa uppannā ceva bhogā parihāyanti, anuppannā ca nuppajjanti, tasmā “bhogānaṁ",
  "atk-s0103a7:15_6": "apāyamukha”nti vuttaṁ. Vikālavisikhācariyānuyogoti avelāya visikhāsu cariyānuyuttatā.",
  "atk-s0103a7:16": "Samajjābhicaraṇanti naccādidassanavasena samajjāgamanaṁ. Ālasyānuyogoti kāyālasiyatāya yuttappayuttatā.",
  "atk-s0103a7:17": "Surāmerayassa chaādīnavādivaṇṇanā",
  "atk-s0103a7:18_0": "248. Evaṁ channaṁ apāyamukhānaṁ mātikaṁ ṭhapetvā idāni tāni vibhajanto cha kho me,",
  "atk-s0103a7:18_1": "gahapatiputta ādīnavātiādimāha. Tattha sandiṭṭhikāti sāmaṁ passitabbā, idhalokabhāvinī.",
  "atk-s0103a7:18_2": "Dhanajānīti dhanahāni. Kalahappavaḍḍhanīti vācākalahassa ceva hatthaparāmāsādikāyakalahassa",
  "atk-s0103a7:18_3": "ca vaḍḍhanī. Rogānaṁ āyatananti tesaṁ tesaṁ akkhirogādīnaṁ khettaṁ. Akittisañjananīti",
  "atk-s0103a7:18_4": "suraṁ pivitvā hi mātarampi paharanti pitarampi, aññaṁ bahumpi avattabbaṁ vadanti,",
  "atk-s0103a7:18_5": "akattabbaṁ karonti. Tena garahampi daṇḍampi hatthapādādichedampi pāpuṇanti, idhalokepi",
  "atk-s0103a7:18_6": "paralokepi akittiṁ pāpuṇanti, iti tesaṁ sā surā akittisañjananī nāma hoti. Kopīnanidaṁsanīti",
  "atk-s0103a7:18_7": "guyhaṭṭhānañhi vivariyamānaṁ hiriṁ kopeti vināseti, tasmā “kopīna”nti vuccati, surāmadamattā",
  "atk-s0103a7:18_8": "ca taṁ taṁ aṅgaṁ vivaritvā vicaranti, tena nesaṁ sā surā kopīnassa nidaṁsanato “kopīnanidaṁsanī”ti",
  "atk-s0103a7:18_9": "vuccati. Paññāya dubbalikaraṇīti sāgatattherassa viya kammassakatapaññaṁ dubbalaṁ",
  "atk-s0103a7:18_10": "karoti, tasmā “paññāya dubbalikaraṇī”ti vuccati. Maggapaññaṁ pana dubbalaṁ kātuṁ",
  "atk-s0103a7:18_11": "na sakkoti. Adhigatamaggānañhi sā antomukhameva na pavisati. Chaṭṭhaṁ padanti chaṭṭhaṁ kāraṇaṁ.",
  "atk-s0103a7:19_0": "249.Attāpissa agutto arakkhito hotīti avelāya caranto hi khāṇukaṇṭakādīnipi akkamati,",
  "atk-s0103a7:19_1": "ahināpi yakkhādīhipi samāgacchati, taṁ taṁ ṭhānaṁ gacchatīti ñatvā verinopi naṁ nilīyitvā",
  "atk-s0103a7:19_2": "gaṇhanti vā hananti vā. Evaṁ attāpissa agutto hoti arakkhito. Puttadārāpi “amhākaṁ",
  "atk-s0103a7:19_3": "pitā amhākaṁ sāmi rattiṁ vicarati, kimaṅgaṁ pana maya”nti itissa puttadhītaropi bhariyāpi",
  "atk-s0103a7:19_4": "bahi patthanaṁ katvā rattiṁ carantā anayabyasanaṁ pāpuṇanti. Evaṁ puttadāropissa",
  "atk-s0103a7:19_5": "agutto arakkhito hoti. Sāpateyyanti tassa puttadāraparijanassa rattiṁ caraṇakabhāvaṁ",
  "atk-s0103a7:19_6": "ñatvā corā suññaṁ gehaṁ pavisitvā yaṁ icchanti, taṁ haranti. Evaṁ sāpateyyampissa",
  "atk-s0103a7:19_7": "aguttaṁ arakkhitaṁ hoti. Saṅkiyo ca hotīti aññehi katapāpakammesupi “iminā kataṁ",
  "atk-s0103a7:19_8": "bhavissatī”ti saṅkitabbo hoti. Yassa yassa gharadvārena yāti, tattha yaṁ aññena corakammaṁ",
  "atk-s0103a7:19_9": "paradārikakammaṁ vā kataṁ, taṁ “iminā kata”nti vutte abhūtaṁ asantampi tasmiṁ rūhati",
  "atk-s0103a7:19_10": "patiṭṭhāti. Bahūnañca dukkhadhammānanti ettakaṁ dukkhaṁ, ettakaṁ domanassanti vattuṁ",
  "atk-s0103a7:19_11": "na sakkā, aññasmiṁ puggale asati sabbaṁ vikālacārimhi āharitabbaṁ hoti, iti so bahūnaṁ",
  "atk-s0103a7:19_12": "dukkhadhammānaṁ purakkhato puregāmī hoti.",
  "atk-s0103a7:20_0": "250.Kvanaccanti “kasmiṁ ṭhāne naṭanāṭakādinaccaṁ atthī”ti pucchitvā yasmiṁ gāme vā",
  "atk-s0103a7:20_1": "nigame vā taṁ atthi, tattha gantabbaṁ hoti, tassa “sve naccadassanaṁ gamissāmī”ti",
  "atk-s0103a7:20_2": "ajja vatthagandhamālādīni paṭiyādentasseva sakaladivasampi kammacchedo hoti, naccadassanena",
  "atk-s0103a7:20_3": "ekāhampi dvīhampi tīhampi tattheva hoti, atha vuṭṭhisampattiyādīni labhitvāpi vappādikāle",
  "atk-s0103a7:20_4": "vappādīni akarontassa anuppannā bhogā nuppajjanti, tassa bahi gatabhāvaṁ ñatvā anārakkhe",
  "atk-s0103a7:20_5": "gehe corā yaṁ icchanti, taṁ karonti, tenassa uppannāpi bhogā vinassanti. Kva gītantiādīsupi",
  "atk-s0103a7:20_6": "eseva nayo. Tesaṁ nānākaraṇaṁ brahmajāle vuttameva.",
  "atk-s0103a7:21_0": "251.Jayaṁ veranti “jitaṁ mayā”ti parisamajjhe parassa sāṭakaṁ vā veṭhanaṁ vā gaṇhāti,",
  "atk-s0103a7:21_1": "so “parisamajjhe me avamānaṁ karosi, hotu, sikkhāpessāmi na”nti tattha veraṁ bandhati,",
  "atk-s0103a7:21_2": "evaṁ jinanto sayaṁ veraṁ pasavati. Jinoti aññena jito samāno yaṁ tena tassa veṭhanaṁ",
  "atk-s0103a7:21_3": "vā sāṭako vā aññaṁ vā pana hiraññasuvaṇṇādivittaṁ gahitaṁ, taṁ anusocati “ahosi vata",
  "atk-s0103a7:21_4": "me, taṁ taṁ vata me natthī”ti tappaccayā socati. Evaṁ so jino vittaṁ anusocati. Sabhāgatassa",
  "atk-s0103a7:21_5": "vacanaṁ na rūhatīti vinicchayaṭṭhāne sakkhipuṭṭhassa sato vacanaṁ na rūhati, na patiṭṭhāti,",
  "atk-s0103a7:21_6": "“ayaṁ akkhasoṇḍo jūtakaro, mā tassa vacanaṁ gaṇhitthā”ti vattāro bhavanti. Mittāmaccānaṁparibhūto",
  "atk-s0103a7:21_7": "hotīti tañhi mitāmaccā evaṁ vadanti – “samma, tvampi nāma kulaputto jūtakaro chinnabhinnako",
  "atk-s0103a7:21_8": "hutvā vicarasi, na te idaṁ jātigottānaṁ anurūpaṁ, ito paṭṭhāya mā evaṁ kareyyāsī”ti.",
  "atk-s0103a7:21_9": "So evaṁ vuttopi tesaṁ vacanaṁ na karoti. Tato tena saddhiṁ ekato na tiṭṭhanti na",
  "atk-s0103a7:21_10": "nisīdanti. Tassa kāraṇā sakkhipuṭṭhāpi na kathenti. Evaṁ mittāmaccānaṁ paribhūto hoti.",
  "atk-s0103a7:22_0": "Āvāhavivāhakānanti āvāhakā nāma ye tassa gharato dārikaṁ gahetukāmā. Vivāhakā nāma",
  "atk-s0103a7:22_1": "ye tassa gehe dārikaṁ dātukāmā. Apatthito hotīti anicchito hoti. Nālaṁ dārabharaṇāyāti",
  "atk-s0103a7:22_2": "dārabharaṇāya na samattho. Etassa gehe dārikā dinnāpi etassa gehato āgatāpi amhehi",
  "atk-s0103a7:22_3": "eva positabbā bhavissatiyeva.",
  "atk-s0103a7:23": "Pāpamittatāya chaādīnavādivaṇṇanā",
  "atk-s0103a7:24_0": "252.Dhuttāti akkhadhuttā. Soṇḍāti itthisoṇḍā bhattasoṇḍā pūvasoṇḍā mūlakasoṇḍā. Pipāsāti",
  "atk-s0103a7:24_1": "pānasoṇḍā. Nekatikāti patirūpakena vañcanakā. Vañcanikāti sammukhāvañcanāhi vañcanikā.",
  "atk-s0103a7:24_2": "Sāhasikāti ekāgārikādisāhasikakammakārino. Tyāssa mittā hontīti te assa mittā honti.",
  "atk-s0103a7:24_3": "Aññehi sappurisehi saddhiṁ na ramati gandhamālādīhi alaṅkaritvā varasayanaṁ āropitasūkaro",
  "atk-s0103a7:24_4": "gūthakūpamiva, te pāpamitteyeva upasaṅkamati. Tasmā diṭṭhe ceva dhamme samparāyañca",
  "atk-s0103a7:24_5": "bahuṁ anatthaṁ nigacchati.",
  "atk-s0103a7:25_0": "253.Atisītanti kammaṁ na karotīti manussehi kālasseva vuṭṭhāya “etha bho kammantaṁ",
  "atk-s0103a7:25_1": "gacchāmā”ti vutto “atisītaṁ tāva, aṭṭhīni bhijjanti viya, gacchatha tumhe pacchā",
  "atk-s0103a7:25_2": "jānissāmī”ti aggiṁ tapanto nisīdati. Te gantvā kammaṁ karonti. Itarassa kammaṁ parihāyati.",
  "atk-s0103a7:25_3": "Atiuṇhantiādīsupi eseva nayo.",
  "atk-s0103a7:26_0": "Hoti pānasakhā nāmāti ekacco pānaṭṭhāne surāgeheyeva sahāyo hoti. “Pannasakhā”tipi",
  "atk-s0103a7:26_1": "pāṭho, ayamevattho. Sammiyasammiyoti samma sammāti vadanto sammukheyeva sahāyo hoti,",
  "atk-s0103a7:26_2": "parammukhe verīsadiso otārameva gavesati. Atthesujātesūti tathārūpesu kiccesu samuppannesu.",
  "atk-s0103a7:26_3": "Verappasavoti verabahulatā. Anatthatāti anatthakāritā. Sukadariyatāti suṭṭhu kadariyatā",
  "atk-s0103a7:26_4": "thaddhamacchariyabhāvo. Udakamiva iṇaṁ vigāhatīti pāsāṇo udakaṁ viya saṁsīdanto iṇaṁ vigāhati.",
  "atk-s0103a7:27_0": "Rattinuṭṭhānadessināti rattiṁ anuṭṭhānasīlena. Atisāyamidaṁ ahūti idaṁ atisāyaṁ jātanti",
  "atk-s0103a7:27_1": "ye evaṁ vatvā kammaṁ na karonti. Iti vissaṭṭhakammanteti evaṁ vatvā pariccattakammante.",
  "atk-s0103a7:27_2": "Atthā accenti māṇaveti evarūpe puggale atthā atikkamanti, tesu na tiṭṭhanti.",
  "atk-s0103a7:28_0": "Tiṇā bhiyyoti tiṇatopi uttari. So sukhaṁ na vihāyatīti so puriso sukhaṁ na jahāti,",
  "atk-s0103a7:28_1": "sukhasamaṅgīyeva hoti. Iminā kathāmaggena imamatthaṁ dasseti “gihibhūtena satā ettakaṁ",
  "atk-s0103a7:28_2": "kammaṁ na kātabbaṁ, karontassa vaḍḍhi nāma natthi. Idhaloke paraloke garahameva pāpuṇātī”ti.",
  "atk-s0103a7:29": "Mittapatirūpakādivaṇṇanā",
  "atk-s0103a7:30_0": "254. Idāni yo evaṁ karoto anattho uppajjati, aññāni vā pana yāni kānici bhayāni yekeci",
  "atk-s0103a7:30_1": "upaddavā yekeci upasaggā, sabbe te bālaṁ nissāya uppajjanti. Tasmā “evarūpā bālā",
  "atk-s0103a7:30_2": "na sevitabbā”ti bāle mittapatirūpake amitte dassetuṁ cattārome, gahapatiputta amittātiādimāha.",
  "atk-s0103a7:30_3": "Tattha aññadatthuharoti sayaṁ tucchahattho āgantvā ekaṁsena yaṁkiñci haratiyeva.",
  "atk-s0103a7:30_4": "Vacīparamoti vacanaparamo vacanamatteneva dāyako kārako viya hoti. Anuppiyabhāṇīti",
  "atk-s0103a7:30_5": "anuppiyaṁ bhaṇati. Apāyasahāyoti bhogānaṁ apāyesu sahāyo hoti.",
  "atk-s0103a7:31_0": "255. Evaṁ cattāro amitte dassetvā puna tattha ekekaṁ catūhi kāraṇehi vibhajanto catūhi",
  "atk-s0103a7:31_1": "kho, gahapatiputtātiādimāha. Tattha aññadatthuharo hotīti ekaṁsena hārakoyeva hoti.",
  "atk-s0103a7:31_2": "Sahāyassa gehaṁ rittahattho āgantvā nivatthasāṭakādīnaṁ vaṇṇaṁ bhāsati, so “ativiya",
  "atk-s0103a7:31_3": "tvaṁ samma imassa vaṇṇaṁ bhāsasī”ti aññaṁ nivāsetvā taṁ deti. Appena bahumicchatīti",
  "atk-s0103a7:31_4": "yaṁkiñci appakaṁ datvā tassa santikā bahuṁ pattheti. Bhayassakiccaṁ karotīti attano",
  "atk-s0103a7:31_5": "bhaye uppanne tassa dāso viya hutvā taṁ taṁ kiccaṁ karoti, ayaṁ sabbadā na karoti,",
  "atk-s0103a7:31_6": "bhaye uppanne karoti, na pemenāti amitto nāma jāto. Sevati atthakāraṇāti mittasanthavavasena",
  "atk-s0103a7:31_7": "na sevati, attano atthameva paccāsīsanto sevati.",
  "atk-s0103a7:32_0": "256.Atītena paṭisantharatīti sahāye āgate “hiyyo vā pare vā na āgatosi, amhākaṁ imasmiṁ",
  "atk-s0103a7:32_1": "vāre sassaṁ ativiya nipphannaṁ, bahūni sāliyavabījādīni ṭhapetvā maggaṁ olokentā",
  "atk-s0103a7:32_2": "nisīdimha, ajja pana sabbaṁ khīṇa”nti evaṁ atītena saṅgaṇhāti. Anāgatenāti “imasmiṁ",
  "atk-s0103a7:32_3": "vāre amhākaṁ sassaṁ manāpaṁ bhavissati, phalabhārabharitā sāliādayo, sassasaṅgahe",
  "atk-s0103a7:32_4": "kate tumhākaṁ saṅgahaṁ kātuṁ samatthā bhavissāmā”ti evaṁ anāgatena saṅgaṇhāti. Niratthakenāti",
  "atk-s0103a7:32_5": "hatthikkhandhe vā assapiṭṭhe vā nisinno sahāyaṁ disvā “ehi, bho, idha nisīdā”ti vadati.",
  "atk-s0103a7:32_6": "Manāpaṁ sāṭakaṁ nivāsetvā “sahāyakassa vata me anucchaviko añño pana mayhaṁ natthī”ti",
  "atk-s0103a7:32_7": "vadati, evaṁ niratthakena saṅgaṇhāti nāma. Paccuppannesu kiccesu byasanaṁ dassetīti",
  "atk-s0103a7:32_8": "“sakaṭena me attho”ti vutte “cakkamassa bhinnaṁ, akkho chinno”tiādīni vadati.",
  "atk-s0103a7:33_0": "257.Pāpakampissa anujānātīti pāṇātipātādīsu yaṁkiñci karomāti vutte “sādhu samma",
  "atk-s0103a7:33_1": "karomā”ti anujānāti. Kalyāṇepi eseva nayo. Sahāyo hotīti “asukaṭṭhāne suraṁ pivanti,",
  "atk-s0103a7:33_2": "ehi tattha gacchāmā”ti vutte sādhūti gacchati. Esa nayo sabbattha. Iti viññāyāti",
  "atk-s0103a7:33_3": "“mittapatirūpakā ete”ti evaṁ jānitvā.",
  "atk-s0103a7:34": "Suhadamittādivaṇṇanā",
  "atk-s0103a7:35": "260. Evaṁ na sevitabbe pāpamitte dassetvā idāni sevitabbe kalyāṇamitte dassento puna cattārome, gahapatiputtātiādimāha. Tattha suhadāti sundarahadayā.",
  "atk-s0103a7:36_0": "261.Pamattaṁ rakkhatīti majjaṁ pivitvā gāmamajjhe vā gāmadvāre vā magge vā nipannaṁ",
  "atk-s0103a7:36_1": "disvā “evaṁnipannassa kocideva nivāsanapārupanampi hareyyā”ti samīpe nisīditvā pabuddhakāle",
  "atk-s0103a7:36_2": "gahetvā gacchati. Pamattassasāpateyyanti sahāyo bahigato vā hoti suraṁ pivitvā vā",
  "atk-s0103a7:36_3": "pamatto, gehaṁ anārakkhaṁ “kocideva yaṁkiñci hareyyā”ti gehaṁ pavisitvā tassa dhanaṁ",
  "atk-s0103a7:36_4": "rakkhati. Bhītassāti kismiñcideva bhaye uppanne “mā bhāyi, mādise sahāye ṭhite kiṁ",
  "atk-s0103a7:36_5": "bhāyasī”ti taṁ bhayaṁ haranto paṭisaraṇaṁ hoti. Taddiguṇaṁ bhoganti kiccakaraṇīye",
  "atk-s0103a7:36_6": "uppanne sahāyaṁ attano santikaṁ āgataṁ disvā vadati “kasmā āgatosī”ti? Rājakule kammaṁ",
  "atk-s0103a7:36_7": "atthīti. Kiṁ laddhuṁ vaṭṭatīti? Eko kahāpaṇoti. “Nagare kammaṁ nāma na ekakahāpaṇena",
  "atk-s0103a7:36_8": "nipphajjati, dve gaṇhāhī”ti evaṁ yattakaṁ vadati, tato diguṇaṁ deti.",
  "atk-s0103a7:37_0": "262.Guyhamassa ācikkhatīti attano guyhaṁ nigūhituṁ yuttakathaṁ aññassa akathetvā",
  "atk-s0103a7:37_1": "tasseva ācikkhati. Guyhamassa parigūhatīti tena kathitaṁ guyhaṁ yathā añño na jānāti,",
  "atk-s0103a7:37_2": "evaṁ rakkhati. Āpadāsu na vijahatīti uppanne bhaye na pariccajati. Jīvitampissa atthāyāti",
  "atk-s0103a7:37_3": "attano jīvitampi tassa sahāyassa atthāya pariccattameva hoti, attano jīvitaṁ agaṇetvāpi",
  "atk-s0103a7:37_4": "tassa kammaṁ karotiyeva.",
  "atk-s0103a7:38_0": "263.Pāpā nivāretīti amhesu passantesu passantesu tvaṁ evaṁ kātuṁ na labhasi, pañca",
  "atk-s0103a7:38_1": "verāni dasa akusalakammapathe mā karohīti nivāreti. Kalyāṇe nivesetīti kalyāṇakamme",
  "atk-s0103a7:38_2": "tīsu saraṇesu pañcasīlesu dasakusalakammapathesu vattassu, dānaṁ dehi puññaṁ karohi",
  "atk-s0103a7:38_3": "dhammaṁ suṇāhīti evaṁ kalyāṇe niyojeti. Assutaṁ sāvetīti assutapubbaṁ sukhumaṁ nipuṇaṁ",
  "atk-s0103a7:38_4": "kāraṇaṁ sāveti. Saggassa magganti idaṁ kammaṁ katvā sagge nibbattantīti evaṁ saggassa maggaṁ ācikkhati.",
  "atk-s0103a7:39_0": "264.Abhavenassa na nandatīti tassa abhavena avuḍḍhiyā puttadārassa vā parijanassa",
  "atk-s0103a7:39_1": "vā tathārūpaṁ pārijuññaṁ disvā vā sutvā vā na nandati, anattamano hoti. Bhavenāti",
  "atk-s0103a7:39_2": "vuḍḍhiyā tathārūpassa sampattiṁ vā issariyappaṭilābhaṁ vā disvā vā sutvā vā nandati,",
  "atk-s0103a7:39_3": "attamano hoti. Avaṇṇaṁ bhaṇamānaṁ nivāretīti “asuko virūpo na pāsādiko dujjātiko",
  "atk-s0103a7:39_4": "dussīlo”ti vā vutte “evaṁ mā bhaṇi, rūpavā ca so pāsādiko ca sujāto ca sīlasampanno",
  "atk-s0103a7:39_5": "cā”tiādīhi vacanehi paraṁ attano sahāyassa avaṇṇaṁ bhaṇamānaṁ nivāreti. Vaṇṇaṁ bhaṇamānaṁ",
  "atk-s0103a7:39_6": "pasaṁsatīti “asuko rūpavā pāsādiko sujāto sīlasampanno”ti vutte “aho suṭṭhu vadasi,",
  "atk-s0103a7:39_7": "subhāsitaṁ tayā, evametaṁ, esa puriso rūpavā pāsādiko sujāto sīlasampanno”ti evaṁ",
  "atk-s0103a7:39_8": "attano sahāyakassa paraṁ vaṇṇaṁ bhaṇamānaṁ pasaṁsati.",
  "atk-s0103a7:40": "265.Jalaṁ aggīva bhāsatīti rattiṁ pabbatamatthake jalamāno aggi viya virocati.",
  "atk-s0103a7:41_0": "Bhoge saṁharamānassāti attānampi parampi apīḷetvā dhammena samena bhoge sampiṇḍentassa",
  "atk-s0103a7:41_1": "rāsiṁ karontassa. Bhamarasseva irīyatoti yathā bhamaro pupphānaṁ vaṇṇagandhaṁ apothayaṁ",
  "atk-s0103a7:41_2": "tuṇḍenapi pakkhehipi rasaṁ āharitvā anupubbena cakkappamāṇaṁ madhupaṭalaṁ karoti,",
  "atk-s0103a7:41_3": "evaṁ anupubbena mahantaṁ bhogarāsiṁ karontassa. Bhogā sannicayaṁ yantīti tassa bhogā",
  "atk-s0103a7:41_4": "nicayaṁ gacchanti. Kathaṁ? Anupubbena upacikāhi saṁvaḍḍhiyamāno vammiko viya. Tenāha",
  "atk-s0103a7:41_5": "“vammikovupacīyatī”ti. Yathā vammiko upaciyati, evaṁ nicayaṁ yantīti attho.",
  "atk-s0103a7:42": "Samāhatvāti samāharitvā. Alamatthoti yuttasabhāvo samattho vā pariyattarūpo gharāvāsaṁ saṇṭhāpetuṁ.",
  "atk-s0103a7:43_0": "Idāni yathā vā gharāvāso saṇṭhapetabbo, tathā ovadanto catudhā vibhaje bhogetiādimāha.",
  "atk-s0103a7:43_1": "Tattha sa ve mittāni ganthatīti so evaṁ vibhajanto mittāni ganthati nāma abhejjamānāni",
  "atk-s0103a7:43_2": "ṭhapeti. Yassa hi bhogā santi, so eva mitte ṭhapetuṁ sakkoti, na itaro.",
  "atk-s0103a7:44_0": "Ekenabhoge bhuñjeyyāti ekena koṭṭhāsena bhoge bhuñjeyya. Dvīhi kammaṁ payojayeti",
  "atk-s0103a7:44_1": "dvīhi koṭṭhāsehi kasivāṇijjādikammaṁ payojeyya. Catutthañca nidhāpeyyāti catutthaṁ",
  "atk-s0103a7:44_2": "koṭṭhāsaṁ nidhāpetvā ṭhapeyya. Āpadāsu bhavissatīti kulānañhi na sabbakālaṁ ekasadisaṁ",
  "atk-s0103a7:44_3": "vattati, kadāci rājādivasena āpadāpi uppajjanti, tasmā evaṁ āpadāsu uppannāsu bhavissatīti",
  "atk-s0103a7:44_4": "“ekaṁ koṭṭhāsaṁ nidhāpeyyā”ti āha. Imesu pana catūsu koṭṭhāsesu katarakoṭṭhāsaṁ gahetvā",
  "atk-s0103a7:44_5": "kusalaṁ kātabbanti? “Bhoge bhuñjeyyā”ti vuttakoṭṭhāsaṁ. Tato gaṇhitvā bhikkhūnampi",
  "atk-s0103a7:44_6": "kapaṇaddhikādīnampi dātabbaṁ, pesakāranhāpitādīnampi vetanaṁ dātabbaṁ.",
  "atk-s0103a7:45": "Chaddisāpaṭicchādanakaṇḍavaṇṇanā",
  "atk-s0103a7:46_0": "266. Iti bhagavā ettakena kathāmaggena evaṁ gahapatiputtassa ariyasāvako catūhi kāraṇehi",
  "atk-s0103a7:46_1": "akusalaṁ pahāya chahi kāraṇehi bhogānaṁ apāyamukhaṁ vajjetvā soḷasa mittāni sevanto",
  "atk-s0103a7:46_2": "gharāvāsaṁ saṇṭhapetvā dārabharaṇaṁ karonto dhammikena ājīvena jīvati, devamanussānañca",
  "atk-s0103a7:46_3": "antare aggikkhandho viya virocatīti vajjanīyadhammavajjanatthaṁ sevitabbadhammasevanatthañca",
  "atk-s0103a7:46_4": "ovādaṁ datvā idāni namassitabbā cha disā dassento kathañca gahapatiputtātiādimāha.",
  "atk-s0103a7:47_0": "Tattha chaddisāpaṭicchādīti yathā chahi disāhi āgamanabhayaṁ na āgacchati, khemaṁ",
  "atk-s0103a7:47_1": "hoti nibbhayaṁ evaṁ viharanto “chaddisāpaṭicchādī”ti vuccati. “Puratthimā disā mātāpitaro",
  "atk-s0103a7:47_2": "veditabbā”tiādīsu mātāpitaro pubbupakāritāya puratthimā disāti veditabbā. Ācariyā",
  "atk-s0103a7:47_3": "dakkhiṇeyyatāya dakkhiṇā disāti. Puttadārā piṭṭhito anubandhanavasena pacchimā disāti.",
  "atk-s0103a7:47_4": "Mittāmaccā yasmā so mittāmacce nissāya te te dukkhavisese uttarati, tasmā uttarā",
  "atk-s0103a7:47_5": "disāti. Dāsakammakarā pādamūle patiṭṭhānavasena heṭṭhimā disāti. Samaṇabrāhmaṇā guṇehi",
  "atk-s0103a7:47_6": "upari ṭhitabhāvena uparimā disāti veditabbā.",
  "atk-s0103a7:48_0": "267.Bhato ne bharissāmīti ahaṁ mātāpitūhi thaññaṁ pāyetvā hatthapāde vaḍḍhetvā mukhena",
  "atk-s0103a7:48_1": "siṅghāṇikaṁ apanetvā nahāpetvā maṇḍetvā bhato bharito jaggito, svāhaṁ ajja te mahallake",
  "atk-s0103a7:48_2": "pādadhovananhāpanayāgubhattadānādīhi bharissāmi.",
  "atk-s0103a7:49_0": "Kiccaṁ nesaṁ karissāmīti attano kammaṁ ṭhapetvā mātāpitūnaṁ rājakulādīsu uppannaṁ",
  "atk-s0103a7:49_1": "kiccaṁ gantvā karissāmi. Kulavaṁsaṁ saṇṭhapessāmīti mātāpitūnaṁ santakaṁ khettavatthuhiraññasuvaṇṇādiṁ",
  "atk-s0103a7:49_2": "avināsetvā rakkhantopi kulavaṁsaṁ saṇṭhapeti nāma. Mātāpitaro adhammikavaṁsato hāretvā",
  "atk-s0103a7:49_3": "dhammikavaṁse ṭhapentopi, kulavaṁsena āgatāni salākabhattādīni anupacchinditvā pavattentopi",
  "atk-s0103a7:49_4": "kulavaṁsaṁ saṇṭhapeti nāma. Idaṁ sandhāya vuttaṁ – “kulavaṁsaṁ saṇṭhapessāmī”ti.",
  "atk-s0103a7:50_0": "Dāyajjaṁ paṭipajjāmīti mātāpitaro attano ovāde avattamāne micchāpaṭipanne dārake",
  "atk-s0103a7:50_1": "vinicchayaṁ patvā aputte karonti, te dāyajjārahā na honti. Ovāde vattamāne pana kulasantakassa",
  "atk-s0103a7:50_2": "sāmike karonti, ahaṁ evaṁ vattissāmīti adhippāyena “dāyajjaṁ paṭipajjāmī”ti vuttaṁ.",
  "atk-s0103a7:51_0": "Dakkhiṇaṁ anuppadassāmīti tesaṁ pattidānaṁ katvā tatiyadivasato paṭṭhāya dānaṁ anuppadassāmi.",
  "atk-s0103a7:51_1": "Pāpā nivārentīti pāṇātipātādīnaṁ diṭṭhadhammikasamparāyikaṁ ādīnavaṁ vatvā, “tāta,",
  "atk-s0103a7:51_2": "mā evarūpaṁ karī”ti nivārenti, katampi garahanti. Kalyāṇe nivesentīti anāthapiṇḍiko",
  "atk-s0103a7:51_3": "viya lañjaṁ datvāpi sīlasamādānādīsu nivesenti. Sippaṁ sikkhāpentīti attano ovāde",
  "atk-s0103a7:51_4": "ṭhitabhāvaṁ ñatvā vaṁsānugataṁ muddāgaṇanādisippaṁ sikkhāpenti. Patirūpenāti kulasīlarūpādīhi anurūpena.",
  "atk-s0103a7:52_0": "Samaye dāyajjaṁ niyyādentīti samaye dhanaṁ denti. Tattha niccasamayo kālasamayoti",
  "atk-s0103a7:52_1": "dve samayā. Niccasamaye denti nāma “uṭṭhāya samuṭṭhāya imaṁ gaṇhitabbaṁ gaṇha, ayaṁ",
  "atk-s0103a7:52_2": "te paribbayo hotu, iminā kusalaṁ karohī”ti denti. Kālasamaye denti nāma sikhāṭhapanaāvāhavivāhādisamaye",
  "atk-s0103a7:52_3": "denti. Apica pacchime kāle maraṇamañce nipannassa “iminā kusalaṁ karohī”ti dentāpi",
  "atk-s0103a7:52_4": "samaye denti nāma. Paṭicchannā hotīti yaṁ puratthimadisato bhayaṁ āgaccheyya, yathā",
  "atk-s0103a7:52_5": "taṁ nāgacchati, evaṁ pihitā hoti. Sace hi puttā vippaṭipannā, assu, mātāpitaro daharakālato",
  "atk-s0103a7:52_6": "paṭṭhāya jagganādīhi sammā paṭipannā, ete dārakā, mātāpitūnaṁ appatirūpāti etaṁ bhayaṁ",
  "atk-s0103a7:52_7": "āgaccheyya. Puttā sammā paṭipannā, mātāpitaro vippaṭipannā, mātāpitaro puttānaṁ nānurūpāti",
  "atk-s0103a7:52_8": "etaṁ bhayaṁ āgaccheyya. Ubhosu vippaṭipannesu duvidhampi taṁ bhayaṁ hoti. Sammā paṭipannesu",
  "atk-s0103a7:52_9": "sabbaṁ na hoti. Tena vuttaṁ – “paṭicchannā hoti khemā appaṭibhayā”ti.",
  "atk-s0103a7:53_0": "Evañca pana vatvā bhagavā siṅgālakaṁ etadavoca – “na kho te, gahapatiputta, pitā",
  "atk-s0103a7:53_1": "lokasammataṁ puratthimaṁ disaṁ namassāpeti. Mātāpitaro pana puratthimadisāsadise",
  "atk-s0103a7:53_2": "katvā namassāpeti. Ayañhi te pitarā puratthimā disā akkhātā, no aññā”ti.",
  "atk-s0103a7:54_0": "268.Uṭṭhānenāti āsanā uṭṭhānena. Antevāsikena hi ācariyaṁ dūratova āgacchantaṁ disvā",
  "atk-s0103a7:54_1": "āsanā vuṭṭhāya paccuggamanaṁ katvā hatthato bhaṇḍakaṁ gahetvā āsanaṁ paññapetvā nisīdāpetvā",
  "atk-s0103a7:54_2": "bījanapādadhovanapādamakkhanāni kātabbāni. Taṁ sandhāya vuttaṁ “uṭṭhānenā”ti. Upaṭṭhānenāti",
  "atk-s0103a7:54_3": "divasassa tikkhattuṁ upaṭṭhānagamanena. Sippuggahaṇakāle pana avassakameva gantabbaṁ",
  "atk-s0103a7:54_4": "hoti. Sussūsāyāti saddahitvā savanena. Asaddahitvā suṇanto hi visesaṁ nādhigacchati.",
  "atk-s0103a7:54_5": "Pāricariyāyāti avasesakhuddakapāricariyāya. Antevāsikena hi ācariyassa pātova vuṭṭhāya",
  "atk-s0103a7:54_6": "mukhodakadantakaṭṭhaṁ datvā bhattakiccakālepi pānīyaṁ gahetvā paccupaṭṭhānādīni katvā",
  "atk-s0103a7:54_7": "vanditvā gantabbaṁ. Kiliṭṭhavatthādīni dhovitabbāni, sāyaṁ nahānodakaṁ paccupaṭṭhapetabbaṁ.",
  "atk-s0103a7:54_8": "Aphāsukāle upaṭṭhātabbaṁ. Pabbajitenapi sabbaṁ antevāsikavattaṁ kātabbaṁ. Idaṁ sandhāya",
  "atk-s0103a7:54_9": "vuttaṁ – “pāricariyāyā”ti. Sakkaccaṁ sippapaṭiggahaṇenāti sakkaccaṁ paṭiggahaṇaṁ",
  "atk-s0103a7:54_10": "nāma thokaṁ gahetvā bahuvāre sajjhāyakaraṇaṁ, ekapadampi visuddhameva gahetabbaṁ.",
  "atk-s0103a7:55_0": "Suvinītaṁ vinentīti “evaṁ te nisīditabbaṁ, evaṁ ṭhātabbaṁ, evaṁ khāditabbaṁ, evaṁ",
  "atk-s0103a7:55_1": "bhuñjitabbaṁ, pāpamittā vajjetabbā, kalyāṇamittā sevitabbā”ti evaṁ ācāraṁ sikkhāpenti",
  "atk-s0103a7:55_2": "vinenti. Suggahitaṁ gāhāpentīti yathā suggahitaṁ gaṇhāti, evaṁ atthañca byañjanañca",
  "atk-s0103a7:55_3": "sodhetvā payogaṁ dassetvā gaṇhāpenti. Mittāmaccesu paṭiyādentīti “ayaṁ amhākaṁ antevāsiko",
  "atk-s0103a7:55_4": "byatto bahussuto mayā samasamo, etaṁ sallakkheyyāthā”ti evaṁ guṇaṁ kathetvā mittāmaccesu patiṭṭhapenti.",
  "atk-s0103a7:56_0": "Disāsu parittāṇaṁ karontīti sippasikkhāpanenevassa sabbadisāsu rakkhaṁ karonti. Uggahitasippo",
  "atk-s0103a7:56_1": "hi yaṁ yaṁ disaṁ gantvā sippaṁ dasseti, tattha tatthassa lābhasakkāro uppajjati.",
  "atk-s0103a7:56_2": "So ācariyena kato nāma hoti, guṇaṁ kathentopissa mahājano ācariyapāde dhovitvā vasitaantevāsiko",
  "atk-s0103a7:56_3": "vata ayanti paṭhamaṁ ācariyasseva guṇaṁ kathenti, brahmalokappamāṇopissa lābho uppajjamāno",
  "atk-s0103a7:56_4": "ācariyasantakova hoti. Apica yaṁ vijjaṁ parijappitvā gacchantaṁ aṭaviyaṁ corā na",
  "atk-s0103a7:56_5": "passanti, amanussā vā dīghajātiādayo vā na viheṭhenti, taṁ sikkhāpentāpi disāsu parittāṇaṁ",
  "atk-s0103a7:56_6": "karonti. Yaṁ vā so disaṁ gato hoti, tato kaṅkhaṁ uppādetvā attano santikaṁ āgatamanusse",
  "atk-s0103a7:56_7": "“etissaṁ disāyaṁ amhākaṁ antevāsiko vasati, tassa ca mayhañca imasmiṁ sippe nānākaraṇaṁ",
  "atk-s0103a7:56_8": "natthi, gacchatha tameva pucchathā”ti evaṁ antevāsikaṁ paggaṇhantāpi tassa tattha",
  "atk-s0103a7:56_9": "lābhasakkāruppattiyā parittāṇaṁ karonti nāma, patiṭṭhaṁ karontīti attho. Sesamettha",
  "atk-s0103a7:56_10": "purimanayeneva yojetabbaṁ.",
  "atk-s0103a7:57_0": "269. Tatiyadisāvāre sammānanāyāti devamāte tissamāteti evaṁ sambhāvitakathākathanena.",
  "atk-s0103a7:57_1": "Anavamānanāyāti yathā dāsakammakarādayo pothetvā viheṭhetvā kathenti, evaṁ hīḷetvā",
  "atk-s0103a7:57_2": "vimānetvā akathanena. Anaticariyāyāti taṁ atikkamitvā bahi aññāya itthiyā saddhiṁ",
  "atk-s0103a7:57_3": "paricaranto taṁ aticarati nāma, tathā akaraṇena. Issariyavossaggenāti itthiyo hi",
  "atk-s0103a7:57_4": "mahālatāsadisampi ābharaṇaṁ labhitvā bhattaṁ vicāretuṁ alabhamānā kujjhanti, kaṭacchuṁ",
  "atk-s0103a7:57_5": "hatthe ṭhapetvā tava ruciyā karohīti bhattagehe vissaṭṭhe sabbaṁ issariyaṁ vissaṭṭhaṁ",
  "atk-s0103a7:57_6": "nāma hoti, evaṁ karaṇenāti attho. Alaṅkārānuppadānenāti attano vibhavānurūpena alaṅkāradānena.",
  "atk-s0103a7:57_7": "Susaṁvihitakammantāti yāgubhattapacanakālādīni anatikkamitvā tassa tassa sādhukaṁ",
  "atk-s0103a7:57_8": "karaṇena suṭṭhu saṁvihitakammantā. Saṅgahitaparijanāti sammānanādīhi ceva paheṇakapesanādīhi",
  "atk-s0103a7:57_9": "ca saṅgahitaparijanā. Idha parijano nāma sāmikassa ceva attano ca ñātijano. Anaticārinīti",
  "atk-s0103a7:57_10": "sāmikaṁ muñcitvā aññaṁ manasāpi na pattheti. Sambhatanti kasivāṇijjādīni katvā ābhatadhanaṁ.",
  "atk-s0103a7:57_11": "Dakkhāca hotīti yāgubhattasampādanādīsu chekā nipuṇā hoti. Analasāti nikkosajjā.",
  "atk-s0103a7:57_12": "Yathā aññā kusītā nisinnaṭṭhāne nisinnāva honti ṭhitaṭṭhāne ṭhitāva, evaṁ ahutvā",
  "atk-s0103a7:57_13": "vipphāritena cittena sabbakiccāni nipphādeti. Sesamidhāpi purimanayeneva yojetabbaṁ.",
  "atk-s0103a7:58_0": "270. Catutthadisāvāre avisaṁvādanatāyāti yassa yassa nāmaṁ gaṇhāti, taṁ taṁ avisaṁvādetvā",
  "atk-s0103a7:58_1": "idampi amhākaṁ gehe atthi, idampi atthi, gahetvā gacchāhīti evaṁ avisaṁvādetvā dānena.",
  "atk-s0103a7:58_2": "Aparapajā cassa paṭipūjentīti sahāyassa puttadhītaro pajā nāma, tesaṁ pana puttadhītaro",
  "atk-s0103a7:58_3": "ca nattupanattakā ca aparapajā nāma. Te paṭipūjenti keḷāyanti mamāyanti maṅgalakālādīsu",
  "atk-s0103a7:58_4": "tesaṁ maṅgalādīni karonti. Sesamidhāpi purimanayeneva veditabbaṁ.",
  "atk-s0103a7:59_0": "271.Yathābalaṁ kammantasaṁvidhānenāti daharehi kātabbaṁ mahallakehi, mahallakehi",
  "atk-s0103a7:59_1": "vā kātabbaṁ daharehi, itthīhi kātabbaṁ purisehi, purisehi vā kātabbaṁ itthīhi akāretvā",
  "atk-s0103a7:59_2": "tassa tassa balānurūpeneva kammantasaṁvidhānena. Bhattavetanānuppadānenāti ayaṁ khuddakaputto,",
  "atk-s0103a7:59_3": "ayaṁ ekavihārīti tassa tassa anurūpaṁ sallakkhetvā bhattadānena ceva paribbayadānena",
  "atk-s0103a7:59_4": "ca. Gilānupaṭṭhānenāti aphāsukakāle kammaṁ akāretvā sappāyabhesajjādīni datvā paṭijagganena.",
  "atk-s0103a7:59_5": "Acchariyānaṁ rasānaṁ saṁvibhāgenāti acchariye madhurarase labhitvā sayameva akhāditvā",
  "atk-s0103a7:59_6": "tesampi tato saṁvibhāgakaraṇena. Samaye vossaggenāti niccasamaye ca kālasamaye ca",
  "atk-s0103a7:59_7": "vossajjanena. Niccasamaye vossajjanaṁ nāma sakaladivasaṁ kammaṁ karontā kilamanti.",
  "atk-s0103a7:59_8": "Tasmā yathā na kilamanti, evaṁ velaṁ ñatvā vissajjanaṁ. Kālasamaye vossaggo nāma",
  "atk-s0103a7:59_9": "chaṇanakkhattakīḷādīsu alaṅkārabhaṇḍakhādanīyabhojanīyādīni datvā vissajjanaṁ. Dinnādāyinoti",
  "atk-s0103a7:59_10": "corikāya kiñci agahetvā sāmikehi dinnasseva ādāyino. Sukatakammakarāti “kiṁ etassa",
  "atk-s0103a7:59_11": "kammena katena, na mayaṁ kiñci labhāmā”ti anujjhāyitvā tuṭṭhahadayā yathā taṁ kammaṁ",
  "atk-s0103a7:59_12": "sukataṁ hoti, evaṁ kārakā. Kittivaṇṇaharāti parisamajjhe kathāya sampattāya “ko amhākaṁ",
  "atk-s0103a7:59_13": "sāmikehi sadiso atthi, mayaṁ attano dāsabhāvampi na jānāma, tesaṁ sāmikabhāvampi",
  "atk-s0103a7:59_14": "na jānāma, evaṁ no anukampantī”ti guṇakathāhārakā. Sesamidhāpi purimanayeneva yojetabbaṁ.",
  "atk-s0103a7:60_0": "272.Mettena kāyakammenātiādīsu mettacittaṁ paccupaṭṭhapetvā katāni kāyakammādīni",
  "atk-s0103a7:60_1": "mettāni nāma vuccanti. Tattha bhikkhū nimantessāmīti vihāragamanaṁ, dhamakaraṇaṁ",
  "atk-s0103a7:60_2": "gahetvā udakaparissāvanaṁ, piṭṭhiparikammapādaparikammādikaraṇañca mettaṁ kāyakammaṁ",
  "atk-s0103a7:60_3": "nāma. Bhikkhū piṇḍāya paviṭṭhe disvā “sakkaccaṁ yāguṁ detha, bhattaṁ dethā”tiādivacanañceva,",
  "atk-s0103a7:60_4": "sādhukāraṁ datvā dhammasavanañca sakkaccaṁ paṭisanthārakaraṇādīni ca mettaṁ vacīkammaṁ",
  "atk-s0103a7:60_5": "nāma. “Amhākaṁ kulūpakattherā averā hontu abyāpajjā”ti evaṁ cintanaṁ mettaṁ manokammaṁ",
  "atk-s0103a7:60_6": "nāma. Anāvaṭadvāratāyāti apihitadvāratāya. Tattha sabbadvārāni vivaritvāpi sīlavantānaṁ",
  "atk-s0103a7:60_7": "adāyako akārako pihitadvāroyeva. Sabbadvārāni pana pidahitvāpi tesaṁ dāyako kārako",
  "atk-s0103a7:60_8": "vivaṭadvāroyeva. Iti sīlavantesu gehadvāraṁ āgatesu santaṁyeva natthīti avatvā dātabbaṁ.",
  "atk-s0103a7:60_9": "Evaṁ anāvaṭadvāratā nāma hoti.",
  "atk-s0103a7:61_0": "Āmisānuppadānenāti purebhattaṁ paribhuñjitabbakaṁ āmisaṁ nāma, tasmā sīlavantānaṁ",
  "atk-s0103a7:61_1": "yāgubhattasampadānenāti attho. Kalyāṇena manasā anukampantīti “sabbe sattā sukhitā",
  "atk-s0103a7:61_2": "hontu averā arogā abyāpajjā”ti evaṁ hitapharaṇena. Apica upaṭṭhākānaṁ gehaṁ aññe",
  "atk-s0103a7:61_3": "sīlavante sabrahmacārī gahetvā pavisantāpi kalyāṇena cetasā anukampanti nāma. Sutaṁ",
  "atk-s0103a7:61_4": "pariyodāpentīti yaṁ tesaṁ pakatiyā sutaṁ atthi, tassa atthaṁ kathetvā kaṅkhaṁ vinodenti,",
  "atk-s0103a7:61_5": "tathattāya vā paṭipajjāpenti. Sesamidhāpi purimanayeneva yojetabbaṁ.",
  "atk-s0103a7:62_0": "273.Alamattoti puttadārabharaṇaṁ katvā agāraṁ ajjhāvasanasamattho. Paṇḍitoti disānamassanaṭṭhāne",
  "atk-s0103a7:62_1": "paṇḍito hutvā. Saṇhoti sukhumatthadassanena saṇhavācābhaṇanena vā saṇho hutvā. Paṭibhānavāti",
  "atk-s0103a7:62_2": "disānamassanaṭṭhāne paṭibhānavā hutvā nivātavuttīti nīcavutti. Atthaddhoti thambharahito.",
  "atk-s0103a7:62_3": "Uṭṭhānakoti uṭṭhānavīriyasampanno. Analasoti nikkosajjo. Acchinnavuttīti nirantarakaraṇavasena",
  "atk-s0103a7:62_4": "akhaṇḍavutti. Medhāvīti ṭhānuppattiyā paññāya samannāgato.",
  "atk-s0103a7:63_0": "Saṅgāhakoti catūhi saṅgahavatthūhi saṅgahakaro. Mittakaroti mittagavesano. Vadaññūti",
  "atk-s0103a7:63_1": "pubbakārinā, vuttavacanaṁ jānāti. Sahāyakassa gharaṁ gatakāle “mayhaṁ sahāyakassa",
  "atk-s0103a7:63_2": "veṭhanaṁ detha, sāṭakaṁ detha, manussānaṁ bhattavetanaṁ dethā”ti vuttavacanamanussaranto",
  "atk-s0103a7:63_3": "tassa attano gehaṁ āgatassa tattakaṁ vā tato atirekaṁ vā paṭikattāti attho. Apica",
  "atk-s0103a7:63_4": "sahāyakassa gharaṁ gantvā imaṁ nāma gaṇhissāmīti āgataṁ sahāyakaṁ lajjāya gaṇhituṁ",
  "atk-s0103a7:63_5": "asakkontaṁ anicchāritampi tassa vācaṁ ñatvā yena atthena so āgato, taṁ nipphādento",
  "atk-s0103a7:63_6": "vadaññū nāma. Yena yena vā pana sahāyakassa ūnaṁ hoti, oloketvā taṁ taṁ dentopi vadaññūyeva.",
  "atk-s0103a7:63_7": "Netāti taṁ taṁ atthaṁ dassento paññāya netā. Vividhāni kāraṇāni dassento netīti vinetā.",
  "atk-s0103a7:63_8": "Punappunaṁ netīti anunetā.",
  "atk-s0103a7:64_0": "Tattha tatthāti tasmiṁ tasmiṁ puggale. Rathassāṇīva yāyatoti yathā āṇiyā satiyeva",
  "atk-s0103a7:64_1": "ratho yāti, asati na yāti, evaṁ imesu saṅgahesu satiyeva loko vattati, asati na vattati.",
  "atk-s0103a7:64_2": "Tena vuttaṁ – “ete kho saṅgahā loke, rathassāṇīva yāyato”ti.",
  "atk-s0103a7:65": "Na mātā puttakāraṇāti yadi mātā ete saṅgahe puttassa na kareyya, puttakāraṇā mānaṁ vā pūjaṁ vā na labheyya.",
  "atk-s0103a7:66": "Saṅgahā eteti upayogavacane paccattaṁ. “Saṅgahe ete”ti vā pāṭho. Sammapekkhantīti sammā pekkhanti. Pāsaṁsā ca bhavantīti pasaṁsanīyā ca bhavanti.",
  "atk-s0103a7:67_0": "274. Iti bhagavā yā disā sandhāya te gahapatiputta pitā āha “disā namasseyyāsī”ti,",
  "atk-s0103a7:67_1": "imā tā cha disā. Yadi tvaṁ pitu vacanaṁ karosi, imā disā namassāti dassento siṅgālassa",
  "atk-s0103a7:67_2": "pucchāya ṭhatvā desanaṁ matthakaṁ pāpetvā rājagahaṁ piṇḍāya pāvisi. Siṅgālakopi saraṇesu",
  "atk-s0103a7:67_3": "patiṭṭhāya cattālīsakoṭidhanaṁ buddhasāsane vikiritvā puññakammaṁ katvā saggaparāyaṇo",
  "atk-s0103a7:67_4": "ahosi. Imasmiñca pana sutte yaṁ gihīhi kattabbaṁ kammaṁ nāma, taṁ akathitaṁ natthi,",
  "atk-s0103a7:67_5": "gihivinayo nāmāyaṁ suttanto. Tasmā imaṁ sutvā yathānusiṭṭhaṁ paṭipajjamānassa vuddhiyeva",
  "atk-s0103a7:67_6": "pāṭikaṅkhā, no parihānīti.",
  "atk-s0103a7:68": "Sumaṅgalavilāsiniyā dīghanikāyaṭṭhakathāya",
  "atk-s0103a7:69": "Siṅgālasuttavaṇṇanā niṭṭhitā."
}