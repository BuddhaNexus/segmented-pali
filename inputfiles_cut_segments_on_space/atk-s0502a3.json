{
  "atk-s0502a3:0": "3. Cittavaggo",
  "atk-s0502a3:1": "1. Meghiyattheravatthu",
  "atk-s0502a3:2": "Phandanaṁcapalaṁ cittanti imaṁ dhammadesanaṁ satthā cālikāya pabbate viharanto āyasmantaṁ meghiyaṁ ārabbha kathesi.",
  "atk-s0502a3:3_0": "Tassa vatthuṁ vibhāvanatthaṁ sabbaṁ meghiyasuttantaṁ (udā. 31) vitthāretabbaṁ. Satthā",
  "atk-s0502a3:3_1": "pana tīhi vitakkehi anvāsattatāya tasmiṁ ambavane padhānaṁ anuyuñjituṁ asakkuṇitvā",
  "atk-s0502a3:3_2": "āgataṁ meghiyattheraṁ āmantetvā, ‘‘atibhāriyaṁ te, meghiya, kataṁ ‘āgamehi tāva,",
  "atk-s0502a3:3_3": "meghiya, ekakomhi yāva aññopi koci bhikkhu āgacchatī’ti maṁ yācantaṁ ekakaṁ pahāya",
  "atk-s0502a3:3_4": "gacchantena bhikkhunā nāma evaṁ cittavasikena bhavituṁ na vaṭṭati, cittaṁ nāmetaṁ",
  "atk-s0502a3:3_5": "lahukaṁ, taṁ attano vase vattetuṁ vaṭṭatī’’ti vatvā imā dve gāthā abhāsi –",
  "atk-s0502a3:4": "33.",
  "atk-s0502a3:5": " ‘‘Phandanaṁ capalaṁ cittaṁ, dūrakkhaṁ dunnivārayaṁ;",
  "atk-s0502a3:6": "Ujuṁ karoti medhāvī, usukārova tejanaṁ.",
  "atk-s0502a3:7": "34.",
  "atk-s0502a3:8": " ‘‘Vārijova thale khitto, okamokataubbhato;",
  "atk-s0502a3:9": "Paripphandatidaṁ cittaṁ, māradheyyaṁ pahātave’’ti.",
  "atk-s0502a3:10_0": "Tattha phandananti rūpādīsu ārammaṇesu vipphandamānaṁ. Capalanti ekairiyāpathena",
  "atk-s0502a3:10_1": "asaṇṭhahanto gāmadārako viya ekasmiṁ ārammaṇe asaṇṭhahanato capalaṁ. Cittanti viññāṇaṁ,",
  "atk-s0502a3:10_2": "bhūmivatthuārammaṇakiriyādivicittatāya panetaṁ ‘‘citta’’nti vuttaṁ. Dūrakkhanti kiṭṭhasambādhe",
  "atk-s0502a3:10_3": "ṭhāne kiṭṭhakhādakagoṇaṁ viya ekekasmiṁ sappāyārammaṇeyeva duṭṭhapanato dūrakkhaṁ.",
  "atk-s0502a3:10_4": "Dunnivārayanti visabhāgārammaṇaṁ gacchantaṁ paṭisedhetuṁ dukkhattā dunnivārayaṁ.",
  "atk-s0502a3:10_5": "Usukārova tejananti yathā nāma usukāro araññato ekaṁ vaṅkadaṇḍakaṁ āharitvā nittacaṁ",
  "atk-s0502a3:10_6": "katvā kañjiyatelena makkhetvā aṅgārakapalle tāpetvā rukkhālake uppīḷetvā nivaṅkaṁ",
  "atk-s0502a3:10_7": "ujuṁ vālavijjhanayoggaṁ karoti, katvā ca pana rājarājamahāmattānaṁ sippaṁ dassetvā",
  "atk-s0502a3:10_8": "mahantaṁ sakkārasammānaṁ labhati, evameva medhāvī paṇḍito viññū puriso phandanādisabhāvametaṁ",
  "atk-s0502a3:10_9": "cittaṁ dhutaṅgāraññāvāsavasena, nittacaṁ apagataoḷārikakilesaṁ katvā saddhāsinehena",
  "atk-s0502a3:10_10": "temetvā kāyikacetasikavīriyena tāpetvā samathavipassanālake uppīḷetvā ujuṁ akuṭilaṁ",
  "atk-s0502a3:10_11": "nibbisevanaṁ karoti, katvā ca pana saṅkhāre sammasitvā mahantaṁ avijjakkhandhaṁ padāletvā,",
  "atk-s0502a3:10_12": "‘‘tisso vijjā, cha abhiññā, nava lokuttaradhamme’’ti imaṁ visesaṁ hatthagatameva",
  "atk-s0502a3:10_13": "katvā aggadakkhiṇeyyabhāvaṁ labhati.",
  "atk-s0502a3:11_0": "Vārijovāti maccho viya, thale khittoti hatthena vā pādena vā jālādīnaṁ vā aññatarena",
  "atk-s0502a3:11_1": "thale chaḍḍito. Okamokataubbhatoti ‘‘okapuṇṇehi cīvarehī’’ti ettha (mahāva. 306)",
  "atk-s0502a3:11_2": "udakaṁ okaṁ, ‘‘okaṁ pahāya aniketasārī’’ti ettha (su. ni. 850) ālayo, ettha ubhayampi",
  "atk-s0502a3:11_3": "labbhati. ‘‘Okamokataubbhato’’ti hi ettha okamokatoti udakasaṅkhātā ālayāti ayamattho.",
  "atk-s0502a3:11_4": "Ubbhatoti uddhaṭo. Paripphandatidaṁ cittanti yathā so udakālayato ubbhato thale khitto",
  "atk-s0502a3:11_5": "maccho udakaṁ alabhanto paripphandati, evamidaṁ pañcakāmaguṇālayābhirataṁ cittaṁ",
  "atk-s0502a3:11_6": "tato uddharitvā māradheyyasaṅkhātaṁ vaṭṭaṁ pahātuṁ vipassanākammaṭṭhāne khittaṁ kāyikacetasikavīriyena",
  "atk-s0502a3:11_7": "santāpiyamānaṁ paripphandati, saṇṭhātuṁ na sakkoti. Evaṁ santepi dhuraṁ anikkhipitvā",
  "atk-s0502a3:11_8": "medhāvī puggalo taṁ vuttanayeneva ujuṁ kammaniyaṁ karotīti attho. Aparo nayo – idaṁ",
  "atk-s0502a3:11_9": "māradheyyaṁ kilesavaṭṭaṁ avijahitvā ṭhitaṁ cittaṁ so vārijo viya paripphandati, tasmā",
  "atk-s0502a3:11_10": "māradheyyaṁ pahātave, yena kilesavaṭṭasaṅkhātena māradheyyeneva paripphandati, taṁ pahātabbanti.",
  "atk-s0502a3:12": "Gāthāpariyosāne meghiyatthero sotāpattiphale patiṭṭhito, aññepi bahū sotāpannādayo jātāti.",
  "atk-s0502a3:13": "Meghiyattheravatthu paṭhamaṁ.",
  "atk-s0502a3:14": "2. Aññatarabhikkhuvatthu",
  "atk-s0502a3:15": "Dunniggahassalahunoti imaṁ dhammadesanaṁ satthā sāvatthiyaṁ jetavane viharanto aññataraṁ bhikkhuṁ ārabbha kathesi.",
  "atk-s0502a3:16_0": "Kosalarañño kira vijite pabbatapāde mātikagāmo nāma eko ghanavāso gāmo ahosi. Athekadivasaṁ",
  "atk-s0502a3:16_1": "saṭṭhimattā bhikkhū satthu santike yāva arahattā kammaṭṭhānaṁ kathāpetvā taṁ gāmaṁ",
  "atk-s0502a3:16_2": "gantvā piṇḍāya pavisiṁsu. Atha ne yo tassa gāmassa sāmiko mātiko nāma, tassa mātā",
  "atk-s0502a3:16_3": "disvā gehe nisīdāpetvā nānaggarasena yāgubhattena parivisitvā, ‘‘bhante, kattha gantukāmā’’ti",
  "atk-s0502a3:16_4": "pucchi. ‘‘Yathā phāsukaṭṭhānaṁ mahāupāsike’’ti. Sā ‘‘vassāvāsaṭṭhānaṁ, ayyā, pariyesanti",
  "atk-s0502a3:16_5": "maññe’’ti ñatvā pādamūle nipajjitvā, ‘‘sace, ayyā, imaṁ temāsaṁ idha vasissanti,",
  "atk-s0502a3:16_6": "ahaṁ tīṇi saraṇāni, pañca sīlāni gahetvā uposathakammaṁ karissāmī’’ti āha. Bhikkhū",
  "atk-s0502a3:16_7": "‘‘mayaṁ imaṁ nissāya bhikkhāya akilamantā bhavanissaraṇaṁ kātuṁ sakkhissāmā’’ti adhivāsayiṁsu.",
  "atk-s0502a3:16_8": "Sā tesaṁ vasanaṭṭhānaṁ vihāraṁ paṭijaggitvā adāsi.",
  "atk-s0502a3:17_0": "Te tattheva vasantā ekadivasaṁ sannipatitvā aññamaññaṁ ovadiṁsu, ‘‘āvuso, amhehi",
  "atk-s0502a3:17_1": "pamādacāraṁ carituṁ na vaṭṭati. Amhākañhi sakagehaṁ viya aṭṭha mahānirayā vivaṭadvārāyeva,",
  "atk-s0502a3:17_2": "dharamānakabuddhassa kho pana santike kammaṭṭhānaṁ gahetvā mayaṁ āgatā, buddhā ca",
  "atk-s0502a3:17_3": "nāma padānupadikaṁ vicarantenāpi saṭhena ārādhetuṁ na sakkā, yathājjhāsayeneva ārādhetuṁ",
  "atk-s0502a3:17_4": "sakkā, appamattā hotha, dvīhi ekaṭṭhāne na ṭhātabbaṁ, na nisīditabbaṁ, sāyaṁ kho",
  "atk-s0502a3:17_5": "pana therūpaṭṭhānakāle pātova bhikkhācārakāle ekato bhavissāma, sesakāle dve ekato",
  "atk-s0502a3:17_6": "na bhavissāma, apica kho pana aphāsukena bhikkhunā āgantvā vihāramajjhe ghaṇḍiyā",
  "atk-s0502a3:17_7": "pahatāya ghaṇḍisaññāya āgantvā tassa bhesajjaṁ karissāmā’’ti.",
  "atk-s0502a3:18_0": "Tesu evaṁ katikaṁ katvā viharantesu ekadivasaṁ sā upāsikā sappitelaphāṇitādīni gāhāpetvā",
  "atk-s0502a3:18_1": "dāsadāsikammakarādīhi parivutā sāyanhasamaye taṁ vihāraṁ gantvā vihāramajjhe bhikkhū",
  "atk-s0502a3:18_2": "adisvā, ‘‘kahaṁ nu kho, ayyā, gatā’’ti purise pucchitvā, ‘‘attano attano rattiṭṭhānadivāṭṭhānesu",
  "atk-s0502a3:18_3": "nisinnā bhavissanti, ayye’’ti vutte, ‘‘kiṁ nu kho katvā daṭṭhuṁ sakkhissāmī’’ti āha.",
  "atk-s0502a3:18_4": "Atha naṁ bhikkhusaṅghassa katikavattaṁ jānanamanussā āhaṁsu – ‘‘ghaṇḍiyā pahatāya",
  "atk-s0502a3:18_5": "sannipatissanti, ayye’’ti. Sā ca ghaṇḍiṁ paharāpesi. Bhikkhū ghaṇḍisaddaṁ sutvā,",
  "atk-s0502a3:18_6": "‘‘kassaci aphāsukaṁ bhavissatī’’ti sakasakaṭṭhānehi nikkhamitvā vihāramajjhe sannipatiṁsu.",
  "atk-s0502a3:18_7": "Dvepi janā ekamaggenāgatā nāma natthi. Upāsikā ekekaṭṭhānato ekekameva āgacchantaṁ",
  "atk-s0502a3:18_8": "disvā, ‘‘mama puttehi aññamaññaṁ kalaho kato bhavissatī’’ti cintetvā bhikkhusaṅghaṁ",
  "atk-s0502a3:18_9": "vanditvā pucchi – ‘‘kalahaṁ nu kho, bhante, karitthā’’ti? ‘‘Na karoma, mahāupāsike’’ti.",
  "atk-s0502a3:18_10": "‘‘Sace vo, bhante, kalaho natthi, atha kasmā yathā amhākaṁ gehaṁ āgacchantā sabbe",
  "atk-s0502a3:18_11": "ekatova āgacchatha, evaṁ anāgantvā ekekaṭṭhānato ekekāva āgatā’’ti? ‘‘Mahāupāsike,",
  "atk-s0502a3:18_12": "ekekasmiṁ ṭhāne nisīditvā samaṇadhammaṁ karimhā’’ti. ‘‘Ko esa , bhante, samaṇadhammo",
  "atk-s0502a3:18_13": "nāmā’’ti? ‘‘Dvattiṁsākāre sajjhāyaṁ karoma, attabhāve ca khayavayaṁ paṭṭhapema, mahāupāsike’’ti.",
  "atk-s0502a3:18_14": "‘‘Kiṁ pana, bhante, dvattiṁsākāre sajjhāyaṁ kātuṁ, attabhāve ca khayavayaṁ paṭṭhapetuṁ",
  "atk-s0502a3:18_15": "tumhākameva vaṭṭati, udāhu amhākampīti, kassacipi avārito esa dhammo, mahāupāsike’’ti.",
  "atk-s0502a3:18_16": "‘‘Tena hi, bhante, mayhampi dvattiṁsākāraṁ detha, attabhāve ca khayavayapaṭṭhapanaṁ",
  "atk-s0502a3:18_17": "ācikkhathā’’ti. ‘‘Tena hi uggaṇha, mahāupāsike’’ti sabbaṁ uggaṇhāpesuṁ.",
  "atk-s0502a3:19_0": "Sā tato paṭṭhāya dvattiṁsākāre sajjhāyaṁ katvā attani khayavayaṁ paṭṭhapetvā tehi",
  "atk-s0502a3:19_1": "bhikkhūhi puretarameva tayo magge, tīṇi ca phalāni pāpuṇi. Maggeneva cassā catasso",
  "atk-s0502a3:19_2": "paṭisambhidā lokiyaabhiññā ca āgamiṁsu. Sā maggaphalasukhato vuṭṭhāya dibbacakkhunā",
  "atk-s0502a3:19_3": "oloketvā, ‘‘kadā nu kho mama puttehi ayaṁ dhammo adhigato’’ti upadhārentī sabbepime",
  "atk-s0502a3:19_4": "sarāgā sadosā samohā jhānavipassanāmattampi tesaṁ natthi, ‘‘kiṁ nu kho mayhaṁ puttānaṁ",
  "atk-s0502a3:19_5": "arahattassa upanissayo atthi, natthī’’ti āvajjetvā, ‘‘atthī’’ti disvā, ‘‘senāsanasappāyaṁ",
  "atk-s0502a3:19_6": "nu kho atthi, natthī’’ti āvajjetvā tampi disvā, ‘‘puggalasappāyaṁ nu kho labhanti,",
  "atk-s0502a3:19_7": "na labhantī’’ti āvajjesi, puggalasappāyampi disvā, ‘‘āhārasappāyaṁ nu kho labhanti,",
  "atk-s0502a3:19_8": "na labhantī’’ti upadhārentī ‘‘āhārasappāyaṁ nesaṁ natthī’’ti disvā tato paṭṭhāya",
  "atk-s0502a3:19_9": "nānāvidhaṁ yāguṁ, anekappakāraṁ khajjakaṁ, nānaggarasañca bhojanaṁ sampādetvā gehe",
  "atk-s0502a3:19_10": "bhikkhū nisīdāpetvā dakkhiṇodakaṁ datvā, ‘‘bhante , tumhākaṁ yaṁ yaṁ ruccati, taṁ",
  "atk-s0502a3:19_11": "taṁ gahetvā paribhuñjathā’’ti niyyādesi. Te yathāruci yāguādīni gahetvā paribhuñjanti.",
  "atk-s0502a3:19_12": "Tesaṁ sappāyāhāraṁ labhantānaṁ cittaṁ ekaggaṁ ahosi.",
  "atk-s0502a3:20_0": "Te ekaggena cittena vipassanaṁ vaḍḍhetvā na cirasseva saha paṭisambhidāhi arahattaṁ",
  "atk-s0502a3:20_1": "patvā cintayiṁsu – ‘‘aho mahāupāsikā amhākaṁ patiṭṭhā jātā, sace mayaṁ sappāyāhāraṁ",
  "atk-s0502a3:20_2": "na labhimha, na no maggaphalapaṭivedho abhavissa, idāni vuṭṭhavassā pavāretvā satthu",
  "atk-s0502a3:20_3": "santikaṁ gamissāmā’’ti. Te ‘‘satthāraṁ daṭṭhukāmamhā’’ti mahāupāsikaṁ āpucchiṁsu.",
  "atk-s0502a3:20_4": "‘‘Mahāupāsikā sādhu, ayyā’’ti. Te anugantvā punapi, ‘‘bhante, amhe olokeyyāthā’’ti",
  "atk-s0502a3:20_5": "bahūni piyavacanāni vatvā paṭinivatti. Tepi kho bhikkhū sāvatthiṁ gantvā satthāraṁ",
  "atk-s0502a3:20_6": "vanditvā ekamantaṁ nisinnā ‘‘kacci, bhikkhave, khamanīyaṁ, kacci yāpanīyaṁ, na ca",
  "atk-s0502a3:20_7": "piṇḍakena kilamitthā’’ti vutte ‘‘khamanīyaṁ, bhante, yāpanīyaṁ, bhante, piṇḍakena",
  "atk-s0502a3:20_8": "pana neva kilamimha. Amhākañhi mātikamātā nāmekā upāsikā cittācāraṁ ñatvā, ‘aho vata",
  "atk-s0502a3:20_9": "no evarūpaṁ nāma āhāraṁ paṭiyādeyyā’ti cintite yathācintitaṁ āhāraṁ paṭiyādetvā adāsī’’ti",
  "atk-s0502a3:20_10": "tassā guṇakathaṁ kathayiṁsu.",
  "atk-s0502a3:21_0": "Aññataro bhikkhu tassā guṇakathaṁ sutvā tattha gantukāmo hutvā satthu santike kammaṭṭhānaṁ",
  "atk-s0502a3:21_1": "gahetvā, ‘‘bhante, taṁ gāmaṁ gamissāmī’’ti satthāraṁ āpucchitvā jetavanato nikkhamitvā",
  "atk-s0502a3:21_2": "anupubbena taṁ gāmaṁ patvā vihāraṁ pavisanadivaseyeva cintesi – ‘‘ayaṁ kira upāsikā",
  "atk-s0502a3:21_3": "cintitacintitaṁ jānāti, ahañca maggakilanto vihāraṁ paṭijaggituṁ na sakkhissāmi,",
  "atk-s0502a3:21_4": "aho vata me vihārapaṭijaggakaṁ manussaṁ peseyyā’’ti. Upāsikā gehe nisinnāva āvajjentī",
  "atk-s0502a3:21_5": "tamatthaṁ ñatvā, ‘‘gaccha, vihāraṁ paṭijaggitvā ehī’’ti manussaṁ pesesi. Itaropi",
  "atk-s0502a3:21_6": "pānīyaṁ pivitukāmo ‘‘aho vata me sakkharapānakaṁ katvā peseyyā’’ti cintesi. Upāsikā",
  "atk-s0502a3:21_7": "tampi pesesi. So punadivase ‘‘pātova siniddhayāguṁ me sauttaribhaṅgaṁ pesetū’’ti",
  "atk-s0502a3:21_8": "cintesi. Upāsikā tathā akāsi . So yāguṁ pivitvā, ‘‘aho vata me evarūpaṁ khajjakaṁ",
  "atk-s0502a3:21_9": "peseyyā’’ti cintesi. Upāsikā tampi pesesi. So cintesi – ‘‘ayaṁ upāsikā mayā sabbaṁ",
  "atk-s0502a3:21_10": "cintitacintitaṁ pesesi, ahaṁ etaṁ daṭṭhukāmo, aho vata me nānaggarasabhojanaṁ gāhāpetvā",
  "atk-s0502a3:21_11": "sayameva āgaccheyyā’’ti. Upāsikā ‘‘mama putto maṁ daṭṭhukāmo, āgamanaṁ me paccāsīsatī’’ti",
  "atk-s0502a3:21_12": "bhojanaṁ gāhāpetvā vihāraṁ gantvā tassa adāsi. So katabhattakicco ‘‘mātikamātā nāma",
  "atk-s0502a3:21_13": "tvaṁ, mahāupāsike’’ti pucchi. ‘‘Āma, tātā’’ti. ‘‘Tvaṁ paracittaṁ jānāsī’’ti? ‘‘Kiṁ",
  "atk-s0502a3:21_14": "maṁ pucchasi, tātā’’ti? ‘‘Mayā cintitacintitaṁ sabbamakāsi, tena taṁ pucchāmī’’ti.",
  "atk-s0502a3:21_15": "‘‘Paracittajānanakabhikkhū bahū, tātā’’ti? ‘‘Nāhaṁ aññe pucchāmi, tuvaṁ pucchāmi,",
  "atk-s0502a3:21_16": "upāsike’’ti. Evaṁ santepi upāsikā ‘‘paracittaṁ jānāmī’’ti avatvā ‘‘paracittaṁ jānantā",
  "atk-s0502a3:21_17": "nāma evaṁ karonti puttā’’ti āha. So ‘‘bhāriyaṁ vatidaṁ kammaṁ, puthujjanā nāma sobhanampi",
  "atk-s0502a3:21_18": "asobhanampi cintenti, sacāhaṁ kiñci ayuttaṁ cintayissāmi, saha bhaṇḍakena coraṁ cūḷāya",
  "atk-s0502a3:21_19": "gaṇhantī viya maṁ vippakāraṁ pāpeyya, mayā ito palāyituṁ vaṭṭatī’’ti cintetvā, ‘‘upāsike,",
  "atk-s0502a3:21_20": "ahaṁ gamissāmī’’ti āha. ‘‘Kahaṁ, ayyā’’ti? ‘‘Satthu santikaṁ, upāsike’’ti. ‘‘Vasatha",
  "atk-s0502a3:21_21": "tāva, bhante, idhā’’ti. ‘‘Na vasissāmi, upāsike, gamissāmevā’’ti nikkhamitvā satthu",
  "atk-s0502a3:21_22": "santikaṁ agamāsi. Atha naṁ satthā ‘‘kiṁ bhikkhu na tvaṁ tattha vasasī’’ti pucchi.",
  "atk-s0502a3:21_23": "‘‘Āma, bhante, na sakkā tattha vasitu’’nti. ‘‘Kiṁ kāraṇā bhikkhū’’ti? ‘‘Bhante, sā",
  "atk-s0502a3:21_24": "upāsikā cintitacintitaṁ sabbaṁ jānāti, puthujjanā ca nāma sobhanampi asobhanampi",
  "atk-s0502a3:21_25": "cintenti, sacāhaṁ kiñci ayuttaṁ cintessāmi, saha bhaṇḍakena coraṁ cūḷāya gaṇhantī",
  "atk-s0502a3:21_26": "viya maṁ vippakāraṁ pāpessatī’’ti cintetvā āgatomhīti. ‘‘Bhikkhu, tattheva tayā vasituṁ",
  "atk-s0502a3:21_27": "vaṭṭatī’’ti , ‘‘na sakkomi, bhante, nāhaṁ tattha vasissāmī’’ti. ‘‘Tena hi tvaṁ, bhikkhu,",
  "atk-s0502a3:21_28": "ekameva rakkhituṁ sakkhissasī’’ti. ‘‘Kiṁ, bhante’’ti? ‘‘Tava cittameva rakkha, cittaṁ",
  "atk-s0502a3:21_29": "nāmetaṁ durakkhaṁ, tvaṁ attano cittameva niggaṇha, mā aññaṁ kiñci cintayi, cittaṁ",
  "atk-s0502a3:21_30": "nāmetaṁ dunniggaha’’nti vatvā imaṁ gāthamāha –",
  "atk-s0502a3:22": "35.",
  "atk-s0502a3:23": " ‘‘Dunniggahassa lahuno, yatthakāmanipātino;",
  "atk-s0502a3:24": "Cittassa damatho sādhu, cittaṁ dantaṁ sukhāvaha’’nti.",
  "atk-s0502a3:25_0": "Tattha cittaṁ nāmetaṁ dukkhena niggayhatīti dunniggahaṁ. Lahuṁ uppajjati ca nirujjhati",
  "atk-s0502a3:25_1": "cāti lahu. Tassa dunniggahassa lahuno. Yatthakāmanipātinoti yattha katthacideva nipatanasīlassa.",
  "atk-s0502a3:25_2": "Etañhi labhitabbaṭṭhānaṁ vā alabhitabbaṭṭhānaṁ vā yuttaṭṭhānaṁ vā ayuttaṭṭhānaṁ vā",
  "atk-s0502a3:25_3": "na jānāti, neva jātiṁ oloketi, na gottaṁ, na vayaṁ. Yattha yattha icchati, tattha",
  "atk-s0502a3:25_4": "tattheva nipatatīti ‘‘yatthakāmanipātī’’ti vuccati. Tassa evarūpassa cittassa damatho",
  "atk-s0502a3:25_5": "sādhu catūhi ariyamaggehi dantabhāvo yathā nibbisevanaṁ hoti, tathā katabhāvo sādhu.",
  "atk-s0502a3:25_6": "Kiṁ kāraṇā? Idañhi cittaṁ dantaṁ sukhāvahaṁ nibbisevanaṁ kataṁ maggaphalasukhaṁ paramatthanibbānasukhañca āvahatīti.",
  "atk-s0502a3:26": "Desanāpariyosāne sampattaparisāya bahū sotāpannādayo ahesuṁ, mahājanassa sātthikā dhammadesanā jātāti.",
  "atk-s0502a3:27_0": "Satthā tassa bhikkhuno imaṁ ovādaṁ datvā, ‘‘gaccha, bhikkhu, aññaṁ kiñci acintayitvā",
  "atk-s0502a3:27_1": "tattheva vasāhī’’ti pahiṇi. So bhikkhu satthu santikā ovādaṁ labhitvā tattha agamāsi.",
  "atk-s0502a3:27_2": "Kiñci bahiddhā cintanaṁ nāma na cintesi. Mahāupāsikāpi dibbena cakkhunā olokentī",
  "atk-s0502a3:27_3": "theraṁ disvā, ‘‘idāni ovādadāyakaṁ ācariyaṁ labhitvā punāgato mama putto’’ti attano",
  "atk-s0502a3:27_4": "ñāṇeneva paricchinditvā tassa sappāyāhāraṁ paṭiyādetvā adāsi. So sappāyabhojanaṁ",
  "atk-s0502a3:27_5": "sevitvā katipāheneva arahattaṁ patvā maggaphalasukhena vītināmento ‘‘aho mahāupāsikā",
  "atk-s0502a3:27_6": "mayhaṁ patiṭṭhā jātā, ahaṁ imaṁ nissāya bhavanissaraṇaṁ pattomhī’’ti cintetvā, ‘‘imasmiṁ",
  "atk-s0502a3:27_7": "tāva me attabhāve patiṭṭhā jātā, saṁsāre pana me saṁsarantassa aññesupi attabhāvesu",
  "atk-s0502a3:27_8": "ayaṁ patiṭṭhā bhūtapubbā, no’’ti upadhārento ekūnaattabhāvasataṁ anussari. Sāpi ekūnaattabhāvasate",
  "atk-s0502a3:27_9": "tassa pādaparicārikā aññesu paṭibaddhacittā hutvā taṁ jīvitā voropesi. Thero tassā",
  "atk-s0502a3:27_10": "ettakaṁ aguṇaṁ disvā, ‘‘aho mayaṁ mahāupāsikā bhāriyaṁ kammaṁ akāsī’’ti cintesi.",
  "atk-s0502a3:28_0": "Mahāupāsikāpi gehe nisinnāva ‘‘kiṁ nu kho mayhaṁ puttassa pabbajitakiccaṁ mattakaṁ",
  "atk-s0502a3:28_1": "pattaṁ, no’’ti upadhārayamānā tassa arahattapattiṁ ñatvā uttari upadhāriyamānā, ‘‘mama",
  "atk-s0502a3:28_2": "putto arahattaṁ patvā aho vata me ayaṁ upāsikā mahatī patiṭṭhā jātā’’ti cintetvā,",
  "atk-s0502a3:28_3": "‘‘atītepi nu kho me ayaṁ patiṭṭhā bhūtapubbā, no’’ti upadhārento ekūnaattabhāvasataṁ",
  "atk-s0502a3:28_4": "anussari, ‘‘ahaṁ kho pana ekūnaattabhāvasate aññehi saddhiṁ ekato hutvā etaṁ jīvitā",
  "atk-s0502a3:28_5": "voropesiṁ, ayaṁ me ettakaṁ aguṇaṁ disvā ‘aho bhāriyaṁ kammaṁ kataṁ upāsikāyā’’ti",
  "atk-s0502a3:28_6": "cintesi. ‘‘Atthi nu kho evaṁ saṁsāre saṁsarantiyā mama puttassa upakāro katapubbo’’ti",
  "atk-s0502a3:28_7": "upadhārayamānā tato uttariṁ satamaṁ attabhāvaṁ anussaritvā satame attabhāve mayā",
  "atk-s0502a3:28_8": "etassa pādaparicārikāya hutvā etasmiṁ jīvitā voropanaṭṭhāne jīvitadānaṁ dinnaṁ, aho",
  "atk-s0502a3:28_9": "mayā mama puttassa mahāupakāro katapubbo’’ti gehe nisinnāva uttariṁ visesetvā ‘‘upadhārethā’’ti",
  "atk-s0502a3:28_10": "āha. So dibbāya sotadhātuyā saddaṁ sutvā visesetvā satamaṁ attabhāvaṁ anussaritvā",
  "atk-s0502a3:28_11": "tattha tāya attano jīvitassa dinnabhāvaṁ disvā, ‘‘aho mama imāya mahāupāsikāya upakāro",
  "atk-s0502a3:28_12": "katapubbo’’ti attamano hutvā tassā tattheva catūsu maggaphalesu pañhaṁ kathetvā anupādisesāya",
  "atk-s0502a3:28_13": "nibbānadhātuyā parinibbāyīti.",
  "atk-s0502a3:29": "Aññatarabhikkhuvatthu dutiyaṁ.",
  "atk-s0502a3:30": "3. Aññataraukkaṇṭhitabhikkhuvatthu",
  "atk-s0502a3:31": "Sududdasanti imaṁ dhammadesanaṁ satthā sāvatthiyaṁ viharanto aññataraṁ ukkaṇṭhitabhikkhuṁ ārabbha kathesi.",
  "atk-s0502a3:32_0": "Satthari kira sāvatthiyaṁ viharante eko seṭṭhiputto attano kulūpagattheraṁ upasaṅkamitvā,",
  "atk-s0502a3:32_1": "‘‘bhante, ahaṁ dukkhā muccitukāmo, ekaṁ me dukkhato muccanakāraṇaṁ kathethā’’ti āha.",
  "atk-s0502a3:32_2": "‘‘Sādhāvuso, sacesi dukkhā muccitukāmo, salākabhattaṁ dehi, pakkhikabhattaṁ dehi,",
  "atk-s0502a3:32_3": "vassāvāsikaṁ dehi, cīvarādayo paccaye dehi, attano sāpateyyaṁ tayo koṭṭhāse katvā",
  "atk-s0502a3:32_4": "ekena kammantaṁ payojehi, ekena puttadāraṁ posehi, ekaṁ buddhasāsane dehī’’ti āha.",
  "atk-s0502a3:32_5": "So ‘‘sādhu, bhante’’ti vuttapaṭipāṭiyā sabbaṁ katvā puna theraṁ pucchi – ‘‘tato uttariṁ",
  "atk-s0502a3:32_6": "aññaṁ kiṁ karomi, bhante’’ti? ‘‘Āvuso, tīṇi saraṇāni gaṇha, pañca sīlāni gaṇhāhī’’ti.",
  "atk-s0502a3:32_7": "Tānipi paṭiggahetvā tato uttariṁ pucchi. ‘‘Tena hi dasa sīlāni gaṇhāhī’’ti. ‘‘Sādhu,",
  "atk-s0502a3:32_8": "bhante’’ti gaṇhi. So evaṁ anupubbena puññakammassa katattā anupubbaseṭṭhiputto nāma",
  "atk-s0502a3:32_9": "jāto. Tato ‘‘uttarimpi kattabbaṁ atthi, bhante’’ti puna pucchitvā, ‘‘tena hi pabbajāhī’’ti",
  "atk-s0502a3:32_10": "vutto nikkhamitvā pabbaji. Tasseko ābhidhammikabhikkhu ācariyo ahosi. Eko vinayadharo",
  "atk-s0502a3:32_11": "upajjhāyo. Tassa laddhūpasampadassa ācariyo attano santikaṁ āgatakāle abhidhamme",
  "atk-s0502a3:32_12": "pañhaṁ kathesi – ‘‘buddhasāsane nāma idaṁ kātuṁ vaṭṭati, idaṁ na vaṭṭatī’’ti. Upajjhāyopissa",
  "atk-s0502a3:32_13": "attano santikaṁ āgatakāle vinaye pañhaṁ kathesi – ‘‘buddhasāsane nāma idaṁ kātuṁ",
  "atk-s0502a3:32_14": "vaṭṭati, idaṁ na vaṭṭati, idaṁ kappati, idaṁ na kappatī’’ti. So cintesi – ‘‘aho bhāriyaṁ",
  "atk-s0502a3:32_15": "idaṁ kammaṁ, ahaṁ dukkhā muccitukāmo pabbajito, idha ca mama hatthapasāraṇaṭṭhānampi",
  "atk-s0502a3:32_16": "na paññāyati, gehe ṭhatvāva dukkhā muccituṁ sakkā, mayā gihinā bhavituṁ vaṭṭatī’’ti.",
  "atk-s0502a3:32_17": "So tato paṭṭhāya ukkaṇṭhito anabhirato dvattiṁsākāre sajjhāyaṁ na karoti, uddesaṁ",
  "atk-s0502a3:32_18": "na gaṇhāti, kiso lūkho dhamanisanthatagatto ālassiyābhibhūto kacchuparikiṇṇo ahosi.",
  "atk-s0502a3:33_0": "Atha naṁ daharasāmaṇerā, ‘‘āvuso, kiṁ tvaṁ ṭhitaṭṭhāne ṭhitova nisinnaṭṭhāne nisinnova",
  "atk-s0502a3:33_1": "ahosi, paṇḍurogābhibhūto kiso lūkho dhamanisanthatagatto ālassiyābhibhūto kacchuparikiṇṇo,",
  "atk-s0502a3:33_2": "kiṁ te kata’’nti pucchiṁsu. ‘‘Ukkaṇṭhitomhi, āvuso’’ti. ‘‘Kiṁ kāraṇā’’ti? So taṁ",
  "atk-s0502a3:33_3": "pavattiṁ ārocesi. Te tassa ācariyupajjhāyānaṁ ācikkhiṁsu. Ācariyupajjhāyā taṁ ādāya",
  "atk-s0502a3:33_4": "satthu santikaṁ agamaṁsu. Satthā ‘‘kiṁ, bhikkhave, āgatatthā’’ti āha. ‘‘Bhante, ayaṁ",
  "atk-s0502a3:33_5": "bhikkhu tumhākaṁ sāsane ukkaṇṭhito’’ti. ‘‘Evaṁ kira bhikkhū’’ti. ‘‘Āma, bhante’’ti.",
  "atk-s0502a3:33_6": "‘‘Kiṁ kāraṇā’’ti? ‘‘Ahaṁ, bhante, dukkhā muccitukāmova pabbajito, tassa me ācariyo",
  "atk-s0502a3:33_7": "abhidhammakathaṁ kathesi, upajjhāyo vinayakathaṁ kathesi, svāhaṁ ‘idha me hatthapasāraṇaṭṭhānampi",
  "atk-s0502a3:33_8": "natthi, gihinā hutvā sakkā dukkhā muccituṁ, gihi bhavissāmī’ti sanniṭṭhānamakāsiṁ,",
  "atk-s0502a3:33_9": "bhante’’ti. ‘‘Sace tvaṁ, bhikkhu, ekameva rakkhituṁ sakkhissasi, avasesānaṁ rakkhanakiccaṁ",
  "atk-s0502a3:33_10": "natthī’’ti. ‘‘Kiṁ, bhante’’ti? ‘‘Tava cittameva rakkhituṁ sakkhissasī’’ti. ‘‘Sakkhissāmi,",
  "atk-s0502a3:33_11": "bhante’’ti. ‘‘Tena hi attano cittameva rakkhāhi, sakkā dukkhā muccitu’’nti imaṁ ovādaṁ",
  "atk-s0502a3:33_12": "datvā imaṁ gāthamāha –",
  "atk-s0502a3:34": "36.",
  "atk-s0502a3:35": " ‘‘Sududdasaṁ sunipuṇaṁ, yatthakāmanipātinaṁ;",
  "atk-s0502a3:36": "Cittaṁ rakkhetha medhāvī, cittaṁ guttaṁ sukhāvaha’’nti.",
  "atk-s0502a3:37_0": "Tattha sududdasanti suṭṭhu duddasaṁ. Sunipuṇanti suṭṭhu nipuṇaṁ paramasaṇhaṁ. Yatthakāmanipātinanti",
  "atk-s0502a3:37_1": "jātiādīni anoloketvā labhitabbālabhitabbayuttāyuttaṭṭhānesu yattha katthaci nipatanasīlaṁ.",
  "atk-s0502a3:37_2": "Cittaṁ rakkhetha medhāvīti andhabālo dummedho attano cittaṁ rakkhituṁ samattho nāma",
  "atk-s0502a3:37_3": "natthi, cittavasiko hutvā anayabyasanaṁ pāpuṇāti. Medhāvī pana paṇḍitova cittaṁ rakkhituṁ",
  "atk-s0502a3:37_4": "sakkoti, tasmā tvampi cittameva gopehi. Idañhi cittaṁ guttaṁ sukhāvahaṁ maggaphalanibbānasukhāni āvahatīti.",
  "atk-s0502a3:38": "Desanāpariyosāne so bhikkhu sotāpattiphalaṁ pāpuṇi, aññepi bahū sotāpannādayo ahesuṁ, desanā mahājanassa sātthikā ahosīti.",
  "atk-s0502a3:39": "Aññataraukkaṇṭhitabhikkhuvatthu tatiyaṁ.",
  "atk-s0502a3:40": "4. Saṅgharakkhitabhāgineyyattheravatthu",
  "atk-s0502a3:41": "Dūraṅgamanti imaṁ dhammadesanaṁ satthā sāvatthiyaṁ viharanto saṅgharakkhitaṁ nāma bhikkhuṁ ārabbha kathesi.",
  "atk-s0502a3:42_0": "Sāvatthiyaṁ kireko kulaputto satthu dhammadesanaṁ sutvā nikkhamitvā pabbajito laddhūpasampado",
  "atk-s0502a3:42_1": "saṅgharakkhitatthero nāma hutvā katipāheneva arahattaṁ pāpuṇi. Tassa kaniṭṭhabhaginī",
  "atk-s0502a3:42_2": "puttaṁ labhitvā therassa nāmaṁ akāsi. So bhāgineyyasaṅgharakkhito nāma hutvā vayappatto",
  "atk-s0502a3:42_3": "therasseva santike pabbajitvā laddhūpasampado aññatarasmiṁ gāmakārāme vassaṁ upagantvā,",
  "atk-s0502a3:42_4": "‘‘ekaṁ sattahatthaṁ, ekaṁ aṭṭhahattha’’nti dve vassāvāsikasāṭake labhitvā aṭṭhahatthaṁ",
  "atk-s0502a3:42_5": "‘‘upajjhāyassa me bhavissatī’’ti sallakkhetvā ‘‘sattahatthaṁ mayhaṁ bhavissatī’’ti",
  "atk-s0502a3:42_6": "cintetvā vuṭṭhavasso ‘‘upajjhāyaṁ passissāmī’’ti āgacchanto antarāmagge piṇḍāya caranto",
  "atk-s0502a3:42_7": "āgantvā there vihāraṁ anāgateyeva vihāraṁ pavisitvā therassa divāṭṭhānaṁ sammajjitvā",
  "atk-s0502a3:42_8": "pādodakaṁ upaṭṭhapetvā āsanaṁ paññapetvā āgamanamaggaṁ olokento nisīdi. Athassāgamanabhāvaṁ",
  "atk-s0502a3:42_9": "disvā paccuggamanaṁ katvā pattacīvaraṁ paṭiggahetvā, ‘‘nisīdatha, bhante’’ti theraṁ",
  "atk-s0502a3:42_10": "nisīdāpetvā tālavaṇṭaṁ ādāya bījitvā pānīyaṁ datvā pāde dhovitvā taṁ sāṭakaṁ ānetvā",
  "atk-s0502a3:42_11": "pādamūle ṭhapetvā, ‘‘bhante, imaṁ paribhuñjathā’’ti vatvā bījayamāno aṭṭhāsi.",
  "atk-s0502a3:43_0": "Atha naṁ thero āha – ‘‘saṅgharakkhita, mayhaṁ cīvaraṁ paripuṇṇaṁ, tvameva paribhuñjā’’ti.",
  "atk-s0502a3:43_1": "‘‘Bhante, mayā laddhakālato paṭṭhāya ayaṁ tumhākameva sallakkhito, paribhogaṁ karothā’’ti.",
  "atk-s0502a3:43_2": "‘‘Hotu, saṅgharakkhita, paripuṇṇaṁ me cīvaraṁ, tvameva paribhuñjā’’ti. ‘‘Bhante,",
  "atk-s0502a3:43_3": "mā evaṁ karotha, tumhehi paribhutte mayhaṁ mahapphalaṁ bhavissatī’’ti. Atha naṁ tassa",
  "atk-s0502a3:43_4": "punappunaṁ kathentassapi thero na icchiyeva.",
  "atk-s0502a3:44_0": "Evaṁ so bījayamāno ṭhitova cintesi – ‘‘ahaṁ therassa gihikāle bhāgineyyo, pabbajitakāle",
  "atk-s0502a3:44_1": "saddhivihāriko, evampi mayā saddhiṁ upajjhāyo paribhogaṁ na kattukāmo. Imasmiṁ mayā",
  "atk-s0502a3:44_2": "saddhiṁ paribhogaṁ akaronte kiṁ me samaṇabhāvena, gihi bhavissāmī’’ti. Athassa etadahosi",
  "atk-s0502a3:44_3": "– ‘‘dussaṇṭhāpito gharāvāso, kiṁ nu kho katvā gihibhūto jīvissāmī’’ti. Tato cintesi",
  "atk-s0502a3:44_4": "– ‘‘aṭṭhahatthasāṭakaṁ vikkiṇitvā ekaṁ eḷikaṁ gaṇhissāmi, eḷikā nāma khippaṁ vijāyati,",
  "atk-s0502a3:44_5": "svāhaṁ vijātaṁ vijātaṁ vikkiṇitvā mūlaṁ karissāmi, mūle bahū katvā ekaṁ pajāpatiṁ",
  "atk-s0502a3:44_6": "ānessāmi, sā ekaṁ puttaṁ vijāyissati. Athassa mama mātulassa nāmaṁ katvā cūḷayānake",
  "atk-s0502a3:44_7": "nisīdāpetvā mama puttañca bhariyañca ādāya mātulaṁ vandituṁ āgamissāmi, āgacchante",
  "atk-s0502a3:44_8": "antarāmagge mama bhariyaṁ evaṁ vakkhāmi – ‘ānehi tāva me puttaṁ vahissāmina’nti.",
  "atk-s0502a3:44_9": "Sā ‘kiṁ te puttena, ehi, imaṁ yānakaṁ pājehī’ti vatvā puttaṁ gahetvā, ‘ahaṁ nessāmi",
  "atk-s0502a3:44_10": "na’nti netvā sandhāretuṁ asakkontī cakkapathe chaḍḍessati. Athassa sarīraṁ abhiruhitvā",
  "atk-s0502a3:44_11": "cakkaṁ gamissati, atha naṁ ‘tvaṁ mama puttaṁ neva mayhaṁ adāsi, naṁ sandhāretuṁ nāsakkhi",
  "atk-s0502a3:44_12": "nāsitosmi tayā’ti vatvā patodayaṭṭhiyā piṭṭhiyaṁ paharissāmī’’ti.",
  "atk-s0502a3:45_0": "So evaṁ cintentova ṭhatvā bījayamāno therassa sīse tālavaṇṭena pahari. Thero ‘‘kiṁ",
  "atk-s0502a3:45_1": "nu kho ahaṁ saṅgharakkhitena sīse pahato’’ti upadhārento tena cintitacintitaṁ sabbaṁ",
  "atk-s0502a3:45_2": "ñatvā, ‘‘saṅgharakkhita, mātugāmassa pahāraṁ dātuṁ nāsakkhi, ko ettha mahallakattherassa",
  "atk-s0502a3:45_3": "doso’’ti āha. So ‘‘aho naṭṭhomhi, ñātaṁ kira me upajjhāyena cintitacintitaṁ, kiṁ",
  "atk-s0502a3:45_4": "me samaṇabhāvenā’’ti tālavaṇṭaṁ chaḍḍetvā palāyituṁ āraddho.",
  "atk-s0502a3:46_0": "Atha naṁ daharā ca sāmaṇerā ca anubandhitvā ādāya satthu santikaṁ agamaṁsu. Satthā",
  "atk-s0502a3:46_1": "te bhikkhū disvāva ‘‘kiṁ, bhikkhave, āgatattha, eko vo bhikkhu laddho’’ti pucchi.",
  "atk-s0502a3:46_2": "‘‘Āma, bhante, imaṁ daharaṁ ukkaṇṭhitvā palāyantaṁ gahetvā tumhākaṁ santikaṁ āgatamhā’’ti.",
  "atk-s0502a3:46_3": "‘‘Evaṁ kira bhikkhū’’ti? ‘‘Āma, bhante’’ti. ‘‘Kimatthaṁ te bhikkhu evaṁ bhāriyaṁ",
  "atk-s0502a3:46_4": "kammaṁ kataṁ, nanu tvaṁ āraddhavīriyassa ekassa buddhassa putto, mādisassa nāma buddhassa",
  "atk-s0502a3:46_5": "sāsane pabbajitvā attānaṁ dametvā sotāpannoti vā sakadāgāmīti vā anāgāmīti vā arahāti",
  "atk-s0502a3:46_6": "vā vadāpetuṁ nāsakkhi, kimatthaṁ evaṁ bhāriyaṁ kammamakāsī’’ti? ‘‘Ukkaṇṭhitosmi,",
  "atk-s0502a3:46_7": "bhante’’ti. ‘‘Kiṁ kāraṇā ukkaṇṭhitosī’’ti? So evaṁ vassāvāsikasāṭakānaṁ laddhadivasato",
  "atk-s0502a3:46_8": "paṭṭhāya yāva therassa tālavaṇṭena pahārā sabbaṁ taṁ pavattiṁ ārocetvā, ‘‘iminā kāraṇena",
  "atk-s0502a3:46_9": "palātosmi, bhante’’ti āha. Atha naṁ satthā ‘‘ehi bhikkhu, mā cintayi cittaṁ nāmetaṁ",
  "atk-s0502a3:46_10": "dūre hontampi ārammaṇaṁ sampaṭicchanakajātikaṁ, rāgadosamohabandhanā muccanatthāya",
  "atk-s0502a3:46_11": "vāyamituṁ vaṭṭatī’’ti vatvā imaṁ gāthamāha –",
  "atk-s0502a3:47": "37.",
  "atk-s0502a3:48": " ‘‘Dūraṅgamaṁ ekacaraṁ, asarīraṁ guhāsayaṁ;",
  "atk-s0502a3:49": "Ye cittaṁ saṁyamessanti, mokkhanti mārabandhanā’’ti.",
  "atk-s0502a3:50_0": "Tattha dūraṅgamanti cittassa hi makkaṭasuttamattakampi puratthimādidisābhāgena gamanāgamanaṁ",
  "atk-s0502a3:50_1": "nāma natthi, dūre santampi pana ārammaṇaṁ sampaṭicchatīti dūraṅgamaṁ nāma jātaṁ.",
  "atk-s0502a3:50_2": "Sattaṭṭhacittāni pana ekato kaṇṇikabaddhāni ekakkhaṇe uppajjituṁ samatthāni nāma",
  "atk-s0502a3:50_3": "natthi. Uppattikāle ekekameva cittaṁ uppajjati, tasmiṁ niruddhe puna ekekameva uppajjatīti",
  "atk-s0502a3:50_4": "ekacaraṁ nāma jātaṁ. Cittassa sarīrasaṇṭhānaṁ vā nīlādippakāro vaṇṇabhedo vā natthīti",
  "atk-s0502a3:50_5": "asarīraṁ nāma jātaṁ. Guhā nāma catumahābhūtaguhā, idañca hadayarūpaṁ nissāya pavattatīti",
  "atk-s0502a3:50_6": "guhāsayaṁ nāma jātaṁ. Ye cittanti ye keci purisā vā itthiyo vā gahaṭṭhā vā pabbajitā",
  "atk-s0502a3:50_7": "vā anuppajjanakakilesassa uppajjituṁ adentā satisammosena uppannakilesaṁ pajahantā",
  "atk-s0502a3:50_8": "cittaṁ saṁyamessanti saṁyataṁ avikkhittaṁ karissanti. Mokkhanti mārabandhanāti sabbete",
  "atk-s0502a3:50_9": "kilesabandhanābhāvena mārabandhanasaṅkhātā tebhūmakavaṭṭā muccissantīti.",
  "atk-s0502a3:51": "Desanāpariyosāne bhāgineyyasaṅgharakkhitatthero sotāpattiphalaṁ pāpuṇi, aññepi bahū sotāpannādayo jātā, mahājanassa sātthikā dhammadesanā ahosīti.",
  "atk-s0502a3:52": "Saṅgharakkhitabhāgineyyattheravatthu catutthaṁ.",
  "atk-s0502a3:53": "5. Cittahatthattheravatthu",
  "atk-s0502a3:54": "Anavaṭṭhitacittassāti imaṁ dhammadesanaṁ satthā sāvatthiyaṁ viharanto cittahatthattheraṁ ārabbha kathesi.",
  "atk-s0502a3:55_0": "Eko kira sāvatthivāsī kulaputto naṭṭhagoṇaṁ pariyesanto araññaṁ pavisitvā majjhanhike",
  "atk-s0502a3:55_1": "kāle goṇaṁ disvā goyūthe vissajjetvā, ‘‘avassaṁ ayyānaṁ santike āhāramattaṁ labhissāmī’’ti",
  "atk-s0502a3:55_2": "khuppipāsāpīḷito vihāraṁ pavisitvā bhikkhūnaṁ santikaṁ gantvā vanditvā ekamantaṁ",
  "atk-s0502a3:55_3": "nisīdi. Tasmiṁ kho pana samaye bhikkhūnaṁ avakkārapātiyaṁ bhuttāvasesakaṁ bhattaṁ",
  "atk-s0502a3:55_4": "hoti, te taṁ chātakapīḷitaṁ disvā, ‘‘ito bhattaṁ gahetvā bhuñjāhī’’ti vadiṁsu. Buddhakāle",
  "atk-s0502a3:55_5": "ca pana anekasūpabyañjanaṁ bhattaṁ uppajjati, so tato yāpanamattaṁ gahetvā bhuñjitvā",
  "atk-s0502a3:55_6": "pānīyaṁ pivitvā hatthe dhovitvā bhikkhū vanditvā, ‘‘kiṁ, bhante, ajja, ayyā, nimantanaṭṭhānaṁ",
  "atk-s0502a3:55_7": "agamaṁsū’’ti pucchi. ‘‘Natthi, upāsaka, bhikkhū imināva nīhārena nibaddhaṁ labhantī’’ti.",
  "atk-s0502a3:55_8": "So ‘‘mayaṁ uṭṭhāya samuṭṭhāya rattindivaṁ nibaddhaṁ kammaṁ karontāpi evaṁ madhurabyañjanaṁ",
  "atk-s0502a3:55_9": "bhattaṁ na labhāma, ime kira nibaddhaṁ bhuñjanti, kiṁ me gihibhāvena, bhikkhu bhavissāmī’’ti",
  "atk-s0502a3:55_10": "cintetvā bhikkhū upasaṅkamitvā pabbajjaṁ yāci. Atha naṁ bhikkhū ‘‘sādhu upāsakā’’ti pabbājesuṁ.",
  "atk-s0502a3:56_0": "So laddhūpasampado sabbappakāraṁ vattapaṭivattaṁ akāsi. So buddhānaṁ uppannena lābhasakkārena",
  "atk-s0502a3:56_1": "katipāhaccayena thūlasarīro ahosi. Tato cintesi – ‘‘kiṁ me bhikkhāya caritvā jīvitena,",
  "atk-s0502a3:56_2": "gihī bhavissāmī’’ti. So vibbhamitvā gehaṁ pāvisi. Tassa gehe kammaṁ karontassa katipāheneva",
  "atk-s0502a3:56_3": "sarīraṁ milāyi. Tato ‘‘kiṁ me iminā dukkhena, samaṇo bhavissāmī’’ti cintetvā puna",
  "atk-s0502a3:56_4": "gantvā pabbaji. So katipāhaṁ vītināmetvā puna ukkaṇṭhitvā vibbhami, pabbajitakāle",
  "atk-s0502a3:56_5": "pana bhikkhūnaṁ upakārako hoti. So katipāheneva punapi ukkaṇṭhitvā, ‘‘kiṁ me gihibhāvena,",
  "atk-s0502a3:56_6": "pabbajissāmī’’ti gantvā bhikkhū vanditvā pabbajjaṁ yāci. Atha naṁ bhikkhū upakāravasena",
  "atk-s0502a3:56_7": "puna pabbājayiṁsu. Evaṁ so iminā niyāmeneva chakkhattuṁ pabbajitvā uppabbajito. Tassa",
  "atk-s0502a3:56_8": "bhikkhū ‘‘esa cittavasiko hutvā vicaratī’’ti cittahatthattheroti nāmaṁ kariṁsu.",
  "atk-s0502a3:57_0": "Tassevaṁ aparāparaṁ vicarantasseva bhariyā gabbhinī ahosi. So sattame vāre araññato",
  "atk-s0502a3:57_1": "kasibhaṇḍamādāya gehaṁ gantvā bhaṇḍakaṁ ṭhapetvā ‘‘attano kāsāvaṁ gaṇhissāmī’’ti",
  "atk-s0502a3:57_2": "gabbhaṁ pāvisi . Tasmiṁ khaṇe tassa bhariyā nipajjitvā niddāyati. Tassā nivatthasāṭako",
  "atk-s0502a3:57_3": "apagato hoti, mukhato ca lālā paggharati, nāsā ghuraghurāyati, mukhaṁ vivaṭṭaṁ, dantaṁ",
  "atk-s0502a3:57_4": "ghaṁsati, sā tassa uddhumātakasarīraṁ viya upaṭṭhāsi. So ‘‘aniccaṁ dukkhaṁ ida’’nti",
  "atk-s0502a3:57_5": "saññaṁ labhitvā, ‘‘ahaṁ ettakaṁ kālaṁ pabbajitvā imaṁ nissāya bhikkhubhāve saṇṭhātuṁ",
  "atk-s0502a3:57_6": "nāsakkhi’’nti kāsāyakoṭiyaṁ gahetvā udare bandhitvā gehā nikkhami.",
  "atk-s0502a3:58_0": "Athassa anantaragehe ṭhitā sassu taṁ tathā gacchantaṁ disvā, ‘‘ayaṁ paṭiukkaṇṭhito",
  "atk-s0502a3:58_1": "bhavissati, idāneva araññato āgantvā kāsāvaṁ udare bandhitvāva gehā nikkhanto vihārābhimukho",
  "atk-s0502a3:58_2": "gacchati, kiṁ nu kho’’ti gehaṁ pavisitvā niddāyamānaṁ dhītaraṁ passitvā ‘‘imaṁ disvā",
  "atk-s0502a3:58_3": "so vippaṭisārī hutvā gato’’ti ñatvā dhītaraṁ paharitvā ‘‘uṭṭhehi kāḷakaṇṇi, sāmiko",
  "atk-s0502a3:58_4": "te taṁ niddāyamānaṁ disvā vippaṭisārī hutvā gato, natthi so ito paṭṭhāya tuyha’’nti",
  "atk-s0502a3:58_5": "āha. ‘‘Apehi apehi, amma, kuto tassa gamanaṁ atthi, katipāheneva punāgamissatī’’ti",
  "atk-s0502a3:58_6": "āha. Sopi ‘‘aniccaṁ dukkha’’nti vatvā gacchanto gacchantova sotāpattiphalaṁ pāpuṇi.",
  "atk-s0502a3:58_7": "So gantvā bhikkhū vanditvā pabbajjaṁ yāci. ‘‘Na sakkhissāma maṁyaṁ taṁ pabbājetuṁ,",
  "atk-s0502a3:58_8": "kuto tuyhaṁ samaṇabhāvo, satthakanisānapāsāṇasadisaṁ tava sīsa’’nti. ‘‘Bhante, idāni",
  "atk-s0502a3:58_9": "maṁ anukampāya ekavāraṁ pabbājethā’’ti. Te taṁ upakāravasena pabbājayiṁsu. So katipāheneva",
  "atk-s0502a3:58_10": "saha paṭisambhidāhi arahattaṁ pāpuṇi.",
  "atk-s0502a3:59_0": "Tepi naṁ āhaṁsu – ‘‘āvuso cittahattha, tava gamanasamayaṁ tvameva jāneyyāsi, imasmiṁ",
  "atk-s0502a3:59_1": "vāre te cirāyita’’nti. ‘‘Bhante, saṁsaggassa atthibhāvakāle gatamhā, so no saṁsaggo",
  "atk-s0502a3:59_2": "chinno, idāni agamanadhammā jātamhā’’ti. Bhikkhū satthu santikaṁ gantvā, ‘‘bhante,",
  "atk-s0502a3:59_3": "ayaṁ bhikkhu amhehi evaṁ vutto evaṁ nāma kathesi, aññaṁ byākaroti, abhūtaṁ vadatī’’ti",
  "atk-s0502a3:59_4": "āhaṁsu. Satthā ‘‘āma, bhikkhave, mama putto attano anavaṭṭhitacittakāle saddhammaṁ",
  "atk-s0502a3:59_5": "ajānanakāle gamanāgamanaṁ akāsi, idānissa puññañca pāpañca pahīna’’nti vatvā imā dve gāthā āha –",
  "atk-s0502a3:60": "38.",
  "atk-s0502a3:61": " ‘‘Anavaṭṭhitacittassa, saddhammaṁ avijānato;",
  "atk-s0502a3:62": "Pariplavapasādassa, paññā na paripūrati.",
  "atk-s0502a3:63": "39.",
  "atk-s0502a3:64": " ‘‘Anavassutacittassa, ananvāhatacetaso;",
  "atk-s0502a3:65": "Puññapāpapahīnassa, natthi jāgarato bhaya’’nti.",
  "atk-s0502a3:66_0": "Tattha anavaṭṭhitacittassāti cittaṁ nāmetaṁ kassaci nibaddhaṁ vā thāvaraṁ vā natthi.",
  "atk-s0502a3:66_1": "Yo pana puggalo assapiṭṭhe ṭhapitakumbhaṇḍaṁ viya ca thusarāsimhi koṭṭitakhāṇuko",
  "atk-s0502a3:66_2": "viya ca khallāṭasīse ṭhapitakadambapupphaṁ viya ca na katthaci saṇṭhāti, kadāci buddhasāvako",
  "atk-s0502a3:66_3": "hoti, kadāci ājīvako, kadāci nigaṇṭho, kadāci tāpaso. Evarūpo puggalo anavaṭṭhitacitto",
  "atk-s0502a3:66_4": "nāma. Tassa anavaṭṭhitacittassa. Saddhammaṁ avijānatoti sattatiṁsabodhipakkhiyadhammabhedaṁ",
  "atk-s0502a3:66_5": "imaṁ saddhammaṁ avijānantassa parittasaddhatāya vā uplavasaddhatāya vā pariplavapasādassa",
  "atk-s0502a3:66_6": "kāmāvacararūpāvacarādibhedā paññā na paripūrati. Kāmāvacarāyapi aparipūrayamānāya",
  "atk-s0502a3:66_7": "kutova rūpāvacarārūpāvacaralokuttarapaññā paripūrissatīti dīpeti. Anavassutacittassāti",
  "atk-s0502a3:66_8": "rāgena atintacittassa. Ananvāhatacetasoti ‘‘āhatacitto khilajāto’’ti (dī. ni. 3.319;",
  "atk-s0502a3:66_9": "vibha. 941; ma. ni. 1.185) āgataṭṭhāne dosena cittassa pahatabhāvo vutto, idha pana",
  "atk-s0502a3:66_10": "dosena appaṭihatacittassāti attho. Puññapāpapahīnassāti catutthamaggena pahīnapuññassa",
  "atk-s0502a3:66_11": "ceva pahīnapāpassa ca khīṇāsavassa. Natthi jāgarato bhayanti khīṇāsavassa jāgarantasseva",
  "atk-s0502a3:66_12": "abhayabhāvo kathito viya. So pana saddhādīhi pañcahi jāgaradhammehi samannāgatattā",
  "atk-s0502a3:66_13": "jāgaro nāma. Tasmā tassa jāgarantassāpi ajāgarantassāpi kilesabhayaṁ natthi kilesānaṁ",
  "atk-s0502a3:66_14": "apacchāvattanato. Na hi taṁ kilesā anubandhanti tena tena maggena pahīnānaṁ kilesānaṁ",
  "atk-s0502a3:66_15": "puna anupagamanato. Tenevāha – ‘‘sotāpattimaggena ye kilesā pahīnā, te kilese na",
  "atk-s0502a3:66_16": "puneti na pacceti na paccāgacchati, sakadāgāmianāgāmiarahattamaggena ye kilesā pahīnā,",
  "atk-s0502a3:66_17": "te kilese na puneti na pacceti na paccāgacchatī’’ti (cūḷani. mettagūmāṇavapucchāniddesa 27).",
  "atk-s0502a3:67": "Desanā mahājanassa sātthikā saphalā ahosi.",
  "atk-s0502a3:68_0": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘bhāriyā vatime, āvuso,",
  "atk-s0502a3:68_1": "kilesā nāma, evarūpassa arahattassa upanissāyasampanno kulaputto kilesehi āloḷito",
  "atk-s0502a3:68_2": "sattavāre gihī hutvā sattavāre pabbajito’’ti. Satthā tesaṁ taṁ kathāpavattiṁ sutvā",
  "atk-s0502a3:68_3": "taṅkhaṇānurūpena gamanena dhammasabhaṁ gantvā buddhāsane nisinno ‘‘kāya nuttha, bhikkhave,",
  "atk-s0502a3:68_4": "etarahi kathāya sannisinnā’’ti pucchitvā, ‘‘imāya nāmā’’ti vutte evameva, bhikkhave,",
  "atk-s0502a3:68_5": "kilesā nāma bhāriyā, sace ete rūpino hutvā katthaci pakkhipituṁ sakkā bhaveyyuṁ,",
  "atk-s0502a3:68_6": "cakkavāḷaṁ atisambādhaṁ, brahmaloko atinīcakoti okāso nesaṁ na bhaveyya, mādisampi",
  "atk-s0502a3:68_7": "nāmete paññāsampannaṁ purisājāneyyaṁ āloḷenti, avasesesu kā kathā? ‘‘Ahañhi aḍḍhanāḷimattaṁ",
  "atk-s0502a3:68_8": "varakacorakaṁ kuṇṭhakudālañca nissāya cha vāre pabbajitvā uppabbajitapubbo’’ti. ‘‘Kadā,",
  "atk-s0502a3:68_9": "bhante, kadā sugatā’’ti? ‘‘Suṇissatha, bhikkhave’’ti. ‘‘Āma, bhante’’ti. ‘‘Tena hi",
  "atk-s0502a3:68_10": "suṇāthā’’ti atītaṁ āhari –",
  "atk-s0502a3:69_0": "Atīte bārāṇasiyaṁ brahmadatte rajjaṁ kārente kudālapaṇḍito nāma bāhirakapabbajjaṁ",
  "atk-s0502a3:69_1": "pabbajitvā aṭṭha māse himavante vasitvā vassārattasamaye bhūmiyā tintāya ‘‘gehe me",
  "atk-s0502a3:69_2": "aḍḍhanāḷimatto varakacorako ca kuṇṭhakudālako ca atthi, varakacorakabījaṁ mā nassī’’ti",
  "atk-s0502a3:69_3": "uppabbajitvā ekaṁ ṭhānaṁ kudālena kasitvā taṁ bījaṁ vapitvā vatiṁ katvā pakkakāle",
  "atk-s0502a3:69_4": "uddharitvā nāḷimattabījaṁ ṭhapetvā sesaṁ khādi. So ‘‘kiṁ me dāni gehena, puna aṭṭha",
  "atk-s0502a3:69_5": "māse pabbajissāmī’’ti cintetvā nikkhamitvā pabbaji. Imināva nīhārena nāḷimattaṁ varakacorakañca",
  "atk-s0502a3:69_6": "kuṇṭhakudālañca nissāya sattavāre gihī hutvā sattavāre pabbajitvā sattame pana vāre",
  "atk-s0502a3:69_7": "cintesi – ‘‘ahaṁ cha vāre imaṁ kuṇṭhakudālaṁ nissāya gihī hutvā pabbajito, katthacideva",
  "atk-s0502a3:69_8": "naṁ chaḍḍessāmī’’ti. So gaṅgāya tīraṁ gantvā, ‘‘patitaṭṭhānaṁ passanto otaritvā gaṇheyyaṁ,",
  "atk-s0502a3:69_9": "yathāssa patitaṭṭhānaṁ na passāmi, tathā naṁ chaḍḍessāmī’’ti cintetvā nāḷimattaṁ",
  "atk-s0502a3:69_10": "bījaṁ pilotikāya bandhitvā pilotikaṁ kudālaphalake bandhitvā kudālaṁ aggadaṇḍake",
  "atk-s0502a3:69_11": "gahetvā gaṅgāya tīre ṭhito akkhīni nimīletvā uparisīse tikkhattuṁ āvijjhitvā gaṅgāyaṁ",
  "atk-s0502a3:69_12": "khipitvā nivattitvā olokento patitaṭṭhānaṁ adisvā ‘‘jitaṁ me, jitaṁ me’’ti tikkhattuṁ saddamakāsi.",
  "atk-s0502a3:70_0": "Tasmiṁ khaṇe bārāṇasirājā paccantaṁ vūpasametvā āgantvā nadītīre khandhāvāraṁ nivāsetvā",
  "atk-s0502a3:70_1": "nhānatthāya nadiṁ otiṇṇo taṁ saddaṁ assosi. Rājūnañca nāma ‘‘jitaṁ me’’ti saddo amanāpo",
  "atk-s0502a3:70_2": "hoti, so tassa santikaṁ gantvā, ‘‘ahaṁ idāni amittamaddanaṁ katvā ‘jitaṁ me’ti āgato,",
  "atk-s0502a3:70_3": "tvaṁ pana ‘jitaṁ me, jitaṁ me’ti viravasi, kiṁ nāmeta’’nti pucchi. Kudālapaṇḍito",
  "atk-s0502a3:70_4": "‘‘tvaṁ bāhirakacore jini, tayā jitaṁ puna avajitameva hoti, mayā pana ajjhattiko",
  "atk-s0502a3:70_5": "lobhacoro jito, so puna maṁ na jinissati, tasseva jayo sādhū’’ti vatvā imaṁ gāthamāha –",
  "atk-s0502a3:71": "‘‘Na taṁ jitaṁ sādhu jitaṁ, yaṁ jitaṁ avajīyati;",
  "atk-s0502a3:72": "Taṁ kho jitaṁ sādhu jitaṁ, yaṁ jitaṁ nāvajīyatī’’ti. (jā. 1.1.70);",
  "atk-s0502a3:73_0": "Taṁ khaṇaṁyeva ca gaṅgaṁ olokento āpokasiṇaṁ nibbattetvā adhigataviseso ākāse pallaṅkena",
  "atk-s0502a3:73_1": "nisīdi. Rājā mahāpurisassa dhammakathaṁ sutvā vanditvā pabbajjaṁ yācitvā saddhiṁ",
  "atk-s0502a3:73_2": "balakāyena pabbaji. Yojanamattā parisā ahosi. Aparopi sāmantarājā tassa pabbajitabhāvaṁ",
  "atk-s0502a3:73_3": "sutvā, ‘‘tassa rajjaṁ gaṇhissāmī’’ti āgantvā tathā samiddhaṁ nagaraṁ suññaṁ disvā,",
  "atk-s0502a3:73_4": "‘‘evarūpaṁ nagaraṁ chaḍḍetvā pabbajito rājā orake ṭhāne na pabbajissati, mayāpi pabbajituṁ",
  "atk-s0502a3:73_5": "vaṭṭatī’’ti cintetvā tattha gantvā mahāpurisaṁ upasaṅkamitvā pabbajjaṁ yācitvā saparivāro",
  "atk-s0502a3:73_6": "pabbaji. Eteneva nīhārena satta rājāno pabbajiṁsu. Sattayojaniko assamo ahosi. Satta",
  "atk-s0502a3:73_7": "rājāno bhoge chaḍḍetvā ettakaṁ janaṁ gahetvā pabbajiṁsu. Mahāpuriso brahmacariyavāsaṁ",
  "atk-s0502a3:73_8": "vasitvā brahmalokūpago ahosi.",
  "atk-s0502a3:74": "Satthā imaṁ dhammadesanaṁ āharitvā, ‘‘ahaṁ, bhikkhave, tadā kudālapaṇḍito ahosiṁ, kilesā nāmete evaṁ bhāriyā’’ti āha.",
  "atk-s0502a3:75": "Cittahatthattheravatthu pañcamaṁ.",
  "atk-s0502a3:76": "6. Pañcasatabhikkhuvatthu",
  "atk-s0502a3:77": "Kumbhūpamanti imaṁ dhammadesanaṁ satthā sāvatthiyaṁ viharanto āraddhavipassake bhikkhū ārabbha kathesi.",
  "atk-s0502a3:78_0": "Sāvatthiyaṁ kira pañcasatā bhikkhū satthu santike yāva arahattā kammaṭṭhānaṁ gahetvā,",
  "atk-s0502a3:78_1": "‘‘samaṇadhammaṁ karissāmā’’ti yojanasatamaggaṁ gantvā ekaṁ mahāvāsagāmaṁ agamaṁsu.",
  "atk-s0502a3:78_2": "Atha te manussā disvā paññattāsane nisīdāpetvā paṇītehi yāgubhattādīhi parivisitvā,",
  "atk-s0502a3:78_3": "‘‘kahaṁ, bhante, gacchathā’’ti pucchitvā, ‘‘yathāphāsukaṭṭhāna’’nti vutte, ‘‘bhante,",
  "atk-s0502a3:78_4": "imaṁ temāsaṁ idheva vasatha, mayampi tumhākaṁ santike saraṇesu patiṭṭhāya pañca sīlāni",
  "atk-s0502a3:78_5": "rakkhissāmā’’ti yācitvā tesaṁ adhivāsanaṁ viditvā, ‘‘avidūre ṭhāne mahanto vanasaṇḍo",
  "atk-s0502a3:78_6": "atthi, ettha vasatha, bhante’’ti vatvā uyyojesuṁ. Bhikkhū taṁ vanasaṇḍaṁ pavisiṁsu.",
  "atk-s0502a3:78_7": "Tasmiṁ vanasaṇḍe adhivatthā devatā ‘‘sīlavanto, ayyā, imaṁ vanasaṇḍaṁ anuppattā,",
  "atk-s0502a3:78_8": "ayuttaṁ kho pana asmākaṁ ayyesu idha vasantesu puttadāre gahetvā rukkhe abhiruyha",
  "atk-s0502a3:78_9": "vasitu’’nti rukkhato otaritvā bhūmiyaṁ nisīditvā cintayiṁsu, ‘‘ayyā, imasmiṁ ṭhāne",
  "atk-s0502a3:78_10": "ajjekarattiṁ vasitvā addhā sve gamissantī’’ti. Bhikkhūpi punadivase antogāme piṇḍāya",
  "atk-s0502a3:78_11": "caritvā puna tameva vanasaṇḍaṁ āgamiṁsu. Devatā ‘‘bhikkhusaṅgho svātanāya kenaci",
  "atk-s0502a3:78_12": "nimantito bhavissati, tasmā punāgacchati , ajja gamanaṁ na bhavissati, sve gamissati",
  "atk-s0502a3:78_13": "maññe’’ti iminā upāyena aḍḍhamāsamattaṁ bhūmiyameva acchiṁsu.",
  "atk-s0502a3:79_0": "Tato cintayiṁsu – ‘‘bhadantā imaṁ temāsaṁ idheva maññe vasissanti, idheva kho pana",
  "atk-s0502a3:79_1": "imesu vasantesu amhākaṁ rukkhe abhiruhitvā nisīditumpi na yuttaṁ, temāsaṁ puttadāre",
  "atk-s0502a3:79_2": "gahetvā bhūmiyaṁ nisīdanaṭṭhānānipi dukkhāni, kiñci katvā ime bhikkhū palāpetuṁ vaṭṭatī’’ti.",
  "atk-s0502a3:79_3": "Tā tesu tesu rattiṭṭhānadivāṭṭhānesu ceva caṅkamanakoṭīsu ca chinnasīsāni kabandhāni",
  "atk-s0502a3:79_4": "dassetuṁ amanussasaddañca bhāvetuṁ ārabhiṁsu. Bhikkhūnaṁ khipitakāsādayo rogā pavattiṁsu.",
  "atk-s0502a3:79_5": "Te aññamaññaṁ ‘‘tuyhaṁ, āvuso, kiṁ rujjatī’’ti pucchantā, ‘‘mayhaṁ khipitarogo, mayhaṁ",
  "atk-s0502a3:79_6": "kāso’’ti vatvā, ‘‘āvuso, ahaṁ ajja caṅkamanakoṭiyaṁ chinnasīsaṁ addasaṁ, ahaṁ rattiṭṭhāne",
  "atk-s0502a3:79_7": "kabandhaṁ addasaṁ , ahaṁ divāṭṭhāne amanussasaddaṁ assosiṁ, parivajjetabbayuttakamidaṁ",
  "atk-s0502a3:79_8": "ṭhānaṁ, amhākaṁ idha aphāsukaṁ ahosi, satthu santikaṁ gamissāmā’’ti nikkhamitvā anupubbena",
  "atk-s0502a3:79_9": "satthu santikaṁ gantvā vanditvā ekamantaṁ nisīdiṁsu.",
  "atk-s0502a3:80_0": "Atha ne satthā āha – ‘‘kiṁ, bhikkhave, tasmiṁ ṭhāne vasituṁ na sakkhissathā’’ti?",
  "atk-s0502a3:80_1": "‘‘Āma, bhante, amhākaṁ tasmiṁ ṭhāne vasantānaṁ evarūpāni bheravārammaṇāni upaṭṭhahanti,",
  "atk-s0502a3:80_2": "evarūpaṁ aphāsukaṁ hoti, tena mayaṁ ‘vajjetabbayuttakamidaṁ ṭhāna’nti taṁ chaḍḍetvā",
  "atk-s0502a3:80_3": "tumhākaṁ santikaṁ āgatā’’ti. ‘‘Bhikkhave, tattheva tumhākaṁ gantuṁ vaṭṭatī’’ti. ‘‘Na",
  "atk-s0502a3:80_4": "sakkā, bhante’’ti. ‘‘Bhikkhave, tumhe āvudhaṁ aggahetvā gatā, idāni āvudhaṁ gahetvā",
  "atk-s0502a3:80_5": "gacchathā’’ti. ‘‘Katarāvudhaṁ, bhante’’ti? Satthā ‘‘ahaṁ āvudhaṁ vo dassāmi, mayā",
  "atk-s0502a3:80_6": "dinnaṁ āvudhaṁ gahetvā gacchathā’’ti vatvā –",
  "atk-s0502a3:81": "‘‘Karaṇīyamatthakusalena, yanta santaṁ padaṁ abhisamecca;",
  "atk-s0502a3:82": "Sakko ujū ca suhujū ca, suvaco cassa mudu anatimānī’’ti. (khu. pā. 9.1; su. ni. 143) –",
  "atk-s0502a3:83_0": "Sakalaṁ mettasuttaṁ kathetvā, ‘‘bhikkhave, imaṁ tumhe bahi vihārassa vanasaṇḍato",
  "atk-s0502a3:83_1": "paṭṭhāya sajjhāyantā antovihāraṁ paviseyyāthā’’ti uyyojesi. Te satthāraṁ vanditvā",
  "atk-s0502a3:83_2": "nikkhamitvā anupubbena taṁ ṭhānaṁ patvā bahivihāre gaṇasajjhāyaṁ katvā sajjhāyamānā",
  "atk-s0502a3:83_3": "vanasaṇḍaṁ pavisiṁsu. Sakalavanasaṇḍe devatā mettacittaṁ paṭilabhitvā tesaṁ paccuggamanaṁ",
  "atk-s0502a3:83_4": "katvā pattacīvarapaṭiggahaṇaṁ āpucchiṁsu, hatthapādasambāhanaṁ āpucchiṁsu, tesaṁ",
  "atk-s0502a3:83_5": "tattha tattha ārakkhaṁ saṁvidahiṁsu, pakkadhūpanatelaṁ viya sannisinnā ahesuṁ. Katthaci",
  "atk-s0502a3:83_6": "amanussasaddo nāma nāhosi. Tesaṁ bhikkhūnaṁ cittaṁ ekaggaṁ ahosi. Te rattiṭṭhānadivāṭṭhānesu",
  "atk-s0502a3:83_7": "nisinnā vipassanāya cittaṁ otāretvā attani khayavayaṁ paṭṭhapetvā, ‘‘ayaṁ attabhāvo",
  "atk-s0502a3:83_8": "nāma bhijjanakaṭṭhena athāvaraṭṭhena kulālabhājanasadiso’’ti vipassanaṁ vaḍḍhayiṁsu.",
  "atk-s0502a3:83_9": "Sammāsambuddho gandhakuṭiyā nisinnova tesaṁ vipassanāya āraddhabhāvaṁ ñatvā te bhikkhū",
  "atk-s0502a3:83_10": "āmantetvā, ‘‘evameva, bhikkhave, ayaṁ attabhāvo nāma bhijjanakaṭṭhena athāvaraṭṭhena",
  "atk-s0502a3:83_11": "kulālabhājanasadiso evā’’ti vatvā obhāsaṁ pharitvā yojanasate ṭhitopi abhimukhe nisinno",
  "atk-s0502a3:83_12": "viya chabbaṇṇaraṁsiyo vissajjetvā dissamānena rūpena imaṁ gāthamāha –",
  "atk-s0502a3:84": "40.",
  "atk-s0502a3:85": " ‘‘Kumbhūpamaṁ kāyamiṁma viditvā, nagarūpamaṁ cittamidaṁ ṭhapetvā;",
  "atk-s0502a3:86": "Yodhetha māraṁ paññāvudhena, jitañca rakkhe anivesano siyā’’ti.",
  "atk-s0502a3:87_0": "Tattha kumbhūpamanti abaladubbalaṭṭhena anaddhaniyatāvakālikaṭṭhena imaṁ kesādisamūhasaṅkhātaṁ",
  "atk-s0502a3:87_1": "kāyaṁ kumbhūpamaṁ kulālabhājanasadisaṁ viditvā. Nagarūpamaṁ cittamidaṁ ṭhapetvāti",
  "atk-s0502a3:87_2": "nagaraṁ nāma bahiddhā thiraṁ hoti, gambhīraparikhaṁ pākāraparikkhittaṁ dvāraṭṭālakayuttaṁ,",
  "atk-s0502a3:87_3": "antosuvibhattavīthicatukkasiṅghāṭakasampannaṁ antarāpaṇaṁ, taṁ ‘‘vilumpissāmā’’ti",
  "atk-s0502a3:87_4": "bahiddhā corā āgantvā pavisituṁ asakkontā pabbataṁ āsajja paṭihatā viya gacchanti,",
  "atk-s0502a3:87_5": "evameva paṇḍito kulaputto attano vipassanācittaṁ thiraṁ nagarasadisaṁ katvā ṭhapetvā",
  "atk-s0502a3:87_6": "nagare ṭhito ekatodhārādinānappakārāvudhena coragaṇaṁ viya vipassanāmayena ca ariyamaggamayena",
  "atk-s0502a3:87_7": "ca paññāvudhena taṁtaṁmaggavajjhaṁ kilesamāraṁ paṭibāhanto taṁ taṁ kilesamāraṁ yodhetha,",
  "atk-s0502a3:87_8": "pahareyyāthāti attho. Jitañca rakkheti jitañca uppāditaṁ taruṇavipassanaṁ āvāsasappāyautusappāyabhojanasappāyapuggalasappāyadhammassavanasappāyādīni",
  "atk-s0502a3:87_9": "āsevanto antarantarā samāpattiṁ samāpajjitvā tato vuṭṭhāya suddhacittena saṅkhāre",
  "atk-s0502a3:87_10": "sammasanto rakkheyya.",
  "atk-s0502a3:88_0": "Anivesanosiyāti anālayo bhaveyya. Yathā nāma yodho saṅgāmasīse balakoṭṭhakaṁ katvā",
  "atk-s0502a3:88_1": "amittehi saddhiṁ yujjhanto chāto vā pipāsito vā hutvā sannāhe vā sithile āvudhe vā",
  "atk-s0502a3:88_2": "patite balakoṭṭhakaṁ pavisitvā vissamitvā bhuñjitvā pivitvā sannahitvā āvudhaṁ gahetvā",
  "atk-s0502a3:88_3": "puna nikkhamitvā yujjhanto parasenaṁ maddati, ajitaṁ jināti, jitaṁ rakkhati. So hi",
  "atk-s0502a3:88_4": "sace balakoṭṭhake ṭhito evaṁ vissamanto taṁ assādento accheyya, rajjaṁ parahatthagataṁ",
  "atk-s0502a3:88_5": "kareyya, evameva, bhikkhu, paṭiladdhaṁ taruṇavipassanaṁ punappunaṁ samāpattiṁ samāpajjitvā",
  "atk-s0502a3:88_6": "tato vuṭṭhāya suddhacittena saṅkhāre sammasanto rakkhituṁ sakkoti, uttarimaggaphalapaṭilābhena",
  "atk-s0502a3:88_7": "kilesamāraṁ jināti. Sace pana so samāpattimeva assādeti, suddhacittena punappunaṁ",
  "atk-s0502a3:88_8": "saṅkhāre na sammasati, maggaphalapaṭivedhaṁ kātuṁ na sakkoti. Tasmā rakkhitabbayuttakaṁ",
  "atk-s0502a3:88_9": "rakkhanto anivesano siyā, samāpattiṁ nivesanaṁ katvā tattha na niveseyya, ālayaṁ",
  "atk-s0502a3:88_10": "na kareyyāti attho. ‘‘Addhā tumhepi evaṁ karothā’’ti evaṁ satthā tesaṁ bhikkhūnaṁ dhammaṁ desesi.",
  "atk-s0502a3:89": "Desanāvasāne pañcasatā bhikkhū nisinnaṭṭhāne nisinnāyeva saha paṭisambhidāhi arahattaṁ patvā tathāgatassa suvaṇṇavaṇṇaṁ sarīraṁ vaṇṇayantā thomentā vandantāva āgacchiṁsūti.",
  "atk-s0502a3:90": "Pañcasatabhikkhuvatthu chaṭṭhaṁ.",
  "atk-s0502a3:91": "7. Pūtigattatissattheravatthu",
  "atk-s0502a3:92": "Aciraṁvatayaṁ kāyoti imaṁ dhammadesanaṁ satthā sāvatthiyaṁ viharanto pūtigattatissattheraṁ ārabbha kathesi.",
  "atk-s0502a3:93_0": "Eko kira sāvatthivāsī kulaputto satthu santike dhammaṁ sutvā sāsane uraṁ datvā pabbajito,",
  "atk-s0502a3:93_1": "so laddhūpasampado tissatthero nāma ahosi. Gacchante gacchante kāle tassa sarīre",
  "atk-s0502a3:93_2": "rogo udapādi. Sāsapamattiyo piḷakā uṭṭhahiṁsu. Tā anupubbena muggamattā kalāyamattā",
  "atk-s0502a3:93_3": "kolaṭṭhimattā āmalakamattā beḷuvasalāṭumattā beḷuvamattā hutvā pabhijjiṁsu, sakalasarīraṁ",
  "atk-s0502a3:93_4": "chiddāvachiddaṁ ahosi. Pūtigattatissattherotvevassa nāmaṁ udapādi. Athassa aparabhāge",
  "atk-s0502a3:93_5": "aṭṭhīni bhijjiṁsu. So appaṭijaggiyo ahosi. Nivāsanapārupanaṁ pubbalohitamakkhitaṁ",
  "atk-s0502a3:93_6": "jālapūvasadisaṁ ahosi. Saddhivihārikādayo paṭijaggituṁ asakkontā chaḍḍayiṁsu. So",
  "atk-s0502a3:93_7": "anātho hutvā nipajji.",
  "atk-s0502a3:94_0": "Buddhānañca nāma dve vāre lokavolokanaṁ avijahitaṁ hoti. Paccūsakāle lokaṁ volokentā",
  "atk-s0502a3:94_1": "cakkavāḷamukhavaṭṭito paṭṭhāya gandhakuṭiabhimukhaṁ ñāṇaṁ katvā olokenti, sāyaṁ olokentā",
  "atk-s0502a3:94_2": "gandhakuṭito paṭṭhāya bāhirābhimukhaṁ ñāṇaṁ katvā olokenti. Tasmiṁ pana samaye bhagavato",
  "atk-s0502a3:94_3": "ñāṇajālassa anto pūtigattatissatthero paññāyi. Satthā tassa bhikkhuno arahattassa",
  "atk-s0502a3:94_4": "upanissayaṁ disvā, ‘‘ayaṁ saddhivihārikādīhi chaḍḍito, idānissa maṁ ṭhapetvā aññaṁ",
  "atk-s0502a3:94_5": "paṭisaraṇaṁ natthī’’ti gandhakuṭito nikkhamitvā vihāracārikaṁ caramāno viya aggisālaṁ",
  "atk-s0502a3:94_6": "gantvā ukkhaliṁ dhovitvā udakaṁ datvā uddhanaṁ āropetvā udakassa tattabhāvaṁ āgamayamāno",
  "atk-s0502a3:94_7": "aggisālāyameva aṭṭhāsi. Tattabhāvaṁ jānitvā gantvā tassa bhikkhuno nipannamañcakoṭiyaṁ",
  "atk-s0502a3:94_8": "gaṇhi, tadā bhikkhū ‘‘apetha, bhante, mayaṁ gaṇhissāmā’’ti mañcakaṁ gahetvā aggisālaṁ",
  "atk-s0502a3:94_9": "ānayiṁsu. Satthā ambaṇaṁ āharāpetvā uṇhodakaṁ āsiñcitvā tehi bhikkhūhi tassa pārupanaṁ",
  "atk-s0502a3:94_10": "gāhāpetvā uṇhodake maddāpetvā mandātape vissajjāpesi. Athassa santike ṭhatvā sarīraṁ",
  "atk-s0502a3:94_11": "uṇhodakena temetvā ghaṁsitvā nhāpesi, tassa nahānapariyosāne pārupanaṁ sukkhi. Atha",
  "atk-s0502a3:94_12": "naṁ taṁ nivāsāpetvā nivatthakāsāvaṁ udake maddāpetvā ātape vissajjāpesi. Athassa",
  "atk-s0502a3:94_13": "gatte udake chinnamatte tampi sukkhi. So ekaṁ kāsāvaṁ nivāsetvā ekaṁ pārupitvā sallahukasarīro",
  "atk-s0502a3:94_14": "ekaggacitto mañcake nipajji. Satthā tassa ussīsake ṭhatvā, ‘‘bhikkhu ayaṁ tava kāyo",
  "atk-s0502a3:94_15": "apetaviññāṇo nirupakāro hutvā kaliṅgaraṁ viya pathaviyaṁ sessatī’’ti vatvā imaṁ gāthamāha –",
  "atk-s0502a3:95": "41.",
  "atk-s0502a3:96": " ‘‘Aciraṁ vatayaṁ kāyo, pathaviṁ adhisessati;",
  "atk-s0502a3:97": "Chuddho apetaviññāṇo, niratthaṁva kaliṅgara’’nti.",
  "atk-s0502a3:98_0": "Tattha aciraṁ vatāti bhikkhu na cirasseva ayaṁ kāyo pathaviṁ adhisessati, imissā",
  "atk-s0502a3:98_1": "pakatisayanena sayitāya pathaviyā upari sayissati . Chuddhoti apaviddho, apagataviññāṇatāya",
  "atk-s0502a3:98_2": "tuccho hutvā sessatīti dasseti. Yathā kiṁ? Niratthaṁva kaliṅgaraṁ nirupakāraṁ niratthakaṁ",
  "atk-s0502a3:98_3": "kaṭṭhakhaṇḍaṁ viya. Dabbasambhāratthikā hi manussā araññaṁ pavisitvā ujukaṁ ujukasaṇṭhānena",
  "atk-s0502a3:98_4": "vaṅkaṁ vaṅkasaṇṭhānena chinditvā dabbasambhāraṁ gaṇhanti, avasesaṁ pana susirañca",
  "atk-s0502a3:98_5": "pūtikañca asārakañca gaṇṭhijātañca chinditvā tattheva chaḍḍenti. Aññe dabbasambhāratthikā",
  "atk-s0502a3:98_6": "āgantvā taṁ gahetāro nāma natthi, oloketvā attano upakārakameva gaṇhanti, itaraṁ",
  "atk-s0502a3:98_7": "pathavīgatameva hoti. Taṁ pana tena tena upāyena mañcapaṭipādakaṁ vā pādakathalikaṁ",
  "atk-s0502a3:98_8": "vā phalakapīṭhaṁ vā kātuṁ sakkāpi bhaveyya. Imasmiṁ pana attabhāve dvattiṁsāya koṭṭhāsesu",
  "atk-s0502a3:98_9": "ekakoṭṭhāsopi mañcapaṭipādakādivasena aññena vā upakāramukhena gayhūpago nāma natthi,",
  "atk-s0502a3:98_10": "kevalaṁ niratthaṁva kaliṅgaraṁ ayaṁ kāyo apagataviññāṇo katipāheneva pathaviyaṁ sessatīti.",
  "atk-s0502a3:99_0": "Desanāvasāne pūtigattatissatthero saha paṭisambhidāhi arahattaṁ pāpuṇi, aññepi bahū",
  "atk-s0502a3:99_1": "sotāpannādayo ahesuṁ. Theropi arahattaṁ patvāva parinibbāyi. Satthā tassa sarīrakiccaṁ",
  "atk-s0502a3:99_2": "kārāpetvā dhātuyo gahetvā cetiyaṁ kārāpesi. Bhikkhū satthāraṁ pucchiṁsu – ‘‘bhante,",
  "atk-s0502a3:99_3": "pūtigattatissatthero kuhiṁ nibbatto’’ti. ‘‘Parinibbuto, bhikkhave’’ti. ‘‘Bhante,",
  "atk-s0502a3:99_4": "evarūpassa pana arahattūpanissayasampannassa bhikkhuno kiṁ kāraṇā gattaṁ putikaṁ",
  "atk-s0502a3:99_5": "jātaṁ, kiṁ kāraṇā aṭṭhīni bhinnāni, kimassa kāraṇaṁ arahattassa upanissayabhāvaṁ",
  "atk-s0502a3:99_6": "patta’’nti? ‘‘Bhikkhave, sabbametaṁ etassa attanā katakammeneva nibbatta’’nti. ‘‘Kiṁ",
  "atk-s0502a3:99_7": "pana tena, bhante, kata’’nti? ‘‘Tena hi, bhikkhave, suṇāthā’’ti atītaṁ āhari –",
  "atk-s0502a3:100_0": "Ayaṁ kassapasammāsambuddhakāle sākuṇiko hutvā bahū sakuṇe vadhitvā issarajanaṁ upaṭṭhahi.",
  "atk-s0502a3:100_1": "Tesaṁ dinnāvasese vikkiṇāti, ‘‘vikkitāvasesā māretvā ṭhapitā pūtikā bhavissantī’’ti",
  "atk-s0502a3:100_2": "yathā uppatituṁ na sakkonti, tathā tesaṁ jaṅghaṭṭhīni ca pakkhaṭṭhīni ca bhinditvā",
  "atk-s0502a3:100_3": "rāsiṁ katvā ṭhapeti, te punadivase vikkiṇāti. Atibahūnaṁ pana laddhakāle attanopi",
  "atk-s0502a3:100_4": "atthāya pacāpeti. Tassekadivasaṁ rasabhojane pakke eko khīṇāsavo piṇḍāya caranto",
  "atk-s0502a3:100_5": "gehadvāre aṭṭhāsi. So theraṁ disvā cittaṁ pasādetvā, ‘‘mayā bahū pāṇā māretvā khāditā,",
  "atk-s0502a3:100_6": "ayyo ca me gehadvāre ṭhito, antogehe ca rasabhojanaṁ saṁvijjati, piṇḍapātamassa dassāmī’’ti",
  "atk-s0502a3:100_7": "tassa pattaṁ ādāya pūretvā rasapiṇḍapātaṁ datvā theraṁ pañcapatiṭṭhitena vanditvā,",
  "atk-s0502a3:100_8": "‘‘bhante, tumhehi diṭṭhadhammassa matthakaṁ pāpuṇeyya’’nti āha. Thero ‘‘evaṁ hotū’’ti",
  "atk-s0502a3:100_9": "anumodanaṁ akāsi. ‘‘Bhikkhave, tadā katakammavasenetaṁ tissassa nipphannaṁ, sakuṇānaṁ",
  "atk-s0502a3:100_10": "aṭṭhibhedananissandena tissassa gattañca pūtikaṁ jātaṁ, aṭṭhīni ca bhinnāni, khīṇāsavassa",
  "atk-s0502a3:100_11": "rasapiṇḍapātadānanissandena arahattaṁ patto’’ti.",
  "atk-s0502a3:101": "Pūtigattatissattheravatthu sattamaṁ.",
  "atk-s0502a3:102": "8. Nandagopālakavatthu",
  "atk-s0502a3:103": "Diso disanti imaṁ dhammadesanaṁ satthā kosalajanapade nandagopālakaṁ ārabbha kathesi.",
  "atk-s0502a3:104_0": "Sāvatthiyaṁ kira anāthapiṇḍikassa gahapatino nando nāma gopālako goyūthaṁ rakkhati",
  "atk-s0502a3:104_1": "aḍḍho mahaddhano mahābhogo. So kira yathā keṇiyo jaṭilo pabbajjāvesena, evaṁ gopālakattena",
  "atk-s0502a3:104_2": "rājabaliṁ pariharanto attano kuṭumbaṁ rakkhati. So kālena kālaṁ pañca gorase ādāya",
  "atk-s0502a3:104_3": "anāthapiṇḍikassa santikaṁ āgantvā satthāraṁ passati, dhammaṁ suṇāti, attano vasanaṭṭhānaṁ",
  "atk-s0502a3:104_4": "āgamanatthāya satthāraṁ yācati. Satthā tassa ñāṇaparipākaṁ āgamayamāno āgantvā paripakkabhāvaṁ",
  "atk-s0502a3:104_5": "ñatvā ekadivasaṁ mahābhikkhusaṅghaparivuto cārikaṁ caranto maggā okkamma tassa vasanaṭṭhānāsanne",
  "atk-s0502a3:104_6": "aññatarasmiṁ rukkhamūle nisīdi. Nando satthu santikaṁ agantvā vanditvā paṭisanthāraṁ",
  "atk-s0502a3:104_7": "katvā satthāraṁ nimantetvā satthāhaṁ buddhappamukhassa bhikkhusaṅghassa paṇītaṁ pañcagorasadānaṁ",
  "atk-s0502a3:104_8": "adāsi. Sattame divase satthā anumodanaṁ katvā dānakathādibhedaṁ anupubbiṁ kathaṁ",
  "atk-s0502a3:104_9": "kathesi. Kathāpariyosāne nandagopālako sotāpattiphale patiṭṭhāya satthu pattaṁ gahetvā",
  "atk-s0502a3:104_10": "satthāraṁ anugacchanto dūraṁ gantvā, ‘‘tiṭṭha, upāsakā’’ti nivattiyamāno vanditvā",
  "atk-s0502a3:104_11": "nivatti. Atha naṁ eko luddako vijjhitvā māresi. Pacchato āgacchantā bhikkhū naṁ disvā",
  "atk-s0502a3:104_12": "gantvā satthāraṁ āhaṁsu – ‘‘nando, bhante, gopālako tumhākaṁ idhāgatattā mahādānaṁ",
  "atk-s0502a3:104_13": "datvā anugantvā nivattento mārito, sace tumhe nāgacchissatha, nāssa maraṇaṁ abhavissā’’ti.",
  "atk-s0502a3:104_14": "Satthā , ‘‘bhikkhave, mayi āgatepi anāgatepi tassa catasso disā catasso anudisā ca",
  "atk-s0502a3:104_15": "gacchantassāpi maraṇato muccanūpāyo nāma natthi. Yañhi neva corā, na verino karonti,",
  "atk-s0502a3:104_16": "taṁ imesaṁ sattānaṁ antopaduṭṭhaṁ micchāpaṇihitaṁ cittameva karotī’’ti vatvā imaṁ gāthamāha –",
  "atk-s0502a3:105": "42.",
  "atk-s0502a3:106": " ‘‘Diso disaṁ yaṁ taṁ kayirā, verī vā pana verinaṁ;",
  "atk-s0502a3:107": "Micchāpaṇihitaṁ cittaṁ, pāpiyo naṁ tato kare’’ti.",
  "atk-s0502a3:108_0": "Tattha diso disanti coro coraṁ. ‘‘Disvā’’ti pāṭhaseso. Yaṁ taṁ kayirāti yaṁ taṁ tassa",
  "atk-s0502a3:108_1": "anayabyasanaṁ kareyya. Dutiyapadepi eseva nayo. Idaṁ vuttaṁ hoti – eko ekassa mittadubbhī",
  "atk-s0502a3:108_2": "coro puttadārakhettavatthu gomahiṁsādīsu aparajjhanto yassa aparajjhati, tampi tatheva",
  "atk-s0502a3:108_3": "attani aparajjhantaṁ coraṁ disvā, veri vā pana kenacideva kāraṇena baddhaveraṁ veriṁ",
  "atk-s0502a3:108_4": "disvā attano kakkhaḷatāya dāruṇatāya yaṁ taṁ tassa anayabyasanaṁ kareyya, puttadāraṁ",
  "atk-s0502a3:108_5": "vā pīḷeyya, khettādīni vā nāseyya, jīvitā vā pana naṁ voropeyya, dasasu akusalakammapathesu",
  "atk-s0502a3:108_6": "micchāṭhapitattā micchāpahiṇitaṁ cittaṁ pāpiyo naṁ tato kare taṁ purisaṁ tato pāpataraṁ",
  "atk-s0502a3:108_7": "kareyya. Vuttappakārehi, diso disassa vā verī verino vā imasmiṁyeva attabhāve dukkhaṁ",
  "atk-s0502a3:108_8": "vā uppādeyya, jīvitakkhayaṁ vā kareyya. Idaṁ pana akusalakammapathesu micchāṭhapitaṁ",
  "atk-s0502a3:108_9": "cittaṁ diṭṭheva dhamme anayabyasanaṁ pāpeti, attabhāvasatasahassesupi catūsu apāyesu",
  "atk-s0502a3:108_10": "khipitvā sīsaṁ ukkhipituṁ na detīti.",
  "atk-s0502a3:109": "Desanāpariyosāne bahū sotāpattiphalādīni pattā. Mahājanassa sātthikā desanā jātā. Upāsakena pana bhavantare katakammaṁ bhikkhūhi na pucchitaṁ, tasmā satthārā na kathitanti.",
  "atk-s0502a3:110": "Nandagopālakavatthu aṭṭhamaṁ.",
  "atk-s0502a3:111": "9. Soreyyattheravatthu",
  "atk-s0502a3:112": "Nataṁ mātā pitā kayirāti imaṁ dhammadesanaṁ satthā sāvatthiyaṁ jetavane viharanto soreyyattheraṁ ārabbha kathesi.",
  "atk-s0502a3:113_0": "Vatthu soreyyanagare samuṭṭhitaṁ, sāvatthiyaṁ niṭṭhāpesi. Sammāsambuddhe sāvatthiyaṁ",
  "atk-s0502a3:113_1": "viharante soreyyanagare soreyyaseṭṭhiputto ekena sahāyakena saddhiṁ sukhayānake nisīditvā",
  "atk-s0502a3:113_2": "mahantena parivārena nhānatthāya nagarā nikkhami. Tasmiṁ khaṇe mahākaccāyanatthero",
  "atk-s0502a3:113_3": "soreyyanagaraṁ piṇḍāya pavisitukāmo hutvā bahinagare saṅghāṭiṁ pārupati. Therassa",
  "atk-s0502a3:113_4": "ca suvaṇṇavaṇṇaṁ sarīraṁ. Soreyyaseṭṭhiputto taṁ disvā cintesi – ‘‘aho vata ayaṁ",
  "atk-s0502a3:113_5": "vā thero mama bhariyā bhaveyya, mama vā bhariyāya sarīravaṇṇo etassa sarīravaṇṇo",
  "atk-s0502a3:113_6": "viya bhaveyyā’’ti. Tassa cintitamatteyeva purisaliṅgaṁ antaradhāyi, itthiliṅgaṁ pāturahosi.",
  "atk-s0502a3:113_7": "So lajjamāno yānakā oruyha palāyi. Parijano taṁ asañjānanto ‘‘kimeta’’nti āha. Sāpi",
  "atk-s0502a3:113_8": "takkasilamaggaṁ paṭipajji. Sahāyakopissā ito cito ca vicaritvāpi nāddasa. Sabbe nhāyitvā",
  "atk-s0502a3:113_9": "gehaṁ agamiṁsu. ‘‘Kahaṁ seṭṭhiputto’’ti ca vutte, ‘‘nhatvā āgato bhavissatīti maññimhā’’ti",
  "atk-s0502a3:113_10": "vadiṁsu. Athassa mātāpitaro tattha tattha pariyesitvā apassantā roditvā paridevitvā,",
  "atk-s0502a3:113_11": "‘‘mato bhavissatī’’ti matakabhattaṁ adaṁsu. Sā ekaṁ takkasilagāmiṁ satthavāhaṁ disvā",
  "atk-s0502a3:113_12": "yānakassa pacchato pacchato anubandhi.",
  "atk-s0502a3:114_0": "Atha naṁ manussā disvā, ‘‘amhākaṁ yānakassa pacchato pacchato anugacchati, mayaṁ",
  "atk-s0502a3:114_1": "‘kassesā dārikā’ti taṁ na jānāmā’’ti vadiṁsu. Sāpi ‘‘tumhe attano yānakaṁ pājetha,",
  "atk-s0502a3:114_2": "ahaṁ padasā gamissāmī’’ti gacchantī aṅgulimuddikaṁ datvā ekasmiṁ yānake okāsaṁ kāresi.",
  "atk-s0502a3:114_3": "Manussā cintayiṁsu – ‘‘takkasilanagare amhākaṁ seṭṭhiputtassa bhariyā natthi, tassa",
  "atk-s0502a3:114_4": "ācikkhissāma, mahāpaṇṇākāro no bhavissatī’’ti. Te gehaṁ gantvā, ‘‘sāmi, amhehi tumhākaṁ",
  "atk-s0502a3:114_5": "ekaṁ itthiratanaṁ ānīta’’nti āhaṁsu. So taṁ sutvā taṁ pakkosāpetvā attano vayānurūpaṁ",
  "atk-s0502a3:114_6": "abhirūpaṁ pāsādikaṁ disvā uppannasineho gehe akāsi. Purisā hi itthiyo, itthiyo vā",
  "atk-s0502a3:114_7": "purisā abhūtapubbā nāma natthi. Purisā hi parassa dāresu aticaritvā kālaṁ katvā bahūni",
  "atk-s0502a3:114_8": "vassasatasahassāni niraye paccitvā manussajātiṁ āgacchantā attabhāvasate itthibhāvaṁ āpajjanti.",
  "atk-s0502a3:115_0": "Ānandattheropi kappasatasahassaṁ pūritapāramī ariyasāvako saṁsāre saṁsaranto ekasmiṁ",
  "atk-s0502a3:115_1": "attabhāve kammārakule nibbatto. Paradārakammaṁ katvā niraye paccitvā pakkāvasesena",
  "atk-s0502a3:115_2": "cuddasasu attabhāvesu purisassa pādaparicārikā itthī ahosi, sattasu attabhāvesu bījuddharaṇaṁ",
  "atk-s0502a3:115_3": "pāpuṇi. Itthiyo pana dānādīni puññāni katvā itthibhāve chandaṁ virājetvā, ‘‘idaṁ",
  "atk-s0502a3:115_4": "no puññaṁ purisattabhāvapaṭilābhāya saṁvattatū’’ti cittaṁ adhiṭṭhahitvā kālaṁ katvā",
  "atk-s0502a3:115_5": "purisattabhāvaṁ paṭilabhanti, patidevatā hutvā sāmike sammāpaṭipattivasenāpi purisattabhāvaṁ paṭilabhanteva.",
  "atk-s0502a3:116_0": "Ayaṁ pana seṭṭhiputto there ayoniso cittaṁ uppādetvā imasmiṁyeva attabhāve itthibhāvaṁ",
  "atk-s0502a3:116_1": "paṭilabhi. Takkasilāyaṁ seṭṭhiputtena saddhiṁ saṁvāsamanvāya pana tassā kucchiyaṁ",
  "atk-s0502a3:116_2": "gabbho patiṭṭhāsi. Sā dasamāsaccayena puttaṁ labhitvā tassa padasā gamanakāle aparampi",
  "atk-s0502a3:116_3": "puttaṁ paṭilabhi. Evamassā kucchiyaṁ vutthā dve, soreyyanagare taṁ paṭicca nibbattā",
  "atk-s0502a3:116_4": "dveti cattāro puttā ahesuṁ. Tasmiṁ kāle soreyyanagarato tassā sahāyako seṭṭhiputto",
  "atk-s0502a3:116_5": "pañcahi sakaṭasatehi takkasilaṁ gantvā sukhayānake nisinno nagaraṁ pāvisi. Atha naṁ",
  "atk-s0502a3:116_6": "sā uparipāsādatale vātapānaṁ vivaritvā antaravīthiṁ olokayamānā ṭhitā disvā sañjānitvā",
  "atk-s0502a3:116_7": "dāsiṁ pesetvā pakkosāpetvā mahātale nisīdāpetvā mahantaṁ sakkārasammānaṁ akāsi. Atha",
  "atk-s0502a3:116_8": "naṁ so āha – ‘‘bhadde, tvaṁ ito pubbe amhehi na diṭṭhapubbā, atha ca pana no mahantaṁ",
  "atk-s0502a3:116_9": "sakkāraṁ karosi, jānāsi tvaṁ amhe’’ti. ‘‘Āma, sāmi, jānāmi, nanu tumhe soreyyanagaravāsino’’ti?",
  "atk-s0502a3:116_10": "‘‘Āma, bhadde’’ti. Sā mātāpitūnañca bhariyāya ca puttānañca arogabhāvaṁ pucchi. Itaro",
  "atk-s0502a3:116_11": "‘‘āma, bhadde, arogā’’ti vatvā ‘‘jānāsi tvaṁ ete’’ti āha. ‘‘Āma sāmi, jānāmi. Tesaṁ",
  "atk-s0502a3:116_12": "eko putto atthi, so kahaṁ, sāmī’’ti? ‘‘Bhadde, mā etaṁ kathehi, mayaṁ tena saddhiṁ",
  "atk-s0502a3:116_13": "ekadivasaṁ sukhayānake nisīditvā nhāyituṁ nikkhantā nevassa gatiṁ jānāma, ito cito",
  "atk-s0502a3:116_14": "ca vicaritvā taṁ adisvā mātāpitūnaṁ ārocayimhā, tepissa roditvā kanditvā petakiccaṁ",
  "atk-s0502a3:116_15": "kiriṁsū’’ti. ‘‘Ahaṁ so, sāmī’’ti. ‘‘Apehi, bhadde, kiṁ kathesi mayhaṁ sahāyo devakumāro",
  "atk-s0502a3:116_16": "viya eko puriso’’ti? ‘‘Hotu, sāmi, ahaṁ so’’ti. ‘‘Atha idaṁ kiṁ nāmā’’ti? ‘‘Taṁ divasaṁ",
  "atk-s0502a3:116_17": "te ayyo mahākaccāyanatthero diṭṭho’’ti? ‘‘Āma, diṭṭho’’ti. Ahaṁ ayyaṁ mahākaccāyanattheraṁ",
  "atk-s0502a3:116_18": "oloketvā, ‘‘aho vata ayaṁ vā thero mama bhariyā bhaveyya , etassa vā sarīravaṇṇo",
  "atk-s0502a3:116_19": "viya mama bhariyāya sarīravaṇṇo bhaveyyā’’ti cintesiṁ. Cintitakkhaṇeyeva me purisaliṅgaṁ",
  "atk-s0502a3:116_20": "antaradhāyi, itthiliṅgaṁ pātubhavi. Athāhaṁ lajjamānā kassaci kiñci vattuṁ asakkuṇitvā",
  "atk-s0502a3:116_21": "tato palāyitvā idhāgatā, sāmīti.",
  "atk-s0502a3:117_0": "‘‘Aho vata te bhāriyaṁ kammaṁ kataṁ, kasmā mayhaṁ nācikkhi, apica pana te thero khamāpito’’ti?",
  "atk-s0502a3:117_1": "‘‘Na khamāpito, sāmi. Jānāsi pana tvaṁ kahaṁ thero’’ti? ‘‘Imameva nagaraṁ upanissāya",
  "atk-s0502a3:117_2": "viharatī’’ti. ‘‘Sace piṇḍāya caranto idhāgaccheyya, ahaṁ mama ayyassa bhikkhāhāraṁ",
  "atk-s0502a3:117_3": "dadeyyaṁ, sāmī’’ti. ‘‘Tena hi sīghaṁ sakkāraṁ karohi, amhākaṁ ayyaṁ khamāpessāmā’’ti",
  "atk-s0502a3:117_4": "so therassa vasanaṭṭhānaṁ gantvā vanditvā ekamantaṁ nisinno, ‘‘bhante, sve mayhaṁ",
  "atk-s0502a3:117_5": "bhikkhaṁ gaṇhathā’’ti āha. ‘‘Nanu tvaṁ, seṭṭhiputta, āgantukosī’’ti. ‘‘Bhante, mā",
  "atk-s0502a3:117_6": "amhākaṁ āgantukabhāvaṁ pucchatha, sve me bhikkhaṁ gaṇhathā’’ti. Thero adhivāsesi,",
  "atk-s0502a3:117_7": "gehepi therassa mahāsakkāro paṭiyatto. Thero punadivase taṁ gehadvāraṁ agamāsi. Atha",
  "atk-s0502a3:117_8": "naṁ nisīdāpetvā paṇītenāhārena parivisitvā seṭṭhiputto taṁ itthiṁ gahetvā therassa",
  "atk-s0502a3:117_9": "pādamūle nipajjāpetvā, ‘‘bhante, mayhaṁ sahāyikāya khamathā’’ti āha. ‘‘Kimeta’’nti?",
  "atk-s0502a3:117_10": "‘‘Ayaṁ, bhante, pubbe mayhaṁ piyasahāyako hutvā tumhe oloketvā evaṁ nāma cintesi,",
  "atk-s0502a3:117_11": "athassa purisaliṅgaṁ antaradhāyi, itthiliṅgaṁ pātubhavi, khamatha, bhante’’ti. ‘‘Tena",
  "atk-s0502a3:117_12": "hi uṭṭhahatha, khamāmi vo aha’’nti. Therena ‘‘khamāmī’’ti vuttamatteyeva itthiliṅgaṁ",
  "atk-s0502a3:117_13": "antaradhāyi, purisaliṅgaṁ pātubhavi.",
  "atk-s0502a3:118_0": "Purisaliṅge pātubhūtamatteyeva taṁ takkasilāya seṭṭhiputto āha – ‘‘samma sahāyaka,",
  "atk-s0502a3:118_1": "ime dve dārakā tava kucchiyaṁ vutthattā maṁ paṭicca nibbattattā ubhinnampino puttā",
  "atk-s0502a3:118_2": "eva, idheva vasissāma, mā ukkaṇṭhī’’ti. ‘‘Samma, ahaṁ ekenattabhāvena paṭhamaṁ puriso",
  "atk-s0502a3:118_3": "hutvā itthibhāvaṁ patvā puna puriso jātoti vippakārappatto, paṭhamaṁ maṁ paṭicca",
  "atk-s0502a3:118_4": "dve puttā nibbattā, idāni me kucchito dve puttā nikkhantā, svāhaṁ ekenattabhāvena",
  "atk-s0502a3:118_5": "vippakārappatto, puna ‘gehe vasissatī’ti saññaṁ mā kari, ahaṁ mama ayyassa santike",
  "atk-s0502a3:118_6": "pabbajissāmi. Ime dve dārakā tava bhārāti, imesu mā pamajjī’’ti vatvā putte sīse",
  "atk-s0502a3:118_7": "paricumbitvā parimajjitvā ure nipajjāpetvā pitu niyyādetvā nikkhamitvā therassa santike",
  "atk-s0502a3:118_8": "pabbajjaṁ yāci. Theropi naṁ pabbājetvā upasampādetvā gaṇhitvāva cārikaṁ caramāno",
  "atk-s0502a3:118_9": "anupubbena sāvatthiṁ agamāsi. Tassa soreyyattheroti nāmaṁ ahosi. Janapadavāsino taṁ",
  "atk-s0502a3:118_10": "pavattiṁ ñatvā saṅkhubhitvā kotūhalajātā taṁ upasaṅkamitvā pucchiṁsu – ‘‘evaṁ kira,",
  "atk-s0502a3:118_11": "bhante’’ti? ‘‘Āma, āvuso’’ti. ‘‘Bhante, evarūpampi kāraṇaṁ nāma hoti’’? ‘‘Tumhākaṁ",
  "atk-s0502a3:118_12": "kucchiyaṁ kira dve puttā nibbattā, tumhe paṭicca dve jātā, tesaṁ vo kataresu balavasineho",
  "atk-s0502a3:118_13": "hotī’’ti? ‘‘Kucchiyaṁ vutthakesu, āvuso’’ti. Āgatāgatā nibaddhaṁ tatheva pucchiṁsu.",
  "atk-s0502a3:119_0": "Thero ‘‘kucchiyaṁ vuttakesu eva sineho balavā’’ti punappunaṁ kathento harāyamāno",
  "atk-s0502a3:119_1": "ekova nisīdati, ekova tiṭṭhati. So evaṁ ekattūpagato attabhāve khayavayaṁ samuṭṭhāpetvā",
  "atk-s0502a3:119_2": "saha paṭisambhidāhi arahattaṁ pāpuṇi. Atha naṁ āgatāgatā pucchanti – ‘‘bhante, evaṁ",
  "atk-s0502a3:119_3": "kira nāma ahosī’’ti? ‘‘Āmāvuso’’ti. ‘‘Kataresu sineho balavā’’ti? ‘‘Mayhaṁ katthaci",
  "atk-s0502a3:119_4": "sineho nāma natthī’’ti. Bhikkhū ‘‘ayaṁ abhūtaṁ kathesi, purimadivasesu ‘kucchiyaṁ",
  "atk-s0502a3:119_5": "vutthaputtesu sineho balavā’ti vatvā idāni ‘mayhaṁ katthaci sineho natthī’ti vadati,",
  "atk-s0502a3:119_6": "aññaṁ byākaroti, bhante’’ti āhaṁsu. Satthā ‘‘na, bhikkhave, mama putto aññaṁ byākaroti,",
  "atk-s0502a3:119_7": "mama puttassa sammāpaṇihitena cittena maggassa diṭṭhakālato paṭṭhāya na katthaci",
  "atk-s0502a3:119_8": "sineho jāto, yaṁ sampattiṁ neva mātā, na pitā kātuṁ sakkoti, taṁ imesaṁ sattānaṁ",
  "atk-s0502a3:119_9": "abbhantare pavattaṁ sammāpaṇihitaṁ cittameva detī’’ti vatvā imaṁ gāthamāha –",
  "atk-s0502a3:120": "43.",
  "atk-s0502a3:121": " ‘‘Na taṁ mātā pitā kayirā, aññe vāpi ca ñātakā;",
  "atk-s0502a3:122": "Sammāpaṇihitaṁ cittaṁ, seyyaso naṁ tato kare’’ti.",
  "atk-s0502a3:123_0": "Tatthana tanti taṁ kāraṇaṁ neva mātā kareyya, na pitā, na aññe ñātakā. Sammāpaṇihitanti",
  "atk-s0502a3:123_1": "dasasu kusalakammapathesu sammā ṭhapitaṁ. Seyyasonaṁ tato kareti tato kāraṇato seyyaso",
  "atk-s0502a3:123_2": "naṁ varataraṁ uttaritaraṁ kareyya, karotīti attho. Mātāpitaro hi puttānaṁ dhanaṁ",
  "atk-s0502a3:123_3": "dadamānā ekasmiṁyeva attabhāve kammaṁ akatvā sukhena jīvikakappanaṁ dhanaṁ dātuṁ",
  "atk-s0502a3:123_4": "sakkonti. Visākhāya mātāpitaropi tāva mahaddhanā mahābhogā, tassā ekasmiṁyeva attabhāve",
  "atk-s0502a3:123_5": "sukhena jīvikakappanaṁ dhanaṁ adaṁsu. Catūsu pana dīpesu cakkavattisiriṁ dātuṁ samatthā",
  "atk-s0502a3:123_6": "mātāpitaropi nāma puttānaṁ natthi, pageva dibbasampattiṁ vā paṭhamajjhānādisampattiṁ",
  "atk-s0502a3:123_7": "vā, lokuttarasampattidāne kathāva natthi, sammāpaṇihitaṁ pana cittaṁ sabbampetaṁ",
  "atk-s0502a3:123_8": "sampattiṁ dātuṁ sakkoti. Tena vuttaṁ ‘‘seyyaso naṁ tato kare’’ti.",
  "atk-s0502a3:124": "Desanāvasāne bahū sotāpattiphalādīni pattā. Desanā mahājanassa sātthikā jātāti.",
  "atk-s0502a3:125": "Soreyyattheravatthu navamaṁ.",
  "atk-s0502a3:126": "Cittavaggavaṇṇanā niṭṭhitā.",
  "atk-s0502a3:127": "Tatiyo vaggo."
}