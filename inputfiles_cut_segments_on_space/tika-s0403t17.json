{
  "tika-s0403t17:0": "(18) 3. Upāsakavaggo",
  "tika-s0403t17:1": "1-6. Sārajjasuttādivaṇṇanā",
  "tika-s0403t17:2_0": "171-176. Tatiyassa paṭhamadutiyatatiyacatutthe natthi vattabbaṁ. Pañcame upāsakapacchimakoti",
  "tika-s0403t17:2_1": "upāsakanihīno. ‘‘Iminā diṭṭhādinā idaṁ nāma maṅgalaṁ bhavissatī’’ti evaṁ bālajanaparikappitakotūhalasaṅkhātena",
  "tika-s0403t17:2_2": "diṭṭhasutamutamaṅgalena samannāgato kotūhalamaṅgaliko. Tenāha ‘‘iminā idaṁ bhavissatī’’tiādi.",
  "tika-s0403t17:2_3": "Maṅgalaṁ paccetīti diṭṭhamaṅgalādibhedaṁ maṅgalameva patthiyāyati. No kammanti kammassakataṁ",
  "tika-s0403t17:2_4": "no patthiyāyati. Imamhā sāsanāti ito sabbaññubuddhasāsanato. Bahiddhāti bāhirakasamaye.",
  "tika-s0403t17:2_5": "Dakkhiṇeyyaṁ pariyesatīti ‘‘duppaṭipannā dakkhiṇeyyā’’ti saññī gavesati. Ettha dakkhiṇapariyesanapubbakāre",
  "tika-s0403t17:2_6": "ekaṁ katvā pañca dhammā veditabbā. Chaṭṭhaṁ uttānameva.",
  "tika-s0403t17:3": "Sārajjasuttādivaṇṇanā niṭṭhitā.",
  "tika-s0403t17:4": "7-8. Vaṇijjāsuttādivaṇṇanā",
  "tika-s0403t17:5_0": "177-8. Sattame satthavaṇijjāti āvudhabhaṇḍaṁ katvā vā kāretvā vā kataṁ vā paṭilabhitvā",
  "tika-s0403t17:5_1": "tassa vikkayo. Āvudhabhaṇḍaṁ kāretvā tassa vikkayoti idaṁ pana nidassanamattaṁ. Sūkaramigādayo",
  "tika-s0403t17:5_2": "posetvā tesaṁ vikkayoti sūkaramigādayo posetvā tesaṁ maṁsaṁ sampādetvā vikkayo. Ettha",
  "tika-s0403t17:5_3": "ca satthavaṇijjā paroparādhanimittatāya akaraṇīyā vuttā, sattavaṇijjā abhujissabhāvakaraṇato,",
  "tika-s0403t17:5_4": "maṁsavisavaṇijjā vadhahetuto, majjavaṇijjā pamādaṭṭhānato. Aṭṭhamaṁ uttānameva.",
  "tika-s0403t17:6": "Vaṇijjāsuttādivaṇṇanā niṭṭhitā.",
  "tika-s0403t17:7": "9. Gihisuttavaṇṇanā",
  "tika-s0403t17:8_0": "179. Navame ābhicetasikānanti abhicetoti abhikkantaṁ visuddhacittaṁ vuccati adhicittaṁ",
  "tika-s0403t17:8_1": "vā, abhicetasi jātāni ābhicetasikāni, abhiceto sannissitānīti vā ābhicetasikāni.",
  "tika-s0403t17:8_2": "Tenevāha ‘‘uttamacittanissitāna’’nti. Diṭṭhadhammasukhavihārānanti diṭṭhadhamme sukhavihārānaṁ.",
  "tika-s0403t17:8_3": "Diṭṭhadhammoti paccakkho attabhāvo vuccati, tattha sukhavihārānanti attho. Rūpāvacarajjhānānametaṁ",
  "tika-s0403t17:8_4": "adhivacanaṁ. Tāni hi appetvā nisinnā jhāyino imasmiṁyeva attabhāve asaṁkiliṭṭhaṁ",
  "tika-s0403t17:8_5": "nekkhammasukhaṁ vindanti, tasmā ‘‘diṭṭhadhammasukhavihārānī’’ti vuccanti.",
  "tika-s0403t17:9_0": "Catubbidhamerayanti pupphāsavo, phalāsavo, guḷāsavo, madhvāsavoti evaṁ catuppabhedaṁ",
  "tika-s0403t17:9_1": "merayaṁ. Pañcavidhañca suranti pūvasurā, piṭṭhasurā, odanasurā, kiṇṇapakkhittā, sambhārasaṁyuttāti",
  "tika-s0403t17:9_2": "evaṁ pañcappabhedaṁ suraṁ. Puññaṁ attho etassāti puññattho. Yasmā panesa puññena",
  "tika-s0403t17:9_3": "atthiko nāma hoti, tasmā vuttaṁ ‘‘puññena atthikassā’’ti. Sesamettha uttānameva.",
  "tika-s0403t17:10": "Gihisuttavaṇṇanā niṭṭhitā.",
  "tika-s0403t17:11": "10. Gavesīsuttavaṇṇanā",
  "tika-s0403t17:12_0": "180. Dasame sukāraṇanti bodhiparipācanassa ekantikaṁ sundaraṁ kāraṇaṁ. Mandahasitanti",
  "tika-s0403t17:12_1": "īsakaṁ hasitaṁ. Kahaṁ kahanti hāsasaddassa anukaraṇametaṁ. Haṭṭhappahaṭṭhākāramattanti",
  "tika-s0403t17:12_2": "haṭṭhassa pahaṭṭhākāramattaṁ. Yathā gahitasaṅketā ‘‘pahaṭṭho bhagavā’’ti sañjānanti,",
  "tika-s0403t17:12_3": "evaṁ ākāranidassanamattaṁ.",
  "tika-s0403t17:13_0": "Idāni iminā pasaṅgena hāsasamuṭṭhānaṁ vibhāgato dassetuṁ ‘‘hasitañca nāmeta’’ntiādi",
  "tika-s0403t17:13_1": "āraddhaṁ. Tattha ajjhupekkhanavasenapi hāso na sambhavati, pageva domanassavasenāti",
  "tika-s0403t17:13_2": "āha ‘‘terasahi somanassasahagatacittehī’’ti. Nanu ca keci kodhavasenapi hasantīti?",
  "tika-s0403t17:13_3": "Na, te sampiyanti kodhavatthuṁ tattha ‘‘mayaṁ dāni yathākāmakāritaṁ āpajjissāmā’’ti",
  "tika-s0403t17:13_4": "duviññeyyantarena somanassacitteneva hāsassa uppajjanato. Tesūti pañcasu somanassasahagatakiriyacittesu.",
  "tika-s0403t17:13_5": "Balavārammaṇeti uḷāratame ārammaṇe yamakapāṭihāriyasadise. Dubbalārammaṇeti anuḷāraārammaṇe.",
  "tika-s0403t17:14_0": "‘‘Imasmiṁ pana ṭhāne…pe… uppādetī’’ti idaṁ porāṇaṭṭhakathāyaṁ tathā āgatattā vuttaṁ,",
  "tika-s0403t17:14_1": "na sahetukasomanassasahagatacittehi bhagavato sitaṁ na hotīti dassanattaṁ. Abhidhammaṭīkāyaṁ",
  "tika-s0403t17:14_2": "(dha. sa. mūlaṭī. 968) pana ‘‘atītaṁsādīsu appaṭihataṁ ñāṇaṁ vatvā ‘imehi dhammehi",
  "tika-s0403t17:14_3": "samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivattī’tiādivacanato",
  "tika-s0403t17:14_4": "(mahāni. 156; paṭi. ma. 3.5) ‘bhagavato idaṁ cittaṁ uppajjatī’ti vuttavacanaṁ vicāretabba’’nti",
  "tika-s0403t17:14_5": "vuttaṁ. Tattha iminā hasituppādacittena pavattiyamānampi bhagavato sitakaraṇaṁ pubbenivāsaanāgataṁsasabbaññutaññāṇānaṁ",
  "tika-s0403t17:14_6": "anuvattakattā ñāṇānuparivattiyevāti evaṁ pana ñāṇānuparivattibhāve sati na koci pāḷiaṭṭhakathānaṁ",
  "tika-s0403t17:14_7": "virodho. Tathā hi abhidhammaṭṭhakathāyaṁ (dha. sa. aṭṭha. 568) ‘‘tesaṁ ñāṇānaṁ ciṇṇapariyante",
  "tika-s0403t17:14_8": "idaṁ cittaṁ uppajjatī’’ti vuttaṁ. Avassañcetaṁ evaṁ icchitabbaṁ, aññathā āvajjanacittassapi",
  "tika-s0403t17:14_9": "bhagavato tathārūpe kāle na yujjeyya. Tassapi hi viññattisamuṭṭhāpakabhāvassa nicchitattā.",
  "tika-s0403t17:14_10": "Tathā hi vuttaṁ ‘‘evañca katvā manodvārāvajjanassapi viññattisamuṭṭhāpakattaṁ upapannaṁ",
  "tika-s0403t17:14_11": "hotī’’ti (dha. sa. mūlaṭī. 1 kāyakammadvārakathāvaṇṇanā) na ca viññattisamuṭṭhāpakatte",
  "tika-s0403t17:14_12": "taṁsamuṭṭhānakāyaviññattiyā kāyakammādibhāvaṁ āpajjanabhāvo vissajjatīti.",
  "tika-s0403t17:15_0": "Hasitanti sitameva sandhāya vadati. Tenāha ‘‘evaṁ appamattakampī’’ti. Samosaritā",
  "tika-s0403t17:15_1": "vijjulatā. Sā hi itaravijjulatā viya khaṇaṭṭhitiyā sīghanirodhā ca na hoti, apica",
  "tika-s0403t17:15_2": "kho dandhanirodhā, na ca sabbakālikā. Dīdhiti pāvakamahāmeghato vā cātuddīpikamahāmeghato",
  "tika-s0403t17:15_3": "vā niccharati. Tenāha ‘‘cātuddīpikamahāmeghamukhato’’ti. Ayaṁ kira tāsaṁ rasmīnaṁ",
  "tika-s0403t17:15_4": "dhammatā, yadidaṁ tikkhattuṁ sīsaṁ padakkhiṇaṁ katvā dāṭhaggesuyeva antaradhānaṁ.",
  "tika-s0403t17:15_5": "Sesamettha suviññeyyameva.",
  "tika-s0403t17:16": "Gavesīsuttavaṇṇanā niṭṭhitā.",
  "tika-s0403t17:17": "Upāsakavaggavaṇṇanā niṭṭhitā."
}