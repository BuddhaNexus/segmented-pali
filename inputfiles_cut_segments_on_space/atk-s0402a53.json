{
  "atk-s0402a53:0": "(18) 3. Sañcetaniyavaggo",
  "atk-s0402a53:1": "1. Cetanāsuttavaṇṇanā",
  "atk-s0402a53:2_0": "171. Tatiyassa paṭhame kāyeti kāyadvāre, kāyaviññattiyā satīti attho. Kāyasañcetanāhetūtiādīsu",
  "atk-s0402a53:2_1": "kāyasañcetanā nāma kāyadvāre cetanā pakappanā. Sā aṭṭha kāmāvacarakusalavasena aṭṭhavidhā,",
  "atk-s0402a53:2_2": "akusalavasena dvādasavidhāti vīsatividhā. Tathā vacīsañcetanā, tathā manosañcetanā.",
  "atk-s0402a53:2_3": "Apicettha nava mahaggatacetanāpi labbhanti. Kāyasañcetanāhetūti kāyasañcetanāpaccayā.",
  "atk-s0402a53:2_4": "Uppajjati ajjhattaṁ sukhadukkhanti aṭṭhakusalakammapaccayā niyakajjhatte sukhaṁ uppajjati,",
  "atk-s0402a53:2_5": "dvādasaakusalakammapaccayā dukkhaṁ. Sesadvāresupi eseva nayo. Avijjāpaccayāvāti avijjākāraṇeneva.",
  "atk-s0402a53:2_6": "Sace hi avijjā chādayamānā paccayo hoti, evaṁ sante tīsu dvāresu sukhadukkhānaṁ paccayabhūtā",
  "atk-s0402a53:2_7": "cetanā uppajjati. Iti mūlabhūtāya avijjāya vasenetaṁ vuttaṁ.",
  "atk-s0402a53:3_0": "Sāmaṁ vātiādīsu parehi anāṇatto sayameva abhisaṅkharonto sāmaṁ kāyasaṅkhāraṁ abhisaṅkharoti",
  "atk-s0402a53:3_1": "nāma. Yaṁ pana pare samādapetvā āṇāpetvā kārenti, tassa taṁ kāyasaṅkhāraṁ pare abhisaṅkharonti",
  "atk-s0402a53:3_2": "nāma. Yo pana kusalaṁ kusalanti akusalaṁ akusalanti kusalavipākaṁ kusalavipākoti",
  "atk-s0402a53:3_3": "akusalavipākaṁ akusalavipākoti jānanto kāyadvāre vīsatividhaṁ kāyasaṅkhāraṁ abhisaṅkharoti,",
  "atk-s0402a53:3_4": "ayaṁ sampajāno abhisaṅkharoti nāma. Yo evaṁ ajānanto abhisaṅkharoti, ayaṁ asampajāno",
  "atk-s0402a53:3_5": "abhisaṅkharoti nāma. Sesadvāresupi eseva nayo.",
  "atk-s0402a53:4_0": "Tattha asampajānakammaṁ evaṁ veditabbaṁ – daharadārakā “mātāpitūhi kataṁ karomā”ti",
  "atk-s0402a53:4_1": "cetiyaṁ vandanti, pupphapūjaṁ karonti, bhikkhusaṅghaṁ vandanti, tesaṁ kusalanti ajānantānampi",
  "atk-s0402a53:4_2": "taṁ kusalameva hoti. Tathā migapakkhiādayo tiracchānā dhammaṁ suṇanti, saṅghaṁ vandanti,",
  "atk-s0402a53:4_3": "cetiyaṁ vandanti, tesaṁ jānantānampi ajānantānampi taṁ kusalameva hoti. Daharadārakā",
  "atk-s0402a53:4_4": "pana mātāpitaro hatthapādehi paharanti, bhikkhūnaṁ talasattikaṁ uggiranti, daṇḍaṁ",
  "atk-s0402a53:4_5": "khipanti, akkosanti. Gāviyo bhikkhusaṅghaṁ anubandhanti, sunakhā anubandhanti, ḍaṁsanti,",
  "atk-s0402a53:4_6": "sīhabyagghādayo anubandhanti, jīvitā voropenti. Tesaṁ jānantānampi ajānantānampi",
  "atk-s0402a53:4_7": "akusalakammaṁ hotīti veditabbaṁ.",
  "atk-s0402a53:5_0": "Idāni tīsupi dvāresu āyūhanacetanā samodhānetabbā. Seyyathidaṁ – kāyadvāre sayaṁkatamūlikā",
  "atk-s0402a53:5_1": "vīsati cetanā, āṇattimūlikā vīsati, sampajānamūlikā vīsati, asampajānamūlikā vīsatīti",
  "atk-s0402a53:5_2": "asīti cetanā honti, tathā vacīdvāre. Manodvāre pana ekekasmimpi vikappe ekūnatiṁsa",
  "atk-s0402a53:5_3": "katvā satañca soḷasa ca honti. Iti sabbāpi tīsu dvāresu dve satāni chasattati ca",
  "atk-s0402a53:5_4": "cetanā. Tā sabbāpi saṅkhārakkhandhoteva saṅkhaṁ gacchanti, taṁsampayutto vedayitākāro",
  "atk-s0402a53:5_5": "vedanākkhandho, sañjānanākāro saññākkhandho, cittaṁ viññāṇakkhandho, kāyo upādārūpaṁ,",
  "atk-s0402a53:5_6": "tassa paccayā catasso dhātuyo cattāri bhūtānīti ime pañcakkhandhā dukkhasaccaṁ nāma.",
  "atk-s0402a53:6_0": "Imesu, bhikkhave, dhammesu avijjā anupatitāti imesu vuttappabhedesu cetanādhammesu",
  "atk-s0402a53:6_1": "avijjā sahajātavasena ca upanissayavasena ca anupatitā. Evaṁ vaṭṭañceva vaṭṭamūlikā",
  "atk-s0402a53:6_2": "ca avijjā dassitā hoti.",
  "atk-s0402a53:7_0": "Ettāvatā vipassanaṁ vaḍḍhetvā arahattaṁ pattassa khīṇāsavassa idāni thutiṁ karonto",
  "atk-s0402a53:7_1": "avijjāyatveva asesavirāganirodhātiādimāha. Tattha asesavirāganirodhāti asesavirāgena",
  "atk-s0402a53:7_2": "ceva asesanirodhena ca. So kāyo na hotīti khīṇāsavassa kāyena karaṇakammaṁ paññāyati,",
  "atk-s0402a53:7_3": "cetiyaṅgaṇasammajjanaṁ bodhiyaṅgaṇasammajjanaṁ abhikkamanaṁ paṭikkamanaṁ vattānuvattakaraṇanti",
  "atk-s0402a53:7_4": "evamādi. Kāyadvāre panassa vīsati cetanā avipākadhammataṁ āpajjanti. Tena vuttaṁ",
  "atk-s0402a53:7_5": "– “so kāyo na hoti, yaṁ paccayāssa taṁ uppajjati ajjhattaṁ sukhadukkha”nti. Kāyadvārappavattā",
  "atk-s0402a53:7_6": "hi cetanā idha kāyoti adhippetā. Sesadvayepi eseva nayo. Khettantiādīnipi kusalākusalakammasseva",
  "atk-s0402a53:7_7": "nāmāni. Tañhi vipākassa viruhanaṭṭhānaṭṭhena khettaṁ, patiṭṭhānaṭṭhena vatthu, kāraṇaṭṭhena",
  "atk-s0402a53:7_8": "āyatanaṁ, adhikaraṇaṭṭhena adhikaraṇanti vuccati.",
  "atk-s0402a53:8_0": "Iti satthā ettakena ṭhānena tīhi dvārehi āyūhitakammaṁ dassetvā idāni tassa kammassa",
  "atk-s0402a53:8_1": "vipaccanaṭṭhānaṁ dassetuṁ cattārome bhikkhavetiādimāha. Tattha attabhāvappaṭilābhāti",
  "atk-s0402a53:8_2": "paṭiladdhaattabhāvā. Attasañcetanā kamatīti attanā pakappitacetanā vahati pavattati.",
  "atk-s0402a53:9_0": "Attasañcetanāhetu tesaṁ sattānaṁ tamhā kāyā cuti hotītiādīsu khiḍḍāpadosikā devā",
  "atk-s0402a53:9_1": "attasañcetanāhetu cavanti. Tesañhi nandanavanacittalatāvanaphārusakavanādīsu dibbaratisamappitānaṁ",
  "atk-s0402a53:9_2": "kīḷantānaṁ pānabhojane sati sammussati, te āhārupacchedena ātape khittamālā viya",
  "atk-s0402a53:9_3": "milāyanti. Manopadosikā devā parasañcetanāhetu cavanti, ete cātumahārājikā devā.",
  "atk-s0402a53:9_4": "Tesu kira eko devaputto “nakkhattaṁ kīḷissāmī”ti saparivāro rathena vīthiṁ paṭipajjati.",
  "atk-s0402a53:9_5": "Athañño nikkhamanto taṁ purato gacchantaṁ disvā “kiṁ, bho, ayaṁ kapaṇo adiṭṭhapubbaṁ",
  "atk-s0402a53:9_6": "viya etaṁ disvā pītiyā uddhumāto viya gajjamāno viya ca gacchatī”ti kujjhati. Purato",
  "atk-s0402a53:9_7": "gacchantopi nivattitvā taṁ kuddhaṁ disvā kuddhā nāma suvijānā hontīti kuddhabhāvamassa",
  "atk-s0402a53:9_8": "ñatvā “tvaṁ kuddho mayhaṁ kiṁ karissasi, ayaṁ sampatti mayā dānasīlādīnaṁ vasena",
  "atk-s0402a53:9_9": "laddhā, na tuyhaṁ vasenā”ti paṭikujjhati. Ekasmiñhi kuddhe itaro akuddho rakkhati,",
  "atk-s0402a53:9_10": "ubhosu pana kuddhesu ekassa kodho itarassa paccayo hoti, tassapi kodho itarassa paccayo",
  "atk-s0402a53:9_11": "hotīti ubho kandantānaṁyeva orodhānaṁ cavanti. Manussā attasañcetanā ca parasañcetanā",
  "atk-s0402a53:9_12": "ca hetu cavanti, attasañcetanāya ca parasañcetanāya ca hetubhūtāya cavantīti attho.",
  "atk-s0402a53:9_13": "Manussā hi kujjhitvā attanāva attānaṁ hatthehipi daṇḍehipi paharanti, rajjubandhanādīhipi",
  "atk-s0402a53:9_14": "bandhanti, asināpi sīsaṁ chindanti, visampi khādanti, papātepi patanti, udakampi",
  "atk-s0402a53:9_15": "pavisanti, aggimpi pavisanti, parepi daṇḍena vā satthane vā paharitvā mārenti. Evaṁ",
  "atk-s0402a53:9_16": "tesu attasañcetanāpi parasañcetanāpi kamati.",
  "atk-s0402a53:10_0": "Katametena devā daṭṭhabbāti katame nāma te devā daṭṭhabbāti attho. Tena vā attabhāvena",
  "atk-s0402a53:10_1": "katame devā daṭṭhabbātipi attho. Kasmā pana thero imaṁ pañhaṁ pucchati, kiṁ attanā",
  "atk-s0402a53:10_2": "kathetuṁ nappahotīti? Pahoti, idaṁ pana padaṁ attano sabhāvena buddhavisayaṁ pañhanti",
  "atk-s0402a53:10_3": "thero na kathesi. Tena daṭṭhabbāti tena attabhāvena daṭṭhabbā. Ayaṁ pana pañho heṭṭhā",
  "atk-s0402a53:10_4": "kāmāvacarepi rūpāvacarepi labbhati, bhavaggena pana paricchinditvā kathito nippadesena",
  "atk-s0402a53:10_5": "kathito hotīti bhagavatā evaṁ kathito.",
  "atk-s0402a53:11_0": "Āgantāroitthattanti itthabhāvaṁ kāmāvacarapañcakkhandhabhāvameva āgantāro, neva tatrūpapattikā",
  "atk-s0402a53:11_1": "na uparūpapattikā honti. Anāgantāro itthattanti imaṁ khandhapañcakaṁ anāgantāro,",
  "atk-s0402a53:11_2": "heṭṭhūpapattikā na honti, tatrūpapattikā vā uparūpapattikā vā tattheva vā parinibbāyino",
  "atk-s0402a53:11_3": "hontīti attho. Ettha ca heṭṭhimabhave nibbattānaṁ vasena uparūpapattikā veditabbā.",
  "atk-s0402a53:11_4": "Bhavagge panetaṁ natthi. Sesaṁ sabbattha uttānamevāti.",
  "atk-s0402a53:12": "2. Vibhattisuttavaṇṇanā",
  "atk-s0402a53:13_0": "172. Dutiye atthapaṭisambhidāti pañcasu atthesu pabhedagataṁ ñāṇaṁ. Odhisoti kāraṇaso.",
  "atk-s0402a53:13_1": "Byañjanasoti akkharaso. Anekapariyāyenāti anekehi kāraṇehi. Ācikkhāmīti kathemi.",
  "atk-s0402a53:13_2": "Desemīti pākaṭaṁ katvā kathemi. Paññāpemīti jānāpemi. Paṭṭhapemīti paṭṭhapetvā pavattetvā",
  "atk-s0402a53:13_3": "kathemi. Vivarāmīti vivaṭaṁ katvā kathemi. Vibhajāmīti vibhajitvā kathemi. Uttānīkaromīti",
  "atk-s0402a53:13_4": "gambhīraṁ uttānakaṁ katvā kathemi. So maṁ pañhenāti so maṁ pañhena upagacchatu. Ahaṁ",
  "atk-s0402a53:13_5": "veyyākaraṇenāti ahamassa pañhakathanena cittaṁ ārādhessāmi. Yo no dhammānaṁ sukusaloti",
  "atk-s0402a53:13_6": "yo amhākaṁ adhigatadhammānaṁ sukusalo satthā, so esa sammukhībhūto. Yadi mayā atthapaṭisambhidā",
  "atk-s0402a53:13_7": "na sacchikatā, “sacchikarohi tāva sāriputtā”ti vatvā maṁ paṭibāhissatīti satthu purato",
  "atk-s0402a53:13_8": "nisinnakova sīhanādaṁ nadati. Iminā upāyena sabbattha attho veditabbo. Imāsu ca pana",
  "atk-s0402a53:13_9": "paṭisambhidāsu tisso paṭisambhidā lokiyā, atthapaṭisambhidā lokiyalokuttarāti.",
  "atk-s0402a53:14": "3. Mahākoṭṭhikasuttavaṇṇanā",
  "atk-s0402a53:15_0": "173. Tatiye phassāyatanānanti phassākarānaṁ, phassassa uppattiṭṭhānānanti attho.",
  "atk-s0402a53:15_1": "Atthaññaṁ kiñcīti etesu asesato niruddhesu tato paraṁ koci appamattakopi kileso atthīti",
  "atk-s0402a53:15_2": "pucchati. Natthaññaṁ kiñcīti idhāpi “appamattakopi kileso natthī”ti pucchati. Sesadvayepi",
  "atk-s0402a53:15_3": "eseva nayo. Ime pana cattāropi pañhe sassatucchedaekaccasassataamarāvikkhepavasena",
  "atk-s0402a53:15_4": "pucchati. Tenassa thero pucchitapucchitaṁ paṭibāhanto mā hevanti āha. Ettha hiiti",
  "atk-s0402a53:15_5": "nipātamattaṁ, evaṁ mā bhaṇīti attho. Attūpaladdhivaseneva “atthaññaṁ kiñci añño koci",
  "atk-s0402a53:15_6": "attā nāma atthī”ti sassatādiākārena pucchati. Kiṁ panesa attūpaladdhikoti? Na attūpaladdhiko.",
  "atk-s0402a53:15_7": "Evaṁladdhiko pana tattheko bhikkhu nisinno, so pucchituṁ na sakkoti. Tassa laddhiṁ",
  "atk-s0402a53:15_8": "vissajjāpanatthaṁ evaṁ pucchati. Yepi ca anāgate evaṁladdhikā bhavissanti, tesaṁ",
  "atk-s0402a53:15_9": "“buddhakālepeso pañho mahāsāvakehi vissajjito”ti vacanokāsupacchedanatthaṁ pucchatiyeva.",
  "atk-s0402a53:16_0": "Appapañcaṁpapañcetīti na papañcetabbaṭṭhāne papañcaṁ karoti, anācaritabbaṁ maggaṁ",
  "atk-s0402a53:16_1": "carati. Tāvatā papañcassa gatīti yattakā channaṁ phassāyatanānaṁ gati, tattakāva",
  "atk-s0402a53:16_2": "taṇhādiṭṭhimānappabhedassa papañcassa gati. Channaṁ, āvuso, phassāyatanānaṁ asesavirāganirodhā",
  "atk-s0402a53:16_3": "papañcanirodho papañcavūpasamoti etesu chasu āyatanesu sabbaso niruddhesu papañcāpi",
  "atk-s0402a53:16_4": "niruddhāva honti, vūpasantāva hontīti attho. Āruppe pana puthujjanadevatānaṁ kiñcāpi",
  "atk-s0402a53:16_5": "pañca phassāyatanāni niruddhāni, chaṭṭhassa pana aniruddhattā tayopi papañcā appahīnāva.",
  "atk-s0402a53:16_6": "Apica pañcavokārabhavavaseneva pañho kathitoti. Catutthe imināva nayena attho veditabbo.",
  "atk-s0402a53:17": "5. Upavāṇasuttavaṇṇanā",
  "atk-s0402a53:18_0": "175-176. Pañcame vijjāyantakaro hotīti vijjāya vaṭṭadukkhassa antakaro hoti, sakalaṁ",
  "atk-s0402a53:18_1": "vaṭṭadukkhaṁ paricchinnaṁ parivaṭumaṁ katvā tiṭṭhatīti. Sesapadesupi eseva nayo.",
  "atk-s0402a53:18_2": "Saupādānoti sagahaṇova hutvā. Antakaro abhavissāti vaṭṭadukkhassa antaṁ katvā ṭhito",
  "atk-s0402a53:18_3": "abhavissa. Caraṇasampannoti pannarasadhammabhedena caraṇena samannāgato. Yathābhūtaṁ",
  "atk-s0402a53:18_4": "jānaṁpassaṁ antakaro hotīti yathāsabhāvaṁ maggapaññāya jānitvā passitvā vaṭṭadukkhassa",
  "atk-s0402a53:18_5": "antaṁ katvā ṭhito nāma hotīti arahattanikūṭena pañhaṁ niṭṭhapesi. Chaṭṭhaṁ heṭṭhā",
  "atk-s0402a53:18_6": "ekakanipātavaṇṇanāyaṁ vuttanayeneva veditabbaṁ.",
  "atk-s0402a53:19": "7. Rāhulasuttavaṇṇanā",
  "atk-s0402a53:20_0": "177. Sattame ajjhattikāti kesādīsu vīsatiyā koṭṭhāsesu thaddhākāralakkhaṇā pathavīdhātu.",
  "atk-s0402a53:20_1": "Bāhirāti bahiddhā anindriyabaddhesu pāsāṇapabbatādīsu thaddhākāralakkhaṇā pathavīdhātu.",
  "atk-s0402a53:20_2": "Imināva nayena sesāpi dhātuyo veditabbā. Netaṁ mama, nesohamasmi, na meso attāti",
  "atk-s0402a53:20_3": "idaṁ tayaṁ taṇhāmānadiṭṭhiggāhapaṭikkhepavasena vuttaṁ. Sammappaññāya daṭṭhabbanti",
  "atk-s0402a53:20_4": "hetunā kāraṇena maggapaññāya passitabbaṁ. Disvāti sahavipassanāya maggapaññāya passitvā.",
  "atk-s0402a53:20_5": "Acchecchi taṇhanti maggavajjhataṇhaṁ samūlakaṁ chindi. Vivattayi saṁyojananti dasavidhampi",
  "atk-s0402a53:20_6": "saṁyojanaṁ vivattayi ubbattetvā pajahi. Sammā mānābhisamayāti hetunā kāraṇena navavidhassa",
  "atk-s0402a53:20_7": "mānassa pahānābhisamayā. Antamakāsi dukkhassāti vaṭṭadukkhaṁ paricchinnaṁ parivaṭumaṁ",
  "atk-s0402a53:20_8": "akāsi, katvā ṭhitoti attho. Iti satthārā saṁyuttamahānikāye rāhulovāde vipassanā",
  "atk-s0402a53:20_9": "kathitā, cūḷarāhulovādepi vipassanā kathitā, ambalaṭṭhikarāhulovāde daharasseva sato",
  "atk-s0402a53:20_10": "musāvādā veramaṇī kathitā, mahārāhulovāde vipassanā kathitā. Imasmiṁ aṅguttaramahānikāye",
  "atk-s0402a53:20_11": "ayaṁ catukoṭikasuññatā nāma kathitāti.",
  "atk-s0402a53:21": "8. Jambālīsuttavaṇṇanā",
  "atk-s0402a53:22_0": "178. Aṭṭhame santaṁ cetovimuttinti aṭṭhannaṁ samāpattīnaṁ aññataraṁ samāpattiṁ. Sakkāyanirodhanti",
  "atk-s0402a53:22_1": "tebhūmakavaṭṭasaṅkhātassa sakkāyassa nirodhaṁ, nibbānanti attho. Na pakkhandatīti",
  "atk-s0402a53:22_2": "ārammaṇavasena na pakkhandati. Sesapadesupi eseva nayo. Na pāṭikaṅkhoti na pāṭikaṅkhitabbo.",
  "atk-s0402a53:22_3": "Lepagatenāti lepamakkhitena.",
  "atk-s0402a53:23_0": "Imasmiñca panatthe nadīpāraṁ gantukāmapurisopammaṁ āharitabbaṁ – eko kira puriso",
  "atk-s0402a53:23_1": "caṇḍasotāya vāḷamacchākulāya nadiyā pāraṁ gantukāmo “orimaṁ tīraṁ sāsaṅkaṁ sappaṭibhayaṁ,",
  "atk-s0402a53:23_2": "pārimaṁ tīraṁ khemaṁ appaṭibhayaṁ, kiṁ nu kho katvā pāraṁ gamissāmī”ti paṭipāṭiyā",
  "atk-s0402a53:23_3": "ṭhite aṭṭha kakudharukkhe disvā “sakkā imāya rukkhapaṭipāṭiyā gantu”nti manasikatvā",
  "atk-s0402a53:23_4": "“kakudharukkhā nāma maṭṭhasākhā honti, sākhāya hatthā na saṇṭhaheyyu”nti nigrodhapilakkharukkhādīnaṁ",
  "atk-s0402a53:23_5": "aññatarassa lākhāya hatthapāde makkhetvā dakkhiṇahatthena ekaṁ sākhaṁ gaṇhi. Hattho",
  "atk-s0402a53:23_6": "tattheva lagi. Puna vāmahatthena dakkhiṇapādena vāmapādenāti cattāropi hatthapādā",
  "atk-s0402a53:23_7": "tattheva lagiṁsu. So adhosiro lambamāno uparinadiyaṁ deve vuṭṭhe puṇṇāya nadiyā sote",
  "atk-s0402a53:23_8": "nimuggo kumbhīlādīnaṁ bhakkho ahosi.",
  "atk-s0402a53:24_0": "Tattha nadīsotaṁ viya saṁsārasotaṁ daṭṭhabbaṁ, sotassa pāraṁ gantukāmapuriso viya",
  "atk-s0402a53:24_1": "yogāvacaro, orimatīraṁ viya sakkāyo, pārimatīraṁ viya nibbānaṁ, paṭipāṭiyā ṭhitā",
  "atk-s0402a53:24_2": "aṭṭha kakudharukkhā viya aṭṭha samāpattiyo, lepamakkhitena hatthena sākhāgahaṇaṁ",
  "atk-s0402a53:24_3": "viya jhānavipassanānaṁ pāripanthike asodhetvā samāpattisamāpajjanaṁ, catūhi hatthapādehi",
  "atk-s0402a53:24_4": "sākhāya baddhassa olambanaṁ viya paṭhamajjhāne nikantiyā laggakālo, uparisote vuṭṭhi",
  "atk-s0402a53:24_5": "viya chasu dvāresu kilesānaṁ uppannakālo, nadiyā puṇṇāya sote nimuggassa kumbhīlādīnaṁ",
  "atk-s0402a53:24_6": "bhakkhabhūtakālo viya saṁsārasote nimuggassa catūsu apāyesu dukkhānubhavanakālo veditabbo.",
  "atk-s0402a53:25_0": "Suddhena hatthenāti sudhotena parisuddhahatthena. Imasmimpi atthe tādisameva opammaṁ",
  "atk-s0402a53:25_1": "kātabbaṁ – tatheva hi pāraṁ gantukāmo puriso “kakudharukkhā nāma maṭṭhasākhā, kiliṭṭhahatthena",
  "atk-s0402a53:25_2": "gaṇhantassa hattho parigaleyyā”ti hatthapāde sudhote katvā ekaṁ sākhaṁ gaṇhitvā paṭhamaṁ",
  "atk-s0402a53:25_3": "rukkhaṁ āruḷho. Tato otaritvā dutiyaṁ…pe… tato otaritvā aṭṭhamaṁ, aṭṭhamarukkhato",
  "atk-s0402a53:25_4": "otaritvā pārimatīre khemantabhūmiṁ gato.",
  "atk-s0402a53:26_0": "Tattha “imehi rukkhehi pārimatīraṁ gamissāmī”ti tassa purisassa cintitakālo viya",
  "atk-s0402a53:26_1": "yogino “aṭṭha samāpattiyo samāpajjitvā samāpattito vuṭṭhāya arahattaṁ gamissāmī”ti",
  "atk-s0402a53:26_2": "cintitakālo, suddhena hatthena sākhāgahaṇaṁ viya jhānavipassanānaṁ pāripanthikadhamme",
  "atk-s0402a53:26_3": "sodhetvā samāpattisamāpajjanaṁ. Tattha paṭhamarukkhārohaṇakālo viya paṭhamajjhānasamāpattikālo,",
  "atk-s0402a53:26_4": "paṭhamarukkhato oruyha dutiyaṁ āruḷhakālo viya paṭhamajjhāne nikantiyā abaddhassa",
  "atk-s0402a53:26_5": "tato vuṭṭhāya dutiyajjhānasamāpannakālo…pe… sattamarukkhato oruyha aṭṭhamaṁ āruḷhakālo",
  "atk-s0402a53:26_6": "viya ākiñcaññāyatanasamāpattiyaṁ nikantiyā abaddhassa tato vuṭṭhāya nevasaññānāsaññāyatanasamāpannakālo.",
  "atk-s0402a53:26_7": "Aṭṭhamarukkhato oruyha pārimatīraṁ khemantabhūmiṁ gatakālo viya nevasaññānāsaññāyatane",
  "atk-s0402a53:26_8": "nikantiyā abaddhassa samāpattito vuṭṭhāya saṅkhāre sammasitvā arahattappattakālo veditabbo.",
  "atk-s0402a53:27_0": "Avijjāppabhedaṁ manasi karotīti aṭṭhasu ṭhānesu aññāṇabhūtāya gaṇabahalamahāavijjāya",
  "atk-s0402a53:27_1": "pabhedasaṅkhātaṁ arahattaṁ manasi karoti. Na pakkhandatīti ārammaṇavaseneva na pakkhandati.",
  "atk-s0402a53:27_2": "Jambālīti gāmato nikkhantassa mahāudakassa patiṭṭhānabhūto mahāāvāṭo. Anekavassagaṇikāti",
  "atk-s0402a53:27_3": "gāmassa vā nagarassa vā uppannakāleyeva uppannattā anekāni vassagaṇāni uppannāya",
  "atk-s0402a53:27_4": "etissāti anekavassagaṇikā. Āyamukhānīti catasso pavisanakandarā. Apāyamukhānīti apavāhanacchiddāni.",
  "atk-s0402a53:27_5": "Na āḷippabhedo pāṭikaṅkhoti na pāḷippabhedo pāṭikaṅkhitabbo. Na hi tato udakaṁ uṭṭhāya",
  "atk-s0402a53:27_6": "pāḷiṁ bhinditvā kacavaraṁ gahetvā mahāsamuddaṁ pāpuṇāti.",
  "atk-s0402a53:28_0": "Imassa panatthassa vibhāvanatthaṁ uyyānagavesakaopammaṁ āharitabbaṁ. Eko kira nagaravāsiko",
  "atk-s0402a53:28_1": "kulaputto uyyānaṁ gavesanto nagarato nātidūre naccāsanne mahantaṁ jambāliṁ addasa.",
  "atk-s0402a53:28_2": "So “imasmiṁ ṭhāne ramaṇīyaṁ uyyānaṁ bhavissatī”ti sallakkhetvā kuddālaṁ ādāya cattāripi",
  "atk-s0402a53:28_3": "kandarāni pidhāya apavāhanacchiddāni vivaritvā aṭṭhāsi. Devo na sammā vassi, avasesaudakaṁ",
  "atk-s0402a53:28_4": "apavāhanacchiddena parissavitvā gataṁ. Cammakhaṇḍapilotikādīni tattheva pūtikāni",
  "atk-s0402a53:28_5": "jātāni, pāṇakā saṇṭhitā, samantā anupagamanīyā jātā. Upagatānampi nāsāpuṭe pidhāya",
  "atk-s0402a53:28_6": "pakkamitabbaṁ hoti. So katipāhena āgantvā paṭikkamma ṭhito oloketvā “na sakkā upagantu”nti pakkāmi.",
  "atk-s0402a53:29_0": "Tattha nagaravāsī kulaputto viya yogāvacaro daṭṭhabbo, uyyānaṁ gavesantena gāmadvāre",
  "atk-s0402a53:29_1": "jambāliyā diṭṭhakālo viya cātumahābhūtikakāyo, āyamukhānaṁ pihitakālo viya dhammassavanodakassa",
  "atk-s0402a53:29_2": "aladdhakālo, apāyamukhānaṁ vivaṭakālo viya chadvārikasaṁvarassa vissaṭṭhakālo, devassa",
  "atk-s0402a53:29_3": "sammā avuṭṭhakālo viya sappāyakammaṭṭhānassa aladdhakālo, avasesaudakassa apāyamukhehi",
  "atk-s0402a53:29_4": "parissavitvā gatakālo viya abbhantare guṇānaṁ parihīnakālo, udakassa uṭṭhāya pāḷiṁ",
  "atk-s0402a53:29_5": "bhinditvā kacavaraṁ ādāya mahāsamuddaṁ pāpuṇituṁ asamatthakālo viya arahattamaggena",
  "atk-s0402a53:29_6": "avijjāpāḷiṁ bhinditvā kilesarāsiṁ vidhamitvā nibbānaṁ sacchikātuṁ asamatthakālo,",
  "atk-s0402a53:29_7": "cammakhaṇḍapilotikādīnaṁ tattheva pūtibhāvo viya abbhantare rāgādikilesehi paripūritakālo,",
  "atk-s0402a53:29_8": "tassa āgantvā disvā vippaṭisārino gatakālo viya vaṭṭasamaṅgipuggalassa vaṭṭe abhiratakālo veditabbo.",
  "atk-s0402a53:30": "Āḷippabhedo pāṭikaṅkhoti pāḷippabhedo pāṭikaṅkhitabbo. Tato hi udakaṁ uṭṭhāya pāḷiṁ bhinditvā kacavaraṁ ādāya mahāsamuddaṁ pāpuṇituṁ sakkhissatīti attho.",
  "atk-s0402a53:31_0": "Idhāpi tadeva opammaṁ āharitabbaṁ. Tattha āyamukhānaṁ vivaṭakālo viya sappāyadhammassavanassa",
  "atk-s0402a53:31_1": "laddhakālo, apāyamukhānaṁ pihitakālo viya chasu dvāresu saṁvarassa paccupaṭṭhitakālo,",
  "atk-s0402a53:31_2": "devassa sammā vuṭṭhakālo viya sappāyakammaṭṭhānassa laddhakālo, udakassa uṭṭhāya",
  "atk-s0402a53:31_3": "pāḷiṁ bhinditvā kacavaraṁ ādāya mahāsamuddaṁ pattakālo viya arahattamaggena avijjaṁ",
  "atk-s0402a53:31_4": "bhinditvā akusalarāsiṁ vidhamitvā arahattaṁ sacchikatakālo, āyamukhehi paviṭṭhena",
  "atk-s0402a53:31_5": "udakena sarassa paripuṇṇakālo viya abbhantare lokuttaradhammehi paripuṇṇakālo, samantato",
  "atk-s0402a53:31_6": "vatiṁ katvā rukkhe ropetvā uyyānamajjhe pāsādaṁ māpetvā nāṭakāni paccupaṭṭhapetvā",
  "atk-s0402a53:31_7": "subhojanaṁ bhuñjantassa nisinnakālo viya dhammapāsādaṁ āruyha nibbānārammaṇaṁ phalasamāpattiṁ",
  "atk-s0402a53:31_8": "appetvā nisinnakālo veditabbo. Sesamettha uttānatthameva. Desanā pana lokiyalokuttaramissikā kathitāti.",
  "atk-s0402a53:32": "9. Nibbānasuttavaṇṇanā",
  "atk-s0402a53:33_0": "179. Navame hānabhāgiyā saññātiādīsu “paṭhamassa jhānassa lābhiṁ kāmasahagatā saññāmanasikārā",
  "atk-s0402a53:33_1": "samudācaranti, hānabhāginī paññā”ti abhidhamme vuttanayeneva attho veditabbo. Yathābhūtaṁnappajānantīti",
  "atk-s0402a53:33_2": "yathāsabhāvato maggañāṇena na jānanti.",
  "atk-s0402a53:34": "10. Mahāpadesasuttavaṇṇanā",
  "atk-s0402a53:35_0": "180. Dasame bhoganagare viharatīti parinibbānasamaye cārikaṁ caranto taṁ nagaraṁ",
  "atk-s0402a53:35_1": "patvā tattha viharati. Ānandacetiyeti ānandayakkhassa bhavanaṭṭhāne patiṭṭhitavihāre.",
  "atk-s0402a53:35_2": "Mahāpadeseti mahāokāse mahāapadese vā, buddhādayo mahante mahante apadisitvā vuttāni",
  "atk-s0402a53:35_3": "mahākāraṇānīti attho. Neva abhinanditabbanti haṭṭhatuṭṭhehi sādhukāraṁ datvā pubbeva",
  "atk-s0402a53:35_4": "na sotabbaṁ. Evaṁ kate hi pacchā “idaṁ na sametī”ti vuccamānopi “kiṁ pubbeva ayaṁ",
  "atk-s0402a53:35_5": "dhammo, idāni na dhammo”ti vatvā laddhiṁ na vissajjeti. Nappaṭikkositabbanti “kiṁ",
  "atk-s0402a53:35_6": "esa bālo vadatī”ti evaṁ pubbeva na vattabbaṁ. Evaṁ vutte hi vattuṁ yuttampi na vakkhati.",
  "atk-s0402a53:35_7": "Tenāha – anabhinanditvā appaṭikkositvāti. Padabyañjanānīti padasaṅkhātāni byañjanāni.",
  "atk-s0402a53:35_8": "Sādhukaṁ uggahetvāti “imasmiṁ ṭhāne pāḷi vuttā, imasmiṁ ṭhāne attho vutto, imasmiṁ",
  "atk-s0402a53:35_9": "ṭhāne anusandhi kathitā, imasmiṁ ṭhāne pubbāparaṁ kathita”nti suṭṭhu gahetvā. Sutte",
  "atk-s0402a53:35_10": "otāretabbānīti sutte otaritabbāni. Vinaye sandassetabbānīti vinaye saṁsandetabbāni.",
  "atk-s0402a53:36_0": "Ettha ca suttanti vinayo vutto. Yathāha – “kattha paṭikkhittaṁ, sāvatthiyaṁ suttavibhaṅge”ti",
  "atk-s0402a53:36_1": "vinayoti khandhako. Yathāha – “vinayātisāre”ti. Evaṁ vinayapiṭakampi na pariyādiyati.",
  "atk-s0402a53:36_2": "Ubhatovibhaṅgā pana suttaṁ, khandhakaparivārā vinayoti evaṁ vinayapiṭakaṁ pariyādiyati.",
  "atk-s0402a53:36_3": "Atha vā suttantapiṭakaṁ suttaṁ, vinayapiṭakaṁ vinayoti evaṁ dveyeva piṭakāni pariyādiyanti.",
  "atk-s0402a53:36_4": "Suttantābhidhammapiṭakāni vā suttaṁ, vinayapiṭakaṁ vinayoti evampi tīṇi piṭakāni",
  "atk-s0402a53:36_5": "na tāva pariyādiyanti. Asuttanāmakañhi buddhavacanaṁ nāma atthi. Seyyathidaṁ – jātakaṁ",
  "atk-s0402a53:36_6": "paṭisambhidā niddeso suttanipāto dhammapadaṁ udānaṁ itivuttakaṁ vimānavatthu petavatthu",
  "atk-s0402a53:36_7": "theragāthā therīgāthā apadānanti.",
  "atk-s0402a53:37": "Sudinnatthero pana “asuttanāmakaṁ buddhavacanaṁ natthī”ti taṁ sabbaṁ paṭikkhipitvā “tīṇi piṭakāni suttaṁ, vinayo pana kāraṇa”nti āha. Tato taṁ kāraṇaṁ dassento idaṁ suttamāhari –",
  "atk-s0402a53:38_0": "“Ye kho tvaṁ, gotami, dhamme jāneyyāsi, ime dhammā sarāgāya saṁvattanti no virāgāya,",
  "atk-s0402a53:38_1": "saṁyogāya saṁvattanti no visaṁyogāya, saupādānāya saṁvattanti no anupādānāya, mahicchatāya",
  "atk-s0402a53:38_2": "saṁvattanti no appicchatāya, asantuṭṭhiyā saṁvattanti no santuṭṭhiyā, kosajjāya saṁvattanti",
  "atk-s0402a53:38_3": "no vīriyārambhāya, saṅgaṇikāya saṁvattanti no pavivekāya, ācayāya saṁvattanti no",
  "atk-s0402a53:38_4": "apacayāya. Ekaṁsena, gotami, jāneyyāsi ‘neso dhammo neso vinayo netaṁ satthu sāsana’nti.",
  "atk-s0402a53:39_0": "“Ye ca kho tvaṁ, gotami, dhamme jāneyyāsi, ime dhammā virāgāya saṁvattanti no sarāgāya,",
  "atk-s0402a53:39_1": "visaṁyogāya saṁvattanti no saṁyogāya. Anupādānāya saṁvattanti no saupādānāya, appicchatāya",
  "atk-s0402a53:39_2": "saṁvattanti no mahicchatāya, santuṭṭhiyā saṁvattanti no asantuṭṭhiyā, vīriyārambhāya",
  "atk-s0402a53:39_3": "saṁvattanti no kosajjāya, pavivekāya saṁvattanti no saṅgaṇikāya, apacayāya saṁvattanti",
  "atk-s0402a53:39_4": "no ācayāya. Ekaṁsena, gotami, jāneyyāsi ‘eso dhammo eso vinayo etaṁ satthu sāsana”’nti.",
  "atk-s0402a53:40_0": "Tasmā sutteti tepiṭakabuddhavacane otāretabbāni. Vinayeti etasmiṁ rāgādivinayakāraṇe",
  "atk-s0402a53:40_1": "saṁsandetabbānīti ayamettha attho. Na ceva sutte otarantīti suttapaṭipāṭiyā katthaci",
  "atk-s0402a53:40_2": "anāgantvā challiṁ uṭṭhapetvā guḷhavessantara-guḷhaummagga-guḷhavinayavedallapiṭakānaṁ",
  "atk-s0402a53:40_3": "aññatarato āgatāni paññāyantīti attho. Evaṁ āgatāni hi rāgādivinaye ca apaññāyamānāni",
  "atk-s0402a53:40_4": "chaḍḍetabbāni honti. Tena vuttaṁ – “iti hidaṁ, bhikkhave, chaḍḍeyyāthā”ti. Etenupāyena",
  "atk-s0402a53:40_5": "sabbattha attho veditabbo. Idaṁ, bhikkhave, catutthaṁ mahāpadesaṁ dhāreyyāthāti imaṁ,",
  "atk-s0402a53:40_6": "bhikkhave, catutthaṁ dhammassa patiṭṭhānokāsaṁ dhāreyyāthāti.",
  "atk-s0402a53:41": "Sañcetaniyavaggo tatiyo."
}