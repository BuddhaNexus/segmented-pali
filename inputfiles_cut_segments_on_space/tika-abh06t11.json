{
  "tika-abh06t11:0": "11. Ekādasamo paricchedo",
  "tika-abh06t11:1": "Nibbānaniddeso",
  "tika-abh06t11:2": "768.",
  "tika-abh06t11:3": "Rūpānantaramuddiṭṭhaṁ, nibbānaṁ yaṁ panādito;",
  "tika-abh06t11:4": "Tassidāni anuppatto, vibhāvananayakkamo.",
  "tika-abh06t11:5": "769.",
  "tika-abh06t11:6": "Tasmāhaṁ tassa dassetuṁ, dukkarassa yathābalaṁ;",
  "tika-abh06t11:7": "Dubbodhassa pavakkhāmi, vibhāvanamito paraṁ.",
  "tika-abh06t11:8_0": "Tattha nibbānanti bhavābhavaṁ vinanato vānaṁ vuccati taṇhā, vānato nikkhantattā nibbānanti",
  "tika-abh06t11:8_1": "ca pavuccati amataṁ asaṅkhataṁ paramaṁ sukhaṁ. Vuttaṁ hetaṁ “yo so sabbasaṅkhārasamatho",
  "tika-abh06t11:8_2": "sabbūpadhipaṭinissaggo taṇhākkhayo virāgo nirodho nibbāna”nti.",
  "tika-abh06t11:9": "770.",
  "tika-abh06t11:10": "Yassa cādhigamā sabba-kilesānaṁ khayo bhave;",
  "tika-abh06t11:11": "Nibbānamiti niddiṭṭhaṁ, nibbānakusalena taṁ.",
  "tika-abh06t11:12": "Etaṁ ca nibbānaṁ nāma tayidaṁ santilakkhaṇaṁ, accutirasaṁ, assāsakaraṇarasaṁ vā, animittapaccupaṭṭhānaṁ, nissaraṇapaccupaṭṭhānaṁ vāti veditabbaṁ.",
  "tika-abh06t11:13_0": "Etthāha – na paramatthato nibbānaṁ nāma eko sabhāvo atthi, titthiyānaṁ attā viya,",
  "tika-abh06t11:13_1": "sasavisāṇaṁ viya ca anupalabbhanīyatoti? Na, paññācakkhunā upaparikkhiyamānānaṁ hitagavesīnaṁ",
  "tika-abh06t11:13_2": "yathānurūpāya paṭipattiyā upalabbhanīyato. Yaṁ hi puthujjanā nopalabbhanti, taṁ “natthī”ti",
  "tika-abh06t11:13_3": "na vattabbaṁ. Athāyasmatā sāriputtattherena dhammasenāpatinā “katamaṁ nu kho, āvuso,",
  "tika-abh06t11:13_4": "nibbāna”nti nibbānaṁ puṭṭhena “yo kho, āvuso, rāgakkhayo dosakkhayo mohakkhayo”ti",
  "tika-abh06t11:13_5": "rāgādīnaṁ khayova dassito, tasmā rāgādīnaṁ khayamattameva nibbānanti ce? Taṁ na.",
  "tika-abh06t11:13_6": "Kasmā? Arahattassāpi rāgādīnaṁ khayamattapasaṅgadosāpattito. Kathaṁ? Nibbānaṁ pucchānantarameva",
  "tika-abh06t11:13_7": "“katamaṁ nu kho, āvuso, arahatta”nti puṭṭhena “yo kho, āvuso, rāgakkhayo dosakkhayo",
  "tika-abh06t11:13_8": "mohakkhayo”ti rāgādīnaṁ khayova vutto, tasmā tava matena arahattaphalassāpi rāgādīnaṁ",
  "tika-abh06t11:13_9": "khayamattatā bhaveyya, na cetaṁ yuttaṁ anuttarassa lokuttaraphalacittassa rāgānaṁ",
  "tika-abh06t11:13_10": "khayamattatāpajjanaṁ, tasmā mā evaṁ byañjanacchāyāya vadesi, ubhinnaṁ pana suttānaṁ",
  "tika-abh06t11:13_11": "attho upaparikkhitabbo.",
  "tika-abh06t11:14_0": "Yassa pana dhammassādhigamena rāgādīnaṁ khayo hoti, so dhammo rāgādīnaṁ khayassa",
  "tika-abh06t11:14_1": "upanissayattā akkhayopi samāno “rāgādīnaṁ khayo nibbāna”nti khayopacārena vutto,",
  "tika-abh06t11:14_2": "“tipusaṁ jaro guḷo semho”tiādīsu viya phalūpacārena vuttanti veditabbaṁ. Arahattaṁ",
  "tika-abh06t11:14_3": "pana khayante uppannattā “khayo”ti vuttaṁ. Yadi rāgādīnaṁ khayamattaṁ nibbānaṁ bhaveyya,",
  "tika-abh06t11:14_4": "sabbe bālaputhujjanāpi samadhigatanibbānā sacchikatanirodhā bhaveyyuṁ. Kiñca bhiyyo",
  "tika-abh06t11:14_5": "– nibbānassa bahuttādidosāpattito ca. Evañhi sati rāgādikkhayānaṁ bahubhāvato nibbānassāpi",
  "tika-abh06t11:14_6": "bahubhāvo bhaveyya, saṅkhatalakkhaṇañca nibbānaṁ bhaveyya, saṅkhatalakkhaṇattā saṅkhatapariyāpannañca,",
  "tika-abh06t11:14_7": "saṅkhatapariyāpannattā aniccaṁ dukkhaṁ nibbānaṁ bhaveyyāti.",
  "tika-abh06t11:15_0": "Kiñca bhiyyo – yadi khayo nibbānaṁ bhaveyya, gotrabhuvodānamaggaphalacittānaṁ kiṁ",
  "tika-abh06t11:15_1": "nu ārammaṇaṁ vadesi, vada bhadramukhāti? Rāgādīnaṁ khayameva vadāmīti. Kiṁ pana rāgādayo",
  "tika-abh06t11:15_2": "gotrabhuādīnaṁ khaṇe khīyanti, udāhu khīyissanti, atha khīṇāti? Kiṁ panettha “khīṇesveva",
  "tika-abh06t11:15_3": "khayaṁ vadāmī”ti. Suṭṭhu upadhāretvā vada bhadramukhāti, yadi khīṇesveva khayaṁ vadesi,",
  "tika-abh06t11:15_4": "na gotrabhucittādīnaṁ nibbānārammaṇatā sijjhatīti. Kiṁ kāraṇaṁ? Gotrabhukkhaṇe rāgādayo",
  "tika-abh06t11:15_5": "khīyissanti, tathā vodānakkhaṇe, maggakkhaṇe pana khīyanti, na khīṇā, phalakkhaṇe",
  "tika-abh06t11:15_6": "khīṇā. Evaṁ sante bhavato matena phalameva khayārammaṇaṁ, na itare, itaresaṁ pana",
  "tika-abh06t11:15_7": "kimārammaṇaṁ vadesīti ? Addhā so ārammaṇaṁ apassanto niruttaro bhavissati. Apica",
  "tika-abh06t11:15_8": "kilesakkhayo nāma sappurisehi karīyati, yathānurūpāya paṭipattiyā uppādīyatīti attho.",
  "tika-abh06t11:15_9": "Nibbānaṁ pana na kenaci karīyati na uppādīyati, tasmā nibbānamamatamasaṅkhataṁ. Tamakataṁ",
  "tika-abh06t11:15_10": "jānātīti ariyasāvako “akataññū”ti pavuccati. Vuttañcetaṁ –",
  "tika-abh06t11:16": "771.",
  "tika-abh06t11:17": "“Asaddho akataññū ca,",
  "tika-abh06t11:18": "Sandhicchedo ca yo naro;",
  "tika-abh06t11:19": "Hatāvakāso vantāso,",
  "tika-abh06t11:20": "Sa ve uttamaporiso”ti.",
  "tika-abh06t11:21_0": "Apica “nissaraṇa”nti bhagavatā vuttattā ca. “Nissaraṇa”nti hi nibbānassetaṁ nāmaṁ.",
  "tika-abh06t11:21_1": "Yathāha “tayo khome, bhikkhave, dhammā duppaṭivijjhā. Katame tayo dhammā duppaṭivijjhā?",
  "tika-abh06t11:21_2": "Tisso nissaraṇadhātuyo. Kāmānametaṁ nissaraṇaṁ, yadidaṁ nekkhammaṁ. Rūpānametaṁ nissaraṇaṁ,",
  "tika-abh06t11:21_3": "yadidaṁ arūpaṁ. Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa",
  "tika-abh06t11:21_4": "nissaraṇa”nti hi vuttaṁ. Evaṁ vuttassa tassa nibbānassa abhāvapattidosato paṭhamajjhānākāsānañcāyatanānampi",
  "tika-abh06t11:21_5": "abhāvo bhaveyya, tasmā ayuttaṁ akkhayassa nibbānassa khayadosāpajjananti, na tu khayo nibbānaṁ.",
  "tika-abh06t11:22_0": "“Atthi nissaraṇaṁ loke, paññāya me suphusita”nti ca “atthi, bhikkhave, ajātaṁ abhūtaṁ",
  "tika-abh06t11:22_1": "akataṁ asaṅkhata”nti ca dhammasāminā tathāgatena sammāsambuddhena anekesu suttantesu",
  "tika-abh06t11:22_2": "paramatthavasena vuttattā “atthi nibbānaṁ nāma eko dhammo”ti niṭṭhamettha gantabbaṁ.",
  "tika-abh06t11:22_3": "Apica parittattike “katame dhammā appamāṇā”ti padamuddharitvā – “cattāro maggā apariyāpannā",
  "tika-abh06t11:22_4": "cattāri ca sāmaññaphalāni nibbānañca, ime dhammā appamāṇā”ti vuttattā rāgādīnaṁ khayassa",
  "tika-abh06t11:22_5": "appamāṇattaṁ kathaṁ yujjati, tasmā paramatthato atthiyeva nibbānaṁ nāma eko sabhāvoti.",
  "tika-abh06t11:22_6": "Taṁ pana pakativādīnaṁ pakati viya, titthiyānaṁ attā viya ca sasavisāṇaṁ viya ca nāvijjamānaṁ.",
  "tika-abh06t11:23_0": "Atha paññattimattaṁ nibbānanti ce, tampi ayuttaṁ. Kasmā? Nibbānārammaṇānaṁ cittacetasikānaṁ",
  "tika-abh06t11:23_1": "navattabbārammaṇattā. Kathaṁ? Parittārammaṇattike ca pana “katame dhammā appamāṇārammaṇā”ti",
  "tika-abh06t11:23_2": "padamuddharitvā “cattāro maggā apariyāpannā cattāri ca sāmaññaphalāni, ime dhammā",
  "tika-abh06t11:23_3": "appamāṇārammaṇā”ti hi vuttaṁ. Yadi panetesaṁ paññattiārammaṇaṁ siyā, appamāṇārammaṇatā",
  "tika-abh06t11:23_4": "na yujjeyya, navattabbārammaṇapakkhaṁ bhajeyyuṁ. “Navattabbārammaṇā pana rūpāvacarattikacatukkajjhānā",
  "tika-abh06t11:23_5": "kusalato ca vipākato ca kiriyato ca, catutthassa jhānassa vipāko, ākāsānañcāyatanaṁ",
  "tika-abh06t11:23_6": "ākiñcaññāyatanaṁ kusalato ca vipākato ca kiriyato ca, ime dhammā navattabbārammaṇā”ti",
  "tika-abh06t11:23_7": "hi vuttaṁ, tasmā na paññattimattaṁ nibbānaṁ. Yasmā ca paṇṇattibhāvo nibbānassa na",
  "tika-abh06t11:23_8": "yujjati, tasmā maggaphalānaṁ ārammaṇapaccayabhūtaṁ uppādādīnamabhāvato niccaṁ, rūpasabhāvābhāvato",
  "tika-abh06t11:23_9": "arūpaṁ, papañcābhāvato nippapañcaṁ nibbānaṁ nāma atthīti upagantabbanti.",
  "tika-abh06t11:24": "772.",
  "tika-abh06t11:25": "Accantamanantaṁ santaṁ, amataṁ apalokitaṁ;",
  "tika-abh06t11:26": "Paṇītaṁ saraṇaṁ khemaṁ, tāṇaṁ leṇaṁ parāyaṇaṁ.",
  "tika-abh06t11:27": "773.",
  "tika-abh06t11:28": "Sivañca nipuṇaṁ saccaṁ, dukkhakkhayamanāsavaṁ;",
  "tika-abh06t11:29": "Sududdasaṁ paraṁ pāraṁ, nibbānamanidassanaṁ.",
  "tika-abh06t11:30": "774.",
  "tika-abh06t11:31": "Taṇhākkhayaṁ dhuvaṁ dīpaṁ, abyāpajjhamanītikaṁ;",
  "tika-abh06t11:32": "Anālayamarūpañca, padamaccutamakkharaṁ.",
  "tika-abh06t11:33": "775.",
  "tika-abh06t11:34": "Virāgañca nirodhañca, vimutti mokkhameva ca;",
  "tika-abh06t11:35": "Imehi pana nāmehi, nibbānaṁ tu kathīyati.",
  "tika-abh06t11:36": "776.",
  "tika-abh06t11:37": "Evañca pana viññāya, nibbānampi ca accutaṁ;",
  "tika-abh06t11:38": "Tassa cādhigamūpāyo, kattabbo viññunā sadā.",
  "tika-abh06t11:39": "777.",
  "tika-abh06t11:40": "Saddhābuddhikaraṁ tathāgatamate sammohaviddhaṁsanaṁ,",
  "tika-abh06t11:41": "Paññāsambhavasampasādanakaraṁ jānāti yo ce imaṁ;",
  "tika-abh06t11:42": "Atthabyañjanasālinaṁ sumadhuraṁ sāraññuvimhāpanaṁ,",
  "tika-abh06t11:43": "Gambhīre nipuṇābhidhammapiṭake so yābhiniṭṭhaṁ padaṁ.",
  "tika-abh06t11:44": "Iti abhidhammāvatāre nibbānaniddeso nāma",
  "tika-abh06t11:45": "Ekādasamo paricchedo."
}