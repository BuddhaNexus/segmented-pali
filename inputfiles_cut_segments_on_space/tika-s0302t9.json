{
  "tika-s0302t9:0": "10. Bhikkhusaṁyuttaṁ",
  "tika-s0302t9:1": "1. Kolitasuttavaṇṇanā",
  "tika-s0302t9:2_0": "235.Sāvakānaṁālāpoti sāvakānaṁ sabrahmacāriṁ uddissa ālāpo. Buddhehi sadisā mā homāti",
  "tika-s0302t9:2_1": "buddhāciṇṇaṁ samudācāraṁ akathentehi sāvakehi, ‘‘āvuso bhikkhave’’ti ālapitā bhikkhū,",
  "tika-s0302t9:2_2": "‘‘āvuso’’ti paṭivacanaṁ denti, na, ‘‘bhante’’ti. Dutiyajjhāne vitakkavicārā nirujjhanti",
  "tika-s0302t9:2_3": "tesaṁ nirodheneva tassa jhānassa uppādetabbato. Yesaṁ nirodhāti yesaṁ vacīsaṅgārānaṁ",
  "tika-s0302t9:2_4": "vitakkavicārānaṁ nirujjhanena suvikkhambhitabhāvena saddāyatanaṁ appavattiṁ gacchati",
  "tika-s0302t9:2_5": "kāraṇassa dūrato passambhitattā. Ariyoti niddoso. Parisuddho tuṇhībhāvo, na titthiyānaṁ",
  "tika-s0302t9:2_6": "mūgabbataggahaṇaṁ viya aparisuddhoti adhippāyo. Paṭhamajjhānādīnīti ādi-saddena tatiyajjhānādīni saṅgaṇhāti.",
  "tika-s0302t9:3_0": "Ārammaṇabhūtena vitakkena saha gatā pavattāti vitakkasahagatāti āha ‘‘vitakkārammaṇā’’ti.",
  "tika-s0302t9:3_1": "Vitakkārammaṇatā ca saññāmanasikārānaṁ sukhumaārammaṇaggahaṇavasena daṭṭhabbā. Tenāha",
  "tika-s0302t9:3_2": "‘‘na santato upaṭṭhahiṁsū’’ti. Na paguṇaṁ sammadeva vasībhāvassa anāpāditattā. Saññāmanasikārāpīti",
  "tika-s0302t9:3_3": "tatiyajjhānādhigamāya pavattiyamānā saññāmanasikārāpi hānabhāgiyāva ahesuṁ, na visesabhāgiyā.",
  "tika-s0302t9:3_4": "Sammā ṭhapehīti bahiddhā vikkhepaṁ pahāya sammā ajjhattameva cittaṁ ṭhapehi. Ekaggaṁ",
  "tika-s0302t9:3_5": "karohīti teneva vikkhepapaṭibāhanena avihatamānasatāya cittasamādhānavasena ekaggaṁ",
  "tika-s0302t9:3_6": "karohi. Āropehīti īsakampi bahumpi apatitaṁ katvā kammaṭṭhānārammaṇe āropehi. Dutiyaaggasāvakabhūmiyā",
  "tika-s0302t9:3_7": "pāripūriyā āyasmā mahābhiñño, na yathā tathāti āha ‘‘mahābhiññatanti chaḷabhiññata’’nti.",
  "tika-s0302t9:3_8": "Iminā upāyenāti iminā ‘‘atha kho maṁ, āvuso’’tiādinā vuttena upāyena. Vaḍḍhetvāti",
  "tika-s0302t9:3_9": "uttari uttari visesabhāgiyabhāvāpādanena samādhiṁ paññañca brūhetvā brūhetvā.",
  "tika-s0302t9:4": "Kolitasuttavaṇṇanā niṭṭhitā.",
  "tika-s0302t9:5": "2. Upatissasuttavaṇṇanā",
  "tika-s0302t9:6": "236.Atiuḷārampisattaṁ vā saṅkhāraṁ vā sandhāya vuttaṁ sabbatthameva sabbaso chandarāgassa suppahīnattā. Jānanatthaṁ pucchati satthuguṇānaṁ ativiya uḷāratamabhāvato.",
  "tika-s0302t9:7": "Upatissasuttavaṇṇanā niṭṭhitā.",
  "tika-s0302t9:8": "3. Ghaṭasuttavaṇṇanā",
  "tika-s0302t9:9_0": "237.Pariveṇaggenāti pariveṇabhāgena. Keci ‘‘ekavihāreti ekacchanne ekasmiṁ āvāse’’ti",
  "tika-s0302t9:9_1": "vadanti. Teti te dvepi therā. Pāṭiyekkesu ṭhānesūti visuṁ visuṁ ṭhānesu. Nisīdantīti",
  "tika-s0302t9:9_2": "divāvihāraṁ nisīdanti. Oḷāriko nāma jāto parittadhammārammaṇattā tassa. Teti thero bhagavā ca.",
  "tika-s0302t9:10": "Paripuṇṇavīriyoti catukiccasādhanavasena sampuṇṇavīriyo. Paggahitavīriyoti īsakampi saṅkocaṁ anāpajjitvā pavattitavīriyo. Upanikkhepanamattassevāti samīpe ṭhapanamattasseva.",
  "tika-s0302t9:11_0": "Catubhūmakadhammesu labbhamānattā paññāya ‘‘catubhūmakadhamme anupavisitvā ṭhitaṭṭhenā’’ti",
  "tika-s0302t9:11_1": "vuttaṁ. Lakkhitabbaṭṭhena samādhi eva samādhilakkhaṇaṁ. Evaṁ vipassanālakkhaṇaṁ veditabbaṁ.",
  "tika-s0302t9:11_2": "Aññamaññassāti aññassa aññassa nānālakkhaṇāti veditabbaṁ. Aññassāti itarassa. Dhuranti",
  "tika-s0302t9:11_3": "vahitabbabhāraṁ. Dvīsupi etesūti samādhilakkhaṇavipassanālakkhaṇesu sammāsambuddho nipphattiṁ gato.",
  "tika-s0302t9:12": "Ghaṭasuttavaṇṇanā niṭṭhitā.",
  "tika-s0302t9:13": "4. Navasuttavaṇṇanā",
  "tika-s0302t9:14_0": "238. Abhicetasi nissitā ābhicetasikā. Paṭipakkhavidhamanena abhivisiṭṭhaṁ cittaṁ",
  "tika-s0302t9:14_1": "abhicittaṁ. Yasmā jhānānaṁ taṁsampayuttaṁ cittaṁ nissāya paccayo hotiyeva, tasmā",
  "tika-s0302t9:14_2": "‘‘nissitāna’’nti vuttaṁ. Nikāmalābhīti yathicchitalābhī . Yathāparicchedenāti yathākatena",
  "tika-s0302t9:14_3": "kālaparicchedena. Vipulalābhīti appamāṇalābhī. ‘‘Kasira’’nti hi parittaṁ vuccati,",
  "tika-s0302t9:14_4": "tappaṭipakkhena akasiraṁ appamāṇaṁ. Tenāha ‘‘paguṇajjhānoti attho’’ti. Sithilamārabbhāti",
  "tika-s0302t9:14_5": "sithilaṁ vīriyārambhaṁ katvāti atthoti āha ‘‘sithilaṁ vīriyaṁ pavattetvā’’ti.",
  "tika-s0302t9:15": "Navasuttavaṇṇanā niṭṭhitā.",
  "tika-s0302t9:16": "5. Sujātasuttavaṇṇanā",
  "tika-s0302t9:17_0": "239.Aññāni rūpānīti paresaṁ rūpāni. Atikkantarūpoti attano rūpasampattiyā rūpasobhāya",
  "tika-s0302t9:17_1": "atikkamitvā ṭhitarūpo, sucirampi velaṁ olokentassa tuṭṭhiāvaho. Dassanassa cakkhussa",
  "tika-s0302t9:17_2": "hitoti dassanīyo. Pasādaṁ āvahatīti pāsādiko. Chavivaṇṇasundaratāyāti chavivaṇṇassa",
  "tika-s0302t9:17_3": "ceva sarīrasaṇṭhānassa ca sobhanabhāvena.",
  "tika-s0302t9:18": "Sujātasuttavaṇṇanā niṭṭhitā.",
  "tika-s0302t9:19": "6. Lakuṇḍakabhaddiyasuttavaṇṇanā",
  "tika-s0302t9:20": "240.Virūpasarīravaṇṇanti asundarachavivaṇṇañceva asundarasaṇṭhānañca. Pamāṇavasenāti sarīrappamāṇavasena. Icchiticchitanti attanā icchiticchitaṁ. Mahāsārajjanti mahanto maṅkubhāvo.",
  "tika-s0302t9:21": "Guṇe āvajjetvāti attanā jānanakaniyāmena satthuno kāyaguṇe ca cārittaguṇe ca āvajjetvā manasi katvā.",
  "tika-s0302t9:22": "Yojanāvaṭṭanti yojanaparikkhepaṁ.",
  "tika-s0302t9:23": "‘‘Kāyasmī’’ti gāthāsukhatthaṁ niranunāsikaṁ katvā niddesoti vuttaṁ ‘‘kāyasmi’’nti. Akāraṇaṁ kāyappamāṇanti sarīrappamāṇaṁ nāma appamāṇaṁ, sīlādiguṇāva pamāṇanti adhippāyo.",
  "tika-s0302t9:24": "Lakuṇḍakabhaddiyasuttavaṇṇanā niṭṭhitā.",
  "tika-s0302t9:25": "7. Visākhasuttavaṇṇanā",
  "tika-s0302t9:26_0": "241. Purassa esāti porī, cāturiyayuttatā. Tenāha ‘‘puravāsīna’’ntiādi. Sā pana dutavilambitakhalitavasena",
  "tika-s0302t9:26_1": "appasannalūkhatādidosarahitā hotīti āha ‘‘pura…pe… vācāyā’’ti. Asandiddhāyāti muttavācāya.",
  "tika-s0302t9:26_2": "Tenāha ‘‘apalibuddhāyā’’tiādi. Na elaṁ dosaṁ galetīti anelagalā, avirujjhanavācā.",
  "tika-s0302t9:26_3": "Tenāha ‘‘niddosāyā’’ti. Catusaccassa pakāsakā, na kadāci saccavimuttāti āha ‘‘catusaccapariyāpannāyā’’ti.",
  "tika-s0302t9:26_4": "Tā hi cattāri saccāni paricchijja āpādenti paṭipādenti pavattenti. Tenāha ‘‘cattāri",
  "tika-s0302t9:26_5": "saccāni amuñcitvā pavattāyā’’ti. Dhajo nāma sabbadhammehi samussitaṭṭhena.",
  "tika-s0302t9:27": "Visākhasuttavaṇṇanā niṭṭhitā.",
  "tika-s0302t9:28": "8. Nandasuttavaṇṇṇanā",
  "tika-s0302t9:29_0": "242.Āraññikotiādīsu araññakathāsīsena senāsanapaṭisaṁyuttānaṁ dhutaṅgānaṁ, piṇḍapātakathāsīsena",
  "tika-s0302t9:29_1": "piṇḍapātapaṭisaṁyuttānaṁ, paṁsukūlikasīsena cīvarapaṭisaṁyuttānaṁ, taggahaṇeneva",
  "tika-s0302t9:29_2": "vīriyanissitadhutaṅgassa ca samādāya vattanaṁ dīpitanti veditabbaṁ. Āgatena bhagavatā",
  "tika-s0302t9:29_3": "aparabhāge kathitaṁ.",
  "tika-s0302t9:30": "Nandasuttavaṇṇanā niṭṭhitā.",
  "tika-s0302t9:31": "9. Tissasuttavaṇṇanā",
  "tika-s0302t9:32": "243.Bhaṇḍakanti pattacīvaraṁ. Nisīdiyeva vattassa asikkhitattā. Tujjanatthena vācā eva sattiyoti āha ‘‘vācāsattīhī’’ti.",
  "tika-s0302t9:33": "Vācāya sannitodakenāti vacanasaṅkhātena samantato niccaṁ katvā upatudanato sannitudakena. Vibhattialopena so niddeso. Tenāha ‘‘vacanapatodenā’’ti.",
  "tika-s0302t9:34_0": "Uccakule jāti etassāti jātimā, brahmajātiko isi. Mātaṅgoti caṇḍālo. Tatthāti kumbhakārasālāyaṁ.",
  "tika-s0302t9:34_1": "Okāsaṁ yāci kumbhakāraṁ. Mahantaṁ disvā āha – ‘‘paṭhamataraṁ paviṭṭho pabbajito’’ti.",
  "tika-s0302t9:34_2": "Tatthevāti tassāyeva sālāya dvāraṁ nissāya dvārasamīpe. Meti mayā. Khama mayhanti",
  "tika-s0302t9:34_3": "mayhaṁ aparādhaṁ khamassu. Teti tayā. Puna teti tava. Gaṇhi uggantuṁ appadānavasena.",
  "tika-s0302t9:34_4": "Tenāha ‘‘nāssa uggantuṁ adāsī’’ti. Pabujjhiṁsūti niddāya pabujjhiṁsu pakatiyā pabujjhanavelāya upagatattā.",
  "tika-s0302t9:35": "Chavoti nihīno. Anantamāyoti vividhamāyo māyāvī.",
  "tika-s0302t9:36_0": "Soti mattikāpiṇḍo. ‘‘Sattadhā bhijjī’’ti etthāyamadhippāyo – yaṁ tena tāpasena pāramitāparibhāvanasamiddhāhi",
  "tika-s0302t9:36_1": "nānāvihārasamāpattiparipūritāhi sīladiṭṭhisampadādīhi susaṅkhatasantāne mahākaruṇādhivāse",
  "tika-s0302t9:36_2": "mahāsatte bodhisatte ariyūpavādakammaṁ abhisapasaṅkhātaṁ pharusavacanaṁ pavattitaṁ,",
  "tika-s0302t9:36_3": "taṁ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṁ",
  "tika-s0302t9:36_4": "hutvā sace so mahāsattaṁ na khamāpeti, taṁ kakkhaḷaṁ hutvā vipaccanasabhāvaṁ jātaṁ,",
  "tika-s0302t9:36_5": "khamāpite pana mahāsatte payogasampattipaṭibāhitattā avipākadhammataṁ āpajjati ahosikammabhāvato.",
  "tika-s0302t9:36_6": "Ayañhi ariyūpavādapāpassa diṭṭhadhammavedanīyassa ca dhammatā. Yaṁ taṁ bodhisattena",
  "tika-s0302t9:36_7": "sūriyuggamananivāraṇaṁ kataṁ, ayaṁ bodhisattena diṭṭho upāyo. Tena hi ubbāḷhā manussā",
  "tika-s0302t9:36_8": "bodhisattassa santike tāpasaṁ ānetvā khamāpesuṁ. Sopi ca mahāsattassa guṇe jānitvā",
  "tika-s0302t9:36_9": "tasmiṁ cittaṁ pasādesi. Yaṁ panassa matthake mattikāpiṇḍassa ṭhapanaṁ tassa sattadhā",
  "tika-s0302t9:36_10": "phālanaṁ kataṁ, taṁ manussānaṁ cittānurakkhaṇatthaṁ. Aññathā hi ime pabbajitā samānā",
  "tika-s0302t9:36_11": "cittassa vasaṁ vattanti, na pana cittamattano vase vattāpentīti mahāsattampi tena",
  "tika-s0302t9:36_12": "sadisaṁ katvā gaṇheyyuṁ, tadassa nesaṁ dīgharattaṁ ahitāya dukkhāyāti. Patirūpanti yuttaṁ.",
  "tika-s0302t9:37": "Tissasuttavaṇṇanā niṭṭhitā.",
  "tika-s0302t9:38": "10. Theranāmakasuttavaṇṇanā",
  "tika-s0302t9:39_0": "244.Atīte khandhapañcaketi atīte attabhāve. Chandarāgappahānenāti chandarāgassa accantameva",
  "tika-s0302t9:39_1": "jahanena. Pahīnaṁ nāma hoti anapekkhapariccāgato. Paṭinissaṭṭhaṁ nāma hoti sabbaso",
  "tika-s0302t9:39_2": "chaḍḍitattā. Tayobhaveti iminā upādiṇṇakadhammānaṁyeva gahaṇaṁ. Sabbā khandhāyatanadhātuyo",
  "tika-s0302t9:39_3": "cāti iminā upādiṇṇānampi anupādiṇṇānampi dvidhā pavattalokiyadhammānaṁ gahaṇaṁ avisesetvā",
  "tika-s0302t9:39_4": "vuttattā. Viditaṁ pākaṭaṁ katvā ṭhitaṁ pariññābhisamayavasena. Tesvevāti tebhūmakadhammesu",
  "tika-s0302t9:39_5": "eva. Anupalittaṁ amathitaṁ asaṁkiliṭṭhaṁ taṇhādiṭṭhisaṁkilesābhāvato. Tadeva sabbanti",
  "tika-s0302t9:39_6": "heṭṭhā tīsupi padesu idha sabbaggahaṇena gahitaṁ tebhūmakavaṭṭaṁ. Jahitvāti pahānābhisamayavasena.",
  "tika-s0302t9:39_7": "Taṇhā khīyati etthāti taṇhakkhayasaṅkhāte nibbāne vimuttaṁ. Tamahanti taṁ uttamapuggalaṁ",
  "tika-s0302t9:39_8": "ekavihāriṁ brūmi taṇhādutiyassa abhāvato. Ettha ca pariññāpahānābhisamayakathanena",
  "tika-s0302t9:39_9": "itarampi abhisamayaṁ atthato kathitamevāti daṭṭhabbaṁ.",
  "tika-s0302t9:40": "Theranāmakasuttavaṇṇanā niṭṭhitā.",
  "tika-s0302t9:41": "11. Mahākappinasuttavaṇṇanā",
  "tika-s0302t9:42_0": "245.Mahākappinoti pūjāvacanametaṁ yathā ‘‘mahāmoggallāno’’ti. Tathārūpanti ‘‘buddho",
  "tika-s0302t9:42_1": "dhammo’’tiādikaṁ guṇavisesavantapaṭibaddhaṁ. Sāsananti desantarato āgatavacanaṁ.",
  "tika-s0302t9:42_2": "Jaṅghavāṇijāti jaṅghacārino vāṇijā. Kiñci sāsananti apubbapavattidīpakaṁ kiñci vacananti",
  "tika-s0302t9:42_3": "pucchi. Pīti uppajji yathā taṁ suciraṁ katābhinīhāratāya paripakkañāṇassa. Aparimāṇaṁ",
  "tika-s0302t9:42_4": "guṇassa aparimāṇato sabbaññuguṇaparidīpanato, sesaratanadvaye niyyānikabhāvadīpanato",
  "tika-s0302t9:42_5": "diṭṭhisīlasāmaññena saṁhatabhāvadīpanatoti vattabbaṁ. Yathānusiṭṭhaṁ paṭipajjamāne",
  "tika-s0302t9:42_6": "apāyadukkhato saṁsāradukkhato ca apatante dhāretīti dhammo. Suparisuddhadiṭṭhisīlasāmaññena",
  "tika-s0302t9:42_7": "saṁhatoti saṅghoti. Ratanattho pana tiṇṇampi sadiso evāti.",
  "tika-s0302t9:43": "Navasatasahassāni adāsi devī. Tumheti rājiniṁ gāravena bahuvacanena vadati. Rāgoti anugacchantarāgo.",
  "tika-s0302t9:44_0": "Janiteti kammakilesehi nibbattite. Kammakilesehi pajātattā pajāti pajāsaddo janitasaddena",
  "tika-s0302t9:44_1": "samānatthoti āha – ‘‘janite, pajāyāti attho’’ti. Aṭṭhahi vijjāhīti ambaṭṭhasutte",
  "tika-s0302t9:44_2": "(dī. ni. 1.278) āgatanayena. Tattha hi vipassanāñāṇamanomayiddhīhi saha cha abhiññā",
  "tika-s0302t9:44_3": "‘‘aṭṭha vijjā’’ti āgatā . Tapati paṭipakkhavidhamanena vijjotati, taṁ sūriyassa virocananti",
  "tika-s0302t9:44_4": "āha – ‘‘tapatīti virocatī’’ti. Jhānaṁ samāpajjitvā samāhitena cittena vipassanaṁ",
  "tika-s0302t9:44_5": "vaḍḍhetvā phalasamāpattiṁ samāpajjitvā nisinnoti āha – ‘‘duvidhena jhānena jhāyamāno’’ti.",
  "tika-s0302t9:44_6": "Sabbamaṅgalagāthāti sabbamaṅgalāvirodhī gāthāti vadanti. Tathā hi vadanti –",
  "tika-s0302t9:45": "‘‘Maṅgalaṁ bhagavā buddho, dhammo saṅgho ca maṅgalaṁ;",
  "tika-s0302t9:46": "Sabbesampi ca sattānaṁ, sa puññavitamaṅgala’’nti.",
  "tika-s0302t9:47_0": "Pūjaṁ kāretvā ekaṁ agārikadhammakathikaṁ upāsakaṁ āha. Ettha ca ‘‘jhāyī tapatī’’ti",
  "tika-s0302t9:47_1": "iminā ārammaṇūpanijjhānānaṁ gahitattā dhammaratanaṁ gahitameva. ‘‘Brāhmaṇo’’ti iminā",
  "tika-s0302t9:47_2": "saṅgharatanaṁ gahitameva. Buddharatanaṁ pana sarūpeneva gahitanti.",
  "tika-s0302t9:48": "Mahākappinasuttavaṇṇanā niṭṭhitā.",
  "tika-s0302t9:49": "12. Sahāyakasuttavaṇṇanā",
  "tika-s0302t9:50_0": "246. Sammā saṁsandanavasena eti pavattatīti sameti, sammādiṭṭhiādi. Sammā cirarattaṁ",
  "tika-s0302t9:50_1": "cirakālaṁ sameti etesaṁ atthīti cirarattaṁsametikā. Tenāha ‘‘dīgharatta’’ntiādi.",
  "tika-s0302t9:50_2": "Idāni imesanti etarahi etesaṁ. Ayaṁ sāsanadhammo ajjhāsayato payogato ca sammā saṁsandati",
  "tika-s0302t9:50_3": "sameti, tasmā majjhe bhinnaṁ viya samameva na visadisaṁ. Kiñca tato eva buddhena",
  "tika-s0302t9:50_4": "bhagavatā paveditadhammavinaye etesaṁ paṭipattisāsanadhammo sobhati virocatīti attho.",
  "tika-s0302t9:50_5": "Ariyappavediteti ariyena sammāsambuddhena sammadeva pakāsite ariyadhamme. Sammadeva",
  "tika-s0302t9:50_6": "samucchedapaṭippassaddhivinayānaṁ vasena suṭṭhu vinītā sabbakilesadarathapariḷāhānaṁ vūpasamena.",
  "tika-s0302t9:51": "Sahāyakasuttavaṇṇanā niṭṭhitā.",
  "tika-s0302t9:52": "Sāratthappakāsiniyā saṁyuttanikāya-aṭṭhakathāya",
  "tika-s0302t9:53": "Bhikkhusaṁyuttavaṇṇanāya līnatthappakāsanā samattā.",
  "tika-s0302t9:54": "Niṭṭhitā ca sāratthappakāsiniyā",
  "tika-s0302t9:55": "Saṁyuttanikāya-aṭṭhakathāya nidānavaggavaṇṇanā."
}