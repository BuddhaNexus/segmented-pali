{
  "atk-s0510a22:0": "24. Udakāsanavaggo",
  "atk-s0510a22:1": "1-10.Udakāsanadāyakattheraapadānādivaṇṇanā",
  "atk-s0510a22:2": "Catuvīsatime vagge paṭhamadutiyāpadānāni uttānāneva.",
  "atk-s0510a22:3_0": "9. Tatiyāpadāne aruṇavatiyā nagareti ā samantato ālokaṁ karonto uṇati uggacchatīti",
  "atk-s0510a22:3_1": "aruṇo, so tasmiṁ vijjatīti aruṇavatī, tasmiṁ nagare ālokaṁ karonto sūriyo uggacchatīti",
  "atk-s0510a22:3_2": "attho. Sesanagaresupi sūriyuggamane vijjamānepi visesavacanaṁ sabbacatuppadānaṁ mahiyaṁ",
  "atk-s0510a22:3_3": "sayanepi sati mahiyaṁ sayatīti mahiṁsoti vacanaṁ viya rūḷhivasena vuttanti veditabbaṁ.",
  "atk-s0510a22:3_4": "Atha vā pākārapāsādahammiyādīsu suvaṇṇarajatamaṇimuttādisattaratanapabhāhi aruṇuggamanaṁ",
  "atk-s0510a22:3_5": "viya pabhāvatī aruṇavatī nāma, tasmiṁ aruṇavatiyā nagare, pūpiko pūpavikkayena jīvikaṁ",
  "atk-s0510a22:3_6": "kappento ahosinti attho.",
  "atk-s0510a22:4_0": "14. Catutthāpadāne tivarāyaṁ pure rammeti tīhi pākārehi parivāritā parikkhittāti",
  "atk-s0510a22:4_1": "tivarā, khajjabhojjādiupabhogavatthābharaṇādinaccagītādīhi ramaṇīyanti rammaṁ, tasmiṁ",
  "atk-s0510a22:4_2": "tivarāyaṁ pure nagare ramme naḷakāro ahaṁ ahosinti sambandho.",
  "atk-s0510a22:5": "Pañcamāpadānaṁ uttānatthameva.",
  "atk-s0510a22:6_0": "23. Chaṭṭhāpadāne vaṇṇakāro ahaṁ tadāti nīlapītarattādivaṇṇavasena vatthāni karoti",
  "atk-s0510a22:6_1": "rañjetīti vaṇṇakāro. Vattharajako hutvā cetiye vatthehi acchādanasamaye nānāvaṇṇehi",
  "atk-s0510a22:6_2": "dussāni rañjesinti attho.",
  "atk-s0510a22:7_0": "27. Sattamāpadāne piyālaṁ pupphitaṁ disvāti supupphitaṁ piyālarukkhaṁ disvā. Gatamagge",
  "atk-s0510a22:7_1": "khipiṁahanti ahaṁ migaluddo nesādo hutvā piyālapupphaṁ ocinitvā buddhassa gatamagge",
  "atk-s0510a22:7_2": "khipiṁ pūjesinti attho.",
  "atk-s0510a22:8_0": "30. Aṭṭhamāpadāne sake sippe apatthaddhoti attano takkabyākaraṇādisippasmiṁ apatthaddho",
  "atk-s0510a22:8_1": "patiṭṭhito cheko ahaṁ kānanaṁ agamaṁ gato sambuddhaṁ yantaṁ disvānāti vanantare gacchantaṁ",
  "atk-s0510a22:8_2": "vipassiṁ sambuddhaṁ passitvā. Ambayāgaṁ adāsahanti ahaṁ ambadānaṁ adāsinti attho.",
  "atk-s0510a22:9": "33. Navamāpadāne jagatī kāritā mayhanti atthadassissa bhagavato sarīradhātunidhāpitacetiye jagati chinnabhinnaālindapupphādhānasaṅkhātā jagati mayā kāritā kārāpitāti attho.",
  "atk-s0510a22:10": "Dasamāpadānaṁ uttānatthamevāti.",
  "atk-s0510a22:11": "Catuvīsatimavaggavaṇṇanā samattā."
}