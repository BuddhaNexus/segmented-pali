{
  "atk-s0502a13:0": "13. Lokavaggo",
  "atk-s0502a13:1": "1. Daharabhikkhuvatthu",
  "atk-s0502a13:2": "Hīnaṁdhammanti imaṁ dhammadesanaṁ satthā jetavane viharanto aññataraṁ daharabhikkhuṁ ārabbha kathesi.",
  "atk-s0502a13:3_0": "Aññataro kira thero daharabhikkhunā saddhiṁ pātova visākhāya gehaṁ agamāsi. Visākhāya",
  "atk-s0502a13:3_1": "gehe pañcasatānaṁ bhikkhūnaṁ dhuvayāgu niccapaññattā hoti. Thero tattha yāguṁ pivitvā",
  "atk-s0502a13:3_2": "daharabhikkhuṁ nisīdāpetvā sayaṁ aññaṁ gehaṁ agamāsi. Tena ca samayena visākhāya",
  "atk-s0502a13:3_3": "puttassa dhītā ayyikāya ṭhāne ṭhatvā bhikkhūnaṁ veyyāvaccaṁ karoti. Sā tassa daharassa",
  "atk-s0502a13:3_4": "udakaṁ parissāventī cāṭiyaṁ attano mukhanimittaṁ disvā hasi, daharopi taṁ oloketvā",
  "atk-s0502a13:3_5": "hasi. Sā taṁ hasamānaṁ disvā ‘‘chinnasīso hasatī’’ti āha. Atha naṁ daharo ‘‘tvaṁ",
  "atk-s0502a13:3_6": "chinnasīsā, mātāpitaropi te chinnasīsā’’ti akkosi. Sā rodamānā mahānase ayyikāya",
  "atk-s0502a13:3_7": "santikaṁ gantvā ‘‘kiṁ idaṁ, ammā’’ti vutte tamatthaṁ ārocesi. Sā daharassa santikaṁ",
  "atk-s0502a13:3_8": "āgantvā, ‘‘bhante, mā kujjhi, na etaṁ chinnakesanakhassa chinnanivāsanapārupanassa",
  "atk-s0502a13:3_9": "majjhe chinnakapālaṁ ādāya bhikkhāya carantassa ayyassa agaruka’’nti āha. Daharo",
  "atk-s0502a13:3_10": "āma, upāsike, tvaṁ mama chinnakesādibhāvaṁ jānāsi, imissā maṁ ‘‘chinnasīso’’ti katvā",
  "atk-s0502a13:3_11": "akkosituṁ vaṭṭissatīti. Visākhā neva daharaṁ saññāpetuṁ asakkhi, napi dārikaṁ. Tasmiṁ",
  "atk-s0502a13:3_12": "khaṇe thero āgantvā ‘‘kimidaṁ upāsike’’ti pucchitvā tamatthaṁ sutvā daharaṁ ovadanto",
  "atk-s0502a13:3_13": "āha – ‘‘apehi, āvuso, nāyaṁ chinnakesanakhavatthassa majjhe chinnakapālaṁ ādāya bhikkhāya",
  "atk-s0502a13:3_14": "carantassa akkoso, tuṇhī hohī’’ti. Āma, bhante, kiṁ tumhe attano upaṭṭhāyikaṁ atajjetvā",
  "atk-s0502a13:3_15": "maṁ tajjetha, maṁ ‘‘chinnasīso’’ti akkosituṁ vaṭṭissatīti. Tasmiṁ khaṇe satthā āgantvā",
  "atk-s0502a13:3_16": "‘‘kiṁ ida’’nti pucchi. Visākhā ādito paṭṭhāya taṁ pavattiṁ ārocesi. Satthā tassa",
  "atk-s0502a13:3_17": "daharassa sotāpattiphalūpanissayaṁ disvā ‘‘mayā imaṁ daharaṁ anuvattituṁ vaṭṭatī’’ti",
  "atk-s0502a13:3_18": "cintetvā visākhaṁ āha – ‘‘kiṁ pana visākhe tava dārikāya chinnakesādimattakeneva",
  "atk-s0502a13:3_19": "mama sāvake chinnasīse katvā akkosituṁ vaṭṭatī’’ti? Daharo tāvadeva uṭṭhāya añjaliṁ",
  "atk-s0502a13:3_20": "paggahetvā , ‘‘bhante, etaṁ pañhaṁ tumheva suṭṭhu jānātha, amhākaṁ upajjhāyo ca upāsikā",
  "atk-s0502a13:3_21": "ca suṭṭhu na jānantī’’ti āha. Satthā daharassa attano anukulabhāvaṁ ñatvā ‘‘kāmaguṇaṁ",
  "atk-s0502a13:3_22": "ārabbha hasanabhāvo nāma hīno dhammo, hīnañca nāma dhammaṁ sevituṁ pamādena saddhiṁ",
  "atk-s0502a13:3_23": "saṁvasituṁ na vaṭṭatī’’ti vatvā imaṁ gāthamāha –",
  "atk-s0502a13:4": "167.",
  "atk-s0502a13:5": " ‘‘Hīnaṁ dhammaṁ na seveyya, pamādena na saṁvase;",
  "atk-s0502a13:6": "Micchādiṭṭhiṁ na seveyya, na siyā lokavaḍḍhano’’ti.",
  "atk-s0502a13:7_0": "Tattha hīnaṁ dhammanti pañcakāmaguṇaṁ dhammaṁ. So hi hīno dhammo na antamaso oṭṭhagoṇādīhipi",
  "atk-s0502a13:7_1": "paṭisevitabbo. Hīnesu ca nirayādīsu ṭhānesu nibbattāpetīti hīno nāma, taṁ na seveyya.",
  "atk-s0502a13:7_2": "Pamādenāti sativossaggalakkhaṇena pamādenāpi na saṁvase. Na seveyyāti micchādiṭṭhimpi",
  "atk-s0502a13:7_3": "na gaṇheyya. Lokavaḍḍhanoti yo hi evaṁ karoti, so lokavaḍḍhano nāma hoti. Tasmā evaṁ",
  "atk-s0502a13:7_4": "akaraṇena na siyā lokavaḍḍhanoti.",
  "atk-s0502a13:8": "Desanāvasāne so daharo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:9": "Daharabhikkhuvatthu paṭhamaṁ.",
  "atk-s0502a13:10": "2. Suddhodanavatthu",
  "atk-s0502a13:11": "Uttiṭṭheti imaṁ dhammadesanaṁ satthā nigrodhārāme viharanto pitaraṁ ārabbha kathesi.",
  "atk-s0502a13:12_0": "Ekasmiñhi samaye satthā paṭhamagamanena kapilapuraṁ gantvā ñātīhi katapaccuggamano",
  "atk-s0502a13:12_1": "nigrodhārāmaṁ patvā ñātīnaṁ mānabhindanatthāya ākāse ratanacaṅkamaṁ māpetvā tattha",
  "atk-s0502a13:12_2": "caṅkamanto dhammaṁ desesi. Ñātī pasannacittā suddhodanamahārājānaṁ ādiṁ katvā vandiṁsu.",
  "atk-s0502a13:12_3": "Tasmiṁ ñātisamāgame pokkharavassaṁ vassi. Taṁ ārabbha mahājanena kathāya samuṭṭhāpitāya",
  "atk-s0502a13:12_4": "‘‘na, bhikkhave, idāneva, pubbepi mayhaṁ ñātisamāgame pokkharavassaṁ vassiyevā’’ti",
  "atk-s0502a13:12_5": "vatvā vessantarajātakaṁ (jā. 2.22.1655 ādayo) kathesi. Dhammadesanaṁ sutvā pakkamantesu",
  "atk-s0502a13:12_6": "ñātīsu ekopi satthāraṁ na nimantesi. Rājāpi ‘‘mayhaṁ putto mama gehaṁ anāgantvā kahaṁ",
  "atk-s0502a13:12_7": "gamissatī’’ti animantetvāva agamāsi. Gantvā ca pana gehe vīsatiyā bhikkhusahassānaṁ",
  "atk-s0502a13:12_8": "yāguādīni paṭiyādāpetvā āsanāni paññāpesi. Punadivase satthā piṇḍāya pavisanto ‘‘kiṁ",
  "atk-s0502a13:12_9": "nu kho atītabuddhā pitu nagaraṁ patvā ujukameva ñātikulaṁ pavisiṁsu, udāhu paṭipāṭiyā",
  "atk-s0502a13:12_10": "piṇḍāya cariṁsū’’ti āvajjento ‘‘paṭipāṭiyā cariṁsū’’ti disvā paṭhamagehato paṭṭhāya",
  "atk-s0502a13:12_11": "piṇḍāya caranto pāyāsi. Rāhulamātā pāsādatale nisinnāva disvā taṁ pavattiṁ rañño",
  "atk-s0502a13:12_12": "ārocesi. Rājā sāṭakaṁ saṇṭhāpento vegena nikkhamitvā satthāraṁ vanditvā – ‘‘putta,",
  "atk-s0502a13:12_13": "kasmā maṁ nāsesi, ativiya te piṇḍāya carantena lajjā uppāditā, yuttaṁ nāma vo imasmiṁyeva",
  "atk-s0502a13:12_14": "nagare suvaṇṇasivikādīhi vicaritvā piṇḍāya carituṁ, kiṁ maṁ lajjāpesī’’ti? ‘‘Nāhaṁ",
  "atk-s0502a13:12_15": "taṁ, mahārāja, lajjāpemi, attano pana kulavaṁsaṁ anuvattāmī’’ti. ‘‘Kiṁ pana, tāta,",
  "atk-s0502a13:12_16": "piṇḍāya caritvā jīvanavaṁso mama vaṁso’’ti? ‘‘Neso, mahārāja, tava vaṁso, mama paneso",
  "atk-s0502a13:12_17": "vaṁso. Anekāni hi buddhasahassāni piṇḍāya caritvāva jīviṁsū’’ti vatvā dhammaṁ desento imā gāthā abhāsi –",
  "atk-s0502a13:13": "168.",
  "atk-s0502a13:14": " ‘‘Uttiṭṭhe nappamajjeyya, dhammaṁ sucaritaṁ care;",
  "atk-s0502a13:15": "Dhammacārī sukhaṁ seti, asmiṁ loke paramhi ca.",
  "atk-s0502a13:16": "169.",
  "atk-s0502a13:17": " ‘‘Dhammaṁ care sucaritaṁ, na naṁ duccaritaṁ care;",
  "atk-s0502a13:18": "Dhammacārī sukhaṁ seti, asmiṁ loke paramhi cā’’ti.",
  "atk-s0502a13:19_0": "Tattha uttiṭṭheti uṭṭhahitvā paresaṁ gharadvāre ṭhatvā gahetabbapiṇḍe. Nappamajjeyyāti",
  "atk-s0502a13:19_1": "piṇḍacārikavattañhi hāpetvā paṇītabhojanāni pariyesanto uttiṭṭhe pamajjati nāma,",
  "atk-s0502a13:19_2": "sapadānaṁ piṇḍāya caranto pana na pamajjati nāma. Evaṁ karonto uttiṭṭhe nappamajjeyya.",
  "atk-s0502a13:19_3": "Dhammanti anesanaṁ pahāya sapadānaṁ caranto tameva bhikkhācariyadhammaṁ sucaritaṁ",
  "atk-s0502a13:19_4": "care. Sukhaṁ setīti desanāmattametaṁ, evaṁ panetaṁ bhikkhācariyadhammaṁ caranto dhammacārī",
  "atk-s0502a13:19_5": "idha loke catūhi iriyāpathehi sukhaṁ viharatīti attho. Na naṁ duccaritanti vesiyādibhede",
  "atk-s0502a13:19_6": "agocare caranto bhikkhācariyadhammaṁ duccaritaṁ carati nāma. Evaṁ acaritvā dhammaṁ",
  "atk-s0502a13:19_7": "care sucaritaṁ, na naṁ duccaritaṁ care. Sesaṁ vuttatthameva.",
  "atk-s0502a13:20": "Desanāvasāne rājā sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:21": "Suddhodanavatthu dutiyaṁ.",
  "atk-s0502a13:22": "3. Pañcasatavipassakabhikkhuvatthu",
  "atk-s0502a13:23": "Yathāpubbuḷakanti imaṁ dhammadesanaṁ satthā jetavane viharanto pañcasate vipassake bhikkhū ārabbha kathesi.",
  "atk-s0502a13:24_0": "Te kira satthu santike kammaṭṭhānaṁ gahetvā araññaṁ pavisitvā ghaṭentā vāyamantā",
  "atk-s0502a13:24_1": "appavisesā ‘‘visesetvā kammaṭṭhānaṁ gahessāmā’’ti satthu santikaṁ āgacchantā antarāmagge",
  "atk-s0502a13:24_2": "marīcikammaṭṭhānaṁ bhāventāva āgamiṁsu . Tesaṁ vihāraṁ paviṭṭhakkhaṇeyeva devo vassi.",
  "atk-s0502a13:24_3": "Te tattha tattha pamukhesu ṭhatvā dhārāvegena uṭṭhahitvā bhijjante pubbaḷake disvā",
  "atk-s0502a13:24_4": "‘‘ayampi attabhāvo uppajjitvā bhijjanatthena pubbuḷakasadisoyevā’’ti ārammaṇaṁ gaṇhiṁsu.",
  "atk-s0502a13:24_5": "Satthā gandhakuṭiyaṁ nisinnova te bhikkhū oloketvā tehi saddhiṁ kathento viya obhāsaṁ",
  "atk-s0502a13:24_6": "pharitvā imaṁ gāthamāha –",
  "atk-s0502a13:25": "170.",
  "atk-s0502a13:26": " ‘‘Yathā pubbuḷakaṁ passe, yathā passe marīcikaṁ;",
  "atk-s0502a13:27": "Evaṁ lokaṁ avekkhantaṁ, maccurājā na passatī’’ti.",
  "atk-s0502a13:28_0": "Tattha marīcikanti mayūkhaṁ. Te hi dūratova gehasaṇṭhānādivasena upaṭṭhitāpi upagacchantānaṁ",
  "atk-s0502a13:28_1": "agayhūpagā rittakā tucchakāva. Tasmā yathā uppajjitvā bhijjanatthena pubbuḷakaṁ rittatucchādibhāveneva",
  "atk-s0502a13:28_2": "passeyya, evaṁ khandhādilokaṁ avekkhantaṁ maccurājā na passatīti attho.",
  "atk-s0502a13:29": "Desanāvasāne te bhikkhū ṭhitaṭṭhāneyeva arahattaṁ pāpuṇiṁsūti.",
  "atk-s0502a13:30": "Pañcasatavipassakabhikkhuvatthu tatiyaṁ.",
  "atk-s0502a13:31": "4. Abhayarājakumāravatthu",
  "atk-s0502a13:32": "Etha passathimaṁ lokanti imaṁ dhammadesanaṁ satthā veḷuvane viharanto abhayarājakumāraṁ ārabbha kathesi.",
  "atk-s0502a13:33_0": "Tassa kira paccantaṁ vūpasametvā āgatassa pitā bimbisāro tussitvā ekaṁ naccagītakusalaṁ",
  "atk-s0502a13:33_1": "nāṭakitthiṁ datvā sattāhaṁ rajjamadāsi. So sattāhaṁ gehā bahi anikkhantova rajjasiriṁ",
  "atk-s0502a13:33_2": "anubhavitvā aṭṭhame divase nadītitthaṁ gantvā nhatvā uyyānaṁ pavisitvā santatimahāmatto",
  "atk-s0502a13:33_3": "viya tassā itthiyā naccagītaṁ passanto nisīdi. Sāpi taṅkhaṇaññeva santatimahāmattassa",
  "atk-s0502a13:33_4": "nāṭakitthī viya satthakavātānaṁ vasena kālamakāsi. Kumāro tassā kālakiriyāya uppannasoko",
  "atk-s0502a13:33_5": "‘‘na me imaṁ sokaṁ ṭhapetvā satthāraṁ añño nibbāpetuṁ sakkhissatī’’ti satthāraṁ upasaṅkamitvā,",
  "atk-s0502a13:33_6": "‘‘bhante, sokaṁ me nibbāpethā’’ti āha. Satthā taṁ samassāsetvā ‘‘tayā hi, kumāra,",
  "atk-s0502a13:33_7": "imissā itthiyā evameva matakāle rodantena pavattitānaṁ assūnaṁ anamatagge saṁsāre",
  "atk-s0502a13:33_8": "pamāṇaṁ natthī’’ti vatvā tāya desanāya sokassa tanubhāvaṁ ñatvā, ‘‘kumāra, mā soci,",
  "atk-s0502a13:33_9": "bālajanānaṁ saṁsīdanaṭṭhānameta’’nti vatvā imaṁ gāthamāha –",
  "atk-s0502a13:34": "171.",
  "atk-s0502a13:35": " ‘‘Etha passathimaṁ lokaṁ, cittaṁ rājarathūpamaṁ;",
  "atk-s0502a13:36": "Yattha bālā visīdanti, natthi saṅgo vijānata’’nti.",
  "atk-s0502a13:37_0": "Tattha te passathāti rājakumārameva sandhāyāha. Imaṁ lokanti imaṁ khandhalokādisaṅkhātaṁ",
  "atk-s0502a13:37_1": "attabhāvaṁ. Cittanti sattaratanādivicittaṁ rājarathaṁ viya vatthālaṅkārādicittitaṁ.",
  "atk-s0502a13:37_2": "Yattha bālāti yasmiṁ attabhāve bālā evaṁ visīdanti. Vijānatanti vijānantānaṁ paṇḍitānaṁ",
  "atk-s0502a13:37_3": "ettha rāgasaṅgādīsu ekopi saṅgo natthīti attho.",
  "atk-s0502a13:38": "Desanāvasāne rājakumāro sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:39": "Abhayarājakumāravatthu catutthaṁ.",
  "atk-s0502a13:40": "5. Sammajjanattheravatthu",
  "atk-s0502a13:41": "Yoca pubbeti imaṁ dhammadesanaṁ satthā jetavane viharanto sammajjanattheraṁ ārabbha kathesi.",
  "atk-s0502a13:42_0": "So kira pāto vā sāyaṁ vāti velaṁ pamāṇaṁ akatvā abhikkhaṇaṁ sammajjantova vicarati.",
  "atk-s0502a13:42_1": "So ekadivasaṁ sammajjaniṁ gahetvā divāṭṭhāne nisinnassa revatattherassa santikaṁ",
  "atk-s0502a13:42_2": "gantvā ‘‘ayaṁ mahākusīto janassa saddhādeyyaṁ bhuñjitvā āgantvā nisīdati, kiṁ nāmetassa",
  "atk-s0502a13:42_3": "sammajjaniṁ gahetvā ekaṁ ṭhānaṁ sammajjituṁ na vaṭṭatī’’ti āha. Thero ‘‘ovādamassa",
  "atk-s0502a13:42_4": "dassāmī’’ti cintetvā ehāvusoti. Kiṁ, bhanteti? Gaccha nhatvā ehīti. So tathā akāsi.",
  "atk-s0502a13:42_5": "Atha naṁ thero ekamantaṁ nisīdāpetvā ovadanto āha – ‘‘āvuso, bhikkhunā nāma na sabbakālaṁ",
  "atk-s0502a13:42_6": "sammajjantena vicarituṁ vaṭṭati, pāto eva pana sammajjitvā piṇḍāya caritvā piṇḍapātapaṭikkantena",
  "atk-s0502a13:42_7": "āgantvā rattiṭṭhāne vā divāṭṭhāne vā nisinnena dvattiṁsākāraṁ sajjhāyitvā attabhāve",
  "atk-s0502a13:42_8": "khayavayaṁ paṭṭhapetvā sāyanhe uṭṭhāya sammajjituṁ vaṭṭati, niccakālaṁ asammajjitvā",
  "atk-s0502a13:42_9": "attanopi nāma okāso kātabbo’’ti. So therassa ovāde ṭhatvā na cirasseva arahattaṁ",
  "atk-s0502a13:42_10": "pāpuṇi. Taṁ taṁ ṭhānaṁ uklāpaṁ ahosi. Atha naṁ bhikkhū āhaṁsu – ‘‘āvuso sammajjanatthera,",
  "atk-s0502a13:42_11": "taṁ taṁ ṭhānaṁ uklāpaṁ kasmā na sammajjasī’’ti? ‘‘Bhante, mayā pamādakāle evaṁ kataṁ,",
  "atk-s0502a13:42_12": "idānāmhi appamatto’’ti. Bhikkhū ‘‘ayaṁ thero aññaṁ byākarotī’’ti satthu ārocesuṁ.",
  "atk-s0502a13:42_13": "Satthā ‘‘āma, bhikkhave, mama putto pubbe pamādakāle sammajjanto vicari, idāni pana",
  "atk-s0502a13:42_14": "maggaphalasukhena vītināmento na sammajjatī’’ti vatvā imaṁ gāthamāha –",
  "atk-s0502a13:43": "172.",
  "atk-s0502a13:44": " ‘‘Yo ca pubbe pamajjitvā, pacchā so nappamajjati;",
  "atk-s0502a13:45": "Somaṁ lokaṁ pabhāseti, abbhā muttova candimā’’ti.",
  "atk-s0502a13:46_0": "Tassattho – yo puggalo pubbe vattapaṭivattakaraṇena vā sajjhāyādīhi vā pamajjitvā",
  "atk-s0502a13:46_1": "pacchā maggaphalasukhena vītināmento nappamajjati, so abbhādīhi mutto candova okāsalokaṁ",
  "atk-s0502a13:46_2": "maggañāṇena imaṁ khandhādilokaṁ obhāseti, ekālokaṁ karotīti.",
  "atk-s0502a13:47": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:48": "Sammajjanattheravatthu pañcamaṁ.",
  "atk-s0502a13:49": "6. Aṅgulimālattheravatthu",
  "atk-s0502a13:50": "Yassa pāpanti imaṁ dhammadesanaṁ satthā jetavane viharanto aṅgulimālattheraṁ ārabbha kathesi. Vatthu aṅgulimālasuttantavaseneva (ma. ni. 2.347 ādayo) veditabbaṁ.",
  "atk-s0502a13:51": "Thero pana satthu santike pabbajitvā arahattaṁ pāpuṇi. Atha kho āyasmā aṅgulimālo rahogato paṭisallīno vimuttisukhapaṭisaṁvedī. Tāyaṁ velāyaṁ imaṁ udānaṁ udānesi –",
  "atk-s0502a13:52": "‘‘Yo ca pubbe pamajjitvā, pacchā so nappamajjati;",
  "atk-s0502a13:53": "Somaṁ lokaṁ pabhāseti, abbhā muttova candimā’’ti. –",
  "atk-s0502a13:54_0": "Ādinā nayena udānaṁ udānetvā anupādisesāya nibbānadhātuyā parinibbuto. Bhikkhū ‘‘kahaṁ",
  "atk-s0502a13:54_1": "nu kho, āvuso, thero uppanno’’ti dhammasabhāyaṁ kathaṁ samuṭṭhāpesuṁ? Satthā āgantvā",
  "atk-s0502a13:54_2": "‘‘kāya nuttha, bhikkhave, etarahi kathāya sannisinnā’’ti pucchitvā, ‘‘bhante, aṅgulimālattherassa",
  "atk-s0502a13:54_3": "nibbattaṭṭhānakathāyā’’ti vutte ‘‘parinibbuto ca, bhikkhave, mama putto’’ti. ‘‘Bhante,",
  "atk-s0502a13:54_4": "ettake manusse māretvā parinibbuto’’ti? ‘‘Āma, bhikkhave, so pubbe ekaṁ kalyāṇamittaṁ",
  "atk-s0502a13:54_5": "alabhitvā ettakaṁ pāpamakāsi, pacchā pana kalyāṇamittapaccayaṁ labhitvā appamatto",
  "atk-s0502a13:54_6": "ahosi. Tenassa taṁ pāpakammaṁ kusalena pihita’’nti vatvā imaṁ gāthamāha –",
  "atk-s0502a13:55": "173.",
  "atk-s0502a13:56": " ‘‘Yassa pāpaṁ kataṁ kammaṁ, kusalena pidhīyati;",
  "atk-s0502a13:57": "Somaṁ lokaṁ pabhāseti, abbhā muttova candimā’’ti.",
  "atk-s0502a13:58": "Tattha kusalenāti arahattamaggaṁ sandhāya vuttaṁ. Sesaṁ uttānatthamevāti.",
  "atk-s0502a13:59": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:60": "Aṅgulimālattheravatthu chaṭṭhaṁ.",
  "atk-s0502a13:61": "7. Pesakāradhītāvatthu",
  "atk-s0502a13:62": "Andhabhūtoti imaṁ dhammadesanaṁ satthā aggāḷave cetiye viharanto ekaṁ pesakāradhītaraṁ ārabbha kathesi.",
  "atk-s0502a13:63_0": "Ekadivasañhi āḷavivāsino satthari āḷaviṁ sampatte nimantetvā dānaṁ adaṁsu. Satthā",
  "atk-s0502a13:63_1": "bhattakiccāvasāne anumodanaṁ karonto ‘‘addhuvaṁ me jīvitaṁ, dhuvaṁ me maraṇaṁ, avassaṁ",
  "atk-s0502a13:63_2": "mayā maritabbameva , maraṇapariyosānaṁ me jīvitaṁ, jīvitameva aniyataṁ, maraṇaṁ niyatanti",
  "atk-s0502a13:63_3": "evaṁ maraṇassatiṁ bhāvetha. Yesañhi maraṇassati abhāvitā, te pacchime kāle āsīvisaṁ",
  "atk-s0502a13:63_4": "disvā bhītaadaṇḍapuriso viya santāsappattā bheravaravaṁ ravantā kālaṁ karonti. Yesaṁ",
  "atk-s0502a13:63_5": "pana maraṇassati bhāvitā, te dūratova āsīvisaṁ disvā daṇḍakena gahetvā chaḍḍetvā",
  "atk-s0502a13:63_6": "ṭhitapuriso viya pacchime kāle na santasanti, tasmā maraṇassati bhāvetabbā’’ti āha.",
  "atk-s0502a13:63_7": "Taṁ dhammadesanaṁ sutvā avasesajanā sakiccappasutāva ahesuṁ. Ekā pana soḷasavassuddesikā",
  "atk-s0502a13:63_8": "pesakāradhītā ‘‘aho buddhānaṁ kathā nāma acchariyā, mayā pana maraṇassatiṁ bhāvetuṁ",
  "atk-s0502a13:63_9": "vaṭṭatī’’ti rattindivaṁ maraṇassatimeva bhāvesi. Satthāpi tato nikkhamitvā jetavanaṁ",
  "atk-s0502a13:63_10": "agamāsi. Sāpi kumārikā tīṇi vassāni maraṇassatiṁ bhāvesiyeva.",
  "atk-s0502a13:64_0": "Athekadivasaṁ satthā paccūsasamaye lokaṁ olokento taṁ kumārikaṁ attano ñāṇajālassa",
  "atk-s0502a13:64_1": "antopaviṭṭhaṁ disvā ‘‘kiṁ nu kho bhavissatī’’ti upadhārento ‘‘imāya kumārikāya mama",
  "atk-s0502a13:64_2": "dhammadesanāya sutadivasato paṭṭhāya tīṇi vassāni maraṇassati bhāvitā, idānāhaṁ tattha",
  "atk-s0502a13:64_3": "gantvā imaṁ kumārikaṁ cattāro pañhe pucchitvā tāya vissajjentiyā catūsu ṭhānesu sādhukāraṁ",
  "atk-s0502a13:64_4": "datvā imaṁ gāthaṁ bhāsissāmi. Sā gāthāvasāne sotāpattiphale patiṭṭhahissati, taṁ",
  "atk-s0502a13:64_5": "nissāya mahājanassāpi sātthikā dhammadesanā bhavissatī’’ti ñatvā pañcasatabhikkhuparivāro",
  "atk-s0502a13:64_6": "jetavanā nikkhamitvā anupubbena aggāḷavavihāraṁ agamāsi. Āḷavivāsino ‘‘satthā āgato’’ti",
  "atk-s0502a13:64_7": "sutvā taṁ vihāraṁ gantvā nimantayiṁsu. Tadā sāpi kumārikā satthu āgamanaṁ sutvā ‘‘āgato",
  "atk-s0502a13:64_8": "kira mayhaṁ pitā, sāmi, ācariyo puṇṇacandamukho mahāgotamabuddho’’ti tuṭṭhamānasā",
  "atk-s0502a13:64_9": "‘‘ito me tiṇṇaṁ saṁvaccharānaṁ matthake suvaṇṇavaṇṇo satthā diṭṭhapubbo, idānissa",
  "atk-s0502a13:64_10": "suvaṇṇavaṇṇaṁ sarīraṁ daṭṭhuṁ madhurojañca varadhammaṁ sotuṁ labhissāmī’’ti cintesi.",
  "atk-s0502a13:64_11": "Pitā panassā sālaṁ gacchanto āha – ‘‘amma, parasantako me sāṭako āropito, tassa vidatthimattaṁ",
  "atk-s0502a13:64_12": "aniṭṭhitaṁ, taṁ ajja niṭṭhāpessāmi, sīghaṁ me tasaraṁ vaṭṭetvā āhareyyāsī’’ti. Sā",
  "atk-s0502a13:64_13": "cintesi – ‘‘ahaṁ satthu dhammaṁ sotukāmā, pitā ca maṁ evaṁ āha. Kiṁ nu kho satthu",
  "atk-s0502a13:64_14": "dhammaṁ suṇāmi, udāhu pitu tasaraṁ vaṭṭetvā harāmī’’ti? Athassā etadahosi ‘‘pitā",
  "atk-s0502a13:64_15": "maṁ tasare anāhariyamāne potheyyapi pahareyyapi, tasmā tasaraṁ vaṭṭetvā tassa datvā",
  "atk-s0502a13:64_16": "pacchā dhammaṁ sossāmī’’ti pīṭhake nisīditvā tasaraṁ vaṭṭesi.",
  "atk-s0502a13:65_0": "Āḷavivāsinopi satthāraṁ parivisitvā pattaṁ gahetvā anumodanatthāya aṭṭhaṁsu. Satthā",
  "atk-s0502a13:65_1": "‘‘yamahaṁ kuladhītaraṁ nissāya tiṁsayojanamaggaṁ āgato, sā ajjāpi okāsaṁ na labhati.",
  "atk-s0502a13:65_2": "Tāya okāse laddhe anumodanaṁ karissāmī’’ti tuṇhībhūto ahosi. Evaṁ tuṇhībhūtampi satthāraṁ",
  "atk-s0502a13:65_3": "sadevake loke koci kiñci vattuṁ na visahati. Sāpi kho kumārikā tasaraṁ vaṭṭetvā pacchiyaṁ",
  "atk-s0502a13:65_4": "ṭhapetvā pitu santikaṁ gacchamānā parisapariyante ṭhatvā satthāraṁ olokayamānāva",
  "atk-s0502a13:65_5": "aṭṭhāsi. Satthāpi gīvaṁ ukkhipitvā taṁ olokesi. Sā olokitākāreneva aññāsi – ‘‘satthā",
  "atk-s0502a13:65_6": "evarūpāya parisāya majjhe nisīditvāva maṁ olokento mamāgamanaṁ paccāsīsati, attano",
  "atk-s0502a13:65_7": "santikaṁ āgamanameva paccāsīsatī’’ti. Sā tasarapacchiṁ ṭhapetvā satthu santikaṁ agamāsi.",
  "atk-s0502a13:65_8": "Kasmā pana naṁ satthā olokesīti? Evaṁ kirassa ahosi ‘‘esā ettova gacchamānā puthujjanakālakiriyaṁ",
  "atk-s0502a13:65_9": "katvā aniyatagatikā bhavissati, mama santikaṁ āgantvā gacchamānā sotāpattiphalaṁ",
  "atk-s0502a13:65_10": "patvā niyatagatikā hutvā tusitavimāne nibbattissatī’’ti. Tassā kira taṁ divasaṁ maraṇato",
  "atk-s0502a13:65_11": "mutti nāma natthi. Sā olokitasaññāṇeneva satthāraṁ upasaṅkamitvā chabbaṇṇaraṁsīnaṁ",
  "atk-s0502a13:65_12": "antaraṁ pavisitvā vanditvā ekamantaṁ aṭṭhāsi. Tathārūpāya parisāya majjhe nisīditvā",
  "atk-s0502a13:65_13": "tuṇhībhūtaṁ satthāraṁ vanditvā ṭhitakkhaṇeyeva taṁ āha – ‘‘kumārike, kuto āgacchasī’’ti?",
  "atk-s0502a13:65_14": "‘‘Na jānāmi, bhante’’ti. ‘‘Kattha gamissasī’’ti? ‘‘Na jānāmi, bhante’’ti. ‘‘Na jānāsī’’ti?",
  "atk-s0502a13:65_15": "‘‘Jānāmi, bhante’’ti. ‘‘Jānāsī’’ti? ‘‘Na jānāmi, bhante’’ti. Iti naṁ satthā cattāro",
  "atk-s0502a13:65_16": "pañhe pucchi. Mahājano ujjhāyi – ‘‘ambho, passatha, ayaṁ pesakāradhītā sammāsambuddhena",
  "atk-s0502a13:65_17": "saddhiṁ icchiticchitaṁ kathesi, nanu nāma imāya ‘kuto āgacchasī’ti vutte ‘pesakāragehato’ti",
  "atk-s0502a13:65_18": "vattabbaṁ. ‘Kahaṁ gacchasī’ti vutte ‘pesakārasāla’nti vattabbaṁ siyā’’ti.",
  "atk-s0502a13:66_0": "Satthā mahājanaṁ nissaddaṁ katvā, ‘‘kumārike, tvaṁ kuto āgacchasī’’ti vutte ‘‘kasmā",
  "atk-s0502a13:66_1": "na jānāmīti vadesī’’ti pucchi. Bhante, tumhe mama pesakāragehato āgatabhāvaṁ jānātha,",
  "atk-s0502a13:66_2": "‘‘kuto āgatāsī’’ti pucchantā pana ‘‘kuto āgantvā idha nibbattāsī’’ti pucchatha. Ahaṁ",
  "atk-s0502a13:66_3": "pana na jānāmi ‘‘kuto ca āgantvā idha nibbattāmhī’’ti. Athassā satthā ‘‘sādhu sādhu,",
  "atk-s0502a13:66_4": "kumārike, mayā pucchitapañhova tayā vissajjito’’ti paṭhamaṁ sādhukāraṁ datvā uttarimpi",
  "atk-s0502a13:66_5": "pucchi – ‘‘kattha gamissasīti puna puṭṭhā kasmā ‘na jānāmī’ti vadesī’’ti? Bhante,",
  "atk-s0502a13:66_6": "tumhe maṁ tasarapacchiṁ gahetvā pesakārasālaṁ gacchantiṁ jānātha, ‘‘ito gantvā kattha",
  "atk-s0502a13:66_7": "nibbattissasī’’ti pucchatha. Ahañca ito cutā na jānāmi ‘‘kattha gantvā nibbattissāmī’’ti.",
  "atk-s0502a13:66_8": "Athassā satthā ‘‘mayā pucchitapañhoyeva tayā vissajjito’’ti dutiyaṁ sādhukāraṁ datvā",
  "atk-s0502a13:66_9": "uttarimpi pucchi – ‘‘atha kasmā ‘na jānāsī’ti puṭṭhā ‘jānāmī’ti vadesī’’ti? ‘‘Maraṇabhāvaṁ",
  "atk-s0502a13:66_10": "jānāmi, bhante, tasmā evaṁ vademī’’ti. Athassā satthā ‘‘mayā pucchitapañhoyeva tayā",
  "atk-s0502a13:66_11": "vissajjito’’ti tatiyaṁ sādhukāraṁ datvā uttarimpi pucchi – ‘‘atha kasmā ‘jānāsī’ti",
  "atk-s0502a13:66_12": "puṭṭhā ‘na jānāmī’ti vadesī’’ti. Mama maraṇabhāvameva ahaṁ jānāmi, bhante, ‘‘rattindivapubbaṇhādīsu",
  "atk-s0502a13:66_13": "pana asukakāle nāma marissāmī’’ti na jānāmi, tasmā evaṁ vademīti. Athassā satthā",
  "atk-s0502a13:66_14": "‘‘mayā pucchitapañhoyeva tayā vissajjito’’ti catutthaṁ sādhukāraṁ datvā parisaṁ āmantetvā",
  "atk-s0502a13:66_15": "‘‘ettakaṁ nāma tumhe imāya kathitaṁ na jānātha, kevalaṁ ujjhāyatheva. Yesañhi paññācakkhu",
  "atk-s0502a13:66_16": "natthi, te andhā eva . Yesaṁ paññācakkhu atthi, te eva cakkhumanto’’ti vatvā imaṁ gāthamāha –",
  "atk-s0502a13:67": "174.",
  "atk-s0502a13:68": " ‘‘Andhabhūto ayaṁ loko, tanukettha vipassati;",
  "atk-s0502a13:69": "Sakuṇo jālamuttova, appo saggāya gacchatī’’ti.",
  "atk-s0502a13:70_0": "Tattha andhabhūto ayaṁ lokoti ayaṁ lokiyamahājano paññācakkhuno abhāvena andhabhūto.",
  "atk-s0502a13:70_1": "Tanuketthāti tanuko ettha, na bahu jano aniccādivasena vipassati. Jālamuttovāti yathā",
  "atk-s0502a13:70_2": "chekena sākuṇikena jālena ottharitvā gayhamānesu vaṭṭakesu kocideva jālato muccati.",
  "atk-s0502a13:70_3": "Sesā antojālameva pavisanti. Tathā maraṇajālena otthaṭesu sattesu bahū apāyagāmino",
  "atk-s0502a13:70_4": "honti, appo kocideva satto saggāya gacchati, sugatiṁ vā nibbānaṁ vā pāpuṇātīti attho.",
  "atk-s0502a13:71": "Desanāvasāne kumārikā sotāpattiphale patiṭṭhahi, mahājanassāpi sātthikā dhammadesanā ahosīti.",
  "atk-s0502a13:72_0": "Sāpi tasarapacchiṁ gahetvā pitu santikaṁ agamāsi, sopi nisinnakova niddāyi. Tassā",
  "atk-s0502a13:72_1": "asallakkhetvāva tasarapacchiṁ upanāmentiyā tasarapacchi vemakoṭiyaṁ paṭihaññitvā",
  "atk-s0502a13:72_2": "saddaṁ kurumānā pati. So pabujjhitvā gahitanimitteneva vemakoṭiṁ ākaḍḍhi. Vemakoṭi",
  "atk-s0502a13:72_3": "gantvā taṁ kumārikaṁ ure pahari, sā tattheva kālaṁ katvā tusitabhavane nibbatti.",
  "atk-s0502a13:72_4": "Athassā pitā taṁ olokento sakalasarīrena lohitamakkhitena patitvā mataṁ addasa. Athassa",
  "atk-s0502a13:72_5": "mahāsoko uppajji. So ‘‘na mama sokaṁ añño nibbāpetuṁ sakkhissatī’’ti rodanto satthu",
  "atk-s0502a13:72_6": "santikaṁ gantvā tamatthaṁ ārocetvā, ‘‘bhante, sokaṁ me nibbāpethā’’ti āha. Satthā",
  "atk-s0502a13:72_7": "taṁ samassāsetvā ‘‘mā soci, upāsaka. Anamataggasmiñhi saṁsāre tava evameva dhītu",
  "atk-s0502a13:72_8": "maraṇakāle paggharitaassu catunnaṁ mahāsamuddānaṁ udakato atirekatara’’nti vatvā",
  "atk-s0502a13:72_9": "anamataggakathaṁ kathesi . So tanubhūtasoko satthāraṁ pabbajjaṁ yācitvā laddhūpasampado",
  "atk-s0502a13:72_10": "na cirasseva arahattaṁ pāpuṇīti.",
  "atk-s0502a13:73": "Pesakāradhītāvatthu sattamaṁ.",
  "atk-s0502a13:74": "8. Tiṁsabhikkhuvatthu",
  "atk-s0502a13:75": "Haṁsādiccapatheti imaṁ dhammadesanaṁ satthā jetavane viharanto tiṁsa bhikkhū ārabbha kathesi.",
  "atk-s0502a13:76_0": "Ekasmiñhi divase tiṁsamattā disāvāsikā bhikkhū satthāraṁ upasaṅkamiṁsu. Ānandatthero",
  "atk-s0502a13:76_1": "satthu vattakaraṇavelāya āgantvā te bhikkhū disvā ‘‘satthārā imehi saddhiṁ paṭisanthāre",
  "atk-s0502a13:76_2": "kate vattaṁ karissāmī’’ti dvārakoṭṭhake aṭṭhāsi. Satthāpi tehi saddhiṁ paṭisanthāraṁ",
  "atk-s0502a13:76_3": "katvā tesaṁ sāraṇīyadhammaṁ kathesi. Taṁ sutvā te sabbepi arahattaṁ patvā uppatitvā",
  "atk-s0502a13:76_4": "ākāsena agamiṁsu. Ānandatthero tesu cirāyantesu satthāraṁ upasaṅkamitvā, ‘‘bhante,",
  "atk-s0502a13:76_5": "idāneva tiṁsamattā bhikkhū āgatā, te kuhi’’nti pucchi. ‘‘Gatā, ānandā’’ti. ‘‘Katarena",
  "atk-s0502a13:76_6": "maggena, bhante’’ti? ‘‘Ākāsenānandā’’ti. ‘‘Kiṁ pana te, bhante, khīṇāsavā’’ti? ‘‘Āmānanda,",
  "atk-s0502a13:76_7": "mama santike dhammaṁ sutvā arahattaṁ pattā’’ti. Tasmiṁ pana khaṇe ākāsena haṁsā āgamiṁsu.",
  "atk-s0502a13:76_8": "Satthā ‘‘yassa kho panānanda, cattāro iddhipādā subhāvitā, so haṁsā viya ākāsena",
  "atk-s0502a13:76_9": "gacchatī’’ti vatvā imaṁ gāthamāha –",
  "atk-s0502a13:77": "175.",
  "atk-s0502a13:78": " ‘‘Haṁsādiccapathe yanti, ākāse yanti iddhiyā;",
  "atk-s0502a13:79": "Nīyanti dhīrā lokamhā, jetvā māraṁ savāhini’’nti.",
  "atk-s0502a13:80_0": "Tassattho – ime haṁsā ādiccapathe ākāse gacchanti. Yesaṁ iddhipādā subhāvitā, tepi",
  "atk-s0502a13:80_1": "ākāse yanti iddhiyā. Dhīrā paṇḍitā savāhiniṁ māraṁ jetvā imamhā vaṭṭalokā nīyanti,",
  "atk-s0502a13:80_2": "nibbānaṁ pāpuṇantīti attho.",
  "atk-s0502a13:81": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:82": "Tiṁsabhikkhuvatthu aṭṭhamaṁ.",
  "atk-s0502a13:83": "9. Ciñcamāṇavikāvatthu",
  "atk-s0502a13:84": "Ekaṁdhammanti dhammadesanaṁ satthā jetavane viharanto ciñcamāṇavikaṁ ārabbha kathesi.",
  "atk-s0502a13:85_0": "Paṭhamabodhiyañhi dasabalassa puthubhūtesu sāvakesu appamāṇesu devamanussesu ariyabhūmiṁ",
  "atk-s0502a13:85_1": "okkantesu patthaṭe guṇasamudaye mahālābhasakkāro udapādi. Titthiyā sūriyuggamane",
  "atk-s0502a13:85_2": "khajjopanakasadisā ahesuṁ hatalābhasakkārā. Te antaravīthiyaṁ ṭhatvā ‘‘kiṁ samaṇo",
  "atk-s0502a13:85_3": "gotamova buddho, mayampi buddhā, kiṁ tasseva dinnaṁ mahapphalaṁ, amhākampi dinnaṁ",
  "atk-s0502a13:85_4": "mahapphalameva, amhākampi detha sakkarothā’’ti evaṁ manusse viññāpentāpi lābhasakkāraṁ",
  "atk-s0502a13:85_5": "alabhitvā raho sannipatitvā ‘‘kena nu kho upāyena samaṇassa gotamassa manussānaṁ",
  "atk-s0502a13:85_6": "antare avaṇṇaṁ uppādetvā lābhasakkāraṁ nāseyyāmā’’ti cintayiṁsu.",
  "atk-s0502a13:86_0": "Tadā sāvatthiyaṁ ciñcamāṇavikā nāmekā paribbājikā uttamarūpadharā sobhaggappattā",
  "atk-s0502a13:86_1": "devaccharā viya. Assā sarīrato rasmiyo niccharanti. Atheko kharamantī evamāha – ‘‘ciñcamāṇavikaṁ",
  "atk-s0502a13:86_2": "paṭicca samaṇassa gotamassa avaṇṇaṁ uppādetvā lābhasakkāraṁ nāsessāmā’’ti. Te ‘‘attheko",
  "atk-s0502a13:86_3": "upāyo’’ti sampaṭicchiṁsu. Atha sā titthiyārāmaṁ gantvā vanditvā aṭṭhāsi, titthiyā",
  "atk-s0502a13:86_4": "tāya saddhiṁ na kathesuṁ. Sā ‘‘ko nu kho me doso’’ti yāvatatiyaṁ ‘‘vandāmi, ayyā’’ti",
  "atk-s0502a13:86_5": "vatvā, ‘‘ayyā, ko nu kho me doso, kiṁ mayā saddhiṁ na kathethā’’ti āha. ‘‘Bhagini,",
  "atk-s0502a13:86_6": "samaṇaṁ gotamaṁ amhe viheṭhayantaṁ hatalābhasakkāre katvā vicarantaṁ na jānāsī’’ti?",
  "atk-s0502a13:86_7": "‘‘Na jānāmi, ayyā, kiṁ panettha mayā kattabba’’nti. ‘‘Sace tvaṁ, bhagini, amhākaṁ",
  "atk-s0502a13:86_8": "sukhamicchasi, attānaṁ paṭicca samaṇassa gotamassa avaṇṇaṁ uppādetvā lābhasakkāraṁ nāsehī’’ti.",
  "atk-s0502a13:87_0": "Sā ‘‘sādhu, ayyā, mayhaṁveso bhāro, mā cintayitthā’’ti vatvā pakkamitvā itthimāyāsu",
  "atk-s0502a13:87_1": "kusalatāya tato paṭṭhāya sāvatthivāsīnaṁ dhammakathaṁ sutvā jetavanā nikkhamanasamaye",
  "atk-s0502a13:87_2": "indagopakavaṇṇaṁ paṭaṁ pārupitvā gandhamālādihatthā jetavanābhimukhī gacchati. ‘‘Imāya",
  "atk-s0502a13:87_3": "velāya kuhiṁ gacchasī’’ti vutte, ‘‘kiṁ tumhākaṁ mama gamanaṭṭhānenā’’ti vatvā jetavanasamīpe",
  "atk-s0502a13:87_4": "titthiyārāme vasitvā pātova ‘‘aggavandanaṁ vandissāmā’’ti nagarā nikkhamante upāsakajane",
  "atk-s0502a13:87_5": "jetavanassa antovuṭṭhā viya hutvā nagaraṁ pavisati. ‘‘Kuhiṁ vuṭṭhāsī’’ti vutte, ‘‘kiṁ",
  "atk-s0502a13:87_6": "tumhākaṁ mama vuṭṭhaṭṭhānenā’’ti vatvā māsaddhamāsaccayena pucchiyamānā jetavane",
  "atk-s0502a13:87_7": "samaṇena gotamena saddhiṁ ekagandhakuṭiyā vuṭṭhāmhīti. Puthujjanānaṁ ‘‘saccaṁ nu",
  "atk-s0502a13:87_8": "kho etaṁ, no’’ti kaṅkhaṁ uppādetvā temāsacatumāsaccayena pilotikāhi udaraṁ veṭhetvā",
  "atk-s0502a13:87_9": "gabbhinivaṇṇaṁ dassetvā upari rattapaṭaṁ pārupitvā ‘‘samaṇaṁ gotamaṁ paṭicca gabbho",
  "atk-s0502a13:87_10": "uppanno’’ti andhabāle saddahāpetvā aṭṭhanavamāsaccayena udare dārumaṇḍalikaṁ bandhitvā",
  "atk-s0502a13:87_11": "upari paṭaṁ pārupitvā hatthapādapiṭṭhiyo gohanukena koṭṭāpetvā ussade dassetvā kilantindriyā",
  "atk-s0502a13:87_12": "hutvā sāyanhasamaye tathāgate alaṅkatadhammāsane nisīditvā dhammaṁ desente dhammasabhaṁ",
  "atk-s0502a13:87_13": "gantvā tathāgatassa purato ṭhatvā, ‘‘mahāsamaṇa, mahājanassa tāva dhammaṁ desesi,",
  "atk-s0502a13:87_14": "madhuro te saddo, samphusitaṁ dantāvaraṇaṁ. Ahaṁ pana taṁ paṭicca gabbhaṁ labhitvā",
  "atk-s0502a13:87_15": "paripuṇṇagabbhā jātā, neva me sūtigharaṁ jānāsi, sappitelādīni sayaṁ akaronto upaṭṭhākānampi",
  "atk-s0502a13:87_16": "aññataraṁ kosalarājānaṁ vā anāthapiṇḍikaṁ vā visākhaṁ upāsikaṁ vā ‘imissā ciñcamāṇavikāya",
  "atk-s0502a13:87_17": "kattabbayuttakaṁ karohī’ti na vadesi, abhiramituṁyeva jānāsi, gabbhaparihāraṁ na",
  "atk-s0502a13:87_18": "jānāsī’’ti gūthapiṇḍaṁ gahetvā candamaṇḍalaṁ dūsetuṁ vāyamantī viya parisamajjhe",
  "atk-s0502a13:87_19": "tathāgataṁ akkosi. Tathāgato dhammakathaṁ ṭhapetvā sīho viya abhinadanto, ‘‘bhagini,",
  "atk-s0502a13:87_20": "tayā kathitassa tathabhāvaṁ vā vitathabhāvaṁ vā ahameva ca tvañca jānāmā’’ti āha.",
  "atk-s0502a13:87_21": "‘‘Āma, mahāsamaṇa, tayā ca mayā ca ñātabhāvenetaṁ jāta’’nti.",
  "atk-s0502a13:88_0": "Tasmiṁ khaṇe sakkassa āsanaṁ uṇhākāraṁ dassesi. So āvajjamāno ‘‘ciñcamāṇavikā tathāgataṁ",
  "atk-s0502a13:88_1": "abhūtena akkosatī’’ti ñatvā ‘‘idaṁ vatthuṁ sodhessāmī’’ti catūhi devaputtehi saddhiṁ",
  "atk-s0502a13:88_2": "āgami. Devaputtā mūsikapotakā hutvā dārumaṇḍalikassa bandhanarajjuke ekappahāreneva",
  "atk-s0502a13:88_3": "chindiṁsu, pārutapaṭaṁ vāto ukkhipi, dārumaṇḍalikaṁ patamānaṁ tassā pādapiṭṭhiyaṁ",
  "atk-s0502a13:88_4": "pati , ubho aggapādā chijjiṁsu. Manussā ‘‘dhī kāḷakaṇṇi, sammāsambuddhaṁ akkosī’’ti",
  "atk-s0502a13:88_5": "sīse kheḷaṁ pātetvā leḍḍudaṇḍādihattā jetavanā nīhariṁsu. Athassā tathāgatassa cakkhupathaṁ",
  "atk-s0502a13:88_6": "atikkantakāle mahāpathavī bhijjitvā vivaramadāsi, avīcito aggijālā uṭṭhahi. Sā kuladattiyaṁ",
  "atk-s0502a13:88_7": "kambalaṁ pārupamānā viya gantvā avīcimhi nibbatti. Aññatitthiyānaṁ lābhasakkāro parihāyi,",
  "atk-s0502a13:88_8": "dasabalassa bhiyyosomattāya vaḍḍhi. Punadivase dhammasabhāyaṁ kathaṁ samuṭṭhāpesuṁ,",
  "atk-s0502a13:88_9": "‘‘āvuso, ciñcamāṇavikā evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena",
  "atk-s0502a13:88_10": "akkositvā mahāvināsaṁ pattā’’ti. Satthā āgantvā ‘‘kāya nuttha, bhikkhave, etarahi",
  "atk-s0502a13:88_11": "kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva,",
  "atk-s0502a13:88_12": "pubbepi esā maṁ abhūtena akkositvā vināsaṁ pattāyevā’’ti vatvā –",
  "atk-s0502a13:89": "‘‘Nādaṭṭhā parato dosaṁ, aṇuṁ thūlāni sabbaso;",
  "atk-s0502a13:90": "Issaro paṇaye daṇḍaṁ, sāmaṁ appaṭivekkhiyā’’ti. –",
  "atk-s0502a13:91": "Imaṁ dvādasanipāte mahāpadumajātakaṁ (jā. 1.12.106) vitthāretvā kathesi –",
  "atk-s0502a13:92_0": "Tadā kiresā mahāpadumakumārassa bodhisattassa mātu sapattī rañño aggamahesī hutvā",
  "atk-s0502a13:92_1": "mahāsattaṁ asaddhammena nimantetvā tassa manaṁ alabhitvā attanāva attani vippakāraṁ",
  "atk-s0502a13:92_2": "katvā gilānālayaṁ dassetvā ‘‘tava putto maṁ anicchantiṁ imaṁ vippakāraṁ pāpesī’’ti",
  "atk-s0502a13:92_3": "rañño ārocesi. Rājā kuddho mahāsattaṁ corapapāte khipi. Atha naṁ pabbatakucchiyaṁ",
  "atk-s0502a13:92_4": "adhivatthā devatā paṭiggahetvā nāgarājassa phaṇagabbhe patiṭṭhapesi. Nāgarājā taṁ",
  "atk-s0502a13:92_5": "nāgabhavanaṁ netvā upaḍḍharajjena sammānesi. So tattha saṁvaccharaṁ vasitvā pabbajitukāmo",
  "atk-s0502a13:92_6": "himavantappadesaṁ patvā pabbajitvā jhānābhiññāyo nibbattesi. Atha naṁ eko vanacarako",
  "atk-s0502a13:92_7": "disvā rañño ārocesi. Rājā tassa santikaṁ gantvā katapaṭisanthāro sabbaṁ taṁ pavattiṁ",
  "atk-s0502a13:92_8": "ñatvā mahāsattaṁ rajjena nimantetvā tena ‘‘mayhaṁ rajjena kiccaṁ natthi, tvaṁ pana",
  "atk-s0502a13:92_9": "dasa rājadhamme akopetvā agatigamanaṁ pahāya dhammena rajjaṁ kārehī’’ti ovadito uṭṭhāyāsanā",
  "atk-s0502a13:92_10": "roditvā nagaraṁ gacchanto antarāmagge amacce pucchi – ‘‘ahaṁ kaṁ nissāya evaṁ ācārasampannena",
  "atk-s0502a13:92_11": "puttena viyogaṁ patto’’ti? ‘‘Aggamahesiṁ nissāya, devā’’ti. Rājā taṁ uddhaṁpādaṁ",
  "atk-s0502a13:92_12": "gahetvā corapapāte khipāpetvā nagaraṁ pavisitvā dhammena rajjaṁ kāresi. Tadā mahāpadumakumāro",
  "atk-s0502a13:92_13": "satthā ahosi, mātu sapattī ciñcamāṇavikāti.",
  "atk-s0502a13:93": "Satthā imamatthaṁ pakāsetvā, ‘‘bhikkhave, ekaṁ dhammañhi saccavacanaṁ pahāya musāvāde patiṭṭhitānaṁ vissaṭṭhaparalokānaṁ akattabbapāpakammaṁ nāma natthī’’ti vatvā imaṁ gāthamāha –",
  "atk-s0502a13:94": "176.",
  "atk-s0502a13:95": " ‘‘Ekaṁ dhammaṁ atītassa, musāvādissa jantuno;",
  "atk-s0502a13:96": "Vitiṇṇaparalokassa, natthi pāpaṁ akāriya’’nti.",
  "atk-s0502a13:97_0": "Tattha ekaṁ dhammanti saccaṁ. Musāvādissāti yassa dasasu vacanesu ekampi saccaṁ natthi,",
  "atk-s0502a13:97_1": "evarūpassa musāvādino . Vitiṇṇaparalokassāti vissaṭṭhaparalokassa. Evarūpo hi manussasampattiṁ",
  "atk-s0502a13:97_2": "devasampattiṁ avasāne nibbānasampattinti imā tissopi sampattiyo na passati. Natthi",
  "atk-s0502a13:97_3": "pāpanti tassa evarūpassa idaṁ nāma pāpaṁ akattabbanti natthi.",
  "atk-s0502a13:98": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:99": "Ciñcamāṇavikāvatthu navamaṁ.",
  "atk-s0502a13:100": "10. Asadisadānavatthu",
  "atk-s0502a13:101": "Nave kadariyāti imaṁ dhammadesanaṁ satthā jetavane viharanto asadisadānaṁ ārabbha kathesi.",
  "atk-s0502a13:102_0": "Ekasmiñhi samaye satthā cārikaṁ caritvā pañcasatabhikkhuparivāro jetavanaṁ pāvisi.",
  "atk-s0502a13:102_1": "Rājā vihāraṁ gantvā satthāraṁ nimantetvā punadivase āgantukadānaṁ sajjetvā ‘‘dānaṁ",
  "atk-s0502a13:102_2": "me passantū’’ti nāgare pakkosi. Nāgarā āgantvā rañño dānaṁ disvā punadivase satthāraṁ",
  "atk-s0502a13:102_3": "nimantetvā dānaṁ sajjetvā ‘‘amhākampi dānaṁ, devo, passatū’’ti rañño pahiṇiṁsu. Rājā",
  "atk-s0502a13:102_4": "tesaṁ dānaṁ disvā ‘‘imehi mama dānato uttaritaraṁ kataṁ, puna dānaṁ karissāmī’’ti",
  "atk-s0502a13:102_5": "punadivasepi dānaṁ sajjesi. Nāgarāpi taṁ disvā punadivase sajjayiṁsu. Evaṁ neva rājā",
  "atk-s0502a13:102_6": "nāgare parājetuṁ sakkoti, na nāgarā rājānaṁ. Atha chaṭṭhe vāre nāgarā sataguṇaṁ sahassaguṇaṁ",
  "atk-s0502a13:102_7": "vaḍḍhetvā yathā na sakkā hoti ‘‘idaṁ nāma imesaṁ dāne natthī’’ti vattuṁ, evaṁ dānaṁ",
  "atk-s0502a13:102_8": "sajjayiṁsu. Rājā taṁ disvā ‘‘sacāhaṁ imesaṁ dānato uttaritaraṁ kātuṁ na sakkhissāmi,",
  "atk-s0502a13:102_9": "kiṁ me jīvitenā’’ti upāyaṁ cintento nipajji. Atha naṁ mallikā devī upasaṅkamitvā,",
  "atk-s0502a13:102_10": "‘‘kasmā, mahārāja, evaṁ nipannosi, kena te indriyāni kilantāni viyā’’ti pucchi. Rājā",
  "atk-s0502a13:102_11": "āha – ‘‘na dāni tvaṁ, devi, jānāsī’’ti. ‘‘Na jānāmi, devā’’ti. So tassā tamatthaṁ ārocesi.",
  "atk-s0502a13:103_0": "Atha naṁ mallikā āha – ‘‘deva, mā cintayi, kahaṁ tayā pathavissaro rājā nāgarehi",
  "atk-s0502a13:103_1": "parājiyamāno diṭṭhapubbo vā sutapubbo vā, ahaṁ te dānaṁ saṁvidahissāmī’’ti. Itissa",
  "atk-s0502a13:103_2": "asadisadānaṁ saṁvidahitukāmatāya evaṁ vatvā, mahārāja, sālakalyāṇipadarehi pañcannaṁ",
  "atk-s0502a13:103_3": "bhikkhusatānaṁ anto āvaṭṭe nisīdanamaṇḍapaṁ kārehi, sesā bahiāvaṭṭe nisīdissanti.",
  "atk-s0502a13:103_4": "Pañca setacchattasatāni kārehi, tāni gahetvā pañcasatā hatthī pañcannaṁ bhikkhusatānaṁ",
  "atk-s0502a13:103_5": "matthake dhārayamānā ṭhassanti. Aṭṭha vā dasa vā rattasuvaṇṇanāvāyo kārehi, tā maṇḍapamajjhe",
  "atk-s0502a13:103_6": "bhavissanti. Dvinnaṁ dvinnaṁ bhikkhūnaṁ antare ekekā khattiyadhītā nisīditvā gandhe",
  "atk-s0502a13:103_7": "pisissati, ekekā khattiyadhītā bījanaṁ ādāya dve dve bhikkhū bījamānā ṭhassati, sesā",
  "atk-s0502a13:103_8": "khattiyadhītaro pise pise gandhe haritvā suvaṇṇanāvāsu pakkhipissanti, tāsu ekaccā",
  "atk-s0502a13:103_9": "khattiyadhītaro nīluppalakalāpe gahetvā suvaṇṇanāvāsu pakkhittagandhe āloḷetvā vāsaṁ",
  "atk-s0502a13:103_10": "gāhāpessanti. Nāgarānañhineva khattiyadhītaro atthi, na setacchattāni, na hatthino",
  "atk-s0502a13:103_11": "ca. Imehi kāraṇehi nāgarā parājissanti, evaṁ karohi, mahārājāti. Rājā ‘‘sādhu, devi,",
  "atk-s0502a13:103_12": "kalyāṇaṁ te kathita’’nti tāya kathitaniyāmena sabbaṁ kāresi. Ekassa pana bhikkhuno",
  "atk-s0502a13:103_13": "eko hatthi nappahosi. Atha rājā mallikaṁ āha – ‘‘bhadde, ekassa bhikkhuno eko hatthi",
  "atk-s0502a13:103_14": "nappahoti, kiṁ karissāmā’’ti. ‘‘Kiṁ, deva, pañca hatthisatāni natthī’’ti? ‘‘Atthi,",
  "atk-s0502a13:103_15": "devi, avasesā duṭṭhahatthino, te bhikkhū disvāva verambhavātā viya caṇḍā hontī’’ti.",
  "atk-s0502a13:103_16": "‘‘Deva, ahaṁ ekassa duṭṭhahatthipotakassa chattaṁ gahetvā tiṭṭhanaṭṭhānaṁ jānāmī’’ti.",
  "atk-s0502a13:103_17": "‘‘Kattha naṁ ṭhapessāmā’’ti? ‘‘Ayyassa aṅgulimālassa santike’’ti. Rājā tathā kāresi.",
  "atk-s0502a13:103_18": "Hatthipotako vāladhiṁ antarasatthimhi pakkhipitvā ubho kaṇṇe pātetvā akkhīni nimiletvā",
  "atk-s0502a13:103_19": "aṭṭhāsi. Mahājano ‘‘evarūpassa nāma caṇḍahatthino ayamākāro’’ti hatthimeva olokesi.",
  "atk-s0502a13:104_0": "Rājā buddhappamukhaṁ bhikkhusaṅghaṁ parivisitvā satthāraṁ vanditvā, ‘‘bhante, yaṁ",
  "atk-s0502a13:104_1": "imasmiṁ dānagge kappiyabhaṇḍaṁ vā akappiyabhaṇḍaṁ vā, sabbaṁ taṁ tumhākameva dammī’’ti",
  "atk-s0502a13:104_2": "āha . Tasmiṁ pana dāne ekadivaseneva pariccattaṁ cuddasakoṭidhanaṁ hoti. Satthu pana",
  "atk-s0502a13:104_3": "setacchattaṁ nisīdanapallaṅko ādhārako pādapīṭhikāti cattāri anagghāneva. Puna evarūpaṁ",
  "atk-s0502a13:104_4": "katvā buddhānaṁ dānaṁ nāma dātuṁ samattho nāhosi, teneva taṁ ‘‘asadisadāna’’nti paññāyi.",
  "atk-s0502a13:104_5": "Taṁ kira sabbabuddhānaṁ ekavāraṁ hotiyeva, sabbesaṁ pana itthīyeva saṁvidahati. Rañño",
  "atk-s0502a13:104_6": "pana kāḷo ca juṇho cāti dve amaccā ahesuṁ. Tesu kāḷo cintesi – ‘‘aho rājakulassa",
  "atk-s0502a13:104_7": "parihāni, ekadivaseneva cuddasakoṭidhanaṁ khayaṁ gacchati, ime imaṁ dānaṁ bhuñjitvā",
  "atk-s0502a13:104_8": "gantvā nipannā niddāyissanti, aho naṭṭhaṁ rājakula’’nti. Juṇho cintesi – ‘‘aho rañño",
  "atk-s0502a13:104_9": "dānaṁ sudinnaṁ. Na hi sakkā rājabhāve aṭṭhitena evarūpaṁ dānaṁ dātuṁ, sabbasattānaṁ",
  "atk-s0502a13:104_10": "pattiṁ adento nāma natthi, ahaṁ panidaṁ dānaṁ anumodāmī’’ti.",
  "atk-s0502a13:105_0": "Satthu bhattakiccāvasāne rājā anumodanatthāya pattaṁ gaṇhi. Satthā cintesi – ‘‘raññā",
  "atk-s0502a13:105_1": "mahoghaṁ pavattentena viya mahādānaṁ dinnaṁ, asakkhi nu kho mahājano cittaṁ pasādetuṁ,",
  "atk-s0502a13:105_2": "udāhu no’’ti. So tesaṁ amaccānaṁ cittācāraṁ ñatvā ‘‘sace rañño dānānucchavikaṁ anumodanaṁ",
  "atk-s0502a13:105_3": "karissāmi, kāḷassa muddhā sattadhā phalissati, juṇho sotāpattiphale patiṭṭhahissatī’’ti",
  "atk-s0502a13:105_4": "ñatvā kāḷe anukampaṁ paṭicca evarūpaṁ dānaṁ datvā ṭhitassa rañño catuppadikaṁ gāthameva",
  "atk-s0502a13:105_5": "vatvā uṭṭhāyāsanā vihāraṁ gato. Bhikkhū aṅgulimālaṁ pucchiṁsu – ‘‘na kiṁ nu kho,",
  "atk-s0502a13:105_6": "āvuso, duṭṭhahatthiṁ chattaṁ dhāretvā ṭhitaṁ disvā bhāyī’’ti? ‘‘Na bhāyiṁ, āvuso’’ti.",
  "atk-s0502a13:105_7": "Te satthāraṁ upasaṅkamitvā āhaṁsu – ‘‘aṅgulimālo, bhante, aññaṁ byākarosī’’ti. Satthā",
  "atk-s0502a13:105_8": "‘‘na, bhikkhave , aṅgulimālo bhāyati. Khīṇāsavausabhānañhi antare jeṭṭhakausabhā",
  "atk-s0502a13:105_9": "mama puttasadisā bhikkhū na bhāyantī’’ti vatvā brāhmaṇavagge imaṁ gāthamāha –",
  "atk-s0502a13:106": "‘‘Usabhaṁ pavaraṁ vīraṁ, mahesiṁ vijitāvinaṁ;",
  "atk-s0502a13:107": "Anejaṁ nhātakaṁ buddhaṁ, tamahaṁ brūmi brāhmaṇa’’nti. (dha. pa. 422; su. ni. 651);",
  "atk-s0502a13:108_0": "Rājāpi domanassappatto ‘‘evarūpāya nāma parisāya dānaṁ datvā ṭhitassa mayhaṁ anucchavikaṁ",
  "atk-s0502a13:108_1": "anumodanaṁ akatvā gāthameva vatvā satthā uṭṭhāyāsanā gato. Mayā satthu anucchavikaṁ",
  "atk-s0502a13:108_2": "dānaṁ akatvā ananucchavikaṁ kataṁ bhavissati , kappiyabhaṇḍaṁ adatvā akappiyabhaṇḍaṁ",
  "atk-s0502a13:108_3": "vā dinnaṁ bhavissati, satthārā me kupitena bhavitabbaṁ. Evañhi asadisadānaṁ nāma,",
  "atk-s0502a13:108_4": "dānānurūpaṁ anumodanaṁ kātuṁ vaṭṭatī’’ti vihāraṁ gantvā satthāraṁ vanditvā etadavoca",
  "atk-s0502a13:108_5": "– ‘‘kiṁ nu kho me, bhante, dātabbayuttakaṁ dānaṁ na dinnaṁ, udāhu dānānurūpaṁ kappiyabhaṇḍaṁ",
  "atk-s0502a13:108_6": "adatvā akappiyabhaṇḍameva dinna’’nti. ‘‘Kimetaṁ , mahārājā’’ti? ‘‘Na me tumhehi dānānucchavikā",
  "atk-s0502a13:108_7": "anumodanā katā’’ti? ‘‘Mahārāja, anucchavikameva te dānaṁ dinnaṁ. Etañhi asadisadānaṁ",
  "atk-s0502a13:108_8": "nāma, ekassa buddhassa ekavārameva sakkā dātuṁ, puna evarūpaṁ nāma dānaṁ duddada’’nti.",
  "atk-s0502a13:108_9": "‘‘Atha kasmā, bhante, me dānānurūpaṁ anumodanaṁ na karitthā’’ti? ‘‘Parisāya asuddhattā,",
  "atk-s0502a13:108_10": "mahārājā’’ti. ‘‘Ko nu kho, bhante, parisāya doso’’ti? Athassa satthā dvinnampi amaccānaṁ",
  "atk-s0502a13:108_11": "cittācāraṁ ārocetvā kāḷe anukampaṁ paṭicca anumodanāya akatabhāvaṁ ācikkhi. Rājā",
  "atk-s0502a13:108_12": "‘‘saccaṁ kira te, kāḷa, evaṁ cintita’’nti pucchitvā ‘‘sacca’’nti vutte ‘‘tava santakaṁ",
  "atk-s0502a13:108_13": "aggahetvā mama puttadārehi saddhiṁ mayi attano santakaṁ dente tuyhaṁ kā pīḷā. Gaccha,",
  "atk-s0502a13:108_14": "bho, yaṁ te mayā dinnaṁ, taṁ dinnameva hotu, raṭṭhato pana me nikkhamā’’ti taṁ raṭṭhā",
  "atk-s0502a13:108_15": "nīharitvā juṇhaṁ pakkosāpetvā ‘‘saccaṁ kira te evaṁ cintita’’nti pucchitvā ‘‘sacca’’nti",
  "atk-s0502a13:108_16": "vutte, ‘‘sādhu, mātula, pasannosmi, tvaṁ mama parijanaṁ gahetvā mayā dinnaniyāmeneva",
  "atk-s0502a13:108_17": "satta divasāni dānaṁ dehī’’ti sattāhaṁ rajjaṁ niyyādetvā satthāraṁ āha – ‘‘passatha,",
  "atk-s0502a13:108_18": "bhante, bālassa karaṇaṁ, mayā evaṁ dinnadāne pahāramadāsī’’ti. Satthā ‘‘āma, mahārāja,",
  "atk-s0502a13:108_19": "bālā nāma parassa dānaṁ anabhinanditvā duggatiparāyaṇā honti, dhīrā pana paresampi",
  "atk-s0502a13:108_20": "dānaṁ anumoditvā saggaparāyaṇā eva hontī’’ti vatvā imaṁ gāthamāha –",
  "atk-s0502a13:109": "177.",
  "atk-s0502a13:110": " ‘‘Na ve kadariyā devalokaṁ vajanti, bālā have nappasaṁsanti dānaṁ;",
  "atk-s0502a13:111": "Dhīro ca dānaṁ anumodamāno, teneva so hoti sukhī paratthā’’ti.",
  "atk-s0502a13:112_0": "Tattha kadariyāti thaddhamaccharino. Bālāti idhalokaparalokaṁ ajānanakā. Dhīroti",
  "atk-s0502a13:112_1": "paṇḍito. Sukhī paratthāti teneva so dānānumodanapuññena paraloke dibbasampattiṁ anubhavamāno sukhī hotīti.",
  "atk-s0502a13:113": "Desanāvasāne juṇho sotāpattiphale patiṭṭhahi, sampattaparisāyapi sātthikā dhammadesanā ahosi, juṇhopi sotāpanno hutvā sattāhaṁ raññā dinnaniyāmeneva dānaṁ adāsīti.",
  "atk-s0502a13:114": "Asadisadānavatthu dasamaṁ.",
  "atk-s0502a13:115": "11. Anāthapiṇḍakaputtakālavatthu",
  "atk-s0502a13:116": "Pathabyā ekarajjenāti imaṁ dhammadesanaṁ satthā jetavane viharanto kālaṁ nāma anāthapiṇḍikassa puttaṁ ārabbha kathesi.",
  "atk-s0502a13:117_0": "So kira tathāvidhassa saddhāsampannassa seṭṭhino putto hutvā neva satthu santikaṁ",
  "atk-s0502a13:117_1": "gantuṁ, na gehaṁ āgatakāle daṭṭhuṁ, na dhammaṁ sotuṁ, na saṅghassa veyyāvaccaṁ kātuṁ",
  "atk-s0502a13:117_2": "icchati. Pitarā ‘‘mā evaṁ, tāta, karī’’ti vuttopi tassa vacanaṁ na suṇāti. Athassa",
  "atk-s0502a13:117_3": "pitā cintesi – ‘‘ayaṁ evarūpaṁ diṭṭhiṁ gahetvā vicaranto avīciparāyaṇo bhavissati,",
  "atk-s0502a13:117_4": "na kho panetaṁ patirūpaṁ, yaṁ mayi passante mama putto nirayaṁ gaccheyya. Imasmiṁ",
  "atk-s0502a13:117_5": "kho pana loke dhanadānena abhijjanakasatto nāma natthi, dhanena naṁ bhindissāmī’’ti.",
  "atk-s0502a13:117_6": "Atha naṁ āha – ‘‘tāta, uposathiko hutvā vihāraṁ gantvā dhammaṁ sutvā ehi, kahāpaṇasataṁ",
  "atk-s0502a13:117_7": "te dassāmī’’ti. Dassatha, tātāti. Dassāmi, puttāti. So yāvatatiyaṁ paṭiññaṁ gahetvā",
  "atk-s0502a13:117_8": "uposathiko hutvā vihāraṁ agamāsi. Dhammassavanena panassa kiccaṁ natthi, yathāphāsukaṭṭhāne",
  "atk-s0502a13:117_9": "sayitvā pātova gehaṁ agamāsi. Athassa pitā ‘‘putto me uposathiko ahosi, sīghamassa",
  "atk-s0502a13:117_10": "yāguādīni āharathā’’ti vatvā dāpesi. So ‘‘kahāpaṇe aggahetvā na bhuñjissāmī’’ti āhaṭāhaṭaṁ",
  "atk-s0502a13:117_11": "paṭikkhipi. Athassa pitā pīḷaṁ asahanto kahāpaṇabhaṇḍaṁ dāpesi. So taṁ hatthena gahetvāva āhāraṁ paribhuñji.",
  "atk-s0502a13:118_0": "Atha naṁ punadivase seṭṭhi, ‘‘tāta, kahāpaṇasahassaṁ te dassāmi, satthu purato ṭhatvā",
  "atk-s0502a13:118_1": "ekaṁ dhammapadaṁ uggaṇhitvā āgaccheyyāsī’’ti pesesi. Sopi vihāraṁ gantvā satthu purato",
  "atk-s0502a13:118_2": "ṭhatvāva ekameva padaṁ uggaṇhitvā palāyitukāmo ahosi. Athassa satthā asallakkhaṇākāraṁ",
  "atk-s0502a13:118_3": "akāsi. So taṁ padaṁ asallakkhetvā uparipadaṁ uggaṇhissāmīti ṭhatvā assosiyeva . Uggaṇhissāmīti",
  "atk-s0502a13:118_4": "suṇantova kira sakkaccaṁ suṇāti nāma. Evañca kira suṇantānaṁ dhammo sotāpattimaggādayo",
  "atk-s0502a13:118_5": "deti. Sopi uggaṇhissāmīti suṇāti, satthāpissa asallakkhaṇākāraṁ karoti. So ‘‘uparipadaṁ",
  "atk-s0502a13:118_6": "uggaṇhissāmī’’ti ṭhatvā suṇantova sotāpattiphale patiṭṭhāsi.",
  "atk-s0502a13:119_0": "So punadivase buddhappamukhena bhikkhusaṅghena saddhiṁyeva sāvatthiṁ pāvisi. Mahāseṭṭhi",
  "atk-s0502a13:119_1": "taṁ disvā ‘‘ajja mama puttassa ākāro ruccatī’’ti cintesi. Tassapi etadahosi – ‘‘aho",
  "atk-s0502a13:119_2": "vata me pitā ajja satthu santike kahāpaṇe na dadeyya, kahāpaṇakāraṇā mayhaṁ uposathikabhāvaṁ",
  "atk-s0502a13:119_3": "paṭicchādeyyā’’ti. Satthā panassa hiyyova kahāpaṇassa kāraṇā uposathikabhāvaṁ aññāsi.",
  "atk-s0502a13:119_4": "Mahāseṭṭhi, buddhappamukhassa bhikkhusaṅghassa yāguṁ dāpetvā puttassapi dāpesi. So",
  "atk-s0502a13:119_5": "nisīditvā tuṇhībhūtova yāguṁ pivi, khādanīyaṁ khādi, bhattaṁ bhuñji. Mahāseṭṭhi satthu",
  "atk-s0502a13:119_6": "bhattakiccāvasāne puttassa purato sahassabhaṇḍikaṁ ṭhapāpetvā, ‘‘tāta, mayā te ‘sahassaṁ",
  "atk-s0502a13:119_7": "dassāmī’ti vatvā uposathaṁ samādāpetvā vihāraṁ pahito. Idaṁ te sahassa’’nti āha.",
  "atk-s0502a13:119_8": "So satthu purato kahāpaṇe diyyamāne disvā lajjanto ‘‘alaṁ me kahāpaṇehī’’ti vatvā,",
  "atk-s0502a13:119_9": "‘‘gaṇha, tātā’’ti vuccamānopi na gaṇhi. Athassa pitā satthāraṁ vanditvā, ‘‘bhante,",
  "atk-s0502a13:119_10": "ajja me puttassa ākāro ruccatī’’ti vatvā ‘‘kiṁ, mahāseṭṭhī’’ti vutte ‘‘mayā esa purimadivase",
  "atk-s0502a13:119_11": "‘kahāpaṇasataṁ te dassāmī’ti vatvā vihāraṁ pesito. Punadivase kahāpaṇe aggahetvā",
  "atk-s0502a13:119_12": "bhuñjituṁ na icchi, ajja pana diyyamānepi kahāpaṇe na icchatī’’ti āha. Satthā ‘‘āma,",
  "atk-s0502a13:119_13": "mahāseṭṭhi, ajja tava puttassa cakkavattisampattitopi devalokabrahmalokasampattīhipi",
  "atk-s0502a13:119_14": "sotāpattiphalameva vara’’nti vatvā imaṁ gāthamāha –",
  "atk-s0502a13:120": "178.",
  "atk-s0502a13:121": " ‘‘Pathabyā ekarajjena, saggassa gamanena vā;",
  "atk-s0502a13:122": "Sabbalokādhipaccena, sotāpattiphalaṁ vara’’nti.",
  "atk-s0502a13:123_0": "Tattha pathabyā ekarajjenāti cakkavattirajjena. Saggassa gamanena vāti chabbīsatividhassa",
  "atk-s0502a13:123_1": "saggassa adhigamanena. Sabbalokādhipaccenāti na ekasmiṁ ettake loke nāgasupaṇṇavemānikapetehi",
  "atk-s0502a13:123_2": "saddhiṁ, sabbasmiṁ loke ādhipaccena. Sotāpattiphalaṁ varanti yasmā ettake ṭhāne rajjaṁ",
  "atk-s0502a13:123_3": "kāretvāpi nirayādīhi amuttova hoti, sotāpanno pana pihitāpāyadvāro hutvā sabbadubbalopi",
  "atk-s0502a13:123_4": "aṭṭhame bhave na nibbattati, tasmā sotāpattiphalameva varaṁ uttamanti attho.",
  "atk-s0502a13:124": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:125": "Anāthapiṇḍakaputtakālavatthu ekādasamaṁ.",
  "atk-s0502a13:126": "Lokavaggavaṇṇanā niṭṭhitā.",
  "atk-s0502a13:127": "Terasamo vaggo."
}