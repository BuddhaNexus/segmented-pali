{
  "atk-s0511a3:0": "3. Dīpaṅkarabuddhavaṁsavaṇṇanā",
  "atk-s0511a3:1_0": "Rammanagaravāsinopi te upāsakā buddhappamukhassa bhikkhusaṅghassa mahādānaṁ datvā",
  "atk-s0511a3:1_1": "puna bhagavantaṁ bhuttāviṁ onītapattapāṇiṁ mālāgandhādīhi pūjetvā vanditvā dānānumodanaṁ",
  "atk-s0511a3:1_2": "sotukāmā upanisīdiṁsu. Atha satthā tesaṁ paramamadhuraṁ hadayaṅgamaṁ dānānumodanamakāsi –",
  "atk-s0511a3:2": "“Dānaṁ nāma sukhādīnaṁ, nidānaṁ paramaṁ mataṁ;",
  "atk-s0511a3:3": "Nibbānaṁ pana sopānaṁ, patiṭṭhāti pavuccati.",
  "atk-s0511a3:4": "“Dānaṁ tāṇaṁ manussānaṁ, dānaṁ bandhu parāyanaṁ;",
  "atk-s0511a3:5": "Dānaṁ dukkhādhipannānaṁ, sattānaṁ paramā gati.",
  "atk-s0511a3:6": "“Dukkhanittharaṇaṭṭhena, dānaṁ nāvāti dīpitaṁ;",
  "atk-s0511a3:7": "Bhayarakkhaṇato dānaṁ, nagaranti ca vaṇṇitaṁ.",
  "atk-s0511a3:8": "“Dānaṁ durāsadaṭṭhena, vuttamāsivisoti ca;",
  "atk-s0511a3:9": "Dānaṁ lobhamalādīhi, padumaṁ anupalittato.",
  "atk-s0511a3:10": "“Natthi dānasamo loke, purisassa avassayo;",
  "atk-s0511a3:11": "Paṭipajjatha tasmā taṁ, kiriyājjhāsayena ca.",
  "atk-s0511a3:12": "“Saggalokanidānāni, dānāni matimā idha;",
  "atk-s0511a3:13": "Ko hi nāma naro loke, na dadeyya hite rato.",
  "atk-s0511a3:14": "“Sutvā devesu sampattiṁ, ko naro dānasambhavaṁ;",
  "atk-s0511a3:15": "Na dajjā sukhappadaṁ dānaṁ, dānaṁ cittappamodanaṁ.",
  "atk-s0511a3:16": "“Dānena paṭipannena, accharāparivārito;",
  "atk-s0511a3:17": "Ramate suciraṁ kālaṁ, nandane suranandane.",
  "atk-s0511a3:18": "“Pītimuḷāraṁ vindati dātā, gāravamasmiṁ gacchati loke;",
  "atk-s0511a3:19": "Kittimanantaṁ yāti ca dātā, vissasanīyo hoti ca dātā.",
  "atk-s0511a3:20": "“Datvā dānaṁ yāti naro so, bhogasamiddhiṁ dīghañcāyu;",
  "atk-s0511a3:21": "Sussaratampi ca vindati rūpaṁ, sagge saddhiṁ kīḷati devehi;",
  "atk-s0511a3:22": "Vimānesu ṭhatvā nānā, mattamayūrābhirutesu.",
  "atk-s0511a3:23": "“Corārirājodakapāvakānaṁ, dhanaṁ asādhāraṇameva dānaṁ;",
  "atk-s0511a3:24": "Dadāti taṁ sāvakañāṇabhūmiṁ, paccekabhūmiṁ pana buddhabhūmi”nti. –",
  "atk-s0511a3:25": "Evamādinā nayena dānānumodanaṁ katvā dānānisaṁsaṁ pakāsetvā tadanantaraṁ sīlakathaṁ kathesi. Sīlaṁ nāmetaṁ idhalokaparalokasampattīnaṁ mūlaṁ.",
  "atk-s0511a3:26": "“Sīlaṁ sukhānaṁ paramaṁ nidānaṁ, sīlena sīlī tidivaṁ payāti;",
  "atk-s0511a3:27": "Sīlañhi saṁsāramupāgatassa, tāṇañca leṇañca parāyanañca.",
  "atk-s0511a3:28": "“Avassayo sīlasamo janānaṁ, kuto panañño idha vā parattha;",
  "atk-s0511a3:29": "Sīlaṁ guṇānaṁ paramā patiṭṭhā, yathā dharā thāvarajaṅgamānaṁ.",
  "atk-s0511a3:30": "“Sīlaṁ kireva kalyāṇaṁ, sīlaṁ loke anuttaraṁ;",
  "atk-s0511a3:31": "Ariyavuttisamācāro, yena vuccati sīlavā”. ;",
  "atk-s0511a3:32_0": "Sīlālaṅkārasamo alaṅkāro natthi, sīlagandhasamo gandho natthi, sīlasamaṁ kilesamalavisodhanaṁ",
  "atk-s0511a3:32_1": "natthi, sīlasamaṁ pariḷāhūpasamaṁ natthi, sīlasamaṁ kittijananaṁ natthi, sīlasamaṁ",
  "atk-s0511a3:32_2": "saggārohaṇasopānaṁ natthi, nibbānanagarappavesane ca sīlasamaṁ dvāraṁ natthi. Yathāha –",
  "atk-s0511a3:33": "“Sobhantevaṁ na rājāno, muttāmaṇivibhūsitā;",
  "atk-s0511a3:34": "Yathā sobhanti yatino, sīlabhūsanabhūsitā.",
  "atk-s0511a3:35": "“Sīlagandhasamo gandho, kuto nāma bhavissati;",
  "atk-s0511a3:36": "Yo samaṁ anuvāte ca, paṭivāte ca vāyati. ;",
  "atk-s0511a3:37": "“Na pupphagandho paṭivātameti, na candanaṁ taggaramallikā vā;",
  "atk-s0511a3:38": "Satañca gandho paṭivātameti, sabbā disā sappuriso pavāyati.",
  "atk-s0511a3:39": "“Candanaṁ tagaraṁ vāpi, uppalaṁ atha vassikī;",
  "atk-s0511a3:40": "Etesaṁ gandhajātānaṁ, sīlagandho anuttaro. ;",
  "atk-s0511a3:41": "“Na gaṅgā yamunā cāpi, sarabhū vā sarasvatī;",
  "atk-s0511a3:42": "Ninnagā vāciravatī, mahī vāpi mahānadī.",
  "atk-s0511a3:43": "“Sakkuṇanti visodhetuṁ, taṁ malaṁ idha pāṇinaṁ;",
  "atk-s0511a3:44": "Visodhayati sattānaṁ, yaṁ ve sīlajalaṁ malaṁ.",
  "atk-s0511a3:45": "“Na taṁ sajaladā vātā, na cāpi haricandanaṁ;",
  "atk-s0511a3:46": "Neva hārā na maṇayo, na candakiraṇaṅkurā.",
  "atk-s0511a3:47": "“Samayantīdha sattānaṁ, pariḷāhaṁ surakkhitaṁ;",
  "atk-s0511a3:48": "Yaṁ sameti idaṁ ariyaṁ, sīlaṁ accantasītalaṁ.",
  "atk-s0511a3:49": "“Attānuvādādibhayaṁ, viddhaṁsayati sabbadā;",
  "atk-s0511a3:50": "Janeti kittihāsañca, sīlaṁ sīlavato sadā.",
  "atk-s0511a3:51": "“Saggārohaṇasopānaṁ, aññaṁ sīlasamaṁ kuto;",
  "atk-s0511a3:52": "Dvāraṁ vā pana nibbāna, nagarassa pavesane.",
  "atk-s0511a3:53": "“Guṇānaṁ mūlabhūtassa, dosānaṁ balaghātino;",
  "atk-s0511a3:54": "Iti sīlassa jānātha, ānisaṁsamanuttara”nti. ;",
  "atk-s0511a3:55_0": "Evaṁ bhagavā sīlānisaṁsaṁ dassetvā – “idaṁ pana sīlaṁ nissāya ayaṁ saggo labhatī”ti",
  "atk-s0511a3:55_1": "dassanatthaṁ tadanantaraṁ saggakathaṁ kathesi. Ayaṁ saggo nāma iṭṭho kanto manāpo",
  "atk-s0511a3:55_2": "ekantasukho niccamettha kīḷā niccaṁ sampattiyo labhanti. Cātumahārājikā devā navutivassasatasahassāni",
  "atk-s0511a3:55_3": "dibbasukhaṁ dibbasampattiṁ paṭilabhanti. Tāvatiṁsā tisso vassakoṭiyo saṭṭhi ca vassasatasahassānīti",
  "atk-s0511a3:55_4": "evamādisaggaguṇapaṭisaṁyuttakathaṁ kathesi. Evaṁ saggakathāya palobhetvā puna – “ayampi",
  "atk-s0511a3:55_5": "saggo anicco adhuvo na tattha chandarāgo kātabbo”ti kāmānaṁ ādīnavaṁ okāraṁ saṁkilesaṁ",
  "atk-s0511a3:55_6": "nekkhamme ānisaṁsañca pakāsetvā amatapariyosānaṁ dhammakathaṁ kathesi. Evaṁ tassa",
  "atk-s0511a3:55_7": "mahājanassa dhammaṁ desetvā ekacce saraṇesu ca ekacce pañcasīlesu ca ekacce sotāpattiphale",
  "atk-s0511a3:55_8": "ca ekacce sakadāgāmiphale ekacce anāgāmiphale ekacce catūsupi phalesu ekacce tīsu",
  "atk-s0511a3:55_9": "vijjāsu ekacce chasu abhiññāsu ekacce aṭṭhasu samāpattīsu patiṭṭhāpetvā uṭṭhāyāsanā",
  "atk-s0511a3:55_10": "rammanagarato nikkhamitvā sudassanamahāvihārameva pāvisi. Tena vuttaṁ –",
  "atk-s0511a3:56": "1.",
  "atk-s0511a3:57": "“Tadā te bhojayitvāna, sasaṅghaṁ lokanāyakaṁ;",
  "atk-s0511a3:58": "Upagacchuṁ saraṇaṁ tassa, dīpaṅkarassa satthuno.",
  "atk-s0511a3:59": "2.",
  "atk-s0511a3:60": "“Saraṇāgamane kañci, niveseti tathāgato;",
  "atk-s0511a3:61": "Kañci pañcasu sīlesu, sīle dasavidhe paraṁ.",
  "atk-s0511a3:62": "3.",
  "atk-s0511a3:63": "“Kassaci deti sāmaññaṁ, caturo phalamuttame;",
  "atk-s0511a3:64": "Kassaci asame dhamme, deti so paṭisambhidā.",
  "atk-s0511a3:65": "4.",
  "atk-s0511a3:66": "“Kassaci varasamāpattiyo, aṭṭha deti narāsabho;",
  "atk-s0511a3:67": "Tisso kassaci vijjāyo, chaḷabhiññā pavecchati.",
  "atk-s0511a3:68": "5.",
  "atk-s0511a3:69": "“Tena yogena janakāyaṁ, ovadati mahāmuni;",
  "atk-s0511a3:70": "Tena vitthārikaṁ āsi, lokanāthassa sāsanaṁ.",
  "atk-s0511a3:71": "6.",
  "atk-s0511a3:72": "“Mahāhanusabhakkhandho, dīpaṅkarasanāmako;",
  "atk-s0511a3:73": "Bahū jane tārayati, parimoceti duggatiṁ.",
  "atk-s0511a3:74": "7.",
  "atk-s0511a3:75": "“Bodhaneyyaṁ janaṁ disvā, satasahassepi yojane;",
  "atk-s0511a3:76": "Khaṇena upagantvāna, bodheti taṁ mahāmunī”ti.",
  "atk-s0511a3:77_0": "Tattha teti rammanagaravāsino upāsakā. Saraṇanti ettha saraṇaṁ saraṇagamanaṁ saraṇassa",
  "atk-s0511a3:77_1": "gantā ca veditabbā. Sarati hiṁsati vināsetīti saraṇaṁ, kiṁ taṁ? Ratanattayaṁ. Taṁ",
  "atk-s0511a3:77_2": "pana saraṇagatānaṁ teneva saraṇagamanena bhayaṁ santāsaṁ dukkhaṁ duggatiṁ parikkilesaṁ",
  "atk-s0511a3:77_3": "hanati hiṁsati vināsetīti saraṇanti vuccatīti. Vuttañhetaṁ –",
  "atk-s0511a3:78": "“Ye keci buddhaṁ saraṇaṁ gatāse, na te gamissanti apāyabhūmiṁ;",
  "atk-s0511a3:79": "Pahāya mānusaṁ dehaṁ, devakāyaṁ paripūressanti. ;",
  "atk-s0511a3:80": "“Ye keci dhammaṁ saraṇaṁ gatāse, na te gamissanti apāyabhūmiṁ;",
  "atk-s0511a3:81": "Pahāya mānusaṁ dehaṁ, devakāyaṁ paripūressanti. ;",
  "atk-s0511a3:82": "“Ye keci saṅghaṁ saraṇaṁ gatāse, na te gamissanti apāyabhūmiṁ;",
  "atk-s0511a3:83": "Pahāya mānusaṁ dehaṁ, devakāyaṁ paripūressantī”ti. ;",
  "atk-s0511a3:84": "Saraṇagamanaṁ nāma ratanattayaparāyanākārappavatto cittuppādo. Saraṇassa gantā nāma taṁsamaṅgīpuggalo. Evaṁ tāva saraṇaṁ saraṇagamanaṁ saraṇassa gantā cāti idaṁ tayaṁ veditabbaṁ.",
  "atk-s0511a3:85_0": "Tassāti taṁ dīpaṅkaraṁ, upayogatthe sāmivacanaṁ daṭṭhabbaṁ. “Upagacchuṁ saraṇaṁ tatthā”tipi",
  "atk-s0511a3:85_1": "pāṭho. Satthunoti satthāraṁ. Saraṇāgamane kañcīti kañci puggalaṁ saraṇagamane nivesetīti",
  "atk-s0511a3:85_2": "attho. Kiñcāpi paccuppannavasena vuttaṁ, atītakālavasena pana attho gahetabbo. Esa",
  "atk-s0511a3:85_3": "nayo sesesupi. “Kassaci saraṇāgamane”tipi pāṭho, tassapi soyevattho. Kañci pañcasu",
  "atk-s0511a3:85_4": "sīlesūti kañci puggalaṁ pañcasu viratisīlesu nivesesīti attho. “Kassaci pañcasu sīlesū”tipi",
  "atk-s0511a3:85_5": "pāṭho, soyevattho. Sīle dasavidhe paranti aparaṁ puggalaṁ dasavidhe sīle nivesesīti",
  "atk-s0511a3:85_6": "attho. “Kassaci kusale dasā”tipi pāṭho, tassa kañci puggalaṁ dasa kusaladhamme samādapesīti",
  "atk-s0511a3:85_7": "attho. Kassaci deti sāmaññanti ettha paramatthato sāmaññanti maggo vuccati. Yathāha –",
  "atk-s0511a3:86": "“Katamañca, bhikkhave, sāmaññaṁ? Ayameva ariyo aṭṭhaṅgiko maggo, seyyathidaṁ – sammādiṭṭhi…pe… sammāsamādhi. Idaṁ vuccati, bhikkhave, sāmañña”nti.",
  "atk-s0511a3:87_0": "Caturo phalamuttameti cattāri uttamāni phalānīti attho. Ma-kāro padasandhikaro. Liṅgavipariyāsena",
  "atk-s0511a3:87_1": "vuttaṁ. Yathopanissayaṁ cattāro magge cattāri ca sāmaññaphalāni kassaci adāsīti attho.",
  "atk-s0511a3:87_2": "Kassaci asame dhammeti kassaci asadise cattāro paṭisambhidādhamme adāsi.",
  "atk-s0511a3:88_0": "Kassaci varasamāpattiyoti kassaci pana nīvaraṇavigamena padhānabhūtā aṭṭha samāpattiyo",
  "atk-s0511a3:88_1": "adāsi. Tisso kassaci vijjāyoti kassaci puggalassa upanissayavasena dibbacakkhuñāṇapubbenivāsānussatiñāṇaāsavakkhayañāṇānaṁ",
  "atk-s0511a3:88_2": "vasena tisso vijjāyo. Chaḷabhiññā pavecchatīti cha abhiññāyo kassaci adāsi.",
  "atk-s0511a3:89_0": "Tena yogenāti tena nayena tenānukkamena ca. Janakāyanti janasamūhaṁ. Ovadatīti ovadi.",
  "atk-s0511a3:89_1": "Kālavipariyāsena vuttanti veditabbaṁ. Ito uparipi īdisesu vacanesu atītakālavaseneva",
  "atk-s0511a3:89_2": "attho gahetabbo. Tena vitthārikaṁ āsīti tena dīpaṅkarassa bhagavato ovādena anusāsaniyā",
  "atk-s0511a3:89_3": "vitthārikaṁ vitthataṁ visālībhūtaṁ sāsanaṁ ahosi.",
  "atk-s0511a3:90_0": "Mahāhanūti mahāpurisānaṁ kira dvepi hanūni paripuṇṇāni dvādasiyā pakkhassa candasadisākārāni",
  "atk-s0511a3:90_1": "hontīti mahantāni hanūni yassa so mahāhanu, sīhahanūti vuttaṁ hoti. Usabhakkhandhoti",
  "atk-s0511a3:90_2": "usabhasseva khandho yassa bhavati, so usabhakkhandho. Suvaṭṭitasuvaṇṇāliṅgasadisarucirakkhandho",
  "atk-s0511a3:90_3": "samavaṭṭacārukkhandhoti attho. Dīpaṅkarasanāmakoti dīpaṅkarasanāmo. Bahū jane tārayatīti",
  "atk-s0511a3:90_4": "bahū buddhaveneyye jane tāresi. Parimocetīti parimocesi. Duggatinti duggatito. Nissakkatthe upayogavacanaṁ.",
  "atk-s0511a3:91_0": "Idāni tāraṇaparimocanakaraṇākāradassanatthaṁ “bodhaneyyaṁ jana”nti gāthā vuttā. Tattha",
  "atk-s0511a3:91_1": "bodhaneyyaṁ jananti bodhaneyyaṁ pajaṁ, ayameva vā pāṭho. Disvāti buddhacakkhunā vā",
  "atk-s0511a3:91_2": "samantacakkhunā vā disvā. Satasahassepi yojaneti anekasatasahassepi yojane ṭhitaṁ.",
  "atk-s0511a3:91_3": "Idaṁ pana dasasahassiyaṁyeva sandhāya vuttanti daṭṭhabbaṁ.",
  "atk-s0511a3:92_0": "Dīpaṅkaro kira satthā buddhattaṁ patvā bodhimūle sattasattāhaṁ vītināmetvā aṭṭhame",
  "atk-s0511a3:92_1": "sattāhe mahābrahmuno dhammajjhesanaṁ paṭiññāya sunandārāme dhammacakkaṁ pavattetvā",
  "atk-s0511a3:92_2": "koṭisataṁ devamanussānaṁ dhammāmataṁ pāyesi. Ayaṁ paṭhamo abhisamayo ahosi.",
  "atk-s0511a3:93_0": "Atha satthā attano puttassa samavaṭṭakkhandhassa usabhakkhandhassa nāma ñāṇaparipākaṁ",
  "atk-s0511a3:93_1": "ñatvā taṁ atrajaṁ pamukhaṁ katvā rāhulovādasadisaṁ dhammaṁ desetvā devamanussānaṁ",
  "atk-s0511a3:93_2": "navutikoṭiyo dhammāmataṁ pāyesi. Ayaṁ dutiyo abhisamayo ahosi.",
  "atk-s0511a3:94_0": "Puna bhagavā amaravatīnagaradvāre mahāsirīsarukkhamūle yamakapāṭihāriyaṁ katvā mahājanassa",
  "atk-s0511a3:94_1": "bandhanāmokkhaṁ katvā devagaṇaparivuto divasakarātirekajutivisarabhavane tāvatiṁsabhavane",
  "atk-s0511a3:94_2": "pāricchattakamūle paramasītale paṇḍukambalasilātale nisīditvā sabbadevagaṇapītisañjananiṁ",
  "atk-s0511a3:94_3": "attano jananiṁ sumedhādeviṁ pamukhaṁ katvā sabbalokaviditavisuddhidevo devadevo dīpaṅkaro",
  "atk-s0511a3:94_4": "bhagavā sabbasattahitakaraṁ paramātirekagambhīrasukhumaṁ buddhivisadakaraṁ sattappakaraṇaṁ",
  "atk-s0511a3:94_5": "abhidhammapiṭakaṁ desetvā navutidevakoṭisahassānaṁ dhammāmataṁ pāyesi. Ayaṁ tatiyo",
  "atk-s0511a3:94_6": "abhisamayo ahosi. Tena vuttaṁ –",
  "atk-s0511a3:95": "8.",
  "atk-s0511a3:96": "“Paṭhamābhisamaye buddho, koṭisatamabodhayi;",
  "atk-s0511a3:97": "Dutiyābhisamaye nātho, navutikoṭimabodhayi.",
  "atk-s0511a3:98": "9.",
  "atk-s0511a3:99": "“Yadā ca devabhavanamhi, buddho dhammamadesayi;",
  "atk-s0511a3:100": "Navutikoṭisahassānaṁ, tatiyābhisamayo ahū”ti.",
  "atk-s0511a3:101": "Dīpaṅkarassa pana bhagavato tayo sāvakasannipātā ahesuṁ. Tattha sunandārāme koṭisatasahassānaṁ paṭhamo sannipāto ahosi. Tena vuttaṁ –",
  "atk-s0511a3:102": "10.",
  "atk-s0511a3:103": "“Sannipātā tayo āsuṁ, dīpaṅkarassa satthuno;",
  "atk-s0511a3:104": "Koṭisatasahassānaṁ, paṭhamo āsi samāgamo”ti.",
  "atk-s0511a3:105_0": "Athāparena samayena dasabalo catūhi bhikkhusatasahassehi parivuto gāmanigamanagarapaṭipāṭiyā",
  "atk-s0511a3:105_1": "mahājanānuggahaṁ karonto cārikaṁ caramāno anukkamena ekasmiṁ padese mahājanakatasakkāraṁ",
  "atk-s0511a3:105_2": "sabbalokavissutaṁ amanussapariggahitaṁ atibhayānakaṁ olambāmbudharaparicumbitakūṭaṁ",
  "atk-s0511a3:105_3": "vividhasurabhitarukusumavāsitakūṭaṁ nānāmigagaṇavicaritakūṭaṁ nāradakūṭaṁ nāma paramaramaṇīyaṁ",
  "atk-s0511a3:105_4": "pabbataṁ sampāpuṇi. So kira pabbato nāradena nāma yakkhena pariggahito ahosi. Tattha",
  "atk-s0511a3:105_5": "pana tassa yakkhassa anusaṁvaccharaṁ mahājano manussabaliṁ upasaṁharati.",
  "atk-s0511a3:106_0": "Atha dīpaṅkaro kira bhagavā tassa mahājanassa upanissayasampattiṁ disvā tato bhikkhusaṅghaṁ",
  "atk-s0511a3:106_1": "cātuddisaṁ pesetvā adutiyo asahāyo mahākaruṇābalavasaṅgatahadayo tañca yakkhaṁ vinetuṁ",
  "atk-s0511a3:106_2": "taṁ nāradapabbataṁ abhiruhi. Atha so manussabhakkho sakahitanirapekkho paravadhadakkho",
  "atk-s0511a3:106_3": "yakkho makkhaṁ asahamāno kodhaparetamānaso dasabalaṁ bhiṁsāpetvā palāpetukāmo taṁ",
  "atk-s0511a3:106_4": "pabbataṁ cālesi. So kira pabbato tena cāliyamāno bhagavato ānubhāvena tasseva matthake",
  "atk-s0511a3:106_5": "patamāno viya ahosi.",
  "atk-s0511a3:107_0": "Tato so bhīto – “handa naṁ agginā jhāpessāmī”ti mahantaṁ atibhīmadassanaṁ aggikkhandhaṁ",
  "atk-s0511a3:107_1": "nibbattesi. So aggikkhandho paṭivāte khitto viya attanova dukkhaṁ janesi, na pana",
  "atk-s0511a3:107_2": "bhagavato cīvare aṁsumattampi daḍḍhuṁ samattho ahosi. Yakkho pana “samaṇo daḍḍho,",
  "atk-s0511a3:107_3": "na daḍḍho”ti olokento dasabalaṁ saradasamayavimalakaranikaraṁ sabbajanaratikaraṁ",
  "atk-s0511a3:107_4": "rajanikaramiva sītalajalatalagatakamalakaṇṇikāya nisinnaṁ viya bhagavantaṁ disvā",
  "atk-s0511a3:107_5": "cintesi – “aho ayaṁ samaṇo mahānubhāvo, yaṁ yaṁ imassāhaṁ anatthaṁ karomi, so so",
  "atk-s0511a3:107_6": "mamūpariyeva patati, imaṁ pana samaṇaṁ muñcitvā aññaṁ me paṭisaraṇaṁ parāyanaṁ natthi,",
  "atk-s0511a3:107_7": "pathaviyaṁ upakkhalitā pathaviṁyeva nissāya uṭṭhahanti, handāhaṁ imaṁyeva samaṇaṁ",
  "atk-s0511a3:107_8": "saraṇaṁ gamissāmī”ti.",
  "atk-s0511a3:108_0": "Athevaṁ pana so cintetvā bhagavato cakkālaṅkatatalesu pādesu sirasā nipatitvā – “accayo",
  "atk-s0511a3:108_1": "maṁ, bhante, accagamā”ti vatvā bhagavantaṁ saraṇamagamāsi. Athassa bhagavā anupubbikathaṁ",
  "atk-s0511a3:108_2": "kathesi. So desanāpariyosāne dasahi yakkhasahassehi saddhiṁ sotāpattiphale patiṭṭhahi.",
  "atk-s0511a3:108_3": "Tasmiṁ kira divase sakalajambudīpatalavāsino manussā tassa balikammatthaṁ ekekagāmato",
  "atk-s0511a3:108_4": "ekekaṁ purisaṁ āhariṁsu. Aññañca bahutilataṇḍulakulatthamuggamāsādiṁ sappinavanītatelamadhuphāṇitādiñca",
  "atk-s0511a3:108_5": "āhariṁsu. Atha so yakkho taṁ divasaṁ ābhatataṇḍulādikaṁ sabbaṁ tesaṁyeva datvā te",
  "atk-s0511a3:108_6": "balikammatthāya ānītamanusse dasabalassa niyyātesi.",
  "atk-s0511a3:109_0": "Atha satthā te manusse ehibhikkhupabbajjāya pabbājetvā antosattāheyeva sabbe arahatte",
  "atk-s0511a3:109_1": "patiṭṭhāpetvā māghapuṇṇamāya koṭisatabhikkhumajjhagato caturaṅgasamannāgate sannipāte",
  "atk-s0511a3:109_2": "pātimokkhamuddisi. Caturaṅgāni nāma sabbeva ehibhikkhū honti, sabbe chaḷabhiññā honti,",
  "atk-s0511a3:109_3": "sabbe anāmantitāva āgatā, pannarasūposathadivaso cāti imāni cattāri aṅgāni nāma.",
  "atk-s0511a3:109_4": "Ayaṁ dutiyo sannipāto ahosi. Tena vuttaṁ –",
  "atk-s0511a3:110": "11.",
  "atk-s0511a3:111": "“Puna nāradakūṭamhi, pavivekagate jine;",
  "atk-s0511a3:112": "Khīṇāsavā vītamalā, samiṁsu satakoṭiyo”ti.",
  "atk-s0511a3:113": "Tattha pavivekagateti gaṇaṁ pahāya gate. Samiṁsūti sannipatiṁsu.",
  "atk-s0511a3:114_0": "Yadā pana dīpaṅkaro lokanāyako sudassananāmake pabbate vassāvāsamupagañchi, tadā",
  "atk-s0511a3:114_1": "kira jambudīpavāsino manussā anusaṁvaccharaṁ giraggasamajjaṁ karonti. Tasmiṁ kira",
  "atk-s0511a3:114_2": "samajje sannipatitā manussā dasabalaṁ disvā dhammakathaṁ sutvā tatra pasīditvā pabbajiṁsu.",
  "atk-s0511a3:114_3": "Mahāpavāraṇadivase satthā tesaṁ ajjhāsayānukūlaṁ vipassanākathaṁ kathesi. Taṁ sutvā",
  "atk-s0511a3:114_4": "te sabbe saṅkhāre sammasitvā vipassanānupubbena maggānupubbena ca arahattaṁ pāpuṇiṁsu.",
  "atk-s0511a3:114_5": "Atha satthā navutikoṭisahassehi saddhiṁ pavāresi. Ayaṁ tatiyo sannipāto ahosi. Tena vuttaṁ –",
  "atk-s0511a3:115": "12.",
  "atk-s0511a3:116": "“Yamhi kāle mahāvīro, sudassanasiluccaye;",
  "atk-s0511a3:117": "Navutikoṭisahassehi, pavāresi mahāmuni.",
  "atk-s0511a3:118": "“Ahaṁ tena samayena, jaṭilo uggatāpano;",
  "atk-s0511a3:119": "Antalikkhamhi caraṇo, pañcābhiññāsu pāragū”ti. ;",
  "atk-s0511a3:120_0": "Ayaṁ gāthā aṭṭhasāliniyā dhammasaṅgahaṭṭhakathāya nidānavaṇṇanāya dīpaṅkarabuddhavaṁse",
  "atk-s0511a3:120_1": "likhitā. Imasmiṁ pana buddhavaṁse natthi. Natthibhāvoyeva panassā yuttataro. Kasmāti",
  "atk-s0511a3:120_2": "ce? Heṭṭhā sumedhakathāsu kathitattāti.",
  "atk-s0511a3:121_0": "Dīpaṅkare kira bhagavati dhammaṁ desente dasasahassānañca vīsatisahassānañca dhammābhisamayo",
  "atk-s0511a3:121_1": "ahosiyeva. Ekassa pana dvinnaṁ tiṇṇaṁ catunnanti ca ādivasena abhisamayānaṁ anto",
  "atk-s0511a3:121_2": "natthi. Tasmā dīpaṅkarassa bhagavato sāsanaṁ vitthārikaṁ bāhujaññaṁ ahosi. Tena vuttaṁ –",
  "atk-s0511a3:122": "13.",
  "atk-s0511a3:123": "“Dasavīsasahassānaṁ, dhammābhisamayo ahu;",
  "atk-s0511a3:124": "Ekadvinnaṁ abhisamayā, gaṇanāto asaṅkhiyā”ti.",
  "atk-s0511a3:125_0": "Tattha dasavīsasahassānanti dasasahassānaṁ vīsatisahassānañca. Dhammābhisamayoti",
  "atk-s0511a3:125_1": "catusaccadhammappaṭivedho. Ekadvinnanti ekassa ceva dvinnañca, tiṇṇaṁ catunnaṁ…pe…",
  "atk-s0511a3:125_2": "dasannantiādinā nayena asaṅkhyeyyāti attho. Evaṁ asaṅkhyeyyābhisamayattā ca vitthārikaṁ",
  "atk-s0511a3:125_3": "mahantappattaṁ bahūhi paṇḍitehi devamanussehi niyyānikanti jaññaṁ jānitabbaṁ adhisīlasikkhādīhi",
  "atk-s0511a3:125_4": "iddhañca samādhiādīhi phītañca ahosi. Tena vuttaṁ –",
  "atk-s0511a3:126": "14.",
  "atk-s0511a3:127": "“Vitthārikaṁ bāhujaññaṁ, iddhaṁ phītaṁ ahū tadā;",
  "atk-s0511a3:128": "Dīpaṅkarassa bhagavato, sāsanaṁ suvisodhita”nti.",
  "atk-s0511a3:129_0": "Tattha suvisodhitanti suṭṭhu bhagavatā sodhitaṁ visuddhaṁ kataṁ. Dīpaṅkaraṁ kira",
  "atk-s0511a3:129_1": "satthāraṁ sabbakālaṁ chaḷabhiññānaṁ mahiddhikānaṁ bhikkhūnaṁ cattāri satasahassāni",
  "atk-s0511a3:129_2": "parivārenti. Tena ca samayena ye sekkhā kālakiriyaṁ karonti, te garahitā bhavanti,",
  "atk-s0511a3:129_3": "sabbe khīṇāsavā hutvāva parinibbāyantīti adhippāyo. Tasmā hi tassa bhagavato sāsanaṁ",
  "atk-s0511a3:129_4": "supupphitaṁ susamiddhaṁ khīṇāsavehi bhikkhūhi ativiya sobhittha. Tena vuttaṁ –",
  "atk-s0511a3:130": "15.",
  "atk-s0511a3:131": "“Cattāri satasahassāni, chaḷabhiññā mahiddhikā;",
  "atk-s0511a3:132": "Dīpaṅkaraṁ lokaviduṁ, parivārenti sabbadā.",
  "atk-s0511a3:133": "16.",
  "atk-s0511a3:134": "“Ye keci tena samayena, jahanti mānusaṁ bhavaṁ;",
  "atk-s0511a3:135": "Appattamānasā sekhā, garahitā bhavanti te.",
  "atk-s0511a3:136": "17.",
  "atk-s0511a3:137": "“Supupphitaṁ pāvacanaṁ, arahantehi tādihi;",
  "atk-s0511a3:138": "Khīṇāsavehi vimalehi, upasobhati sabbadā”ti.",
  "atk-s0511a3:139_0": "Tattha cattāri satasahassānīti gaṇanāya dassitā evaṁ dassitagaṇanā ime bhikkhūti",
  "atk-s0511a3:139_1": "dassanatthaṁ “chaḷabhiññā mahiddhikā”ti vuttanti evamattho gahetabbo. Atha vā chaḷabhiññā",
  "atk-s0511a3:139_2": "mahiddhikāti chaḷabhiññānaṁ mahiddhikānanti sāmiatthe paccattavacanaṁ daṭṭhabbaṁ.",
  "atk-s0511a3:139_3": "Parivārenti sabbadāti niccakālaṁ dasabalaṁ parivārenti, bhagavantaṁ muñcitvā katthaci",
  "atk-s0511a3:139_4": "na gacchantīti adhippāyo. Tena samayenāti tasmiṁ samaye. Ayaṁ pana samaya-saddo samavāyādīsu",
  "atk-s0511a3:139_5": "navasu atthesu dissati. Yathāha –",
  "atk-s0511a3:140": "“Samavāye khaṇe kāle, samūhe hetudiṭṭhisu;",
  "atk-s0511a3:141": "Paṭilābhe pahāne ca, paṭivedhe ca dissatī”ti. ;",
  "atk-s0511a3:142_0": "Idha so kāle daṭṭhabbo; tasmiṁ kāleti attho. Mānusaṁ bhavanti manussabhāvaṁ. Appattamānasāti",
  "atk-s0511a3:142_1": "appattaṁ anadhigataṁ mānasaṁ yehi te appattamānasā. Mānasanti rāgassa ca cittassa",
  "atk-s0511a3:142_2": "ca arahattassa ca adhivacanaṁ. “Antalikkhacaro pāso, yvāyaṁ carati mānaso”ti hi ettha",
  "atk-s0511a3:142_3": "pana rāgo “mānaso”ti vutto. “Cittaṁ mano mānasaṁ hadayaṁ paṇḍara”nti ettha cittaṁ.",
  "atk-s0511a3:142_4": "“Appattamānaso sekho, kālaṁ kayirā janesutā”ti ettha arahattaṁ. Idhāpi arahattameva",
  "atk-s0511a3:142_5": "adhippetaṁ. Tasmā appattaarahattaphalāti attho. Sekhāti kenaṭṭhena sekhā? Sekhadhammapaṭilābhaṭṭhena",
  "atk-s0511a3:142_6": "sekhā. Vuttañhetaṁ – “kittāvatā nu kho, bhante, sekho hotīti? Idha, bhikkhave, bhikkhu",
  "atk-s0511a3:142_7": "sekhāya sammādiṭṭhiyā samannāgato hoti…pe… sekhena sammāsamādhinā samannāgato hoti.",
  "atk-s0511a3:142_8": "Ettāvatā kho, bhikkhave, bhikkhu sekho hotī”ti. Api ca sikkhantīti sekhā. Vuttañhetaṁ",
  "atk-s0511a3:142_9": "– “sikkhati, sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi",
  "atk-s0511a3:142_10": "sikkhati adhicittampi adhipaññampi sikkhatīti kho, bhikkhu, tasmā sekhoti vuccatī”ti.",
  "atk-s0511a3:143_0": "Supupphitanti suṭṭhu vikasitaṁ. Pāvacananti pasatthaṁ vacanaṁ, vuddhippattaṁ vā vacanaṁ",
  "atk-s0511a3:143_1": "pavacanaṁ, pavacanameva pāvacanaṁ, sāsananti attho. Upasobhatīti abhirājati ativirocati.",
  "atk-s0511a3:143_2": "Sabbadāti sabbakālaṁ. “Upasobhati sadevake”tipi pāṭho.",
  "atk-s0511a3:144_0": "Tassa dīpaṅkarassa bhagavato rammavatī nāma nagaraṁ ahosi, sudevo nāma khattiyo pitā,",
  "atk-s0511a3:144_1": "sumedhā nāma devī mātā, sumaṅgalo ca tisso cāti dve aggasāvakā, sāgato nāma upaṭṭhāko,",
  "atk-s0511a3:144_2": "nandā ca sunandā cāti dve aggasāvikā, bodhi tassa bhagavato pipphalirukkho ahosi,",
  "atk-s0511a3:144_3": "asītihatthubbedho, satasahassavassāni āyūti. Kiṁ panimesaṁ jātanagarādīnaṁ dassane",
  "atk-s0511a3:144_4": "payojananti ce? Vuccate – yassa yadi neva jātanagaraṁ na pitā na mātā paññāyeyya,",
  "atk-s0511a3:144_5": "imassa pana neva jātanagaraṁ na pitā na mātā paññāyati, devo vā sakko vā yakkho vā",
  "atk-s0511a3:144_6": "māro vā brahmā vā esa maññe, devānampi īdisaṁ pāṭihāriyaṁ anacchariyanti maññamānā",
  "atk-s0511a3:144_7": "na sotabbaṁ na saddahitabbaṁ maññeyyuṁ, tato abhisamayo na bhaveyya, asati abhisamaye",
  "atk-s0511a3:144_8": "niratthako buddhuppādo bhaveyya, aniyyānikaṁ sāsanaṁ. Tasmā sabbabuddhānaṁ jātanagarādiko",
  "atk-s0511a3:144_9": "paricchedo dassetabbo. Tena vuttaṁ –",
  "atk-s0511a3:145": "18.",
  "atk-s0511a3:146": "“Nagaraṁ rammavatī nāma, sudevo nāma khattiyo;",
  "atk-s0511a3:147": "Sumedhā nāma janikā, dīpaṅkarassa satthuno.",
  "atk-s0511a3:148": "24.",
  "atk-s0511a3:149": "“Sumaṅgalo ca tisso ca, ahesuṁ aggasāvakā;",
  "atk-s0511a3:150": "Sāgato nāmupaṭṭhāko, dīpaṅkarassa satthuno.",
  "atk-s0511a3:151": "25.",
  "atk-s0511a3:152": "“Nandā ceva sunandā ca, ahesuṁ aggasāvikā;",
  "atk-s0511a3:153": "Bodhi tassa bhagavato, pipphalīti pavuccati.",
  "atk-s0511a3:154": "27.",
  "atk-s0511a3:155": "“Asītihatthamubbedho, dīpaṅkaro mahāmuni;",
  "atk-s0511a3:156": "Sobhati dīparukkhova, sālarājāva phullito.",
  "atk-s0511a3:157": "28.",
  "atk-s0511a3:158": "“Satasahassavassāni, āyu tassa mahesino;",
  "atk-s0511a3:159": "Tāvatā tiṭṭhamāno so, tāresi janataṁ bahuṁ.",
  "atk-s0511a3:160": "29.",
  "atk-s0511a3:161": "“Jotayitvāna saddhammaṁ, santāretvā mahājanaṁ;",
  "atk-s0511a3:162": "Jalitvā aggikkhandhova, nibbuto so sasāvako.",
  "atk-s0511a3:163": "30.",
  "atk-s0511a3:164": "“Sā ca iddhi so ca yaso, tāni ca pādesu cakkaratanāni;",
  "atk-s0511a3:165": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a3:166_0": "Tattha sudevo nāma khattiyoti sudevo nāmassa khattiyo pitā ahosīti attho. Janikāti",
  "atk-s0511a3:166_1": "janetti. Pipphalīti pilakkhakapītanarukkho bodhi. Asītihatthamubbedhoti asītihatthaṁ",
  "atk-s0511a3:166_2": "uccaggato. Dīparukkho vāti sampajjalitadīpamālākulo dīparukkho viya ārohapariṇāhasaṇṭhānapāripūrisampanno",
  "atk-s0511a3:166_3": "dvattiṁsavaralakkhaṇānubyañjanasamalaṅkatasarīro vipphuritaraṁsijālāvisaratārāgaṇasamujjalamiva",
  "atk-s0511a3:166_4": "gaganatalaṁ bhagavā dharamānakāle sobhatīti sobhittha. Sālarājāva phullitoti pupphito",
  "atk-s0511a3:166_5": "sabbaphāliphullo sālarājarukkho viya ca sabbaphāliphullo yojanasatubbedho pāricchatto",
  "atk-s0511a3:166_6": "viya ca asītihatthubbedho bhagavā ativiya sobhati.",
  "atk-s0511a3:167_0": "Satasahassavassānīti vassasatasahassāni tassa āyūti attho. Tāvatā tiṭṭhamānoti tāvatakaṁ",
  "atk-s0511a3:167_1": "kālaṁ tiṭṭhamāno. Janatanti janasamūhaṁ. Santāretvā mahājananti tārayitvā mahājanaṁ.",
  "atk-s0511a3:167_2": "“Santāretvā sadevaka”ntipi pāṭho, tassa sadevakaṁ lokanti attho. Sā ca iddhīti sā",
  "atk-s0511a3:167_3": "ca sampatti ānubhāvo. So ca yasoti so ca parivāro. Sabbaṁ tamantarahitanti taṁ sabbaṁ",
  "atk-s0511a3:167_4": "vuttappakāraṁ sampattijātaṁ antarahitaṁ apagatanti attho. Nanu rittā sabbasaṅkhārāti",
  "atk-s0511a3:167_5": "sabbe pana saṅkhatadhammā nanu rittā tucchā, niccasārādirahitāti attho.",
  "atk-s0511a3:168_0": "Ettha pana nagarādiparicchedo pāḷiyamāgatova. Sambahulavāro pana nāgato, so ānetvā",
  "atk-s0511a3:168_1": "dīpetabbo. Seyyathidaṁ – puttaparicchedo, bhariyāparicchedo, pāsādaparicchedo, agāravāsaparicchedo,",
  "atk-s0511a3:168_2": "nāṭakitthiparicchedo, abhinikkhamanaparicchedo, padhānaparicchedo, vihāraparicchedo,",
  "atk-s0511a3:168_3": "upaṭṭhākaparicchedoti. Etesampi dīpane kāraṇaṁ heṭṭhā vuttameva. Tassa pana dīpaṅkarassa",
  "atk-s0511a3:168_4": "bhariyānaṁ tisatasahassaṁ ahosi. Tassa aggamahesī padumā nāma, tassa pana putto usabhakkhandho nāma. Tena vuttaṁ –",
  "atk-s0511a3:169": "“Bhariyā padumā nāma, vibuddhapadumānanā;",
  "atk-s0511a3:170": "Atrajo usabhakkhandho, dīpaṅkarassa satthuno.",
  "atk-s0511a3:171": "“Haṁsā koñcā mayūrākhyā, pāsādāpi tayo matā;",
  "atk-s0511a3:172": "Dasavassasahassāni, agāraṁ avasī kira.",
  "atk-s0511a3:173": "“Hatthiyānena nikkhanto, nandārāme jino vasī;",
  "atk-s0511a3:174": "Nando nāmassupaṭṭhāko, lokānandakaro kirā”ti.",
  "atk-s0511a3:175_0": "Sabbabuddhānaṁ pana pañca vemattāni honti āyuvemattaṁ pamāṇavemattaṁ kulavemattaṁ",
  "atk-s0511a3:175_1": "padhānavemattaṁ rasmivemattanti. Tattha āyuvemattaṁ nāma keci dīghāyukā honti keci",
  "atk-s0511a3:175_2": "appāyukā. Tathā hi dīpaṅkarassa pana bhagavato vassasatasahassaṁ āyuppamāṇaṁ ahosi,",
  "atk-s0511a3:175_3": "amhākaṁ bhagavato vassasataṁ.",
  "atk-s0511a3:176": "Pamāṇavemattaṁ nāma keci dīghā honti keci rassā. Tathā hi dīpaṅkaro asītihatthappamāṇo ahosi, amhākaṁ pana bhagavā aṭṭhārasahatthappamāṇo.",
  "atk-s0511a3:177": "Kulavemattaṁ nāma keci khattiyakule nibbattanti keci brāhmaṇakule. Tathā hi dīpaṅkarādayo khattiyakule nibbattiṁsu, kakusandhakoṇāgamanādayo brāhmaṇakule.",
  "atk-s0511a3:178": "Padhānavemattaṁ nāma kesañci padhānaṁ ittarameva hoti yathā kassapassa bhagavato, kesañci addhaniyaṁ amhākaṁ bhagavato viya.",
  "atk-s0511a3:179_0": "Rasmivemattaṁ nāma maṅgalassa bhagavato sarīrasmi dasasahassilokadhātuṁ pharitvā",
  "atk-s0511a3:179_1": "aṭṭhāsi, amhākaṁ bhagavato byāmamattaṁ. Tatra rasmivemattaṁ ajjhāsayapaṭibaddhaṁ",
  "atk-s0511a3:179_2": "hoti. Yo yattakaṁ icchasi, tassa tattakaṁ sarīrappabhā pharati. Maṅgalassa pana “dasasahassilokadhātuṁ",
  "atk-s0511a3:179_3": "pharatū”ti ajjhāsayo ahosi. Paṭividdhaguṇesu pana kassaci vemattaṁ nāma natthi.",
  "atk-s0511a3:180_0": "Tathā sabbabuddhānaṁ cattāri avijahitaṭṭhānāni nāma honti. Bodhipallaṅko avijahito",
  "atk-s0511a3:180_1": "ekasmiṁyeva ṭhāne hoti. Dhammacakkappavattanaṭṭhānaṁ isipatane migadāye avijahitameva",
  "atk-s0511a3:180_2": "hoti. Devorohaṇakāle saṅkassanagaradvāre paṭhamapādakkamo avijahitova hoti. Jetavane",
  "atk-s0511a3:180_3": "gandhakuṭiyā cattāri mañcapādaṭṭhānāni avijahitāneva honti. Vihāropi avijahitova.",
  "atk-s0511a3:180_4": "So pana khuddako vā mahanto vā hoti.",
  "atk-s0511a3:181_0": "Aparaṁ pana amhākaṁyeva bhagavato sahajātaparicchedañca nakkhattaparicchedañca visesaṁ.",
  "atk-s0511a3:181_1": "Amhākaṁ sabbaññubodhisattena kira saddhiṁ rāhulamātā ānandatthero channo kaṇḍako",
  "atk-s0511a3:181_2": "assarājā nidhikumbhā mahābodhirukkho kāḷudāyīti imāni sata sahajātāni. Mahāpuriso",
  "atk-s0511a3:181_3": "kira uttarāsāḷhanakkhatteneva mātukucchiṁ okkami, mahābhinikkhamanaṁ nikkhami, dhammacakkaṁ",
  "atk-s0511a3:181_4": "pavattesi, yamakapāṭihāriyaṁ akāsi. Visākhanakkhattena jāto ca abhisambuddho ca parinibbuto",
  "atk-s0511a3:181_5": "ca, māghanakkhattena tassa sāvakasannipāto ceva āyusaṅkhāravosajjanañca ahosi, assayujanakkhattena",
  "atk-s0511a3:181_6": "devorohaṇanti ettakaṁ āharitvā dīpetabbaṁ. Ayaṁ sambahulavāraparicchedo. Sesagāthā sauttānā evāti.",
  "atk-s0511a3:182": "Iti bhagavā dīpaṅkaro yāvatāyukaṁ ṭhatvā sabbabuddhakiccaṁ katvā anukkamena anupādisesāya nibbānadhātuyā parinibbāyi.",
  "atk-s0511a3:183_0": "Yasmiṁ kira kappe dīpaṅkaradasabalo udapādi, tasmiṁ aññepi taṇhaṅkaro, medhaṅkaro,",
  "atk-s0511a3:183_1": "saraṇaṅkaroti tayo buddhā ahesuṁ. Tesaṁ santike bodhisattassa byākaraṇaṁ natthi.",
  "atk-s0511a3:183_2": "Tasmā te idha na dassitā. Aṭṭhakathāyaṁ pana tamhā kappā ādito paṭṭhāyuppannuppanne",
  "atk-s0511a3:183_3": "sabbabuddhe dassetuṁ idaṁ vuttaṁ –",
  "atk-s0511a3:184": "“Taṇhaṅkaro medhaṅkaro, athopi saraṇaṅkaro;",
  "atk-s0511a3:185": "Dīpaṅkaro ca sambuddho, koṇḍañño dvipaduttamo.",
  "atk-s0511a3:186": "“Maṅgalo ca sumano ca, revato sobhito muni;",
  "atk-s0511a3:187": "Anomadassī padumo, nārado padumuttaro.",
  "atk-s0511a3:188": "“Sumedho ca sujāto ca, piyadassī mahāyaso;",
  "atk-s0511a3:189": "Atthadassī dhammadassī, siddhattho lokanāyako.",
  "atk-s0511a3:190": "“Tisso phusso ca sambuddho, vipassī sikhi vessabhū;",
  "atk-s0511a3:191": "Kakusandho koṇāgamano, kassapo cāpi nāyako.",
  "atk-s0511a3:192": "“Ete ahesuṁ sambuddhā, vītarāgā samāhitā;",
  "atk-s0511a3:193": "Sataraṁsīva uppannā, mahātamavinodanā;",
  "atk-s0511a3:194": "Jalitvā aggikkhandhāva, nibbutā te sasāvakā”ti. ;",
  "atk-s0511a3:195": "Ettāvatā nātisaṅkhepavitthāravasena katāya",
  "atk-s0511a3:196": "Madhuratthavilāsiniyā buddhavaṁsa-aṭṭhakathāya",
  "atk-s0511a3:197": "Dīpaṅkarabuddhavaṁsavaṇṇanā niṭṭhitā.",
  "atk-s0511a3:198": "Niṭṭhito paṭhamo buddhavaṁso."
}