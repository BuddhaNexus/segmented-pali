{
  "tika-vin04t3:0": "Nidānavaṇṇanā",
  "tika-vin04t3:1_0": "Tattha pātimokkhanti paatimokkhaṁ atipamokkhaṁ atiseṭṭhaṁ atiuttamanti attho. Iti",
  "tika-vin04t3:1_1": "iminā vacanatthena ekavidhampi sīlaganthabhedato duvidhaṁ hoti. Tathā hi “pātimokkhasaṁvarasaṁvuto",
  "tika-vin04t3:1_2": "viharatī”ti ca “ādimetaṁ mukhametaṁ pamukhametaṁ kusalānaṁ dhammānaṁ, tena vuccati",
  "tika-vin04t3:1_3": "pātimokkha”nti ca ādīsu sīlaṁ pātimokkhanti vuccati, “ubhayāni kho panassa pātimokkhāni",
  "tika-vin04t3:1_4": "vitthārena svāgatāni hontī”tiādīsu gantho pātimokkhanti vuccati. Tattha sīlaṁ yo",
  "tika-vin04t3:1_5": "naṁ pāti rakkhati, taṁ mokkheti mocayati āpāyikādīhi dukkhehi, attānuvādādīhi vā",
  "tika-vin04t3:1_6": "bhayehīti pātimokkhaṁ. Gantho pana tassa pātimokkhassa jotakattā pātimokkhanti vuccati.",
  "tika-vin04t3:1_7": "Ādimhi pana vutto vacanattho ubhinnampi sādhāraṇo hoti.",
  "tika-vin04t3:2_0": "Tatthāyaṁ vaṇṇanā sīlapātimokkhassāpi yujjati ganthapātimokkhassāpi, ganthe hi vaṇṇite",
  "tika-vin04t3:2_1": "tassa attho vaṇṇitova hoti. Taṁ panetaṁ ganthapātimokkhaṁ bhikkhupātimokkhaṁ bhikkhunipātimokkhanti",
  "tika-vin04t3:2_2": "duvidhaṁ hoti. Tattha “suṇātu me, bhante, saṅgho”tiādikaṁ pañcahi uddesaparicchedehi",
  "tika-vin04t3:2_3": "vavatthitaṁ bhikkhupātimokkhaṁ, “suṇātu me, ayye, saṅgho”tiādikaṁ catūhi uddesaparicchedehi",
  "tika-vin04t3:2_4": "vavatthitaṁ bhikkhunipātimokkhaṁ. Tattha bhikkhupātimokkhe pañca uddesā nāma nidānuddeso,",
  "tika-vin04t3:2_5": "pārājikuddeso, saṅghādisesuddeso, aniyatuddeso, vitthāruddesoti. Tattha nidānuddeso",
  "tika-vin04t3:2_6": "tāva “suṇātu me, bhante, saṅgho…pe… āvikatā hissa phāsu hoti, tatthāyasmante pucchāmi,",
  "tika-vin04t3:2_7": "kaccittha parisuddhā, dutiyampi pucchāmi, kaccittha parisuddhā, tatiyampi pucchāmi,",
  "tika-vin04t3:2_8": "kaccittha parisuddhā, parisuddhetthāyasmanto, tasmā tuṇhī, evametaṁ dhārayāmī”ti",
  "tika-vin04t3:2_9": "vatvā “uddiṭṭhaṁ kho āyasmanto nidāna”ntiādinā nayena avasese sutena sāvite uddiṭṭho",
  "tika-vin04t3:2_10": "hoti. Pārājikuddesādīnaṁ paricchedā nidānassa ādito paṭṭhāya pārājikādīni osāpetvā",
  "tika-vin04t3:2_11": "yojetabbā. Vitthāro vitthāroyeva. “Avasesaṁ sutena sāvetabba”nti vacanato pana pārājikuddesādīsu",
  "tika-vin04t3:2_12": "yasmiṁ vippakate antarāyo uppajjati, tena saddhiṁ avasesaṁ sutena sāvetabbaṁ. Nidānuddese",
  "tika-vin04t3:2_13": "pana aniṭṭhite sutena sāvetabbaṁ nāma natthi. Bhikkhunipātimokkhe pana aniyatuddeso",
  "tika-vin04t3:2_14": "parihāyati, sesaṁ vuttanayameva. Evametesaṁ pañcahi ceva catūhi ca uddesaparicchedehi",
  "tika-vin04t3:2_15": "vavatthitānaṁ dvinnampi pātimokkhānaṁ ayaṁ vaṇṇanā bhavissati. Yasmā panettha bhikkhupātimokkhaṁ",
  "tika-vin04t3:2_16": "paṭhamaṁ, tasmā tassa tāva vaṇṇanatthamidaṁ vuccati.",
  "tika-vin04t3:3": "“Suṇātu me”tiādīnaṁ, padānaṁ atthanicchayaṁ;",
  "tika-vin04t3:4": "Bhikkhavo sīlasampannā, sikkhākāmā suṇantu meti.",
  "tika-vin04t3:5_0": "Ettha hi suṇātūtiidaṁ savanāṇattivacanaṁ. Meti yo sāveti, tassa attaniddesavacanaṁ.",
  "tika-vin04t3:5_1": "Bhanteti sagāravasappatissavacanaṁ. Saṅghoti puggalasamūhavacanaṁ. Sabbameva cetaṁ",
  "tika-vin04t3:5_2": "pātimokkhuddesakena paṭhamaṁ vattabbavacanaṁ. Bhagavatā hi pātimokkhuddesaṁ anujānantena",
  "tika-vin04t3:5_3": "rājagahe vuttaṁ, tasmā yo pātimokkhaṁ uddisati, tena sace saṅghatthero hoti, “āvuso”ti",
  "tika-vin04t3:5_4": "vattabbaṁ. Sace navakataro hoti, pāḷiyaṁ āgatanayeneva “bhante”ti vattabbaṁ. Saṅghatthero",
  "tika-vin04t3:5_5": "vā hi pātimokkhaṁ uddiseyya “therādhikaṁ pātimokkha”ntivacanato, navakataro vā “anujānāmi,",
  "tika-vin04t3:5_6": "bhikkhave, yo tattha bhikkhu byatto paṭibalo, tassādheyyaṁ pātimokkha”ntivacanato.",
  "tika-vin04t3:6_0": "“Saṅgho”tiiminā pana padena kiñcāpi avisesato puggalasamūho vutto, atha kho so dakkhiṇeyyasaṅgho,",
  "tika-vin04t3:6_1": "sammutisaṅgho cāti duvidho hoti. Tattha dakkhiṇeyyasaṅghoti aṭṭha ariyapuggalasamūho",
  "tika-vin04t3:6_2": "vuccati. Sammutisaṅghoti avisesena bhikkhusamūho, so idha adhippeto. So panesa kammavasena",
  "tika-vin04t3:6_3": "pañcavidho hoti – catuvaggo pañcavaggo dasavaggo vīsativaggo atirekavīsativaggoti.",
  "tika-vin04t3:6_4": "Tattha catuvaggena ṭhapetvā upasampadapavāraṇaabbhānāni sabbaṁ saṅghakammaṁ kātuṁ",
  "tika-vin04t3:6_5": "vaṭṭati. Pañcavaggena ṭhapetvā majjhimesu janapadesu upasampadañca abbhānakammañca",
  "tika-vin04t3:6_6": "sabbaṁ saṅghakammaṁ kātuṁ vaṭṭati. Dasavaggena abbhānakammamattaṁ ṭhapetvā sabbaṁ",
  "tika-vin04t3:6_7": "saṅghakammaṁ kātuṁ vaṭṭati. Vīsativaggena na kiñci saṅghakammaṁ kātuṁ na vaṭṭati,",
  "tika-vin04t3:6_8": "tathā atirekavīsativaggena.So pana catuvaggādinā saṅghena kattabbaṁ kammaṁ ūnakatarena",
  "tika-vin04t3:6_9": "kātuṁ na vaṭṭati, atirekena pana vaṭṭatīti dassanatthaṁ vutto. Imasmiṁ panatthe catuvaggaṁ",
  "tika-vin04t3:6_10": "upādāya sabbopi sammutisaṅgho adhippeto.",
  "tika-vin04t3:7_0": "Ajjuposathoti ajja uposathadivaso, etena anuposathadivasaṁ paṭikkhipati. Pannarasoti",
  "tika-vin04t3:7_1": "iminā aññaṁ uposathadivasaṁ paṭikkhipati. Divasavasena hi tayo uposathā cātuddasiko",
  "tika-vin04t3:7_2": "pannarasiko sāmaggiuposathoti, evaṁ tayo uposathā vuttā. Tattha hemantagimhavassānānaṁ",
  "tika-vin04t3:7_3": "tiṇṇaṁ utūnaṁ tatiyasattamapakkhesu dve dve katvā cha cātuddasikā, avasesā aṭṭhārasa",
  "tika-vin04t3:7_4": "pannarasikāti evaṁ ekasaṁvacchare catuvīsati uposathā, idaṁ tāva pakaticārittaṁ.",
  "tika-vin04t3:7_5": "“Anujānāmi, bhikkhave, sakiṁ pakkhassa cātuddase vā pannarase vā pātimokkhaṁ uddisitu”nti",
  "tika-vin04t3:7_6": "vacanato pana “āgantukehi āvāsikānaṁ anuvattitabba”ntiādivacanato ca tathārūpapaccaye",
  "tika-vin04t3:7_7": "sati aññasmimpi cātuddase uposathaṁ kātuṁ vaṭṭati. Purimavassaṁvuṭṭhānaṁ pana pubbakattikapuṇṇamā",
  "tika-vin04t3:7_8": "vā, tesaṁyeva sace bhaṇḍanakārakehi upaddutā pavāraṇaṁ paccukkaḍḍhanti, atha pubbakattikamāsassa",
  "tika-vin04t3:7_9": "kāḷapakkhacātuddaso vā, pacchimakattikapuṇṇamā vā, pacchimavassaṁvuṭṭhānañca pacchimakattikapuṇṇamā",
  "tika-vin04t3:7_10": "evāti ime tayo pavāraṇādivasāpi honti, idampi pakaticārittameva. Tathārūpapaccaye",
  "tika-vin04t3:7_11": "pana sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati.",
  "tika-vin04t3:7_12": "Yadā pana kosambakakkhandhake āgatanayena bhinne saṅghe osārite tasmiṁ bhikkhusmiṁ",
  "tika-vin04t3:7_13": "saṅgho tassa vatthussa vūpasamāya saṅghassa sāmaggiṁ karoti, tadā “tāvadeva uposatho",
  "tika-vin04t3:7_14": "kātabbo, pātimokkhaṁ uddisitabba”nti vacanato ṭhapetvā cātuddasapannarase, aññopi",
  "tika-vin04t3:7_15": "yo koci divaso sāmaggiuposathadivaso nāma hoti, purimavassaṁvuṭṭhānaṁ pana kattikamāsabbhantare",
  "tika-vin04t3:7_16": "ayameva sāmaggipavāraṇādivaso nāma hoti. Iti imesu tīsu divasesu “pannaraso”tiiminā",
  "tika-vin04t3:7_17": "aññaṁ uposathadivasaṁ paṭikkhipati. Tasmā yvāyaṁ “ajjuposatho”tivacanena anuposathadivaso",
  "tika-vin04t3:7_18": "paṭikkhitto, tasmiṁ uposatho na kātabboyeva. Yo panāyaṁ añño uposathadivaso, tasmiṁ",
  "tika-vin04t3:7_19": "uposatho kātabbo. Karontena pana sace cātuddasiko hoti, “ajjuposatho cātuddaso”ti",
  "tika-vin04t3:7_20": "vattabbaṁ. Sace pannarasiko hoti, “ajjuposatho pannaraso”ti vattabbaṁ. Sace sāmaggiuposatho",
  "tika-vin04t3:7_21": "hoti, “ajjuposatho sāmaggī”ti vattabbaṁ.",
  "tika-vin04t3:8": "Yadisaṅghassa pattakallanti ettha patto kālo imassa kammassāti pattakālaṁ, pattakālameva pattakallaṁ. Tadetaṁ idha catūhi aṅgehi saṅgahitaṁ. Yathāhu aṭṭhakathācariyā –",
  "tika-vin04t3:9": "“Uposatho yāvatikā ca bhikkhū kammappattā,",
  "tika-vin04t3:10": "Sabhāgāpattiyo ca na vijjanti;",
  "tika-vin04t3:11": "Vajjanīyā ca puggalā tasmiṁ na honti,",
  "tika-vin04t3:12": "‘Pattakalla’nti vuccatī”ti. ;",
  "tika-vin04t3:13_0": "Tattha uposathoti tīsu uposathadivasesu aññatarauposathadivaso. Tasmiñhi sati idaṁ",
  "tika-vin04t3:13_1": "saṅghassa uposathakammaṁ pattakallaṁ nāma hoti, nāsati. Yathāha “na ca, bhikkhave,",
  "tika-vin04t3:13_2": "anuposathe uposatho kātabbo, yo kareyya, āpatti dukkaṭassā”ti.",
  "tika-vin04t3:14_0": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā",
  "tika-vin04t3:14_1": "anurūpā, sabbantimena paricchedena cattāro pakatattā, te ca kho hatthapāsaṁ avijahitvā ekasīmāyaṁ ṭhitā.",
  "tika-vin04t3:15_0": "Sīmā ca nāmesā baddhasīmā abaddhasīmāti duvidhā hoti. Tattha ekādasa vipattisīmāyo",
  "tika-vin04t3:15_1": "atikkamitvā tividhasampattiyuttā nimittena nimittaṁ sambandhitvā sammatā sīmā baddhasīmā",
  "tika-vin04t3:15_2": "nāma, “atikhuddakā, atimahatī, khaṇḍanimittā, chāyānimittā, animittā, bahisīme ṭhitā",
  "tika-vin04t3:15_3": "sammatā, nadiyā sammatā, samudde sammatā, jātassare sammatā, sīmāya sīmaṁ sambhindantena",
  "tika-vin04t3:15_4": "sammatā, sīmāya sīmaṁ ajjhottharantena sammatā”ti imā hi “ekādasahi ākārehi sīmato",
  "tika-vin04t3:15_5": "kammāni vipajjantī”ti vacanato ekādasa vipattisīmāyo nāma. Tattha atikhuddakā nāma",
  "tika-vin04t3:15_6": "yattha ekavīsati bhikkhū nisīdituṁ na sakkonti. Atimahatī nāma yā antamaso kesaggamattenāpi",
  "tika-vin04t3:15_7": "tiyojanaṁ atikkamitvā sammatā. Khaṇḍanimittā nāma aghaṭitanimittā vuccati, puratthimāya",
  "tika-vin04t3:15_8": "disāya nimittaṁ kittetvā anukkameneva dakkhiṇāya pacchimāya uttarāya disāya kittetvā",
  "tika-vin04t3:15_9": "puna puratthimāya disāya pubbakittitaṁ paṭikittetvā ṭhapetuṁ vaṭṭati, evaṁ akkhaṇḍanimittā",
  "tika-vin04t3:15_10": "hoti. Sace pana anukkamena āharitvā uttarāya disāya nimittaṁ kittetvā tattheva ṭhapeti,",
  "tika-vin04t3:15_11": "khaṇḍanimittā nāma hoti. Aparāpi khaṇḍanimittā nāma yā animittupagaṁ tacasārarukkhaṁ",
  "tika-vin04t3:15_12": "vā khāṇukaṁ vā paṁsupuñjavālukapuñjānaṁ vā aññataraṁ antarā ekaṁ nimittaṁ katvā sammatā.",
  "tika-vin04t3:15_13": "Chāyānimittā nāma pabbatacchāyādīnaṁ yaṁ kiñci chāyaṁ nimittaṁ katvā sammatā. Animittā",
  "tika-vin04t3:15_14": "nāma sabbena sabbaṁ nimittāni akittetvā sammatā. Bahisīme ṭhitasammatā nāma nimittāni",
  "tika-vin04t3:15_15": "kittetvā nimittānaṁ bahiṭhitena sammatā. Nadiyā samudde jātassare sammatā nāma etesu",
  "tika-vin04t3:15_16": "nadiādīsu sammatā. Sā hi evaṁ sammatāpi “sabbā, bhikkhave, nadī asīmā, sabbo samuddo",
  "tika-vin04t3:15_17": "asīmo, sabbo jātassaro asīmo”ti vacanato asammatāva hoti. Sīmāya sīmaṁ sambhindantena",
  "tika-vin04t3:15_18": "sammatā nāma attano sīmāya paresaṁ sīmaṁ sambhindantena sammatā. Sace hi porāṇakassa",
  "tika-vin04t3:15_19": "vihārassa puratthimāya disāya ambo ceva jambū cāti dve rukkhā aññamaññaṁ saṁsaṭṭhaviṭapā",
  "tika-vin04t3:15_20": "honti, tesu ambassa pacchimadisābhāge jambū, vihārasīmā ca jambuṁ anto katvā ambaṁ",
  "tika-vin04t3:15_21": "kittetvā baddhā hoti, atha pacchā tassa vihārassa puratthimāya disāya vihāre kate",
  "tika-vin04t3:15_22": "sīmaṁ bandhantā bhikkhū taṁ ambaṁ anto katvā jambuṁ kittetvā bandhanti, sīmāya sīmaṁ",
  "tika-vin04t3:15_23": "sambhinnā hoti. Sīmāya sīmaṁ ajjhottharantena sammatā nāma attano sīmāya paresaṁ",
  "tika-vin04t3:15_24": "sīmaṁ ajjhottharantena sammatā. Sace hi paresaṁ baddhasīmaṁ sakalaṁ vā tassā padesaṁ",
  "tika-vin04t3:15_25": "vā anto katvā attano sīmaṁ sammannati, sīmāya sīmaṁ ajjhottharitā nāma hoti. Iti",
  "tika-vin04t3:15_26": "imā ekādasa vipattisīmāyo atikkamitvā sammatā.",
  "tika-vin04t3:16_0": "Tividhasampattiyuttāti nimittasampattiyā parisāsampattiyā kammavācāsampattiyā ca",
  "tika-vin04t3:16_1": "yuttā. Tattha nimittasampattiyā yuttā nāma pabbatanimittaṁ, pāsāṇanimittaṁ, vananimittaṁ,",
  "tika-vin04t3:16_2": "rukkhanimittaṁ, magganimittaṁ, vammikanimittaṁ, nadinimittaṁ, udakanimittanti evaṁ",
  "tika-vin04t3:16_3": "vuttesu aṭṭhasu nimittesu tasmiṁ tasmiṁ disābhāge yathāladdhāni nimittupagāni nimittāni",
  "tika-vin04t3:16_4": "“puratthimāya disāya kiṁ nimittaṁ, pabbato, bhante, eso pabbato nimitta”ntiādinā",
  "tika-vin04t3:16_5": "nayena sammā kittetvā sammatā. Tatrevaṁ saṅkhepato nimittupagatā veditabbā – suddhapaṁsusuddhapāsāṇaubhayamissakavasena",
  "tika-vin04t3:16_6": "hi tividhopi pabbato hatthippamāṇato paṭṭhāya uddhaṁ nimittupago, tato omakataro",
  "tika-vin04t3:16_7": "na vaṭṭati. Pāsāṇanimitte ayoguḷampi pāsāṇasaṅkhameva gacchati, tasmā yo koci pāsāṇo",
  "tika-vin04t3:16_8": "ukkaṁsavasena hatthippamāṇato omakataraṁ ādiṁ katvā heṭṭhimaparicchedena dvattiṁsapalaguḷapiṇḍaparimāṇo",
  "tika-vin04t3:16_9": "nimittupago, na tato khuddakataro. Piṭṭhipāsāṇo pana atimahantopi vaṭṭati. Vananimitte",
  "tika-vin04t3:16_10": "antosārehi vā antosāramissakehi vā rukkhehi catupañcarukkhamattampi vanaṁ nimittupagaṁ,",
  "tika-vin04t3:16_11": "tato ūnakataraṁ na vaṭṭati. Rukkho jīvantoyeva antosāro bhūmiyaṁ patiṭṭhito, antamaso",
  "tika-vin04t3:16_12": "ubbedhato aṭṭhaṅgulo, pariṇāhato sūcidaṇḍakappamāṇopi nimittupago, tato omakataro",
  "tika-vin04t3:16_13": "na vaṭṭati. Maggo jaṅghamaggo vā hotu sakaṭamaggo vā, yo vinivijjhitvā dve tīṇi gāmakhettāni",
  "tika-vin04t3:16_14": "gacchati, tādiso jaṅghasatthasakaṭasatthehi valañjiyamānoyeva nimittupago, avalañjito",
  "tika-vin04t3:16_15": "na vaṭṭati. Vammiko pana heṭṭhimaparicchedena taṁdivasaṁjāto aṭṭhaṅgulubbedho govisāṇamattopi",
  "tika-vin04t3:16_16": "vammiko nimittupago, tato omakataro na vaṭṭati. Yaṁ pana abaddhasīmālakkhaṇe nadiṁ",
  "tika-vin04t3:16_17": "vakkhāma, sā nimittupagā, aññā na vaṭṭati. Udakaṁ yaṁ asandamānaṁ āvāṭapokkharaṇītaḷākajātassaraloṇisamuddādīsu",
  "tika-vin04t3:16_18": "ṭhitaṁ, taṁ ādiṁ katvā antamaso taṅkhaṇeyeva pathaviyaṁ khaṇite āvāṭake ghaṭehi āharitvā",
  "tika-vin04t3:16_19": "pūritampi yāva kammavācāpariyosānā saṇṭhamānakaṁ nimittupagaṁ, itaraṁ sandamānaṁ",
  "tika-vin04t3:16_20": "vā vuttaparicchedakālaṁ atiṭṭhantaṁ vā bhājanagataṁ vā na vaṭṭatīti.",
  "tika-vin04t3:17_0": "Parisāsampattiyā yuttā nāma sabbantimena paricchedena catūhi bhikkhūhi sannipatitvā",
  "tika-vin04t3:17_1": "yāvatikā tasmiṁ gāmakhette baddhasīmaṁ vā nadisamuddajātassare vā anokkamitvā ṭhitā",
  "tika-vin04t3:17_2": "bhikkhū, te sabbe hatthapāse vā katvā chandaṁ vā āharitvā sammatā.",
  "tika-vin04t3:18_0": "Kammavācāsampattiyāyuttā nāma “suṇātu me, bhante, saṅgho, yāvatā samantā nimittā",
  "tika-vin04t3:18_1": "kittitā”tiādinā nayena vuttāya parisuddhāya ñattidutiyakammavācāya sammatā. Evaṁ",
  "tika-vin04t3:18_2": "ekādasa vipattisīmāyo atikkamitvā tividhasampattiyuttā nimittena nimittaṁ sambandhitvā",
  "tika-vin04t3:18_3": "sammatā sīmā “baddhasīmā”ti veditabbā. Khaṇḍasīmā samānasaṁvāsasīmā avippavāsasīmāti tassāyeva pabhedo.",
  "tika-vin04t3:19_0": "Abaddhasīmā pana gāmasīmā, sattabbhantarasīmā, udakukkhepasīmāti tividhā. Tattha",
  "tika-vin04t3:19_1": "yāvatā ekaṁ gāmakkhettaṁ, ayaṁ gāmasīmā nāma. Agāmake araññe samantā sattabbhantarā",
  "tika-vin04t3:19_2": "sattabbhantarasīmā nāma. Tattha agāmakaṁ nāma araññaṁ viñjhāṭaviādīsu vā samuddamajjhe",
  "tika-vin04t3:19_3": "vā macchabandhānaṁ agamanapathesu dīpakesu labbhati. Samantā sattabbhantarāti majjhe",
  "tika-vin04t3:19_4": "ṭhitānaṁ sabbadisāsu sattabbhantarā vinibbedhena cuddasa honti. Tattha ekaṁ abbhantaraṁ",
  "tika-vin04t3:19_5": "aṭṭhavīsatihatthappamāṇaṁ hoti, ayañca sīmā parisāvasena vaḍḍhati, tasmā samantā",
  "tika-vin04t3:19_6": "parisāpariyantato paṭṭhāya abbhantaraparicchedo kātabbo. Sace pana dve saṅghā visuṁ",
  "tika-vin04t3:19_7": "uposathaṁ karonti, dvinnaṁ sattabbhantarānaṁ antare aññamekaṁ sattabbhantaraṁ upacāratthāya",
  "tika-vin04t3:19_8": "ṭhapetabbaṁ. Yā panesā “sabbā, bhikkhave, nadī asīmā”tiādinā nayena nadiādīnaṁ sīmabhāvaṁ",
  "tika-vin04t3:19_9": "paṭikkhipitvā puna “nadiyā vā, bhikkhave, samudde vā jātassare vā yaṁ majjhimassa",
  "tika-vin04t3:19_10": "purisassa samantā udakukkhepā, ayaṁ tattha samānasaṁvāsā ekūposathā”ti vuttā ayaṁ",
  "tika-vin04t3:19_11": "udakukkhepasīmā nāma. Tattha yassā dhammikānaṁ rājūnaṁ kāle anvaḍḍhamāsaṁ anudasāhaṁ",
  "tika-vin04t3:19_12": "anupañcāhaṁ anatikkamitvā deve vassante valāhakesu vigatamattesu sotaṁ pacchijjati,",
  "tika-vin04t3:19_13": "ayaṁ nadisaṅkhyaṁ na gacchati. Yassā pana īdise suvuṭṭhikāle vassānassa catumāse",
  "tika-vin04t3:19_14": "sotaṁ na pacchijjati, yattha titthena vā atitthena vā sikkhākaraṇīye āgatalakkhaṇena",
  "tika-vin04t3:19_15": "timaṇḍalaṁ paṭicchādetvā antaravāsakaṁ anukkhipitvā uttarantiyā bhikkhuniyā ekadvaṅgulamattampi",
  "tika-vin04t3:19_16": "antaravāsako temiyati, ayaṁ samuddaṁ vā pavisatu taḷākaṁ vā, pabhavato paṭṭhāya nadī",
  "tika-vin04t3:19_17": "nāma. Samuddo pākaṭoyeva. Yo pana kenaci khaṇitvā akato sayaṁjāto sobbho samantato",
  "tika-vin04t3:19_18": "āgatena udakena pūrito tiṭṭhati, yattha nadiyaṁ vuttappakāre vassakāle udakaṁ santiṭṭhati,",
  "tika-vin04t3:19_19": "ayaṁ jātassaro nāma. Yopi nadiṁ vā samuddaṁ vā bhinditvā nikkhantaudakena khato sobbho",
  "tika-vin04t3:19_20": "etaṁ lakkhaṇaṁ pāpuṇāti, ayampi jātassaroyeva.",
  "tika-vin04t3:20_0": "Yaṁ majjhimassa purisassa samantā udakukkhepāti yaṁ ṭhānaṁ thāmamajjhimassa purisassa",
  "tika-vin04t3:20_1": "samantato udakukkhepena paricchinnaṁ, tattha yathā akkhadhuttā dāruguḷaṁ khipanti,",
  "tika-vin04t3:20_2": "evaṁ udakaṁ vā vālukaṁ vā hatthena gahetvā majjhimena purisena sabbathāmena khipitabbaṁ,",
  "tika-vin04t3:20_3": "tattha yattha evaṁ khittaṁ udakaṁ vā vālukaṁ vā patati, ayaṁ udakukkhepo nāma.",
  "tika-vin04t3:21_0": "Ayaṁ tattha samānasaṁvāsā ekūposathāti ayaṁ tesu nadiādīsu udakukkhepaparicchinnā",
  "tika-vin04t3:21_1": "sīmā samānasaṁvāsā ceva ekūposathā ca, ayaṁ pana etesaṁ nadiādīnaṁ antoyeva labbhati,",
  "tika-vin04t3:21_2": "na bahi. Tasmā nadiyā vā jātassare vā yattakaṁ padesaṁ pakativassakāle catūsu māsesu",
  "tika-vin04t3:21_3": "udakaṁ ottharati, samudde yasmiṁ padese pakativīciyo ottharitvā saṇṭhahanti, tato",
  "tika-vin04t3:21_4": "paṭṭhāya kappiyabhūmi, tattha ṭhatvā uposathādikammaṁ kātuṁ vaṭṭati. Dubbuṭṭhikāle",
  "tika-vin04t3:21_5": "vā gimhe vā nadijātassaresu sukkhesupi sā eva kappiyabhūmi, sace pana sukkhe jātassare",
  "tika-vin04t3:21_6": "vāpiṁ vā khaṇanti, vappaṁ vā karonti, taṁ ṭhānaṁ gāmakkhettaṁ hoti. Yā panesā “kappiyabhūmī”ti",
  "tika-vin04t3:21_7": "vuttā, tato bahi udakukkhepasīmā na gacchati, antoyeva gacchati, tasmā tesaṁ anto",
  "tika-vin04t3:21_8": "parisāpariyantato paṭṭhāya samantā udakukkhepaparicchedo kātabbo. Sace pana dve saṅghā",
  "tika-vin04t3:21_9": "visuṁ visuṁ uposathādikammaṁ karonti, dvinnaṁ udakukkhepānaṁ antare añño eko udakukkhepo",
  "tika-vin04t3:21_10": "upacāratthāya ṭhapetabbo. Ayañhi sattabbhantarasīmā ca udakukkhepasīmā ca bhikkhūnaṁ",
  "tika-vin04t3:21_11": "ṭhitokāsato paṭṭhāya labbhati. Paricchedabbhantare hatthapāsaṁ vijahitvā ṭhitopi",
  "tika-vin04t3:21_12": "paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ kopeti,",
  "tika-vin04t3:21_13": "idaṁ sabbaaṭṭhakathāsu sanniṭṭhānaṁ. Evaṁ abaddhasīmā veditabbā. Iti imaṁ baddhasīmābaddhasīmāvasena",
  "tika-vin04t3:21_14": "duvidhaṁ sīmaṁ sandhāyetaṁ vuttaṁ “te ca kho hatthapāsaṁ avijahitvā ekasīmāyaṁ ṭhitā”ti.",
  "tika-vin04t3:21_15": "Tesu hi catūsu bhikkhūsu ekasīmāyaṁ hatthapāsaṁ avijahitvā ṭhitesvevetaṁ saṅghassa",
  "tika-vin04t3:21_16": "uposathakammaṁ pattakallaṁ nāma hoti, na itarathā. Yathāha “anujānāmi, bhikkhave,",
  "tika-vin04t3:21_17": "catunnaṁ pātimokkhaṁ uddisitu”nti.",
  "tika-vin04t3:22_0": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā",
  "tika-vin04t3:22_1": "lahukāpattiṁ āpajjati, evarūpā vatthusabhāgā “sabhāgā”ti vuccati, vikālabhojanapaccayā",
  "tika-vin04t3:22_2": "āpannaṁ pana āpattisabhāgaṁ anatirittabhojanapaccayā āpannassa santike desetuṁ vaṭṭati.",
  "tika-vin04t3:22_3": "Sabhāgāpattiyā pana sati tehi bhikkhūhi eko bhikkhu sāmantā āvāsā sajjukaṁ pāhetabbo",
  "tika-vin04t3:22_4": "“gacchāvuso, taṁ āpattiṁ paṭikaritvā āgaccha, mayaṁ te santike āpattiṁ paṭikarissāmā”ti,",
  "tika-vin04t3:22_5": "evañcetaṁ labhetha, iccetaṁ kusalaṁ, no ce labhetha, byattena bhikkhunā paṭibalena",
  "tika-vin04t3:22_6": "saṅgho ñāpetabbo “suṇātu me, bhante, saṅgho, ayaṁ sabbo saṅgho sabhāgaṁ āpattiṁ āpanno,",
  "tika-vin04t3:22_7": "yadā aññaṁ bhikkhuṁ suddhaṁ anāpattikaṁ passissati, tadā tassa santike taṁ āpattiṁ",
  "tika-vin04t3:22_8": "paṭikarissatī”ti vatvā uposatho kātabbo. Sace pana vematiko hoti, “suṇātu me, bhante,",
  "tika-vin04t3:22_9": "saṅgho, ayaṁ sabbo saṅgho sabhāgāya āpattiyā vematiko, yadā nibbematiko bhavissati,",
  "tika-vin04t3:22_10": "tadā taṁ āpattiṁ paṭikarissatī”ti vatvā uposatho kātabbo. Sace panettha koci taṁ",
  "tika-vin04t3:22_11": "sabhāgaṁ āpattiṁ desetuṁ vaṭṭatīti maññamāno ekassa santike deseti, desitā sudesitāva.",
  "tika-vin04t3:22_12": "Aññaṁ pana desanāpaccayā desako, paṭiggahaṇapaccayā paṭiggāhako cāti ubhopi dukkaṭaṁ",
  "tika-vin04t3:22_13": "āpajjanti, taṁ nānāvatthukaṁ hoti, tasmā aññamaññaṁ desetabbaṁ. Ettāvatā te dve nirāpattikā",
  "tika-vin04t3:22_14": "honti, tesaṁ santike sesehi sabhāgāpattiyo desetabbā vā ārocetabbā vā. Sace te evaṁ",
  "tika-vin04t3:22_15": "akatvā uposathaṁ karonti, “pārisuddhiṁ āyasmanto ārocethā”tiādinā nayena sāpattikassa",
  "tika-vin04t3:22_16": "uposathakaraṇe paññattaṁ dukkaṭaṁ āpajjanti. Sace sabbo saṅgho sabhāgāpattiyā sati",
  "tika-vin04t3:22_17": "vuttavidhiṁ akatvā uposathaṁ karoti, vuttanayeneva sabbo saṅgho āpattiṁ āpajjati,",
  "tika-vin04t3:22_18": "tasmā sabhāgāpattiyā sati saṅghassa pattakallaṁ nāma na hoti, tena vuttaṁ “sabhāgāpattiyo",
  "tika-vin04t3:22_19": "ca na vijjantī”ti. Etāsu hi sabhāgāpattīsu avijjamānāsu visabhāgāpattīsu vijjamānāsupi",
  "tika-vin04t3:22_20": "pattakallaṁ hotiyeva.",
  "tika-vin04t3:23_0": "Vajjanīyā ca puggalā tasmiṁ na hontīti “na, bhikkhave, sagahaṭṭhāya parisāya pātimokkhaṁ",
  "tika-vin04t3:23_1": "uddisitabbaṁ, yo uddiseyya āpatti dukkaṭassā”ti vacanato gahaṭṭho, “na, bhikkhave,",
  "tika-vin04t3:23_2": "bhikkhuniyā nisinnaparisāya pātimokkhaṁ uddisitabba”ntiādinā nayena vuttā bhikkhunī,",
  "tika-vin04t3:23_3": "sikkhamānā, sāmaṇero, sāmaṇerī, sikkhāpaccakkhātako, antimavatthuajjhāpannako, āpattiyā",
  "tika-vin04t3:23_4": "adassane ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge",
  "tika-vin04t3:23_5": "ukkhittako, paṇḍako, theyyasaṁvāsako, titthiyapakkantako, tiracchānagato, mātughātako,",
  "tika-vin04t3:23_6": "pitughātako arahantaghātako, bhikkhunidūsako, saṅghabhedako, lohituppādako, ubhatobyañjanakoti",
  "tika-vin04t3:23_7": "ime vīsati cāti ekavīsati puggalā vajjanīyā nāma, te hatthapāsato bahikaraṇavasena",
  "tika-vin04t3:23_8": "vajjetabbā. Etesu hi tividhe ukkhittake sati uposathaṁ karonto saṅgho pācittiyaṁ",
  "tika-vin04t3:23_9": "āpajjati, sesesu dukkaṭaṁ. Ettha ca tiracchānagatoti yassa upasampadā paṭikkhittā,",
  "tika-vin04t3:23_10": "titthiyā gahaṭṭheneva saṅgahitā. Etepi hi vajjanīyā nāma. Evaṁ pattakallaṁ imehi",
  "tika-vin04t3:23_11": "catūhi aṅgehi saṅgahitanti veditabbaṁ.",
  "tika-vin04t3:24_0": "Saṅgho uposathaṁ kareyyātiiminā ye te aparepi tayo uposathā saṅghe uposatho, gaṇe",
  "tika-vin04t3:24_1": "uposatho, puggale uposathoti, evaṁ kārakavasena tayo uposathā vuttā, tesu itare dve",
  "tika-vin04t3:24_2": "paṭikkhipitvā saṅghe uposathameva dīpeti. Pātimokkhaṁ uddiseyyātiiminā ye te aparepi",
  "tika-vin04t3:24_3": "tayo uposathā suttuddeso, pārisuddhiuposatho, adhiṭṭhānauposathoti, evaṁ kattabbākāravasena",
  "tika-vin04t3:24_4": "tayo uposathā vuttā, tesu itare dve paṭikkhipitvā suttuddesameva dīpeti. Suttuddeso",
  "tika-vin04t3:24_5": "nāma pātimokkhuddeso vuccati, so duvidho ovādapātimokkhuddeso ca āṇāpātimokkhuddeso ca. Tattha",
  "tika-vin04t3:25": "“Khantī paramaṁ tapo titikkhā…pe….",
  "tika-vin04t3:26": "“Sabbapāpassa akaraṇaṁ…pe….",
  "tika-vin04t3:27": "“Anūpavādo anūpaghāto”ti.",
  "tika-vin04t3:28_0": "Ādinā nayena vuttā tisso gāthāyo ovādapātimokkhaṁ nāma, taṁ buddhā eva uddisanti,",
  "tika-vin04t3:28_1": "na sāvakā. “Suṇātu me, bhante, saṅgho”tiādinā nayena vuttaṁ āṇāpātimokkhaṁ nāma,",
  "tika-vin04t3:28_2": "taṁ sāvakā eva uddisanti, na buddhā. Idameva ca imasmiṁ atthe “pātimokkha”nti adhippetaṁ.",
  "tika-vin04t3:29_0": "Ye pana itare dve uposathā, tesu pārisuddhiuposatho tāva aññesañca santike, aññamaññañca",
  "tika-vin04t3:29_1": "ārocanavasena duvidho. Tattha yvāyaṁ aññesaṁ santike karīyati, sopi pavāritānañca",
  "tika-vin04t3:29_2": "appavāritānañca santike karaṇavasena duvidho. Tattha mahāpavāraṇāya pavāritānaṁ santike",
  "tika-vin04t3:29_3": "pacchimikāya upagatena vā anupagatena vā chinnavassena vā cātumāsiniyaṁ pana pavāritānaṁ",
  "tika-vin04t3:29_4": "santike purimikāya upagatena vā anupagatena vā chinnavassena vā kāyasāmaggiṁ datvā",
  "tika-vin04t3:29_5": "“parisuddho ahaṁ, bhante, ‘parisuddho’ti maṁ dhārethā”ti tikkhattuṁ vatvā kātabbo,",
  "tika-vin04t3:29_6": "ṭhapetvā ca pana pavāraṇādivasaṁ aññasmiṁ kāle āvāsikehi uddiṭṭhamatte pātimokkhe",
  "tika-vin04t3:29_7": "avuṭṭhitāya vā ekaccāya vuṭṭhitāya vā sabbāya vā vuṭṭhitāya parisāya ye aññe samasamā",
  "tika-vin04t3:29_8": "vā thokatarā vā āgacchanti, tehi tesaṁ santike vuttanayeneva pārisuddhi ārocetabbā.",
  "tika-vin04t3:29_9": "Yo panāyaṁ aññamaññaṁ ārocanavasena karīyati, so ñattiṁ ṭhapetvā ca aṭṭhapetvā ca",
  "tika-vin04t3:29_10": "karaṇavasena duvidho. Tattha yasmiṁ āvāse tayo bhikkhū viharanti, tesu uposathadivase",
  "tika-vin04t3:29_11": "sannipatitesu ekena bhikkhunā “suṇantu me āyasmantā ajjuposatho cātuddaso”ti vā “pannaraso”ti",
  "tika-vin04t3:29_12": "vā vatvā “yadāyasmantānaṁ pattakallaṁ mayaṁ aññamaññaṁ pārisuddhiuposathaṁ kareyyāmā”ti",
  "tika-vin04t3:29_13": "ñattiyā ṭhapitāya therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā",
  "tika-vin04t3:29_14": "añjaliṁ paggahetvā “parisuddho ahaṁ, āvuso, ‘parisuddho’ti maṁ dhārethā”ti tikkhattuṁ",
  "tika-vin04t3:29_15": "vattabbaṁ. Itarehi “bhante”ti vatvā evameva vattabbaṁ. Evaṁ ñattiṁ ṭhapetvā kātabbo.",
  "tika-vin04t3:29_16": "Yattha pana dve bhikkhū viharanti, tatra ñattiṁ aṭṭhapetvā vuttanayeneva pārisuddhi",
  "tika-vin04t3:29_17": "ārocetabbāti ayaṁ pārisuddhiuposatho.",
  "tika-vin04t3:30_0": "Sace pana ekova bhikkhu hoti, sabbaṁ pubbakaraṇīyaṁ katvā aññesaṁ anāgamanaṁ ñatvā",
  "tika-vin04t3:30_1": "“ajja me uposatho cātuddaso”ti vā “pannaraso”ti vā vatvā “adhiṭṭhāmī”ti vattabbaṁ.",
  "tika-vin04t3:30_2": "Ayaṁ adhiṭṭhānuposathoti evaṁ kattabbākāravasena tayo uposathāti veditabbā. Ettāvatā",
  "tika-vin04t3:30_3": "nava uposathā dīpitā honti. Tesu divasavasena pannarasiko, kārakavasena saṅghuposatho,",
  "tika-vin04t3:30_4": "kattabbākāravasena suttuddesoti evaṁ tilakkhaṇasampanno uposatho idha niddiṭṭhoti",
  "tika-vin04t3:30_5": "veditabbo. Tasmiṁ pavattamāne uposathaṁ akatvā tadahuposathe aññaṁ abhikkhukaṁ nānāsaṁvāsakehi",
  "tika-vin04t3:30_6": "vā sabhikkhukaṁ āvāsaṁ vā anāvāsaṁ vā vāsatthāya aññatra saṅghena, aññatra antarāyā",
  "tika-vin04t3:30_7": "gacchantassa dukkaṭaṁ hoti.",
  "tika-vin04t3:31_0": "Kiṁ saṅghassa pubbakiccanti “saṅgho uposathaṁ kareyyā”ti evaṁ uposathakaraṇasambandheneva",
  "tika-vin04t3:31_1": "vuttassa saṅghassa uposathe kattabbe yaṁ taṁ “anujānāmi, bhikkhave, uposathāgāraṁ",
  "tika-vin04t3:31_2": "sammajjitu”ntiādinā nayena pāḷiyaṁ āgataṁ, aṭṭhakathāsu ca –",
  "tika-vin04t3:32": "“Sammajjanī padīpo ca, udakaṁ āsanena ca;",
  "tika-vin04t3:33": "Uposathassa etāni, ‘pubbakaraṇa’nti vuccati.",
  "tika-vin04t3:34": "“Chandapārisuddhiutukkhānaṁ, bhikkhugaṇanā ca ovādo;",
  "tika-vin04t3:35": "Uposathassa etāni, ‘pubbakicca’nti vuccatī”ti. ;",
  "tika-vin04t3:36_0": "Evaṁ dvīhi nāmehi navavidhaṁ pubbakiccaṁ dassitaṁ, kiṁ taṁ katanti pucchati. Na hi",
  "tika-vin04t3:36_1": "taṁ akatvā uposathaṁ kātuṁ vaṭṭati, tasmā therena āṇattena agilānena bhikkhunā uposathāgāraṁ",
  "tika-vin04t3:36_2": "sammajjitabbaṁ, pānīyaṁ paribhojanīyaṁ upaṭṭhāpetabbaṁ, āsanaṁ paññāpetabbaṁ, padīpo",
  "tika-vin04t3:36_3": "kātabbo, akaronto dukkaṭaṁ āpajjati, therenāpi patirūpaṁ ñatvā āṇāpetabbaṁ.",
  "tika-vin04t3:37_0": "Chandapārisuddhīti ettha uposathakaraṇatthaṁ sannipatite saṅghe bahi uposathaṁ katvā",
  "tika-vin04t3:37_1": "āgatena sannipatitaṭṭhānaṁ gantvā kāyasāmaggiṁ adentena chando dātabbo. Yopi gilāno",
  "tika-vin04t3:37_2": "vā hoti kiccappasuto vā, tenāpi pārisuddhiṁ dentena chandopi dātabbo. Kathaṁ dātabbo?",
  "tika-vin04t3:37_3": "Ekassa bhikkhuno santike “chandaṁ dammi, chandaṁ me hara, chandaṁ me ārocehī”ti ayaṁ",
  "tika-vin04t3:37_4": "attho kāyena vā vācāya vā ubhayena vā viññāpetabbo, evaṁ dinno hoti chando. Akatūposathena",
  "tika-vin04t3:37_5": "pana gilānena vā kiccappasutena vā pārisuddhi dātabbā. Kathaṁ dātabbā? Ekassa bhikkhuno",
  "tika-vin04t3:37_6": "santike “pārisuddhiṁ dammi, pārisuddhiṁ me hara, pārisuddhiṁ me ārocehī”ti ayaṁ attho",
  "tika-vin04t3:37_7": "kāyena vā vācāya vā ubhayena vā viññāpetabbo, evaṁ dinnā hoti pārisuddhi, taṁ pana",
  "tika-vin04t3:37_8": "dentena chandopi dātabbo. Vuttañhetaṁ bhagavatā “anujānāmi, bhikkhave, tadahuposathe",
  "tika-vin04t3:37_9": "pārisuddhiṁ dentena chandampi dātuṁ, santi saṅghassa karaṇīya”nti. Tattha pārisuddhidānaṁ",
  "tika-vin04t3:37_10": "saṅghassapi attanopi uposathakaraṇaṁ sampādeti, na avasesaṁ saṅghakiccaṁ. Chandadānaṁ",
  "tika-vin04t3:37_11": "saṅghasseva uposathakaraṇañca sesakiccañca sampādeti, attano pana uposatho akatoyeva",
  "tika-vin04t3:37_12": "hoti. Tasmā pārisuddhiṁ dentena chandopi dātabbo. Pubbe vuttaṁ pana suddhikacchandaṁ",
  "tika-vin04t3:37_13": "vā imaṁ vā chandapārisuddhiṁ ekena bahūnampi āharituṁ vaṭṭati. Sace pana so antarāmagge",
  "tika-vin04t3:37_14": "aññaṁ bhikkhuṁ passitvā yesaṁ tena chando vā pārisuddhi vā gahitā, tesañca attano",
  "tika-vin04t3:37_15": "ca chandapārisuddhiṁ deti, tasseva sā āgacchati, itarā pana biḷālasaṅkhalikā chandapārisuddhi",
  "tika-vin04t3:37_16": "nāma hoti, sā nāgacchati, tasmā sayameva sannipatitaṭṭhānaṁ gantvā ārocetabbaṁ. Sace",
  "tika-vin04t3:37_17": "pana sañcicca nāroceti, dukkaṭaṁ āpajjati. Chandapārisuddhi pana tasmiṁ hatthapāsaṁ",
  "tika-vin04t3:37_18": "upagatamatteyeva āgatā hoti.",
  "tika-vin04t3:38_0": "Utukkhānanti “hemantādīnaṁ utūnaṁ ettakaṁ atikkantaṁ, ettakaṁ avasiṭṭha”nti evaṁ",
  "tika-vin04t3:38_1": "utūnaṁ ācikkhanaṁ. Bhikkhugaṇanāti “ettakā bhikkhū uposathagge sannipatitā”ti bhikkhūnaṁ",
  "tika-vin04t3:38_2": "gaṇanā. Idampi hi ubhayaṁ katvāva uposatho kātabbo. Ovādoti bhikkhunovādo. Na hi",
  "tika-vin04t3:38_3": "bhikkhunīhi yācitaṁ ovādaṁ anārocetvā uposathaṁ kātuṁ vaṭṭati. Bhikkhuniyo hi “sve",
  "tika-vin04t3:38_4": "uposatho”ti āgantvā “ayaṁ uposatho cātuddaso pannaraso”ti pucchitvā puna uposathadivase",
  "tika-vin04t3:38_5": "āgantvā “bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca",
  "tika-vin04t3:38_6": "yācati, labhatu kira, ayya, bhikkhunisaṅgho ovādūpasaṅkamana”nti evaṁ ovādaṁ yācanti.",
  "tika-vin04t3:38_7": "Taṁ ṭhapetvā bālagilānagamiye añño sacepi āraññiko hoti, apaṭiggahetuṁ na labhati,",
  "tika-vin04t3:38_8": "tasmā yena so paṭiggahito, tena bhikkhunā uposathagge pātimokkhuddesako bhikkhu evaṁ",
  "tika-vin04t3:38_9": "vattabbo “bhikkhunisaṅgho, bhante, bhikkhusaṅghassa pāde vandati, ovādūpasaṅkamanañca",
  "tika-vin04t3:38_10": "yācati, labhatu kira, bhante, bhikkhunisaṅgho ovādūpasaṅkamana”nti. Pātimokkhuddesakena",
  "tika-vin04t3:38_11": "vattabbaṁ “atthi koci bhikkhu bhikkhunovādako sammato”ti. Sace hoti koci bhikkhu",
  "tika-vin04t3:38_12": "bhikkhunovādako sammato, tato tena so vattabbo “itthannāmo bhikkhu bhikkhunovādako",
  "tika-vin04t3:38_13": "sammato, taṁ bhikkhunisaṅgho upasaṅkamatū”ti. Sace natthi, tato tena pucchitabbaṁ",
  "tika-vin04t3:38_14": "“ko āyasmā ussahati bhikkhuniyo ovaditu”nti. Sace koci ussahati, sopi ca aṭṭhahi",
  "tika-vin04t3:38_15": "aṅgehi samannāgato, taṁ tattheva sammannitvā ovādapaṭiggāhako vattabbo “itthannāmo",
  "tika-vin04t3:38_16": "bhikkhu bhikkhunovādako sammato, taṁ bhikkhunisaṅgho upasaṅkamatū”ti. Sace pana koci",
  "tika-vin04t3:38_17": "na ussahati, pātimokkhuddesakena vattabbaṁ “natthi koci bhikkhu bhikkhunovādako sammato,",
  "tika-vin04t3:38_18": "pāsādikena bhikkhunisaṅgho sampādetū”ti. Ettāvatā hi sikkhattayasaṅgahitaṁ sakalaṁ",
  "tika-vin04t3:38_19": "sāsanaṁ ārocitaṁ hoti. Tena bhikkhunā “sādhū”ti sampaṭicchitvā pāṭipadadivase bhikkhunīnaṁ ārocetabbaṁ.",
  "tika-vin04t3:39_0": "Bhikkhunisaṅghenāpi tā bhikkhuniyo pesetabbā, gacchatha, ayyā, pucchatha “kiṁ, ayya,",
  "tika-vin04t3:39_1": "labhati bhikkhunisaṅgho ovādūpasaṅkamana”nti, tāhi “sādhu, ayye”ti sampaṭicchitvā",
  "tika-vin04t3:39_2": "taṁ bhikkhuṁ upasaṅkamitvā evaṁ vattabbaṁ “kiṁ, ayya, labhati bhikkhunisaṅgho ovādūpasaṅkamana”nti.",
  "tika-vin04t3:39_3": "Tena vattabbaṁ “natthi koci bhikkhu bhikkhunovādako sammato, pāsādikena bhikkhunisaṅgho",
  "tika-vin04t3:39_4": "sampādetū”ti, tāhi “sādhu ayyā”ti sampaṭicchitabbaṁ. Idañca ekato āgatānaṁ dvinnaṁ",
  "tika-vin04t3:39_5": "tiṇṇaṁ vā vasena vuttaṁ. Tāsu pana ekāya bhikkhuniyā vattabbañceva sampaṭicchitabbañca,",
  "tika-vin04t3:39_6": "itarā tassā sahāyikā. Sace pana bhikkhusaṅgho vā bhikkhunisaṅgho vā na pūrati, ubhayatopi",
  "tika-vin04t3:39_7": "vā gaṇamattameva puggalamattaṁ vā hoti.",
  "tika-vin04t3:40_0": "Tatrāyaṁ vacanakkamo – “bhikkhuniyo, ayya, bhikkhusaṅghassa pādevandanti, ovādūpasaṅkamanañca",
  "tika-vin04t3:40_1": "yācanti, labhantu kira, ayya, bhikkhuniyo ovādūpasaṅkamana”nti, “ahaṁ, ayya, bhikkhusaṅghassa",
  "tika-vin04t3:40_2": "pāde vandāmi, ovādūpasaṅkamanañca yācāmi, labhāmahaṁ, ayya, ovādūpasaṅkamana”nti,",
  "tika-vin04t3:40_3": "“bhikkhunisaṅgho, ayyā, ayyānaṁ pāde vandati, ovādūpasaṅkamanañca yācati, labhatu",
  "tika-vin04t3:40_4": "kira, ayyā, bhikkhunisaṅgho ovādūpasaṅkamana”nti. “Bhikkhuniyo, ayyā, ayyānaṁ pāde",
  "tika-vin04t3:40_5": "vandanti, ovādūpasaṅkamanañca yācanti, labhantu kira, ayyā, bhikkhuniyo ovādūpasaṅkamana”nti,",
  "tika-vin04t3:40_6": "“ahaṁ, ayyā, ayyānaṁ pāde vandāmi, ovādūpasaṅkamanañca yācāmi, labhāmahaṁ, ayyā,",
  "tika-vin04t3:40_7": "ovādūpasaṅkamana”nti, “bhikkhunisaṅgho, ayya, ayyassa pāde vandati, ovādūpasaṅkamanañca",
  "tika-vin04t3:40_8": "yācati, labhatu kira, ayya, bhikkhunisaṅgho ovādūpasaṅkamana”nti. “Bhikkhuniyo, ayya,",
  "tika-vin04t3:40_9": "ayyassa pāde vandanti, ovādūpasaṅkamanañca yācanti, labhantu kira, ayya, bhikkhuniyo",
  "tika-vin04t3:40_10": "ovādūpasaṅkamana”nti, “ahaṁ, ayya, ayyassa pāde vandāmi, ovādūpasaṅkamanañca yācāmi,",
  "tika-vin04t3:40_11": "labhāmahaṁ, ayya, ovādūpasaṅkamana”nti. Tenāpi bhikkhunā uposathakāle evaṁ vattabbaṁ",
  "tika-vin04t3:40_12": "“bhikkhuniyo, bhante, bhikkhusaṅghassa pāde vandanti, ovādūpasaṅkamanañca yācanti,",
  "tika-vin04t3:40_13": "labhantu kira, bhante, bhikkhuniyo ovādūpasaṅkamana”nti, “bhikkhunī, bhante, bhikkhusaṅghassa",
  "tika-vin04t3:40_14": "pāde vandati, ovādūpasaṅkamanañca yācati, labhatu kira, bhante, bhikkhunī ovādūpasaṅkamana”nti.",
  "tika-vin04t3:40_15": "“Bhikkhunisaṅgho, bhante, bhikkhuniyo, bhante, bhikkhunī bhante āyasmantānaṁ pāde",
  "tika-vin04t3:40_16": "vandati, vandanti, vandati, ovādūpasaṅkamanañca yācati, yācanti, yācati, labhatu",
  "tika-vin04t3:40_17": "kira, bhante, bhikkhunisaṅgho, labhantu kira, bhante, bhikkhuniyo, labhatu kira,",
  "tika-vin04t3:40_18": "bhante, bhikkhunī ovādūpasaṅkamana”nti. Uposathaggepi pātimokkhuddesakena vā ñattiṭṭhapakena",
  "tika-vin04t3:40_19": "vā itarena vā bhikkhunā sace sammato bhikkhu atthi, purimanayeneva “taṁ bhikkhunisaṅgho,",
  "tika-vin04t3:40_20": "taṁ bhikkhuniyo, taṁ bhikkhunī upasaṅkamatu, upasaṅkamantu, upasaṅkamatū”ti vattabbaṁ.",
  "tika-vin04t3:40_21": "Sace natthi, “pāsādikena bhikkhunisaṅgho, bhikkhuniyo, bhikkhunī sampādetu, sampādentu,",
  "tika-vin04t3:40_22": "sampādetū”ti vattabbaṁ. Ovādappaṭiggāhakena pāṭipade taṁ paccāharitvā tatheva vattabbaṁ,",
  "tika-vin04t3:40_23": "ayamettha saṅkhepavinicchayo. Evaṁ bhikkhunīhi yācitaṁ ovādaṁ ārocetvāva uposatho",
  "tika-vin04t3:40_24": "kātabbo. Tena vuttaṁ –",
  "tika-vin04t3:41": "“Chandapārisuddhiutukkhānaṁ, bhikkhugaṇanā ca ovādo;",
  "tika-vin04t3:42": "Uposathassa etāni, ‘pubbakicca’nti vuccatī”ti.",
  "tika-vin04t3:43_0": "Pārisuddhiṁ āyasmanto ārocethāti attano parisuddhabhāvaṁ ārocetha, “pātimokkhaṁ uddisissāmī”tiidaṁ",
  "tika-vin04t3:43_1": "pārisuddhiārocanassa kāraṇavacanaṁ. “Na ca, bhikkhave, sāpattikena pātimokkhaṁ sotabbaṁ,",
  "tika-vin04t3:43_2": "yo suṇeyya āpatti dukkaṭassā”ti hi vacanato aparisuddhehi pātimokkhaṁ sotuṁ na vaṭṭati.",
  "tika-vin04t3:43_3": "Tena vuttaṁ – pārisuddhiṁ āyasmanto ārocetha, pātimokkhaṁ uddisissāmīti. Ettha siyā",
  "tika-vin04t3:43_4": "“saṅgho uposathaṁ kareyya, pātimokkhaṁ uddiseyyā”ti vuttattā idhāpi “pātimokkhaṁ",
  "tika-vin04t3:43_5": "uddisissatī”ti vattabbaṁ, evañhi sati pubbenāparaṁ sandhiyatīti. Vuccate, vacanamattamevetaṁ",
  "tika-vin04t3:43_6": "na sandhiyati, lakkhaṇato pana sameti, saṅghassa sāmaggiyā, gaṇassa sāmaggiyā, puggalassa",
  "tika-vin04t3:43_7": "uddesā saṅghassa uddiṭṭhaṁ hoti pātimokkhanti idañhettha lakkhaṇaṁ, tasmā “pātimokkhaṁ",
  "tika-vin04t3:43_8": "uddisissāmī”ti idamevettha vattabbaṁ.",
  "tika-vin04t3:44_0": "Taṁ sabbeva santā sādhukaṁ suṇoma manasi karomāti nti pātimokkhaṁ. Sabbeva santāti",
  "tika-vin04t3:44_1": "yāvatikā tassā parisāya therā ca navā ca majjhimā ca. Sādhukaṁ suṇomāti aṭṭhiṁ katvā",
  "tika-vin04t3:44_2": "manasi karitvā sotadvāravasena sabbacetasā samannāharāma. Manasi karomāti ekaggacittā",
  "tika-vin04t3:44_3": "hutvā citte ṭhapeyyāma. Ettha ca kiñcāpi “pātimokkhaṁ uddisissāmī”ti vuttattā “suṇotha",
  "tika-vin04t3:44_4": "manasi karothā”ti vattuṁ yuttaṁ viya dissati, “saṅgho uposathaṁ kareyyā”tiiminā pana",
  "tika-vin04t3:44_5": "na sameti. Samaggassa hi saṅghassetaṁ uposathakaraṇaṁ, pātimokkhuddesako ca saṅghapariyāpannova,",
  "tika-vin04t3:44_6": "iccassa saṅghapariyāpannattā “suṇoma manasi karomā”ti idameva vattuṁ yuttaṁ.",
  "tika-vin04t3:45_0": "Idāni yaṁ vuttaṁ “pārisuddhiṁ āyasmanto ārocethā”ti, tattha yathā pārisuddhiārocanaṁ",
  "tika-vin04t3:45_1": "hoti, taṁ dassetuṁ yassa siyā āpatti, so āvikareyyāti āha. Tattha yassa siyāti yassa",
  "tika-vin04t3:45_2": "channaṁ ākārānaṁ aññatarena āpannāpatti bhaveyya. Āpattiñhi āpajjanto alajjitā, aññāṇatā,",
  "tika-vin04t3:45_3": "kukkuccappakatatā, akappiye kappiyasaññitā, kappiye akappiyasaññitā, satisammosāti",
  "tika-vin04t3:45_4": "imehi chahākārehi āpajjati.",
  "tika-vin04t3:46": "Kathaṁ alajjitāya āpajjati? Akappiyabhāvaṁ jānantoyeva madditvā vītikkamaṁ karoti.",
  "tika-vin04t3:47": "Vuttampi cetaṁ –",
  "tika-vin04t3:48": "“Sañcicca āpattiṁ āpajjati, āpattiṁ parigūhati;",
  "tika-vin04t3:49": "Agatigamanañca gacchati, ediso vuccati alajjipuggalo”ti. ;",
  "tika-vin04t3:50": "Kathaṁ aññāṇatāya āpajjati? Aññāṇapuggalo hi mando momūho kattabbākattabbaṁ ajānanto akattabbaṁ karoti, kattabbaṁ virādheti, evaṁ aññāṇatāya āpajjati.",
  "tika-vin04t3:51_0": "Kathaṁ kukkuccappakatatāya āpajjati? Kappiyākappiyaṁ nissāya kukkucce uppanne vinayadharaṁ",
  "tika-vin04t3:51_1": "pucchitvā kappiyaṁ ce, kattabbaṁ siyā, akappiyaṁ ce, na kattabbaṁ, ayaṁ pana “vaṭṭatī”ti",
  "tika-vin04t3:51_2": "madditvā vītikkamatiyeva, evaṁ kukkuccappakatatāya āpajjati.",
  "tika-vin04t3:52": "Kathaṁ akappiye kappiyasaññitāya āpajjati? Acchamaṁsaṁ “sūkaramaṁsa”nti khādati, vikāle kālasaññāya bhuñjati, evaṁ akappiye kappiyasaññitāya āpajjati.",
  "tika-vin04t3:53": "Kathaṁ kappiye akappiyasaññitāya āpajjati? Sūkaramaṁsaṁ “acchamaṁsa”nti khādati, kāle vikālasaññāya bhuñjati, evaṁ kappiye akappiyasaññitāya āpajjati.",
  "tika-vin04t3:54_0": "Kathaṁ satisammosā āpajjati? Sahaseyyacīvaravippavāsādīni satisammosā āpajjati, iti",
  "tika-vin04t3:54_1": "imesaṁ channaṁ ākārānaṁ aññatarena ākārena āpannā yassa siyā sattannaṁ āpattikkhandhānaṁ",
  "tika-vin04t3:54_2": "aññatarā āpatti therassa vā navassa vā majjhimassa vāti attho.",
  "tika-vin04t3:55_0": "So āvikareyyāti so taṁ āpattiṁ desetu vā pakāsetu vāti vuttaṁ hoti. Asantiyā āpattiyāti",
  "tika-vin04t3:55_1": "yassa pana evaṁ anāpannā vā āpattiṁ āpajjitvā ca pana vuṭṭhitā vā desitā vā ārocitā",
  "tika-vin04t3:55_2": "vā āpatti, tassa sā āpatti asantī nāma hoti, evaṁ asantiyā āpattiyā tuṇhī bhavitabbaṁ.",
  "tika-vin04t3:55_3": "Tuṇhībhāvena kho panāyasmante “parisuddhā”ti vedissāmīti tuṇhībhāvenāpi hi kāraṇena",
  "tika-vin04t3:55_4": "ahaṁ āyasmante “parisuddhā”icceva jānissāmīti. Yathā kho pana paccekapuṭṭhassa veyyākaraṇaṁ",
  "tika-vin04t3:55_5": "hotīti yathā ekeneko puṭṭho byākareyya, yathā ekeneko paccekapuṭṭho “maṁ esa pucchatī”ti",
  "tika-vin04t3:55_6": "ñatvā byākareyyāti vuttaṁ hoti.",
  "tika-vin04t3:56_0": "Evamevaṁevarūpāya parisāya yāvatatiyaṁ anusāvitaṁ hotīti ettha ekacce tāva ācariyā",
  "tika-vin04t3:56_1": "evaṁ vadanti “evamevaṁ imissāya bhikkhuparisāya yadetaṁ ‘yassa siyā āpatti, so āvikareyya,",
  "tika-vin04t3:56_2": "asantiyā āpattiyā tuṇhī bhavitabbaṁ, tuṇhībhāvena kho panāyasmante parisuddhāti vedissāmī’ti",
  "tika-vin04t3:56_3": "tikkhattuṁ anusāvitaṁ, taṁ ekamekena ‘maṁ esa pucchatī’ti evaṁ jānitabbaṁ hotīti",
  "tika-vin04t3:56_4": "attho”ti. Taṁ na yujjati, kasmā? Atthabyañjanabhedato. Anussāvanañhi nāma atthato",
  "tika-vin04t3:56_5": "ca byañjanato ca abhinnaṁ hoti “dutiyampi etamatthaṁ vadāmī”tiādīsu viya, “yassa",
  "tika-vin04t3:56_6": "siyā”tiādivacanattayaṁ pana atthatopi byañjanatopi bhinnaṁ, tenassa anussāvanattayaṁ",
  "tika-vin04t3:56_7": "na yujjati. Yadi cetaṁ yāvatatiyānussāvanaṁ siyā, nidānuddese aniṭṭhitepi āpatti",
  "tika-vin04t3:56_8": "siyā. Na ca yuttaṁ anāpattikkhette āpattiṁ āpajjituṁ.",
  "tika-vin04t3:57_0": "Apare “anusāvita”ntipadassa anusāvetabbanti atthaṁ vikappetvā “yāvatatiya”ntiidaṁ",
  "tika-vin04t3:57_1": "upari uddesāvasāne “kaccittha parisuddhā…pe… tatiyampi pucchāmī”ti etaṁ sandhāya",
  "tika-vin04t3:57_2": "vuttanti āhu. Tampi na yujjati, kasmā? Atthayuttīnaṁ abhāvato. Idañhi padaṁ keci",
  "tika-vin04t3:57_3": "“anusāveta”nti sajjhāyanti, keci “anusāveta”nti, taṁ ubhayaṁ vāpi atītakālameva dīpeti,",
  "tika-vin04t3:57_4": "na anāgataṁ. Yadi cassa ayaṁ attho siyā, “anusāvitaṁ hessatī”ti vadeyya, evaṁ tāva",
  "tika-vin04t3:57_5": "atthābhāvato na yujjati. Yadi cetaṁ uddesāvasāne vacanaṁ sandhāya vuttaṁ siyā, “na",
  "tika-vin04t3:57_6": "āvikarissāmī”ti cittaṁ uppādentassa nidāne samattepi vuttamusāvādo na siyā, kasmā?",
  "tika-vin04t3:57_7": "“Yāvatatiyaṁ anussāviyamāne”tivacanato “yāvatatiya”nti idaṁ vacanameva niratthakaṁ",
  "tika-vin04t3:57_8": "siyā, kasmā? Nidānuddese yāvatatiyānussāvanassa abhāvatoti evaṁ yuttiabhāvato tampi",
  "tika-vin04t3:57_9": "na yujjati. “Yāvatatiyaṁ anusāvitaṁ hotī”ti idaṁ pana lakkhaṇavacanamattaṁ, tena",
  "tika-vin04t3:57_10": "imamatthaṁ dasseti – idaṁ pātimokkhaṁ nāma yāvatatiyaṁ anussāviyati, tasmiṁ yāvatatiyaṁ",
  "tika-vin04t3:57_11": "anussāviyamāne yo saramāno santiṁ āpattiṁ nāvikaroti, tassa yāvatatiyānussāvanāvasāne",
  "tika-vin04t3:57_12": "sampajānamusāvādo hotīti.",
  "tika-vin04t3:58_0": "Tadetaṁ yathā anusāvitaṁ yāvatatiyaṁ anusāvitaṁ nāma hoti, taṁ dassetuṁ tatthāyasmante",
  "tika-vin04t3:58_1": "pucchāmītiādi vuttaṁ. Taṁ panetaṁ pārājikādīnaṁ avasāne dissati, na nidānāvasāne.",
  "tika-vin04t3:58_2": "Kiñcāpi na dissati, atha kho uddesakāle “āvikatā hissa phāsu hotī”ti vatvā “uddiṭṭhaṁ",
  "tika-vin04t3:58_3": "kho āyasmanto nidānaṁ, tatthāyasmante pucchāmī”tiādinā nayena vattabbameva. Evañhi",
  "tika-vin04t3:58_4": "nidānaṁ suuddiṭṭhaṁ hoti, aññathā duuddiṭṭhaṁ. Imameva ca atthaṁ sandhāya uposathakkhandhake",
  "tika-vin04t3:58_5": "vuttaṁ “yāvatatiyaṁ anusāvitaṁ hotīti sakimpi anusāvitaṁ hoti, dutiyampi anusāvitaṁ",
  "tika-vin04t3:58_6": "hoti, tatiyampi anusāvitaṁ hotī”ti. Ayamettha ācariyaparamparābhato vinicchayo.",
  "tika-vin04t3:59_0": "Yo pana bhikkhu…pe… sampajānamusāvādassa hotīti sampajānamusāvādo assa hoti, tenassa",
  "tika-vin04t3:59_1": "dukkaṭāpatti hoti, sā ca kho pana na musāvādalakkhaṇena, “sampajānamusāvāde kiṁ hoti,",
  "tika-vin04t3:59_2": "dukkaṭaṁ hotī”ti iminā pana bhagavato vacanena vacīdvāre akiriyasamuṭṭhānāpatti hotīti veditabbā.",
  "tika-vin04t3:60": "Vuttampi cetaṁ –",
  "tika-vin04t3:61": "“Anālapanto manujena kenaci,",
  "tika-vin04t3:62": "Vācāgiraṁ no ca pare bhaṇeyya;",
  "tika-vin04t3:63": "Āpajjeyya vācasikaṁ, na kāyikaṁ,",
  "tika-vin04t3:64": "Pañhāmesā kusalehi cintitā”ti. ;",
  "tika-vin04t3:65_0": "Antarāyikoti vippaṭisāravatthutāya pāmojjādisambhavaṁ nivāretvā paṭhamajjhānādīnaṁ",
  "tika-vin04t3:65_1": "adhigamāya antarāyaṁ karoti. Tasmāti yasmā ayaṁ anāvikaraṇasaṅkhāto sampajānamusāvādo",
  "tika-vin04t3:65_2": "antarāyiko hoti, tasmā. Saramānenāti attani santiṁ āpattiṁ jānantena. Visuddhāpekkhenāti",
  "tika-vin04t3:65_3": "vuṭṭhātukāmena visujjhitukāmena. Santī āpattīti āpajjitvā avuṭṭhitā āpatti. Āvikātabbāti",
  "tika-vin04t3:65_4": "saṅghamajjhe vā gaṇamajjhe vā ekapuggale vā pakāsetabbā, antamaso anantarassāpi bhikkhuno",
  "tika-vin04t3:65_5": "“ahaṁ, āvuso, itthannāmaṁ āpattiṁ āpanno, ito vuṭṭhahitvā taṁ āpattiṁ paṭikarissāmī”ti",
  "tika-vin04t3:65_6": "vattabbaṁ. Sacepi vematiko hoti, “ahaṁ, āvuso, itthannāmāya āpattiyā vematiko, yadā",
  "tika-vin04t3:65_7": "nibbematiko bhavissāmi, tadā taṁ āpattiṁ paṭikarissāmī”ti vattabbaṁ. Āvikatā hissa",
  "tika-vin04t3:65_8": "phāsu hotītiettha āvikatāti āvikatāya, pakāsitāyāti attho. Alajjitātiādīsu viya hi",
  "tika-vin04t3:65_9": "idampi karaṇatthe paccattavacanaṁ. Hīti nipātamattaṁ. Assāti etassa bhikkhuno. Phāsu",
  "tika-vin04t3:65_10": "hotīti paṭhamajjhānādīnaṁ adhigamāya phāsu hoti, avippaṭisāramūlakānaṁ pāmojjādīnaṁ",
  "tika-vin04t3:65_11": "vasena sukhappaṭipadā sampajjatīti attho.",
  "tika-vin04t3:66": "Iti kaṅkhāvitaraṇiyā pātimokkhavaṇṇanāya",
  "tika-vin04t3:67": "Nidānavaṇṇanā niṭṭhitā."
}