{
  "tika-vin04t3:0": "Nidānavaṇṇanā",
  "tika-vin04t3:1_0": "Tattha pātimokkhanti paatimokkhaṁ atipamokkhaṁ atiseṭṭhaṁ atiuttamanti attho. Iti",
  "tika-vin04t3:1_1": "iminā vacanatthena ekavidhampi sīlaganthabhedato duvidhaṁ hoti. Tathā hi ‘‘pātimokkhasaṁvarasaṁvuto",
  "tika-vin04t3:1_2": "viharatī’’ti (ma. ni. 1.69; 3.75; vibha. 508) ca ‘‘ādimetaṁ mukhametaṁ pamukhametaṁ",
  "tika-vin04t3:1_3": "kusalānaṁ dhammānaṁ, tena vuccati pātimokkha’’nti (mahāva. 135) ca ādīsu sīlaṁ pātimokkhanti",
  "tika-vin04t3:1_4": "vuccati, ‘‘ubhayāni kho panassa pātimokkhāni vitthārena svāgatāni hontī’’tiādīsu",
  "tika-vin04t3:1_5": "(pāci. 147; a. ni. 8.52; 10.33) gantho pātimokkhanti vuccati. Tattha sīlaṁ yo naṁ",
  "tika-vin04t3:1_6": "pāti rakkhati, taṁ mokkheti mocayati āpāyikādīhi dukkhehi, attānuvādādīhi vā bhayehīti",
  "tika-vin04t3:1_7": "pātimokkhaṁ. Gantho pana tassa pātimokkhassa jotakattā pātimokkhanti vuccati. Ādimhi",
  "tika-vin04t3:1_8": "pana vutto vacanattho ubhinnampi sādhāraṇo hoti.",
  "tika-vin04t3:2_0": "Tatthāyaṁ vaṇṇanā sīlapātimokkhassāpi yujjati ganthapātimokkhassāpi, ganthe hi vaṇṇite",
  "tika-vin04t3:2_1": "tassa attho vaṇṇitova hoti. Taṁ panetaṁ ganthapātimokkhaṁ bhikkhupātimokkhaṁ bhikkhunipātimokkhanti",
  "tika-vin04t3:2_2": "duvidhaṁ hoti . Tattha ‘‘suṇātu me, bhante, saṅgho’’tiādikaṁ (mahāva. 134) pañcahi",
  "tika-vin04t3:2_3": "uddesaparicchedehi vavatthitaṁ bhikkhupātimokkhaṁ, ‘‘suṇātu me, ayye, saṅgho’’tiādikaṁ",
  "tika-vin04t3:2_4": "catūhi uddesaparicchedehi vavatthitaṁ bhikkhunipātimokkhaṁ. Tattha bhikkhupātimokkhe",
  "tika-vin04t3:2_5": "pañca uddesā nāma nidānuddeso, pārājikuddeso, saṅghādisesuddeso, aniyatuddeso , vitthāruddesoti.",
  "tika-vin04t3:2_6": "Tattha nidānuddeso tāva ‘‘suṇātu me, bhante, saṅgho…pe… āvikatā hissa phāsu hoti,",
  "tika-vin04t3:2_7": "tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā,",
  "tika-vin04t3:2_8": "tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṁ",
  "tika-vin04t3:2_9": "dhārayāmī’’ti vatvā ‘‘uddiṭṭhaṁ kho āyasmanto nidāna’’ntiādinā nayena avasese sutena",
  "tika-vin04t3:2_10": "sāvite uddiṭṭho hoti. Pārājikuddesādīnaṁ paricchedā nidānassa ādito paṭṭhāya pārājikādīni",
  "tika-vin04t3:2_11": "osāpetvā yojetabbā. Vitthāro vitthāroyeva . ‘‘Avasesaṁ sutena sāvetabba’’nti (mahāva.",
  "tika-vin04t3:2_12": "150; pari. 325) vacanato pana pārājikuddesādīsu yasmiṁ vippakate antarāyo uppajjati,",
  "tika-vin04t3:2_13": "tena saddhiṁ avasesaṁ sutena sāvetabbaṁ. Nidānuddese pana aniṭṭhite sutena sāvetabbaṁ",
  "tika-vin04t3:2_14": "nāma natthi. Bhikkhunipātimokkhe pana aniyatuddeso parihāyati, sesaṁ vuttanayameva.",
  "tika-vin04t3:2_15": "Evametesaṁ pañcahi ceva catūhi ca uddesaparicchedehi vavatthitānaṁ dvinnampi pātimokkhānaṁ",
  "tika-vin04t3:2_16": "ayaṁ vaṇṇanā bhavissati. Yasmā panettha bhikkhupātimokkhaṁ paṭhamaṁ, tasmā tassa",
  "tika-vin04t3:2_17": "tāva vaṇṇanatthamidaṁ vuccati.",
  "tika-vin04t3:3": "‘‘Suṇātu me’’tiādīnaṁ, padānaṁ atthanicchayaṁ;",
  "tika-vin04t3:4": "Bhikkhavo sīlasampannā, sikkhākāmā suṇantu meti.",
  "tika-vin04t3:5_0": "Ettha hi suṇātūtiidaṁ savanāṇattivacanaṁ. Meti yo sāveti, tassa attaniddesavacanaṁ.",
  "tika-vin04t3:5_1": "Bhanteti sagāravasappatissavacanaṁ. Saṅghoti puggalasamūhavacanaṁ. Sabbameva cetaṁ",
  "tika-vin04t3:5_2": "pātimokkhuddesakena paṭhamaṁ vattabbavacanaṁ. Bhagavatā hi pātimokkhuddesaṁ anujānantena",
  "tika-vin04t3:5_3": "rājagahe vuttaṁ, tasmā yo pātimokkhaṁ uddisati, tena sace saṅghatthero hoti, ‘‘āvuso’’ti",
  "tika-vin04t3:5_4": "vattabbaṁ. Sace navakataro hoti, pāḷiyaṁ (mahāva. 134) āgatanayeneva ‘‘bhante’’ti",
  "tika-vin04t3:5_5": "vattabbaṁ. Saṅghatthero vā hi pātimokkhaṁ uddiseyya ‘‘therādhikaṁ pātimokkha’’ntivacanato",
  "tika-vin04t3:5_6": "(mahāva. 154), navakataro vā ‘‘anujānāmi, bhikkhave, yo tattha bhikkhu byatto paṭibalo,",
  "tika-vin04t3:5_7": "tassādheyyaṁ pātimokkha’’ntivacanato (mahāva. 155).",
  "tika-vin04t3:6_0": "‘‘Saṅgho’’tiiminā pana padena kiñcāpi avisesato puggalasamūho vutto, atha kho so",
  "tika-vin04t3:6_1": "dakkhiṇeyyasaṅgho, sammutisaṅgho cāti duvidho hoti. Tattha dakkhiṇeyyasaṅghoti aṭṭha",
  "tika-vin04t3:6_2": "ariyapuggalasamūho vuccati. Sammutisaṅghoti avisesena bhikkhusamūho, so idha adhippeto.",
  "tika-vin04t3:6_3": "So panesa kammavasena pañcavidho (mahāva. 388) hoti – catuvaggo pañcavaggo dasavaggo",
  "tika-vin04t3:6_4": "vīsativaggo atirekavīsativaggoti. Tattha catuvaggena ṭhapetvā upasampadapavāraṇaabbhānāni",
  "tika-vin04t3:6_5": "sabbaṁ saṅghakammaṁ kātuṁ vaṭṭati. Pañcavaggena ṭhapetvā majjhimesu janapadesu upasampadañca",
  "tika-vin04t3:6_6": "abbhānakammañca sabbaṁ saṅghakammaṁ kātuṁ vaṭṭati. Dasavaggena abbhānakammamattaṁ",
  "tika-vin04t3:6_7": "ṭhapetvā sabbaṁ saṅghakammaṁ kātuṁ vaṭṭati. Vīsativaggena na kiñci saṅghakammaṁ kātuṁ",
  "tika-vin04t3:6_8": "na vaṭṭati, tathā atirekavīsativaggena.So pana catuvaggādinā saṅghena kattabbaṁ kammaṁ",
  "tika-vin04t3:6_9": "ūnakatarena kātuṁ na vaṭṭati, atirekena pana vaṭṭatīti dassanatthaṁ vutto. Imasmiṁ",
  "tika-vin04t3:6_10": "panatthe catuvaggaṁ upādāya sabbopi sammutisaṅgho adhippeto.",
  "tika-vin04t3:7_0": "Ajjuposathoti ajja uposathadivaso, etena anuposathadivasaṁ paṭikkhipati. Pannarasoti",
  "tika-vin04t3:7_1": "iminā aññaṁ uposathadivasaṁ paṭikkhipati. Divasavasena hi tayo uposathā cātuddasiko",
  "tika-vin04t3:7_2": "pannarasiko sāmaggiuposathoti, evaṁ tayo uposathā vuttā. Tattha hemantagimhavassānānaṁ",
  "tika-vin04t3:7_3": "tiṇṇaṁ utūnaṁ tatiyasattamapakkhesu dve dve katvā cha cātuddasikā, avasesā aṭṭhārasa",
  "tika-vin04t3:7_4": "pannarasikāti evaṁ ekasaṁvacchare catuvīsati uposathā, idaṁ tāva pakaticārittaṁ.",
  "tika-vin04t3:7_5": "‘‘Anujānāmi, bhikkhave, sakiṁ pakkhassa cātuddase vā pannarase vā pātimokkhaṁ uddisitu’’nti",
  "tika-vin04t3:7_6": "(mahāva. 136) vacanato pana ‘‘āgantukehi āvāsikānaṁ anuvattitabba’’ntiādivacanato",
  "tika-vin04t3:7_7": "(mahāva. 178) ca tathārūpapaccaye sati aññasmimpi cātuddase uposathaṁ kātuṁ vaṭṭati.",
  "tika-vin04t3:7_8": "Purimavassaṁvuṭṭhānaṁ pana pubbakattikapuṇṇamā vā, tesaṁyeva sace bhaṇḍanakārakehi",
  "tika-vin04t3:7_9": "upaddutā pavāraṇaṁ paccukkaḍḍhanti, atha pubbakattikamāsassa kāḷapakkhacātuddaso",
  "tika-vin04t3:7_10": "vā, pacchimakattikapuṇṇamā vā, pacchimavassaṁvuṭṭhānañca pacchimakattikapuṇṇamā evāti",
  "tika-vin04t3:7_11": "ime tayo pavāraṇādivasāpi honti, idampi pakaticārittameva. Tathārūpapaccaye pana",
  "tika-vin04t3:7_12": "sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati. Yadā",
  "tika-vin04t3:7_13": "pana kosambakakkhandhake (mahāva. 451) āgatanayena bhinne saṅghe osārite tasmiṁ bhikkhusmiṁ",
  "tika-vin04t3:7_14": "saṅgho tassa vatthussa vūpasamāya saṅghassa sāmaggiṁ karoti, tadā ‘‘tāvadeva uposatho",
  "tika-vin04t3:7_15": "kātabbo, pātimokkhaṁ uddisitabba’’nti (mahāva. 475) vacanato ṭhapetvā cātuddasapannarase,",
  "tika-vin04t3:7_16": "aññopi yo koci divaso sāmaggiuposathadivaso nāma hoti, purimavassaṁvuṭṭhānaṁ pana",
  "tika-vin04t3:7_17": "kattikamāsabbhantare ayameva sāmaggipavāraṇādivaso nāma hoti. Iti imesu tīsu divasesu",
  "tika-vin04t3:7_18": "‘‘pannaraso’’tiiminā aññaṁ uposathadivasaṁ paṭikkhipati. Tasmā yvāyaṁ ‘‘ajjuposatho’’tivacanena",
  "tika-vin04t3:7_19": "anuposathadivaso paṭikkhitto, tasmiṁ uposatho na kātabboyeva. Yo panāyaṁ añño uposathadivaso,",
  "tika-vin04t3:7_20": "tasmiṁ uposatho kātabbo. Karontena pana sace cātuddasiko hoti, ‘‘ajjuposatho cātuddaso’’ti",
  "tika-vin04t3:7_21": "vattabbaṁ. Sace pannarasiko hoti, ‘‘ajjuposatho pannaraso’’ti vattabbaṁ. Sace sāmaggiuposatho",
  "tika-vin04t3:7_22": "hoti, ‘‘ajjuposatho sāmaggī’’ti vattabbaṁ.",
  "tika-vin04t3:8": "Yadisaṅghassa pattakallanti ettha patto kālo imassa kammassāti pattakālaṁ, pattakālameva pattakallaṁ. Tadetaṁ idha catūhi aṅgehi saṅgahitaṁ. Yathāhu aṭṭhakathācariyā –",
  "tika-vin04t3:9": "‘‘Uposatho yāvatikā ca bhikkhū kammappattā,",
  "tika-vin04t3:10": "Sabhāgāpattiyo ca na vijjanti;",
  "tika-vin04t3:11": "Vajjanīyā ca puggalā tasmiṁ na honti,",
  "tika-vin04t3:12": "‘Pattakalla’nti vuccatī’’ti. (mahāva. aṭṭha. 168);",
  "tika-vin04t3:13_0": "Tattha uposathoti tīsu uposathadivasesu aññatarauposathadivaso. Tasmiñhi sati idaṁ",
  "tika-vin04t3:13_1": "saṅghassa uposathakammaṁ pattakallaṁ nāma hoti, nāsati. Yathāha ‘‘na ca, bhikkhave,",
  "tika-vin04t3:13_2": "anuposathe uposatho kātabbo, yo kareyya, āpatti dukkaṭassā’’ti (mahāva. 183).",
  "tika-vin04t3:14_0": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā",
  "tika-vin04t3:14_1": "anurūpā, sabbantimena paricchedena cattāro pakatattā, te ca kho hatthapāsaṁ avijahitvā ekasīmāyaṁ ṭhitā.",
  "tika-vin04t3:15_0": "Sīmā ca nāmesā baddhasīmā abaddhasīmāti duvidhā hoti. Tattha ekādasa vipattisīmāyo",
  "tika-vin04t3:15_1": "atikkamitvā tividhasampattiyuttā nimittena nimittaṁ sambandhitvā sammatā sīmā baddhasīmā",
  "tika-vin04t3:15_2": "nāma, ‘‘atikhuddakā, atimahatī, khaṇḍanimittā, chāyānimittā, animittā, bahisīme ṭhitā",
  "tika-vin04t3:15_3": "sammatā, nadiyā sammatā, samudde sammatā, jātassare sammatā, sīmāya sīmaṁ sambhindantena",
  "tika-vin04t3:15_4": "sammatā, sīmāya sīmaṁ ajjhottharantena sammatā’’ti imā hi ‘‘ekādasahi ākārehi sīmato",
  "tika-vin04t3:15_5": "kammāni vipajjantī’’ti (pari. 486) vacanato ekādasa vipattisīmāyo nāma. Tattha atikhuddakā",
  "tika-vin04t3:15_6": "nāma yattha ekavīsati bhikkhū nisīdituṁ na sakkonti . Atimahatī nāma yā antamaso",
  "tika-vin04t3:15_7": "kesaggamattenāpi tiyojanaṁ atikkamitvā sammatā. Khaṇḍanimittā nāma aghaṭitanimittā",
  "tika-vin04t3:15_8": "vuccati, puratthimāya disāya nimittaṁ kittetvā anukkameneva dakkhiṇāya pacchimāya",
  "tika-vin04t3:15_9": "uttarāya disāya kittetvā puna puratthimāya disāya pubbakittitaṁ paṭikittetvā ṭhapetuṁ",
  "tika-vin04t3:15_10": "vaṭṭati, evaṁ akkhaṇḍanimittā hoti. Sace pana anukkamena āharitvā uttarāya disāya",
  "tika-vin04t3:15_11": "nimittaṁ kittetvā tattheva ṭhapeti, khaṇḍanimittā nāma hoti. Aparāpi khaṇḍanimittā",
  "tika-vin04t3:15_12": "nāma yā animittupagaṁ tacasārarukkhaṁ vā khāṇukaṁ vā paṁsupuñjavālukapuñjānaṁ vā",
  "tika-vin04t3:15_13": "aññataraṁ antarā ekaṁ nimittaṁ katvā sammatā. Chāyānimittā nāma pabbatacchāyādīnaṁ",
  "tika-vin04t3:15_14": "yaṁ kiñci chāyaṁ nimittaṁ katvā sammatā. Animittā nāma sabbena sabbaṁ nimittāni akittetvā",
  "tika-vin04t3:15_15": "sammatā. Bahisīme ṭhitasammatā nāma nimittāni kittetvā nimittānaṁ bahiṭhitena sammatā.",
  "tika-vin04t3:15_16": "Nadiyā samudde jātassare sammatā nāma etesu nadiādīsu sammatā. Sā hi evaṁ sammatāpi",
  "tika-vin04t3:15_17": "‘‘sabbā, bhikkhave, nadī asīmā, sabbo samuddo asīmo, sabbo jātassaro asīmo’’ti (mahāva.",
  "tika-vin04t3:15_18": "147) vacanato asammatāva hoti. Sīmāya sīmaṁ sambhindantena sammatā nāma attano sīmāya",
  "tika-vin04t3:15_19": "paresaṁ sīmaṁ sambhindantena sammatā. Sace hi porāṇakassa vihārassa puratthimāya",
  "tika-vin04t3:15_20": "disāya ambo ceva jambū cāti dve rukkhā aññamaññaṁ saṁsaṭṭhaviṭapā honti, tesu ambassa",
  "tika-vin04t3:15_21": "pacchimadisābhāge jambū, vihārasīmā ca jambuṁ anto katvā ambaṁ kittetvā baddhā hoti,",
  "tika-vin04t3:15_22": "atha pacchā tassa vihārassa puratthimāya disāya vihāre kate sīmaṁ bandhantā bhikkhū",
  "tika-vin04t3:15_23": "taṁ ambaṁ anto katvā jambuṁ kittetvā bandhanti, sīmāya sīmaṁ sambhinnā hoti. Sīmāya",
  "tika-vin04t3:15_24": "sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena",
  "tika-vin04t3:15_25": "sammatā. Sace hi paresaṁ baddhasīmaṁ sakalaṁ vā tassā padesaṁ vā anto katvā attano",
  "tika-vin04t3:15_26": "sīmaṁ sammannati, sīmāya sīmaṁ ajjhottharitā nāma hoti. Iti imā ekādasa vipattisīmāyo",
  "tika-vin04t3:15_27": "atikkamitvā sammatā.",
  "tika-vin04t3:16_0": "Tividhasampattiyuttāti nimittasampattiyā parisāsampattiyā kammavācāsampattiyā ca",
  "tika-vin04t3:16_1": "yuttā. Tattha nimittasampattiyā yuttā nāma pabbatanimittaṁ, pāsāṇanimittaṁ, vananimittaṁ,",
  "tika-vin04t3:16_2": "rukkhanimittaṁ, magganimittaṁ, vammikanimittaṁ, nadinimittaṁ, udakanimittanti evaṁ",
  "tika-vin04t3:16_3": "vuttesu aṭṭhasu nimittesu tasmiṁ tasmiṁ disābhāge yathāladdhāni nimittupagāni nimittāni",
  "tika-vin04t3:16_4": "‘‘puratthimāya disāya kiṁ nimittaṁ, pabbato, bhante, eso pabbato nimitta’’ntiādinā",
  "tika-vin04t3:16_5": "nayena sammā kittetvā sammatā. Tatrevaṁ saṅkhepato nimittupagatā veditabbā – suddhapaṁsusuddhapāsāṇaubhayamissakavasena",
  "tika-vin04t3:16_6": "hi tividhopi pabbato hatthippamāṇato paṭṭhāya uddhaṁ nimittupago, tato omakataro",
  "tika-vin04t3:16_7": "na vaṭṭati. Pāsāṇanimitte ayoguḷampi pāsāṇasaṅkhameva gacchati, tasmā yo koci pāsāṇo",
  "tika-vin04t3:16_8": "ukkaṁsavasena hatthippamāṇato omakataraṁ ādiṁ katvā heṭṭhimaparicchedena dvattiṁsapalaguḷapiṇḍaparimāṇo",
  "tika-vin04t3:16_9": "nimittupago, na tato khuddakataro. Piṭṭhipāsāṇo pana atimahantopi vaṭṭati. Vananimitte",
  "tika-vin04t3:16_10": "antosārehi vā antosāramissakehi vā rukkhehi catupañcarukkhamattampi vanaṁ nimittupagaṁ,",
  "tika-vin04t3:16_11": "tato ūnakataraṁ na vaṭṭati. Rukkho jīvantoyeva antosāro bhūmiyaṁ patiṭṭhito, antamaso",
  "tika-vin04t3:16_12": "ubbedhato aṭṭhaṅgulo, pariṇāhato sūcidaṇḍakappamāṇopi nimittupago, tato omakataro",
  "tika-vin04t3:16_13": "na vaṭṭati. Maggo jaṅghamaggo vā hotu sakaṭamaggo vā, yo vinivijjhitvā dve tīṇi gāmakhettāni",
  "tika-vin04t3:16_14": "gacchati, tādiso jaṅghasatthasakaṭasatthehi valañjiyamānoyeva nimittupago, avalañjito",
  "tika-vin04t3:16_15": "na vaṭṭati. Vammiko pana heṭṭhimaparicchedena taṁdivasaṁjāto aṭṭhaṅgulubbedho govisāṇamattopi",
  "tika-vin04t3:16_16": "vammiko nimittupago, tato omakataro na vaṭṭati. Yaṁ pana abaddhasīmālakkhaṇe nadiṁ",
  "tika-vin04t3:16_17": "vakkhāma, sā nimittupagā, aññā na vaṭṭati. Udakaṁ yaṁ asandamānaṁ āvāṭapokkharaṇītaḷākajātassaraloṇisamuddādīsu",
  "tika-vin04t3:16_18": "ṭhitaṁ, taṁ ādiṁ katvā antamaso taṅkhaṇeyeva pathaviyaṁ khaṇite āvāṭake ghaṭehi āharitvā",
  "tika-vin04t3:16_19": "pūritampi yāva kammavācāpariyosānā saṇṭhamānakaṁ nimittupagaṁ, itaraṁ sandamānaṁ",
  "tika-vin04t3:16_20": "vā vuttaparicchedakālaṁ atiṭṭhantaṁ vā bhājanagataṁ vā na vaṭṭatīti.",
  "tika-vin04t3:17_0": "Parisāsampattiyā yuttā nāma sabbantimena paricchedena catūhi bhikkhūhi sannipatitvā",
  "tika-vin04t3:17_1": "yāvatikā tasmiṁ gāmakhette baddhasīmaṁ vā nadisamuddajātassare vā anokkamitvā ṭhitā",
  "tika-vin04t3:17_2": "bhikkhū, te sabbe hatthapāse vā katvā chandaṁ vā āharitvā sammatā.",
  "tika-vin04t3:18_0": "Kammavācāsampattiyāyuttā nāma ‘‘suṇātu me, bhante, saṅgho, yāvatā samantā nimittā",
  "tika-vin04t3:18_1": "kittitā’’tiādinā (mahāva. 139) nayena vuttāya parisuddhāya ñattidutiyakammavācāya",
  "tika-vin04t3:18_2": "sammatā. Evaṁ ekādasa vipattisīmāyo atikkamitvā tividhasampattiyuttā nimittena nimittaṁ",
  "tika-vin04t3:18_3": "sambandhitvā sammatā sīmā ‘‘baddhasīmā’’ti veditabbā. Khaṇḍasīmā samānasaṁvāsasīmā",
  "tika-vin04t3:18_4": "avippavāsasīmāti tassāyeva pabhedo.",
  "tika-vin04t3:19_0": "Abaddhasīmā pana gāmasīmā, sattabbhantarasīmā, udakukkhepasīmāti tividhā. Tattha",
  "tika-vin04t3:19_1": "yāvatā ekaṁ gāmakkhettaṁ, ayaṁ gāmasīmā nāma. Agāmake araññe samantā sattabbhantarā",
  "tika-vin04t3:19_2": "sattabbhantarasīmā nāma. Tattha agāmakaṁ nāma araññaṁ viñjhāṭaviādīsu vā samuddamajjhe",
  "tika-vin04t3:19_3": "vā macchabandhānaṁ agamanapathesu dīpakesu labbhati. Samantā sattabbhantarāti majjhe",
  "tika-vin04t3:19_4": "ṭhitānaṁ sabbadisāsu sattabbhantarā vinibbedhena cuddasa honti. Tattha ekaṁ abbhantaraṁ",
  "tika-vin04t3:19_5": "aṭṭhavīsatihatthappamāṇaṁ hoti, ayañca sīmā parisāvasena vaḍḍhati, tasmā samantā",
  "tika-vin04t3:19_6": "parisāpariyantato paṭṭhāya abbhantaraparicchedo kātabbo. Sace pana dve saṅghā visuṁ",
  "tika-vin04t3:19_7": "uposathaṁ karonti, dvinnaṁ sattabbhantarānaṁ antare aññamekaṁ sattabbhantaraṁ upacāratthāya",
  "tika-vin04t3:19_8": "ṭhapetabbaṁ. Yā panesā ‘‘sabbā, bhikkhave, nadī asīmā’’tiādinā (mahāva. 147) nayena",
  "tika-vin04t3:19_9": "nadiādīnaṁ sīmabhāvaṁ paṭikkhipitvā puna ‘‘nadiyā vā, bhikkhave, samudde vā jātassare",
  "tika-vin04t3:19_10": "vā yaṁ majjhimassa purisassa samantā udakukkhepā, ayaṁ tattha samānasaṁvāsā ekūposathā’’ti",
  "tika-vin04t3:19_11": "vuttā ayaṁ udakukkhepasīmā nāma. Tattha yassā dhammikānaṁ rājūnaṁ kāle anvaḍḍhamāsaṁ",
  "tika-vin04t3:19_12": "anudasāhaṁ anupañcāhaṁ anatikkamitvā deve vassante valāhakesu vigatamattesu sotaṁ",
  "tika-vin04t3:19_13": "pacchijjati, ayaṁ nadisaṅkhyaṁ na gacchati. Yassā pana īdise suvuṭṭhikāle vassānassa",
  "tika-vin04t3:19_14": "catumāse sotaṁ na pacchijjati, yattha titthena vā atitthena vā sikkhākaraṇīye āgatalakkhaṇena",
  "tika-vin04t3:19_15": "timaṇḍalaṁ paṭicchādetvā antaravāsakaṁ anukkhipitvā uttarantiyā bhikkhuniyā ekadvaṅgulamattampi",
  "tika-vin04t3:19_16": "antaravāsako temiyati, ayaṁ samuddaṁ vā pavisatu taḷākaṁ vā, pabhavato paṭṭhāya nadī",
  "tika-vin04t3:19_17": "nāma. Samuddo pākaṭoyeva. Yo pana kenaci khaṇitvā akato sayaṁjāto sobbho samantato",
  "tika-vin04t3:19_18": "āgatena udakena pūrito tiṭṭhati, yattha nadiyaṁ vuttappakāre vassakāle udakaṁ santiṭṭhati,",
  "tika-vin04t3:19_19": "ayaṁ jātassaro nāma. Yopi nadiṁ vā samuddaṁ vā bhinditvā nikkhantaudakena khato sobbho",
  "tika-vin04t3:19_20": "etaṁ lakkhaṇaṁ pāpuṇāti, ayampi jātassaroyeva.",
  "tika-vin04t3:20_0": "Yaṁ majjhimassa purisassa samantā udakukkhepāti yaṁ ṭhānaṁ thāmamajjhimassa purisassa",
  "tika-vin04t3:20_1": "samantato udakukkhepena paricchinnaṁ, tattha yathā akkhadhuttā dāruguḷaṁ khipanti,",
  "tika-vin04t3:20_2": "evaṁ udakaṁ vā vālukaṁ vā hatthena gahetvā majjhimena purisena sabbathāmena khipitabbaṁ,",
  "tika-vin04t3:20_3": "tattha yattha evaṁ khittaṁ udakaṁ vā vālukaṁ vā patati, ayaṁ udakukkhepo nāma.",
  "tika-vin04t3:21_0": "Ayaṁ tattha samānasaṁvāsā ekūposathāti ayaṁ tesu nadiādīsu udakukkhepaparicchinnā",
  "tika-vin04t3:21_1": "sīmā samānasaṁvāsā ceva ekūposathā ca, ayaṁ pana etesaṁ nadiādīnaṁ antoyeva labbhati,",
  "tika-vin04t3:21_2": "na bahi. Tasmā nadiyā vā jātassare vā yattakaṁ padesaṁ pakativassakāle catūsu māsesu",
  "tika-vin04t3:21_3": "udakaṁ ottharati, samudde yasmiṁ padese pakativīciyo ottharitvā saṇṭhahanti, tato",
  "tika-vin04t3:21_4": "paṭṭhāya kappiyabhūmi, tattha ṭhatvā uposathādikammaṁ kātuṁ vaṭṭati . Dubbuṭṭhikāle",
  "tika-vin04t3:21_5": "vā gimhe vā nadijātassaresu sukkhesupi sā eva kappiyabhūmi, sace pana sukkhe jātassare",
  "tika-vin04t3:21_6": "vāpiṁ vā khaṇanti, vappaṁ vā karonti, taṁ ṭhānaṁ gāmakkhettaṁ hoti. Yā panesā ‘‘kappiyabhūmī’’ti",
  "tika-vin04t3:21_7": "vuttā, tato bahi udakukkhepasīmā na gacchati, antoyeva gacchati, tasmā tesaṁ anto",
  "tika-vin04t3:21_8": "parisāpariyantato paṭṭhāya samantā udakukkhepaparicchedo kātabbo. Sace pana dve saṅghā",
  "tika-vin04t3:21_9": "visuṁ visuṁ uposathādikammaṁ karonti, dvinnaṁ udakukkhepānaṁ antare añño eko udakukkhepo",
  "tika-vin04t3:21_10": "upacāratthāya ṭhapetabbo. Ayañhi sattabbhantarasīmā ca udakukkhepasīmā ca bhikkhūnaṁ",
  "tika-vin04t3:21_11": "ṭhitokāsato paṭṭhāya labbhati. Paricchedabbhantare hatthapāsaṁ vijahitvā ṭhitopi",
  "tika-vin04t3:21_12": "paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ kopeti,",
  "tika-vin04t3:21_13": "idaṁ sabbaaṭṭhakathāsu (mahāva. aṭṭha. 147) sanniṭṭhānaṁ. Evaṁ abaddhasīmā veditabbā.",
  "tika-vin04t3:21_14": "Iti imaṁ baddhasīmābaddhasīmāvasena duvidhaṁ sīmaṁ sandhāyetaṁ vuttaṁ ‘‘te ca kho",
  "tika-vin04t3:21_15": "hatthapāsaṁ avijahitvā ekasīmāyaṁ ṭhitā’’ti. Tesu hi catūsu bhikkhūsu ekasīmāyaṁ",
  "tika-vin04t3:21_16": "hatthapāsaṁ avijahitvā ṭhitesvevetaṁ saṅghassa uposathakammaṁ pattakallaṁ nāma hoti,",
  "tika-vin04t3:21_17": "na itarathā. Yathāha ‘‘anujānāmi, bhikkhave, catunnaṁ pātimokkhaṁ uddisitu’’nti (mahāva. 168).",
  "tika-vin04t3:22_0": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā",
  "tika-vin04t3:22_1": "lahukāpattiṁ āpajjati, evarūpā vatthusabhāgā ‘‘sabhāgā’’ti vuccati, vikālabhojanapaccayā",
  "tika-vin04t3:22_2": "āpannaṁ pana āpattisabhāgaṁ anatirittabhojanapaccayā āpannassa santike desetuṁ vaṭṭati.",
  "tika-vin04t3:22_3": "Sabhāgāpattiyā pana sati tehi bhikkhūhi eko bhikkhu sāmantā āvāsā sajjukaṁ pāhetabbo",
  "tika-vin04t3:22_4": "‘‘gacchāvuso, taṁ āpattiṁ paṭikaritvā āgaccha, mayaṁ te santike āpattiṁ paṭikarissāmā’’ti,",
  "tika-vin04t3:22_5": "evañcetaṁ labhetha, iccetaṁ kusalaṁ, no ce labhetha, byattena bhikkhunā paṭibalena",
  "tika-vin04t3:22_6": "saṅgho ñāpetabbo ‘‘suṇātu me, bhante, saṅgho, ayaṁ sabbo saṅgho sabhāgaṁ āpattiṁ",
  "tika-vin04t3:22_7": "āpanno, yadā aññaṁ bhikkhuṁ suddhaṁ anāpattikaṁ passissati, tadā tassa santike taṁ",
  "tika-vin04t3:22_8": "āpattiṁ paṭikarissatī’’ti (mahāva. 171) vatvā uposatho kātabbo. Sace pana vematiko",
  "tika-vin04t3:22_9": "hoti, ‘‘suṇātu me, bhante, saṅgho, ayaṁ sabbo saṅgho sabhāgāya āpattiyā vematiko,",
  "tika-vin04t3:22_10": "yadā nibbematiko bhavissati, tadā taṁ āpattiṁ paṭikarissatī’’ti vatvā uposatho kātabbo.",
  "tika-vin04t3:22_11": "Sace panettha koci taṁ sabhāgaṁ āpattiṁ desetuṁ vaṭṭatīti maññamāno ekassa santike",
  "tika-vin04t3:22_12": "deseti, desitā sudesitāva. Aññaṁ pana desanāpaccayā desako, paṭiggahaṇapaccayā paṭiggāhako",
  "tika-vin04t3:22_13": "cāti ubhopi dukkaṭaṁ āpajjanti, taṁ nānāvatthukaṁ hoti, tasmā aññamaññaṁ desetabbaṁ",
  "tika-vin04t3:22_14": ". Ettāvatā te dve nirāpattikā honti, tesaṁ santike sesehi sabhāgāpattiyo desetabbā",
  "tika-vin04t3:22_15": "vā ārocetabbā vā. Sace te evaṁ akatvā uposathaṁ karonti, ‘‘pārisuddhiṁ āyasmanto",
  "tika-vin04t3:22_16": "ārocethā’’tiādinā (mahāva. 134) nayena sāpattikassa uposathakaraṇe paññattaṁ dukkaṭaṁ",
  "tika-vin04t3:22_17": "āpajjanti. Sace sabbo saṅgho sabhāgāpattiyā sati vuttavidhiṁ akatvā uposathaṁ karoti,",
  "tika-vin04t3:22_18": "vuttanayeneva sabbo saṅgho āpattiṁ āpajjati, tasmā sabhāgāpattiyā sati saṅghassa",
  "tika-vin04t3:22_19": "pattakallaṁ nāma na hoti, tena vuttaṁ ‘‘sabhāgāpattiyo ca na vijjantī’’ti. Etāsu",
  "tika-vin04t3:22_20": "hi sabhāgāpattīsu avijjamānāsu visabhāgāpattīsu vijjamānāsupi pattakallaṁ hotiyeva.",
  "tika-vin04t3:23_0": "Vajjanīyā ca puggalā tasmiṁ na hontīti ‘‘na, bhikkhave, sagahaṭṭhāya parisāya pātimokkhaṁ",
  "tika-vin04t3:23_1": "uddisitabbaṁ, yo uddiseyya āpatti dukkaṭassā’’ti (mahāva. 154) vacanato gahaṭṭho,",
  "tika-vin04t3:23_2": "‘‘na, bhikkhave, bhikkhuniyā nisinnaparisāya pātimokkhaṁ uddisitabba’’ntiādinā (mahāva.",
  "tika-vin04t3:23_3": "183) nayena vuttā bhikkhunī, sikkhamānā, sāmaṇero, sāmaṇerī, sikkhāpaccakkhātako,",
  "tika-vin04t3:23_4": "antimavatthuajjhāpannako, āpattiyā adassane ukkhittako, āpattiyā appaṭikamme ukkhittako,",
  "tika-vin04t3:23_5": "pāpikāya diṭṭhiyā appaṭinissagge ukkhittako, paṇḍako, theyyasaṁvāsako, titthiyapakkantako,",
  "tika-vin04t3:23_6": "tiracchānagato, mātughātako, pitughātako arahantaghātako, bhikkhunidūsako, saṅghabhedako,",
  "tika-vin04t3:23_7": "lohituppādako, ubhatobyañjanakoti ime vīsati cāti ekavīsati puggalā vajjanīyā nāma,",
  "tika-vin04t3:23_8": "te hatthapāsato bahikaraṇavasena vajjetabbā. Etesu hi tividhe ukkhittake sati uposathaṁ",
  "tika-vin04t3:23_9": "karonto saṅgho pācittiyaṁ āpajjati, sesesu dukkaṭaṁ. Ettha ca tiracchānagatoti yassa",
  "tika-vin04t3:23_10": "upasampadā paṭikkhittā, titthiyā gahaṭṭheneva saṅgahitā. Etepi hi vajjanīyā nāma.",
  "tika-vin04t3:23_11": "Evaṁ pattakallaṁ imehi catūhi aṅgehi saṅgahitanti veditabbaṁ.",
  "tika-vin04t3:24_0": "Saṅgho uposathaṁ kareyyātiiminā ye te aparepi tayo uposathā saṅghe uposatho, gaṇe",
  "tika-vin04t3:24_1": "uposatho, puggale uposathoti, evaṁ kārakavasena tayo uposathā vuttā, tesu itare dve",
  "tika-vin04t3:24_2": "paṭikkhipitvā saṅghe uposathameva dīpeti. Pātimokkhaṁ uddiseyyātiiminā ye te aparepi",
  "tika-vin04t3:24_3": "tayo uposathā suttuddeso, pārisuddhiuposatho, adhiṭṭhānauposathoti, evaṁ kattabbākāravasena",
  "tika-vin04t3:24_4": "tayo uposathā vuttā, tesu itare dve paṭikkhipitvā suttuddesameva dīpeti. Suttuddeso",
  "tika-vin04t3:24_5": "nāma pātimokkhuddeso vuccati, so duvidho ovādapātimokkhuddeso ca āṇāpātimokkhuddeso ca. Tattha",
  "tika-vin04t3:25": "‘‘Khantī paramaṁ tapo titikkhā…pe….",
  "tika-vin04t3:26": "‘‘Sabbapāpassa akaraṇaṁ…pe….",
  "tika-vin04t3:27": "‘‘Anūpavādo anūpaghāto’’ti. (dī. ni. 2.90; dha. pa. 184, 183, 185)",
  "tika-vin04t3:28_0": "Ādinā nayena vuttā tisso gāthāyo ovādapātimokkhaṁ nāma, taṁ buddhā eva uddisanti,",
  "tika-vin04t3:28_1": "na sāvakā. ‘‘Suṇātu me, bhante, saṅgho’’tiādinā (mahāva. 134) nayena vuttaṁ āṇāpātimokkhaṁ",
  "tika-vin04t3:28_2": "nāma, taṁ sāvakā eva uddisanti, na buddhā. Idameva ca imasmiṁ atthe ‘‘pātimokkha’’nti adhippetaṁ.",
  "tika-vin04t3:29_0": "Ye pana itare dve uposathā, tesu pārisuddhiuposatho tāva aññesañca santike, aññamaññañca",
  "tika-vin04t3:29_1": "ārocanavasena duvidho. Tattha yvāyaṁ aññesaṁ santike karīyati, sopi pavāritānañca",
  "tika-vin04t3:29_2": "appavāritānañca santike karaṇavasena duvidho. Tattha mahāpavāraṇāya pavāritānaṁ santike",
  "tika-vin04t3:29_3": "pacchimikāya upagatena vā anupagatena vā chinnavassena vā cātumāsiniyaṁ pana pavāritānaṁ",
  "tika-vin04t3:29_4": "santike purimikāya upagatena vā anupagatena vā chinnavassena vā kāyasāmaggiṁ datvā",
  "tika-vin04t3:29_5": "‘‘parisuddho ahaṁ, bhante, ‘parisuddho’ti maṁ dhārethā’’ti tikkhattuṁ vatvā kātabbo,",
  "tika-vin04t3:29_6": "ṭhapetvā ca pana pavāraṇādivasaṁ aññasmiṁ kāle āvāsikehi uddiṭṭhamatte pātimokkhe",
  "tika-vin04t3:29_7": "avuṭṭhitāya vā ekaccāya vuṭṭhitāya vā sabbāya vā vuṭṭhitāya parisāya ye aññe samasamā",
  "tika-vin04t3:29_8": "vā thokatarā vā āgacchanti, tehi tesaṁ santike vuttanayeneva pārisuddhi ārocetabbā.",
  "tika-vin04t3:29_9": "Yo panāyaṁ aññamaññaṁ ārocanavasena karīyati, so ñattiṁ ṭhapetvā ca aṭṭhapetvā ca",
  "tika-vin04t3:29_10": "karaṇavasena duvidho. Tattha yasmiṁ āvāse tayo bhikkhū viharanti, tesu uposathadivase",
  "tika-vin04t3:29_11": "sannipatitesu ekena bhikkhunā ‘‘suṇantu me āyasmantā ajjuposatho cātuddaso’’ti vā",
  "tika-vin04t3:29_12": "‘‘pannaraso’’ti vā vatvā ‘‘yadāyasmantānaṁ pattakallaṁ mayaṁ aññamaññaṁ pārisuddhiuposathaṁ",
  "tika-vin04t3:29_13": "kareyyāmā’’ti ñattiyā ṭhapitāya therena bhikkhunā ekaṁsaṁ uttarāsaṅgaṁ karitvā ukkuṭikaṁ",
  "tika-vin04t3:29_14": "nisīditvā añjaliṁ paggahetvā ‘‘parisuddho ahaṁ, āvuso, ‘parisuddho’ti maṁ dhārethā’’ti",
  "tika-vin04t3:29_15": "(mahāva. 168) tikkhattuṁ vattabbaṁ. Itarehi ‘‘bhante’’ti vatvā evameva vattabbaṁ.",
  "tika-vin04t3:29_16": "Evaṁ ñattiṁ ṭhapetvā kātabbo. Yattha pana dve bhikkhū viharanti, tatra ñattiṁ aṭṭhapetvā",
  "tika-vin04t3:29_17": "vuttanayeneva pārisuddhi ārocetabbāti ayaṁ pārisuddhiuposatho.",
  "tika-vin04t3:30_0": "Sace pana ekova bhikkhu hoti, sabbaṁ pubbakaraṇīyaṁ katvā aññesaṁ anāgamanaṁ ñatvā",
  "tika-vin04t3:30_1": "‘‘ajja me uposatho cātuddaso’’ti vā ‘‘pannaraso’’ti vā vatvā ‘‘adhiṭṭhāmī’’ti vattabbaṁ.",
  "tika-vin04t3:30_2": "Ayaṁ adhiṭṭhānuposathoti evaṁ kattabbākāravasena tayo uposathāti veditabbā. Ettāvatā",
  "tika-vin04t3:30_3": "nava uposathā dīpitā honti. Tesu divasavasena pannarasiko, kārakavasena saṅghuposatho,",
  "tika-vin04t3:30_4": "kattabbākāravasena suttuddesoti evaṁ tilakkhaṇasampanno uposatho idha niddiṭṭhoti",
  "tika-vin04t3:30_5": "veditabbo. Tasmiṁ pavattamāne uposathaṁ akatvā tadahuposathe aññaṁ abhikkhukaṁ nānāsaṁvāsakehi",
  "tika-vin04t3:30_6": "vā sabhikkhukaṁ āvāsaṁ vā anāvāsaṁ vā vāsatthāya aññatra saṅghena, aññatra antarāyā",
  "tika-vin04t3:30_7": "gacchantassa dukkaṭaṁ hoti.",
  "tika-vin04t3:31_0": "Kiṁ saṅghassa pubbakiccanti ‘‘saṅgho uposathaṁ kareyyā’’ti evaṁ uposathakaraṇasambandheneva",
  "tika-vin04t3:31_1": "vuttassa saṅghassa uposathe kattabbe yaṁ taṁ ‘‘anujānāmi, bhikkhave, uposathāgāraṁ",
  "tika-vin04t3:31_2": "sammajjitu’’ntiādinā (mahāva. 159) nayena pāḷiyaṁ āgataṁ, aṭṭhakathāsu ca –",
  "tika-vin04t3:32": "‘‘Sammajjanī padīpo ca, udakaṁ āsanena ca;",
  "tika-vin04t3:33": "Uposathassa etāni, ‘pubbakaraṇa’nti vuccati.",
  "tika-vin04t3:34": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin04t3:35": "Uposathassa etāni, ‘pubbakicca’nti vuccatī’’ti. (mahāva. aṭṭha. 168);",
  "tika-vin04t3:36_0": "Evaṁ dvīhi nāmehi navavidhaṁ pubbakiccaṁ dassitaṁ, kiṁ taṁ katanti pucchati. Na hi",
  "tika-vin04t3:36_1": "taṁ akatvā uposathaṁ kātuṁ vaṭṭati, tasmā therena āṇattena agilānena bhikkhunā uposathāgāraṁ",
  "tika-vin04t3:36_2": "sammajjitabbaṁ, pānīyaṁ paribhojanīyaṁ upaṭṭhāpetabbaṁ, āsanaṁ paññāpetabbaṁ, padīpo",
  "tika-vin04t3:36_3": "kātabbo, akaronto dukkaṭaṁ āpajjati, therenāpi patirūpaṁ ñatvā āṇāpetabbaṁ.",
  "tika-vin04t3:37_0": "Chandapārisuddhīti ettha uposathakaraṇatthaṁ sannipatite saṅghe bahi uposathaṁ katvā",
  "tika-vin04t3:37_1": "āgatena sannipatitaṭṭhānaṁ gantvā kāyasāmaggiṁ adentena chando dātabbo. Yopi gilāno",
  "tika-vin04t3:37_2": "vā hoti kiccappasuto vā, tenāpi pārisuddhiṁ dentena chandopi dātabbo. Kathaṁ dātabbo?",
  "tika-vin04t3:37_3": "Ekassa bhikkhuno santike ‘‘chandaṁ dammi, chandaṁ me hara, chandaṁ me ārocehī’’ti",
  "tika-vin04t3:37_4": "(mahāva. 165) ayaṁ attho kāyena vā vācāya vā ubhayena vā viññāpetabbo, evaṁ dinno",
  "tika-vin04t3:37_5": "hoti chando. Akatūposathena pana gilānena vā kiccappasutena vā pārisuddhi dātabbā.",
  "tika-vin04t3:37_6": "Kathaṁ dātabbā? Ekassa bhikkhuno santike ‘‘pārisuddhiṁ dammi, pārisuddhiṁ me hara,",
  "tika-vin04t3:37_7": "pārisuddhiṁ me ārocehī’’ti (mahāva. 164) ayaṁ attho kāyena vā vācāya vā ubhayena",
  "tika-vin04t3:37_8": "vā viññāpetabbo, evaṁ dinnā hoti pārisuddhi, taṁ pana dentena chandopi dātabbo. Vuttañhetaṁ",
  "tika-vin04t3:37_9": "bhagavatā ‘‘anujānāmi, bhikkhave, tadahuposathe pārisuddhiṁ dentena chandampi dātuṁ,",
  "tika-vin04t3:37_10": "santi saṅghassa karaṇīya’’nti (mahāva. 165). Tattha pārisuddhidānaṁ saṅghassapi attanopi",
  "tika-vin04t3:37_11": "uposathakaraṇaṁ sampādeti, na avasesaṁ saṅghakiccaṁ. Chandadānaṁ saṅghasseva uposathakaraṇañca",
  "tika-vin04t3:37_12": "sesakiccañca sampādeti, attano pana uposatho akatoyeva hoti. Tasmā pārisuddhiṁ dentena",
  "tika-vin04t3:37_13": "chandopi dātabbo. Pubbe vuttaṁ pana suddhikacchandaṁ vā imaṁ vā chandapārisuddhiṁ",
  "tika-vin04t3:37_14": "ekena bahūnampi āharituṁ vaṭṭati. Sace pana so antarāmagge aññaṁ bhikkhuṁ passitvā",
  "tika-vin04t3:37_15": "yesaṁ tena chando vā pārisuddhi vā gahitā, tesañca attano ca chandapārisuddhiṁ deti,",
  "tika-vin04t3:37_16": "tasseva sā āgacchati, itarā pana biḷālasaṅkhalikā chandapārisuddhi nāma hoti, sā",
  "tika-vin04t3:37_17": "nāgacchati, tasmā sayameva sannipatitaṭṭhānaṁ gantvā ārocetabbaṁ. Sace pana sañcicca",
  "tika-vin04t3:37_18": "nāroceti, dukkaṭaṁ āpajjati. Chandapārisuddhi pana tasmiṁ hatthapāsaṁ upagatamatteyeva āgatā hoti.",
  "tika-vin04t3:38_0": "Utukkhānanti ‘‘hemantādīnaṁ utūnaṁ ettakaṁ atikkantaṁ, ettakaṁ avasiṭṭha’’nti evaṁ",
  "tika-vin04t3:38_1": "utūnaṁ ācikkhanaṁ. Bhikkhugaṇanāti ‘‘ettakā bhikkhū uposathagge sannipatitā’’ti bhikkhūnaṁ",
  "tika-vin04t3:38_2": "gaṇanā. Idampi hi ubhayaṁ katvāva uposatho kātabbo. Ovādoti bhikkhunovādo. Na hi",
  "tika-vin04t3:38_3": "bhikkhunīhi yācitaṁ ovādaṁ anārocetvā uposathaṁ kātuṁ vaṭṭati. Bhikkhuniyo hi ‘‘sve",
  "tika-vin04t3:38_4": "uposatho’’ti āgantvā ‘‘ayaṁ uposatho cātuddaso pannaraso’’ti pucchitvā puna uposathadivase",
  "tika-vin04t3:38_5": "āgantvā ‘‘bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca",
  "tika-vin04t3:38_6": "yācati, labhatu kira, ayya, bhikkhunisaṅgho ovādūpasaṅkamana’’nti (cūḷava. 413) evaṁ",
  "tika-vin04t3:38_7": "ovādaṁ yācanti. Taṁ ṭhapetvā bālagilānagamiye añño sacepi āraññiko hoti, apaṭiggahetuṁ",
  "tika-vin04t3:38_8": "na labhati, tasmā yena so paṭiggahito, tena bhikkhunā uposathagge pātimokkhuddesako",
  "tika-vin04t3:38_9": "bhikkhu evaṁ vattabbo ‘‘bhikkhunisaṅgho, bhante, bhikkhusaṅghassa pāde vandati, ovādūpasaṅkamanañca",
  "tika-vin04t3:38_10": "yācati, labhatu kira, bhante, bhikkhunisaṅgho ovādūpasaṅkamana’’nti. Pātimokkhuddesakena",
  "tika-vin04t3:38_11": "vattabbaṁ ‘‘atthi koci bhikkhu bhikkhunovādako sammato’’ti. Sace hoti koci bhikkhu",
  "tika-vin04t3:38_12": "bhikkhunovādako sammato, tato tena so vattabbo ‘‘itthannāmo bhikkhu bhikkhunovādako",
  "tika-vin04t3:38_13": "sammato, taṁ bhikkhunisaṅgho upasaṅkamatū’’ti (cūḷava. 413). Sace natthi, tato tena",
  "tika-vin04t3:38_14": "pucchitabbaṁ ‘‘ko āyasmā ussahati bhikkhuniyo ovaditu’’nti. Sace koci ussahati, sopi",
  "tika-vin04t3:38_15": "ca aṭṭhahi aṅgehi samannāgato, taṁ tattheva sammannitvā ovādapaṭiggāhako vattabbo",
  "tika-vin04t3:38_16": "‘‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’’ti",
  "tika-vin04t3:38_17": "(cuḷava. 413). Sace pana koci na ussahati, pātimokkhuddesakena vattabbaṁ ‘‘natthi",
  "tika-vin04t3:38_18": "koci bhikkhu bhikkhunovādako sammato, pāsādikena bhikkhunisaṅgho sampādetū’’ti. Ettāvatā",
  "tika-vin04t3:38_19": "hi sikkhattayasaṅgahitaṁ sakalaṁ sāsanaṁ ārocitaṁ hoti. Tena bhikkhunā ‘‘sādhū’’ti",
  "tika-vin04t3:38_20": "sampaṭicchitvā pāṭipadadivase bhikkhunīnaṁ ārocetabbaṁ.",
  "tika-vin04t3:39_0": "Bhikkhunisaṅghenāpi tā bhikkhuniyo pesetabbā, gacchatha, ayyā, pucchatha ‘‘kiṁ, ayya,",
  "tika-vin04t3:39_1": "labhati bhikkhunisaṅgho ovādūpasaṅkamana’’nti, tāhi ‘‘sādhu, ayye’’ti sampaṭicchitvā",
  "tika-vin04t3:39_2": "taṁ bhikkhuṁ upasaṅkamitvā evaṁ vattabbaṁ ‘‘kiṁ, ayya, labhati bhikkhunisaṅgho ovādūpasaṅkamana’’nti.",
  "tika-vin04t3:39_3": "Tena vattabbaṁ ‘‘natthi koci bhikkhu bhikkhunovādako sammato, pāsādikena bhikkhunisaṅgho",
  "tika-vin04t3:39_4": "sampādetū’’ti, tāhi ‘‘sādhu ayyā’’ti sampaṭicchitabbaṁ. Idañca ekato āgatānaṁ dvinnaṁ",
  "tika-vin04t3:39_5": "tiṇṇaṁ vā vasena vuttaṁ. Tāsu pana ekāya bhikkhuniyā vattabbañceva sampaṭicchitabbañca,",
  "tika-vin04t3:39_6": "itarā tassā sahāyikā. Sace pana bhikkhusaṅgho vā bhikkhunisaṅgho vā na pūrati , ubhayatopi",
  "tika-vin04t3:39_7": "vā gaṇamattameva puggalamattaṁ vā hoti.",
  "tika-vin04t3:40_0": "Tatrāyaṁ vacanakkamo – ‘‘bhikkhuniyo, ayya, bhikkhusaṅghassa pādevandanti, ovādūpasaṅkamanañca",
  "tika-vin04t3:40_1": "yācanti, labhantu kira, ayya, bhikkhuniyo ovādūpasaṅkamana’’nti, ‘‘ahaṁ, ayya, bhikkhusaṅghassa",
  "tika-vin04t3:40_2": "pāde vandāmi, ovādūpasaṅkamanañca yācāmi, labhāmahaṁ, ayya, ovādūpasaṅkamana’’nti,",
  "tika-vin04t3:40_3": "‘‘bhikkhunisaṅgho, ayyā, ayyānaṁ pāde vandati, ovādūpasaṅkamanañca yācati, labhatu",
  "tika-vin04t3:40_4": "kira, ayyā, bhikkhunisaṅgho ovādūpasaṅkamana’’nti. ‘‘Bhikkhuniyo, ayyā, ayyānaṁ pāde",
  "tika-vin04t3:40_5": "vandanti, ovādūpasaṅkamanañca yācanti, labhantu kira, ayyā, bhikkhuniyo ovādūpasaṅkamana’’nti,",
  "tika-vin04t3:40_6": "‘‘ahaṁ, ayyā, ayyānaṁ pāde vandāmi, ovādūpasaṅkamanañca yācāmi, labhāmahaṁ, ayyā,",
  "tika-vin04t3:40_7": "ovādūpasaṅkamana’’nti, ‘‘bhikkhunisaṅgho, ayya, ayyassa pāde vandati, ovādūpasaṅkamanañca",
  "tika-vin04t3:40_8": "yācati, labhatu kira, ayya, bhikkhunisaṅgho ovādūpasaṅkamana’’nti. ‘‘Bhikkhuniyo,",
  "tika-vin04t3:40_9": "ayya, ayyassa pāde vandanti, ovādūpasaṅkamanañca yācanti, labhantu kira, ayya, bhikkhuniyo",
  "tika-vin04t3:40_10": "ovādūpasaṅkamana’’nti, ‘‘ahaṁ, ayya, ayyassa pāde vandāmi, ovādūpasaṅkamanañca yācāmi,",
  "tika-vin04t3:40_11": "labhāmahaṁ, ayya, ovādūpasaṅkamana’’nti. Tenāpi bhikkhunā uposathakāle evaṁ vattabbaṁ",
  "tika-vin04t3:40_12": "‘‘bhikkhuniyo, bhante, bhikkhusaṅghassa pāde vandanti, ovādūpasaṅkamanañca yācanti,",
  "tika-vin04t3:40_13": "labhantu kira, bhante, bhikkhuniyo ovādūpasaṅkamana’’nti, ‘‘bhikkhunī, bhante, bhikkhusaṅghassa",
  "tika-vin04t3:40_14": "pāde vandati, ovādūpasaṅkamanañca yācati, labhatu kira, bhante, bhikkhunī ovādūpasaṅkamana’’nti.",
  "tika-vin04t3:40_15": "‘‘Bhikkhunisaṅgho, bhante, bhikkhuniyo, bhante, bhikkhunī bhante āyasmantānaṁ pāde",
  "tika-vin04t3:40_16": "vandati, vandanti, vandati, ovādūpasaṅkamanañca yācati, yācanti, yācati, labhatu",
  "tika-vin04t3:40_17": "kira, bhante, bhikkhunisaṅgho, labhantu kira, bhante, bhikkhuniyo, labhatu kira,",
  "tika-vin04t3:40_18": "bhante, bhikkhunī ovādūpasaṅkamana’’nti. Uposathaggepi pātimokkhuddesakena vā ñattiṭṭhapakena",
  "tika-vin04t3:40_19": "vā itarena vā bhikkhunā sace sammato bhikkhu atthi, purimanayeneva ‘‘taṁ bhikkhunisaṅgho,",
  "tika-vin04t3:40_20": "taṁ bhikkhuniyo, taṁ bhikkhunī upasaṅkamatu, upasaṅkamantu, upasaṅkamatū’’ti vattabbaṁ.",
  "tika-vin04t3:40_21": "Sace natthi, ‘‘pāsādikena bhikkhunisaṅgho, bhikkhuniyo, bhikkhunī sampādetu, sampādentu,",
  "tika-vin04t3:40_22": "sampādetū’’ti vattabbaṁ. Ovādappaṭiggāhakena pāṭipade taṁ paccāharitvā tatheva vattabbaṁ,",
  "tika-vin04t3:40_23": "ayamettha saṅkhepavinicchayo. Evaṁ bhikkhunīhi yācitaṁ ovādaṁ ārocetvāva uposatho",
  "tika-vin04t3:40_24": "kātabbo. Tena vuttaṁ –",
  "tika-vin04t3:41": "‘‘Chandapārisuddhiutukkhānaṁ , bhikkhugaṇanā ca ovādo;",
  "tika-vin04t3:42": "Uposathassa etāni, ‘pubbakicca’nti vuccatī’’ti.",
  "tika-vin04t3:43_0": "Pārisuddhiṁ āyasmanto ārocethāti attano parisuddhabhāvaṁ ārocetha, ‘‘pātimokkhaṁ",
  "tika-vin04t3:43_1": "uddisissāmī’’tiidaṁ pārisuddhiārocanassa kāraṇavacanaṁ. ‘‘Na ca, bhikkhave, sāpattikena",
  "tika-vin04t3:43_2": "pātimokkhaṁ sotabbaṁ, yo suṇeyya āpatti dukkaṭassā’’ti (cūḷava. 386) hi vacanato",
  "tika-vin04t3:43_3": "aparisuddhehi pātimokkhaṁ sotuṁ na vaṭṭati. Tena vuttaṁ – pārisuddhiṁ āyasmanto ārocetha,",
  "tika-vin04t3:43_4": "pātimokkhaṁ uddisissāmīti. Ettha siyā ‘‘saṅgho uposathaṁ kareyya, pātimokkhaṁ uddiseyyā’’ti",
  "tika-vin04t3:43_5": "(mahāva. 134) vuttattā idhāpi ‘‘pātimokkhaṁ uddisissatī’’ti vattabbaṁ, evañhi sati",
  "tika-vin04t3:43_6": "pubbenāparaṁ sandhiyatīti. Vuccate, vacanamattamevetaṁ na sandhiyati, lakkhaṇato",
  "tika-vin04t3:43_7": "pana sameti, saṅghassa sāmaggiyā, gaṇassa sāmaggiyā, puggalassa uddesā saṅghassa",
  "tika-vin04t3:43_8": "uddiṭṭhaṁ hoti pātimokkhanti idañhettha lakkhaṇaṁ, tasmā ‘‘pātimokkhaṁ uddisissāmī’’ti",
  "tika-vin04t3:43_9": "idamevettha vattabbaṁ.",
  "tika-vin04t3:44_0": "Taṁ sabbeva santā sādhukaṁ suṇoma manasi karomāti nti pātimokkhaṁ. Sabbeva santāti",
  "tika-vin04t3:44_1": "yāvatikā tassā parisāya therā ca navā ca majjhimā ca. Sādhukaṁ suṇomāti aṭṭhiṁ katvā",
  "tika-vin04t3:44_2": "manasi karitvā sotadvāravasena sabbacetasā samannāharāma. Manasi karomāti ekaggacittā",
  "tika-vin04t3:44_3": "hutvā citte ṭhapeyyāma. Ettha ca kiñcāpi ‘‘pātimokkhaṁ uddisissāmī’’ti vuttattā ‘‘suṇotha",
  "tika-vin04t3:44_4": "manasi karothā’’ti vattuṁ yuttaṁ viya dissati, ‘‘saṅgho uposathaṁ kareyyā’’tiiminā",
  "tika-vin04t3:44_5": "pana na sameti. Samaggassa hi saṅghassetaṁ uposathakaraṇaṁ, pātimokkhuddesako ca",
  "tika-vin04t3:44_6": "saṅghapariyāpannova, iccassa saṅghapariyāpannattā ‘‘suṇoma manasi karomā’’ti idameva vattuṁ yuttaṁ.",
  "tika-vin04t3:45_0": "Idāni yaṁ vuttaṁ ‘‘pārisuddhiṁ āyasmanto ārocethā’’ti, tattha yathā pārisuddhiārocanaṁ",
  "tika-vin04t3:45_1": "hoti, taṁ dassetuṁ yassa siyā āpatti, so āvikareyyāti āha. Tattha yassa siyāti yassa",
  "tika-vin04t3:45_2": "channaṁ ākārānaṁ aññatarena āpannāpatti bhaveyya. Āpattiñhi āpajjanto alajjitā, aññāṇatā,",
  "tika-vin04t3:45_3": "kukkuccappakatatā, akappiye kappiyasaññitā, kappiye akappiyasaññitā, satisammosāti",
  "tika-vin04t3:45_4": "imehi chahākārehi (pari. 295) āpajjati.",
  "tika-vin04t3:46": "Kathaṁ alajjitāya āpajjati? Akappiyabhāvaṁ jānantoyeva madditvā vītikkamaṁ karoti.",
  "tika-vin04t3:47": "Vuttampi cetaṁ –",
  "tika-vin04t3:48": "‘‘Sañcicca āpattiṁ āpajjati, āpattiṁ parigūhati;",
  "tika-vin04t3:49": "Agatigamanañca gacchati, ediso vuccati alajjipuggalo’’ti. (pari. 359);",
  "tika-vin04t3:50": "Kathaṁ aññāṇatāya āpajjati? Aññāṇapuggalo hi mando momūho kattabbākattabbaṁ ajānanto akattabbaṁ karoti, kattabbaṁ virādheti, evaṁ aññāṇatāya āpajjati.",
  "tika-vin04t3:51_0": "Kathaṁ kukkuccappakatatāya āpajjati? Kappiyākappiyaṁ nissāya kukkucce uppanne vinayadharaṁ",
  "tika-vin04t3:51_1": "pucchitvā kappiyaṁ ce, kattabbaṁ siyā, akappiyaṁ ce, na kattabbaṁ, ayaṁ pana ‘‘vaṭṭatī’’ti",
  "tika-vin04t3:51_2": "madditvā vītikkamatiyeva, evaṁ kukkuccappakatatāya āpajjati.",
  "tika-vin04t3:52": "Kathaṁ akappiye kappiyasaññitāya āpajjati? Acchamaṁsaṁ ‘‘sūkaramaṁsa’’nti khādati, vikāle kālasaññāya bhuñjati, evaṁ akappiye kappiyasaññitāya āpajjati.",
  "tika-vin04t3:53": "Kathaṁ kappiye akappiyasaññitāya āpajjati? Sūkaramaṁsaṁ ‘‘acchamaṁsa’’nti khādati, kāle vikālasaññāya bhuñjati, evaṁ kappiye akappiyasaññitāya āpajjati.",
  "tika-vin04t3:54_0": "Kathaṁ satisammosā āpajjati? Sahaseyyacīvaravippavāsādīni satisammosā āpajjati, iti",
  "tika-vin04t3:54_1": "imesaṁ channaṁ ākārānaṁ aññatarena ākārena āpannā yassa siyā sattannaṁ āpattikkhandhānaṁ",
  "tika-vin04t3:54_2": "aññatarā āpatti therassa vā navassa vā majjhimassa vāti attho.",
  "tika-vin04t3:55_0": "So āvikareyyāti so taṁ āpattiṁ desetu vā pakāsetu vāti vuttaṁ hoti. Asantiyā āpattiyāti",
  "tika-vin04t3:55_1": "yassa pana evaṁ anāpannā vā āpattiṁ āpajjitvā ca pana vuṭṭhitā vā desitā vā ārocitā",
  "tika-vin04t3:55_2": "vā āpatti, tassa sā āpatti asantī nāma hoti, evaṁ asantiyā āpattiyā tuṇhī bhavitabbaṁ.",
  "tika-vin04t3:55_3": "Tuṇhībhāvena kho panāyasmante ‘‘parisuddhā’’ti vedissāmīti tuṇhībhāvenāpi hi kāraṇena",
  "tika-vin04t3:55_4": "ahaṁ āyasmante ‘‘parisuddhā’’icceva jānissāmīti. Yathā kho pana paccekapuṭṭhassa",
  "tika-vin04t3:55_5": "veyyākaraṇaṁ hotīti yathā ekeneko puṭṭho byākareyya, yathā ekeneko paccekapuṭṭho",
  "tika-vin04t3:55_6": "‘‘maṁ esa pucchatī’’ti ñatvā byākareyyāti vuttaṁ hoti.",
  "tika-vin04t3:56_0": "Evamevaṁevarūpāya parisāya yāvatatiyaṁ anusāvitaṁ hotīti ettha ekacce tāva ācariyā",
  "tika-vin04t3:56_1": "evaṁ vadanti ‘‘evamevaṁ imissāya bhikkhuparisāya yadetaṁ ‘yassa siyā āpatti, so āvikareyya,",
  "tika-vin04t3:56_2": "asantiyā āpattiyā tuṇhī bhavitabbaṁ, tuṇhībhāvena kho panāyasmante parisuddhāti vedissāmī’ti",
  "tika-vin04t3:56_3": "tikkhattuṁ anusāvitaṁ, taṁ ekamekena ‘maṁ esa pucchatī’ti evaṁ jānitabbaṁ hotīti",
  "tika-vin04t3:56_4": "attho’’ti. Taṁ na yujjati, kasmā? Atthabyañjanabhedato. Anussāvanañhi nāma atthato",
  "tika-vin04t3:56_5": "ca byañjanato ca abhinnaṁ hoti ‘‘dutiyampi etamatthaṁ vadāmī’’tiādīsu (mahāva. 72;",
  "tika-vin04t3:56_6": "cūḷava. 3) viya, ‘‘yassa siyā’’tiādivacanattayaṁ pana atthatopi byañjanatopi bhinnaṁ,",
  "tika-vin04t3:56_7": "tenassa anussāvanattayaṁ na yujjati. Yadi cetaṁ yāvatatiyānussāvanaṁ siyā, nidānuddese",
  "tika-vin04t3:56_8": "aniṭṭhitepi āpatti siyā. Na ca yuttaṁ anāpattikkhette āpattiṁ āpajjituṁ.",
  "tika-vin04t3:57_0": "Apare ‘‘anusāvita’’ntipadassa anusāvetabbanti atthaṁ vikappetvā ‘‘yāvatatiya’’ntiidaṁ",
  "tika-vin04t3:57_1": "upari uddesāvasāne ‘‘kaccittha parisuddhā…pe… tatiyampi pucchāmī’’ti etaṁ sandhāya",
  "tika-vin04t3:57_2": "vuttanti āhu. Tampi na yujjati, kasmā? Atthayuttīnaṁ abhāvato. Idañhi padaṁ keci",
  "tika-vin04t3:57_3": "‘‘anusāveta’’nti sajjhāyanti, keci ‘‘anusāveta’’nti, taṁ ubhayaṁ vāpi atītakālameva",
  "tika-vin04t3:57_4": "dīpeti, na anāgataṁ. Yadi cassa ayaṁ attho siyā, ‘‘anusāvitaṁ hessatī’’ti vadeyya",
  "tika-vin04t3:57_5": ", evaṁ tāva atthābhāvato na yujjati. Yadi cetaṁ uddesāvasāne vacanaṁ sandhāya vuttaṁ",
  "tika-vin04t3:57_6": "siyā, ‘‘na āvikarissāmī’’ti cittaṁ uppādentassa nidāne samattepi vuttamusāvādo na",
  "tika-vin04t3:57_7": "siyā, kasmā? ‘‘Yāvatatiyaṁ anussāviyamāne’’tivacanato (mahāva. 134) ‘‘yāvatatiya’’nti",
  "tika-vin04t3:57_8": "idaṁ vacanameva niratthakaṁ siyā, kasmā? Nidānuddese yāvatatiyānussāvanassa abhāvatoti",
  "tika-vin04t3:57_9": "evaṁ yuttiabhāvato tampi na yujjati. ‘‘Yāvatatiyaṁ anusāvitaṁ hotī’’ti idaṁ pana",
  "tika-vin04t3:57_10": "lakkhaṇavacanamattaṁ, tena imamatthaṁ dasseti – idaṁ pātimokkhaṁ nāma yāvatatiyaṁ",
  "tika-vin04t3:57_11": "anussāviyati, tasmiṁ yāvatatiyaṁ anussāviyamāne yo saramāno santiṁ āpattiṁ nāvikaroti,",
  "tika-vin04t3:57_12": "tassa yāvatatiyānussāvanāvasāne sampajānamusāvādo hotīti.",
  "tika-vin04t3:58_0": "Tadetaṁ yathā anusāvitaṁ yāvatatiyaṁ anusāvitaṁ nāma hoti, taṁ dassetuṁ tatthāyasmante",
  "tika-vin04t3:58_1": "pucchāmītiādi vuttaṁ. Taṁ panetaṁ pārājikādīnaṁ avasāne dissati, na nidānāvasāne.",
  "tika-vin04t3:58_2": "Kiñcāpi na dissati, atha kho uddesakāle ‘‘āvikatā hissa phāsu hotī’’ti vatvā ‘‘uddiṭṭhaṁ",
  "tika-vin04t3:58_3": "kho āyasmanto nidānaṁ, tatthāyasmante pucchāmī’’tiādinā nayena vattabbameva. Evañhi",
  "tika-vin04t3:58_4": "nidānaṁ suuddiṭṭhaṁ hoti, aññathā duuddiṭṭhaṁ. Imameva ca atthaṁ sandhāya uposathakkhandhake",
  "tika-vin04t3:58_5": "vuttaṁ ‘‘yāvatatiyaṁ anusāvitaṁ hotīti sakimpi anusāvitaṁ hoti, dutiyampi anusāvitaṁ",
  "tika-vin04t3:58_6": "hoti, tatiyampi anusāvitaṁ hotī’’ti (mahāva. 134). Ayamettha ācariyaparamparābhato vinicchayo.",
  "tika-vin04t3:59_0": "Yo pana bhikkhu…pe… sampajānamusāvādassa hotīti sampajānamusāvādo assa hoti, tenassa",
  "tika-vin04t3:59_1": "dukkaṭāpatti hoti, sā ca kho pana na musāvādalakkhaṇena, ‘‘sampajānamusāvāde kiṁ",
  "tika-vin04t3:59_2": "hoti, dukkaṭaṁ hotī’’ti (mahāva. 135) iminā pana bhagavato vacanena vacīdvāre akiriyasamuṭṭhānāpatti hotīti veditabbā.",
  "tika-vin04t3:60": "Vuttampi cetaṁ –",
  "tika-vin04t3:61": "‘‘Anālapanto manujena kenaci,",
  "tika-vin04t3:62": "Vācāgiraṁ no ca pare bhaṇeyya;",
  "tika-vin04t3:63": "Āpajjeyya vācasikaṁ, na kāyikaṁ,",
  "tika-vin04t3:64": "Pañhāmesā kusalehi cintitā’’ti. (pari. 479);",
  "tika-vin04t3:65_0": "Antarāyikoti vippaṭisāravatthutāya pāmojjādisambhavaṁ nivāretvā paṭhamajjhānādīnaṁ",
  "tika-vin04t3:65_1": "adhigamāya antarāyaṁ karoti. Tasmāti yasmā ayaṁ anāvikaraṇasaṅkhāto sampajānamusāvādo",
  "tika-vin04t3:65_2": "antarāyiko hoti, tasmā. Saramānenāti attani santiṁ āpattiṁ jānantena. Visuddhāpekkhenāti",
  "tika-vin04t3:65_3": "vuṭṭhātukāmena visujjhitukāmena. Santī āpattīti āpajjitvā avuṭṭhitā āpatti. Āvikātabbāti",
  "tika-vin04t3:65_4": "saṅghamajjhe vā gaṇamajjhe vā ekapuggale vā pakāsetabbā, antamaso anantarassāpi bhikkhuno",
  "tika-vin04t3:65_5": "‘‘ahaṁ, āvuso, itthannāmaṁ āpattiṁ āpanno, ito vuṭṭhahitvā taṁ āpattiṁ paṭikarissāmī’’ti",
  "tika-vin04t3:65_6": "(mahāva. 170) vattabbaṁ. Sacepi vematiko hoti, ‘‘ahaṁ, āvuso, itthannāmāya āpattiyā",
  "tika-vin04t3:65_7": "vematiko, yadā nibbematiko bhavissāmi, tadā taṁ āpattiṁ paṭikarissāmī’’ti (mahāva.",
  "tika-vin04t3:65_8": "169) vattabbaṁ. Āvikatā hissa phāsu hotītiettha āvikatāti āvikatāya, pakāsitāyāti",
  "tika-vin04t3:65_9": "attho. Alajjitātiādīsu (pari. 295) viya hi idampi karaṇatthe paccattavacanaṁ. Hīti",
  "tika-vin04t3:65_10": "nipātamattaṁ. Assāti etassa bhikkhuno. Phāsu hotīti paṭhamajjhānādīnaṁ adhigamāya",
  "tika-vin04t3:65_11": "phāsu hoti, avippaṭisāramūlakānaṁ pāmojjādīnaṁ vasena sukhappaṭipadā sampajjatīti attho.",
  "tika-vin04t3:66": "Iti kaṅkhāvitaraṇiyā pātimokkhavaṇṇanāya",
  "tika-vin04t3:67": "Nidānavaṇṇanā niṭṭhitā."
}