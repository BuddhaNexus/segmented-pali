{
  "anya-e0401n6:0": "7. Samuccayasaṅgahaanudīpanā",
  "anya-e0401n6:1_0": "162. Samuccayasaṅgahe . Attano āveṇikabhūtena sāmañña lakkhaṇenati ca sambandho.",
  "anya-e0401n6:1_1": "Aññāpadesena eva tadubhayalakkhaṇena salakkhaṇāni nāma vuccantīti adhippāyo. ‘‘Nibbānassapi",
  "anya-e0401n6:1_2": "sarūpato labbhamānasabhāvatā’’ti aññanissaya rahitena labbhamānasabhāvatā. Nanu nibbānampi",
  "anya-e0401n6:1_3": "rāgakkhayo dosakkhayo mohakkhayotiādinā aññanissayadassanaṁ atthi yevāti. Dassanamattaṁ",
  "anya-e0401n6:1_4": "atthi. Nibbānaṁ pana rāgādīhi paṭibaddhaṁ na hoti. Atha kho tehi dūrataraṁ hoti.",
  "anya-e0401n6:1_5": "Paṭipakkhataraṁ, paṭiviruddhataraṁ. Yañhi rūpassa khayo vayo bhedo aniccāti vuttaṁ.",
  "anya-e0401n6:1_6": "Tattha rūpassa uppajjitvā khayo vuttoti so rūpassa nissito eva hoti. Idha pana rāgādīnaṁ",
  "anya-e0401n6:1_7": "puna uppādassapi abhāvo vuttoti so rāgādīsu anissito eva. Na kevalaṁ anissito. Atha",
  "anya-e0401n6:1_8": "kho tehi dūrataro ca paṭipakkhataro ca tesaṁ paṭipakkhaguṇehi imassasiddhattāti.",
  "anya-e0401n6:1_9": "Anipphannarūpānipi adhippetāni eva tesampi khandhāyatanadhātu saccesu saṅgahitattā.",
  "anya-e0401n6:2_0": "Āsavādīsu. ‘‘Pārivāsiyaṭṭhenā’’ti parivāsakaraṇaṭṭhena. ‘‘Madanīyaṭṭhenā’’ti madanajanakaṭṭhena.",
  "anya-e0401n6:2_1": "‘‘Parivāsaṁ gaṇhantī’’ti dosavepullaṁ āpajjantīti vuttaṁ hoti. Puna ‘‘parivāsaṁ’’ti",
  "anya-e0401n6:2_2": "duggandhatādiparivāsaṁ. ‘‘Āsavabharitamevā’’ti āsavehi pūritameva. ‘‘Chaḷārammaṇāni",
  "anya-e0401n6:2_3": "dūsentī’’ti tāni sāsavādibhāvaṁ pāpentīti adhippāyo. ‘‘Bhavato’’ti bhūmito iccevattho.",
  "anya-e0401n6:2_4": "Avadhīyati paricchindīyati etasmāti avadhi. Apādānaṁ vuccati. Mariyādo nāma pariyantaparicchedo.",
  "anya-e0401n6:2_5": "Mariyādamattabhūto kriyāvisayo mariyādavisayo. Avadhi nāma byāpana vidhānaṁ, kriyā",
  "anya-e0401n6:2_6": "byāpanassa visayo abhividhivisayo. ‘‘Yassā’’ti avadhi vatthussa. ‘‘Attānaṁ’’ti avadhivatthuṁ.",
  "anya-e0401n6:2_7": "‘‘Bahikatvā’’ti sampattamattaṁ katvāti adhippāyo. Avadhivicāraṇāyaṁ. ‘‘Saddassā’’ti",
  "anya-e0401n6:2_8": "bhagavato kittisaddassa. ‘‘Taṁ’’ti avadhibhūtaṁ atthaṁ. ‘‘Yaso’’ti kittisaddo. ‘‘Itaraṁ’’ti",
  "anya-e0401n6:2_9": "anabhividhivisayaṁ bahi katvā pavattati.",
  "anya-e0401n6:3_0": "Kāmāsavādīsu. ‘‘Tannāmenā’’ti kāmanāmena. ‘‘Tadārammaṇā’’ti kāmadhammārammaṇā. ‘‘Ayamattho",
  "anya-e0401n6:3_1": "vā’’ti kāmīyatītiādinā vutto pacchimatthova. ‘‘Mahaggatakusaladhammā’’ti idhādhippetaṁ",
  "anya-e0401n6:3_2": "kammabhavaṁ sandhāya vuttaṁ. ‘‘Taṁ nibbattā’’ti tena nibbattā. ‘‘Tadārammaṇā’’ti",
  "anya-e0401n6:3_3": "duvidhabhavārammaṇā. ‘‘Taṇhā evā’’ti bhavataṇhā eva. ‘‘Bhavo evā’’ti bhavārammaṇatāya",
  "anya-e0401n6:3_4": "bhavanāmikā taṇhā eva. ‘‘Ime evā’’ti taṇhādiṭṭhi avijjā eva. ‘‘Parivutthe satī’’ti",
  "anya-e0401n6:3_5": "parivasite sati. ‘‘Kāmavisayā’’ti kāmadhammavisayā. ‘‘Tasmiṁ’’ti kāmāsave. Bhavavisayā",
  "anya-e0401n6:3_6": "mānādayo parivutthā evātiādinā yojetabbaṁ. Tathā diṭṭhivisayāti padepi.",
  "anya-e0401n6:4_0": "‘‘Anassāsikaṁ katvā’’ti assāsapassāsarahitaṁ katvā. ‘‘Avahananaṭṭhenā’’ti ajjhottharitvā",
  "anya-e0401n6:4_1": "māraṇaṭṭhena. Adhokatvā māraṇaṭṭhenātipi yujjati. ‘‘Duttaraṭṭhenā’’ti tattha patantassa",
  "anya-e0401n6:4_2": "tarituṁ dukkaraṭṭhena. ‘‘Vuttanayenā’’ti āsavesu vuttanayena.",
  "anya-e0401n6:5_0": "‘‘Vaṭṭasmiṁ’’ti tividhavaṭṭasmiṁ. ‘‘Bhavayantake’’ti avijjāsaṅkhārādike bhavacakke.",
  "anya-e0401n6:5_1": "‘‘Āmasanaṁ’’ti padassa atthaṁ dasseti ‘‘tathā tathā kappetvā gahaṇa’’nti. ‘‘Sāsane’’ti",
  "anya-e0401n6:5_2": "pariyattisāsane tasmiṁ tasmiṁ suttante. ‘‘Diṭṭhiyo diṭṭhupādānaṁ’’ti diṭṭhivatthūsu",
  "anya-e0401n6:5_3": "daḷhaggāhaṭṭhena diṭṭhiyo eva diṭṭhupādānaṁ. Attavādupādāne. Parikappa buddhi nāma",
  "anya-e0401n6:5_4": "micchāñāṇaṁ vuccati. ‘‘Issara nimmitaṁ’’ti sakalalokissarena mahābrahmunā ādikappakāle",
  "anya-e0401n6:5_5": "nimmitaṁ. ‘‘Adhicca samuppannaṁ’’ti ahetu apaccayā samuppannaṁ. ‘‘Accantasassataṁ’’ti",
  "anya-e0401n6:5_6": "bhavaparamparāsu sassataṁ. ‘‘Ekaccasassataṁ’’ti bhavavisesaṁ patvā ekaccānaṁ sattānaṁ",
  "anya-e0401n6:5_7": "sassataṁ. ‘‘Ucchinnaṁ’’ti yatthakatthaci parammaraṇā ucchinnaṁ. Purāṇañcakammaṁ parikkhīṇaṁ,",
  "anya-e0401n6:5_8": "navañcakammaṁ akataṁ. Evaṁ saṁsāra suddhītiādinā gahaṇanti attho. Santo kāyo sakkāyo.",
  "anya-e0401n6:5_9": "‘‘Santo’’ti paramatthato vijjamāno. ‘‘Kāyo’’ti rūpakāyo, nāmakāyo. Attano attano",
  "anya-e0401n6:5_10": "kāyo vā sakkāyo. Paccattakāyo, pāṭipuggalika kāyoti vuttaṁ hoti. Yathāvuttakāya dvayameva.",
  "anya-e0401n6:5_11": "Sakkāye diṭṭhi sakkāyadiṭṭhi. Tattha ‘‘sakkāye diṭṭhī’’ti pubbantāparanta kappikānaṁ",
  "anya-e0401n6:5_12": "viya pubbantā paranteacintetvā sabbasattānaṁpi attano khandhesu eva ‘rūpaṁ me attāti",
  "anya-e0401n6:5_13": "vā’ attā me rūpavāti vā, attani me rūpanti vā, rūpasmiṁ me attāti vā, evamādinā dhammatā",
  "anya-e0401n6:5_14": "siddhā diṭṭhīti vuttaṁ hoti. ‘‘Assutavā’’ti khandhadesanādike suññatadhammappaṭisaṁ",
  "anya-e0401n6:5_15": "yutte desanā dhamme assuta pubbattā natthi sutaṁ etassāti assutavā. ‘‘Puthujjano’’ti",
  "anya-e0401n6:5_16": "lokiyamahājano. Tattha pariyāpanno pana ekapuggalopi puthujjanotveva vuccati. So",
  "anya-e0401n6:5_17": "sutavāpi atthi, assutavāpi atthi. Idha assutavā adhippeto. Ariya puggalo pana tattha",
  "anya-e0401n6:5_18": "pariyāpanno na hoti. Ahantivā, mamāti vā, mayīti vā, meti vā, parāmasana padāni nāma.",
  "anya-e0401n6:5_19": "‘‘Sesadhammevā gahetvā’’ti rūpato avasese nāmakkhandha dhamme attā meti gahetvā vā.",
  "anya-e0401n6:5_20": "‘‘Dhamma muttakaṁ vā attānaṁ gahetvā’’ti pañcakkhandhadhammavimuttaṁ parikappasiddhaṁ",
  "anya-e0401n6:5_21": "attānaṁ vā gahetvā. Catasso avatthā yassāti caturāvatthikā. Vedanāya sambhogarasattā",
  "anya-e0401n6:5_22": "‘‘saṁbhuñjiṁ’’ti vuttaṁ. ‘‘Sukhito’’ti sukhavedanāya samaṅgīpuggalo. Dhammato khandha",
  "anya-e0401n6:5_23": "pañcakameva. Tattha pana sukhavedanāpadhānattā tathā samanupassanto vedanaṁ attāti",
  "anya-e0401n6:5_24": "samanupassati nāma. ‘‘Samūhato gahetvā’’ti ahamasmi, ahaṁ eko sattotiādinā samūhato.",
  "anya-e0401n6:5_25": "‘‘Vatthū’’ti pañcakkhandhā vuccanti. Ñātapariññādivasena apariññātāni vatthūni etehīti",
  "anya-e0401n6:5_26": "apariññātavatthukā. Ekamuhuttamattepi kāle. Rūpaṁ attato samanupassatītiādikaṁ caturāvatthaṁ",
  "anya-e0401n6:5_27": "sandhāya ‘‘kadāci attato’’tiādi vuttaṁ. ‘‘Attanimittaṁ’’ti abhikkamanādīsu kāyavacīmano",
  "anya-e0401n6:5_28": "kriyāsu ahaṁ abhikkamāmi, ahaṁ paṭikkamāmītiādinā citte dissamānā attacchāyā vuccati.",
  "anya-e0401n6:6_0": "‘‘Kāmanaṭṭhenā’’ti icchanaṭṭhena. ‘‘Chandanaṭṭhenā’’ti patthanaṭṭhena. Līnabhāvo",
  "anya-e0401n6:6_1": "nāma cittacetasikānaṁ paṭikuṭanaṁ. Āpādīyate āpādanaṁ. Līnabhāvassa āpādananti viggaho.",
  "anya-e0401n6:6_2": "‘‘Tandī’’ti ālasyaṁ vuccati. ‘‘Vijambhitatā’’ nāma kilesavasena kāyaṅgānaṁ vijambhanaṁ",
  "anya-e0401n6:6_3": "samiñjanappasāraṇādikaraṇaṁ. Sā eva paccayo etassāti viggaho.",
  "anya-e0401n6:7_0": "Anusayapadatthe. ‘‘Uppajjantī’’ti uppajjituṁ sakkonti. Na pana ekantato uppajjanti.",
  "anya-e0401n6:7_1": "Santesuhi ekantato uppajjantesu anusayā nāma na honti sayanakiccasseva abhāvato.",
  "anya-e0401n6:7_2": "‘‘Uppajjantī’’ti vā uppajjituṁ pahonti. Patthodano bahūnaṁ janānaṁ pahotītiādīsu",
  "anya-e0401n6:7_3": "viya. Paññattiyohi asabhāvadhammajātikattā kāraṇa lābhepi uppajjituṁ nappahonti.",
  "anya-e0401n6:7_4": "Ime pana sabhāvadhammajātikattā kāraṇa lābhe sati uppajjituṁ pahontīti. Evañhisati,",
  "anya-e0401n6:7_5": "uppādaṁ apattānaṁpi tesaṁ paramatthajātikatā siddhā hotīti. ‘‘Saha anusentī’’ti ekato",
  "anya-e0401n6:7_6": "anusentīti vuttā kāmarāgānusayo ca paṭighānusayo ca mānānusayo ca diṭṭhānusayo ca",
  "anya-e0401n6:7_7": "vicikicchānusayo ca. Imesaṁ sattānaṁ sattasantāne anusayakiccamattaṁ ṭhapetvā ekato",
  "anya-e0401n6:7_8": "uppatti nāma natthi. Yadi ekato uppajjeyyuṁ. Dvādasā kusalacittāni sattasantāne niccakālampi",
  "anya-e0401n6:7_9": "ekato uppajjeyyuṁ. Na ca uppajjanti. Tasmā viññāyati uppajjanaṁ nāma appahīnaṭṭhena",
  "anya-e0401n6:7_10": "uppajjanārahabhāvo vuttoti. Sentīti vatvā tadatthaṁ dasseti ‘‘visuṁ’’tiādinā. ‘‘Avuṭṭhitā’’ti",
  "anya-e0401n6:7_11": "uppādaṁ apattā. ‘‘Tathāpavattā’’ti cālanākārena pavattā. Puna ‘‘tathāpavattā’’ti",
  "anya-e0401n6:7_12": "javanasahajātākārena pavattā. ‘‘Yesaṁ’’ti kāmarāgānusayādīnaṁ. ‘‘Āvajjanaṁ’’ti āvajjanacittaṁ.",
  "anya-e0401n6:7_13": "‘‘Damathaṁ’’ti sudantabhāvaṁ. ‘‘Tathā pavattā’’ti cittasantānānusayanākārena pavattā.",
  "anya-e0401n6:7_14": "Tāavatthā yesaṁ te tadavatthikā. Yadi te uppādaṁ apattā. Evaṁsati, te paramatthāpi",
  "anya-e0401n6:7_15": "nāma na bhaveyyunti codanaṁ pariharati ‘‘te panā’’tiādinā. Sace te kusalābyākata",
  "anya-e0401n6:7_16": "cittasantānampi anugatā. Evaṁsati, te kusalābyākatāni nāma siyunti codanaṁ pariharati",
  "anya-e0401n6:7_17": "‘‘na cā’’tiādinā. Atha te ekanta akusalā siyuṁ. Evaṁsati, kusalābyākatehi viruddhā",
  "anya-e0401n6:7_18": "bhaveyyuṁti codanaṁ pariharati ‘‘nāpī’’tiādinā. Yadi uppādaṁ apattā. Evaṁsati, kālavimuttā",
  "anya-e0401n6:7_19": "siyunti āha ‘‘nāpikālattaya vinimuttā’’tiādiṁ. ‘‘Sānusaye cittasantāne’’ti sekkhaputhujjanānaṁ",
  "anya-e0401n6:7_20": "cittasantāne. ‘‘Saha magguppādā’’ti magguppādena saheva. ‘‘Tattha tattha vutto’’ti",
  "anya-e0401n6:7_21": "aṭṭhakathāṭīkāsu vutto. ‘‘Anāgatasāmaññaṁ’’ti anāgatasadisaṁ. Na ekanta anāgatantipi",
  "anya-e0401n6:7_22": "vadanti. Kathaṁ te saṅkhatajātikā hontīti āha ‘‘tehi magge’’tiādiṁ. Vibhāvanipāṭhe.",
  "anya-e0401n6:7_23": "‘‘Appahīnā’’ti maggena appahīnā. ‘‘Tadavatthā’’ti uppajjanārahāvatthā. ‘‘Taṁ sabhāvattā’’ti",
  "anya-e0401n6:7_24": "kāmarāgādi sabhāvattā. ‘‘Tathā vuccantī’’ti anusayāti vuccanti. Anāgatā nāma na honti.",
  "anya-e0401n6:7_25": "Cittasantāne vattamānabhāvena siddhattā. ‘‘Hañci pajahatī’’ti yadipajahati. ‘‘Tenahī’’ti",
  "anya-e0401n6:7_26": "tato eva. ‘‘Ratto’’ti rāgasamaṅgī hutvā. ‘‘Duṭṭho’’ti dosasamaṅgī hutvā. ‘‘Muḷho’’ti",
  "anya-e0401n6:7_27": "mohasamaṅgī hutvā pajahatīti doso āpajjatīti vuttaṁ hoti. Pariyuṭṭhāna pattānaṁ rāgādīnaṁ.",
  "anya-e0401n6:7_28": "‘‘Maggavajjhaṁ’’ti maggena vadhitabbaṁ. ‘‘Uppannaṁ’’ti paccuppannaṁ. Vattamānañca",
  "anya-e0401n6:7_29": "taṁ uppannañcāti vattamānuppannaṁ. ‘‘Bhutvā’’ti ārammaṇaṁ paribhuñjitvā. Vigacchatīti",
  "anya-e0401n6:7_30": "vigataṁ. Bhutvā vigatañca taṁ uppannañcāti bhutvā vigatuppannaṁ. Vipaccanatthāya",
  "anya-e0401n6:7_31": "okāsaṁ karontīti okāsakataṁ. Okāsakatañca taṁ uppannañcāti okāsakatuppannaṁ. Samudācāro",
  "anya-e0401n6:7_32": "vuccati bhiyyo pavattanaṁ. Samudācāro ca so uppannañcāti samudācāruppannaṁ. Khandhapañcaka",
  "anya-e0401n6:7_33": "saṅkhātaṁ bhūmiṁ labhatīti bhūmiladdhaṁ. Bhūmiladdhañca taṁ uppannañcāti bhūmiladdhuppannaṁ.",
  "anya-e0401n6:7_34": "Ārammaṇaṁ adhikataraṁ gaṇhātīti ārammaṇādhiggahitaṁ. Ārammaṇādhiggahitañca taṁ uppannañcāti",
  "anya-e0401n6:7_35": "ārammaṇādhiggahituppannaṁ. Mahaggatajjhānena avikkhambhitañca taṁ uppannañcāti avikkhambhituppannaṁ.",
  "anya-e0401n6:7_36": "Maggena asamugghāṭitañca taṁ uppannañcāti asamugghāṭituppannaṁ. Evaṁ maggavajjhānaṁ",
  "anya-e0401n6:7_37": "anusayānaṁ uppannabhāvena vuttattā paccuppannatā pariyāyova tesaṁ vattabboti. ‘‘Sekkhā’’ti sattasekkhapuggalā.",
  "anya-e0401n6:8_0": "Orambhāgo vuccati kāmalokoceva puthujjanabhāvo ca. Orambhāge sandissantīti orambhāgiyāni.",
  "anya-e0401n6:8_1": "Uddhaṁbhāgo vuccati mahaggatabhāvoceva ariyabhāvo ca. Uddhaṁbhāge sandissantīti uddhaṁbhāgiyāni.",
  "anya-e0401n6:8_2": "Tattha. Kāmacchando, byāpādo,ti imāni dvesaṁ yojanāni kāmalokasaṅkhāte orambhāge",
  "anya-e0401n6:8_3": "eva sandissanti. Diṭṭhi, vicikicchā, sīlabbataparāmāso,ti imāni tīṇi puthujjanabhāva",
  "anya-e0401n6:8_4": "saṅkhāte. Sesāni pana pañca mahaggatabhāvasaṅkhāte ca ariyabhāvasaṅkhāteca uddhaṁbhāgepi",
  "anya-e0401n6:8_5": "sandissanti. Athavā. Purimāni pañcayassa tāni maggena appahīnāni, taṁ uparibhavagge",
  "anya-e0401n6:8_6": "ṭhitaṁpi kāmalokasaṅkhātaṁ orambhāgaṁ ākaḍḍhanti, tasmā orambhāgāya saṁvattantīti",
  "anya-e0401n6:8_7": "orambhāgiyāni. Pacchimāni pañca yassa tāni appahīnāni, taṁ kāmaloke ṭhitaṁpi uddhaṁbhāgaṁ",
  "anya-e0401n6:8_8": "ākaḍḍhanti, tasmā uddhaṁbhāgāya saṁvattantīti uddhaṁbhāgiyāni. Tatthahi dverūpārūparāgā",
  "anya-e0401n6:8_9": "ekantena mahaggatabhāvaṁ ākaḍḍhantiyeva. Māno ca uddhaccañca avijjācāti imāni ca",
  "anya-e0401n6:8_10": "rūpārūparāgasahagatāni hutvā ākaḍḍhanti. Oraṁ heṭṭhimaṁ kāmalokaṁ bhajantīti orambhāgiyāni.",
  "anya-e0401n6:8_11": "Uddhaṁ rūpārūpalokaṁ bhajantīti uddhaṁbhāgiyānītipi vaṇṇenti. ‘‘Itarāni panā’’ti",
  "anya-e0401n6:8_12": "dve issā saṁyojana macchariyasaṁyojanāni. ‘‘Kamopana dvinnaṁ pī’’ti idha saṅgahe",
  "anya-e0401n6:8_13": "dvinnaṁpi anukkamopana.",
  "anya-e0401n6:9": "‘‘Vibādhentī’’ti vihiṁsanti. ‘‘Upatāpenticā’’ti upagantvā santāpenti. Sesamettha suviññeyyaṁ.",
  "anya-e0401n6:10": "Akusalasaṅgahānudīpanā niṭṭhitā.",
  "anya-e0401n6:11_0": "163. Missakasaṅgahe. ‘‘Cittappaṭipādanaṁ cittaniyojanaṁ. ‘‘Sugati duggati vivaṭṭasaṅkhātāsu",
  "anya-e0401n6:11_1": "cā’’ti sugatibhava duggati bhavanibbānasaṅkhātāsu ca. Nibbānañhi vaṭṭato gigatattā",
  "anya-e0401n6:11_2": "vivaṭṭanti vuccati. ‘‘Dassanādīhi evā’’ti dassanasaṅkappanādīhi eva. Ujugati nāma",
  "anya-e0401n6:11_3": "hitasukhasaṁvattanikā pavatti vuccati. Vaṅkagatināma ahita dukkhasaṁvattanikā pavatti.",
  "anya-e0401n6:11_4": "‘‘Pathaṅgānī’’ti pathassamaggassa aṅgāni. Maggoti ca upāyo vuccatīti āha ‘‘upāyaṅgānī’’ti.",
  "anya-e0401n6:11_5": "‘‘Itarānī’’ti sammādiṭṭhi sammāsaṅkappādīni aṅgāni. Ujugatiyā gamanassa upāyaṅgāni.",
  "anya-e0401n6:11_6": "Imepi cattāro maggaṅga dhammā dhammā nāma āgatā. ‘‘Tathā tathā pavattānaṁ’’ti musāvādādivasena",
  "anya-e0401n6:11_7": "pavattānaṁ. ‘‘Nā nāmaggovā’’ti micchāmaggo ca sammāmaggo ca.",
  "anya-e0401n6:12_0": "‘‘Attādhīnavuttike’’ti attāyattappavattike. Attano gati nāma cakkhundriyādīnaṁ dassanādi",
  "anya-e0401n6:12_1": "kiccameva vuccati. ‘‘Issarā adhipatino’’ti idaṁ ādhippaccatthapākaṭatthaṁ vuttaṁ.",
  "anya-e0401n6:12_2": "Attho pana bhāvappadhānavasena gahetabbo. Indriyaṁ issariyaṁ ādhippaccantihi ime",
  "anya-e0401n6:12_3": "ekatthāti. ‘‘Itthākārāni’’ nāma itthiliṅgapurisaliṅgādi. ‘‘Aññathā appavattiyaṁ’’ti",
  "anya-e0401n6:12_4": "itthisaṇṭhāne purisaliṅgādīnaṁ, purisasaṇṭhāne itthiliṅgādīnaṁ appavattiyaṁ. Tenāha",
  "anya-e0401n6:12_5": "‘‘tathāhī’’tiādiṁ. Mano vijānanakicce sampayuttadhammānaṁ issaro hoti anaññābhibhavanīyabhāvena",
  "anya-e0401n6:12_6": "pavattanatoti sambandho. Evaṁ parattha. ‘‘Ārammaṇādhimuccane’’ti ārammaṇe nirāsaṅkappavattiyaṁ.",
  "anya-e0401n6:12_7": "‘‘Ārammaṇupaṭṭhāne’’ti citte buddhaguṇādhikassa ārammaṇassa upaṭṭhāne. ‘‘Catusaccadhammo’’ti",
  "anya-e0401n6:12_8": "tena puggalena anaññāta pubbo catusacca dhammo. Anaññāta pubbaṁ amataṁ vā padaṁ.",
  "anya-e0401n6:12_9": "Anaññātaṁ ñassāmi iti pavattaṁ indriyanti samāso. Paṭipannassāti pana atthato siddhattā",
  "anya-e0401n6:12_10": "vuttaṁ. ‘‘Vippakatabhāvenā’’ti aniṭṭhaṅgatabhāvena. Punappunaṁ jānanakiccayuttānaṁ",
  "anya-e0401n6:12_11": "majjhe channaṁsekkhānaṁ. Etena avasaddassayāva sabbakilesappahānā jānananti atthaṁ",
  "anya-e0401n6:12_12": "dīpeti. Pathama maggena ñātaṁ mariyādaṁ anatikkamma jānanantipi vaṇṇenti. Ājānitatthāti",
  "anya-e0401n6:12_13": "aññātāvī. Arahā khīṇāsavo katakicco vusita brahmacariyo. Aññātāvino indriyanti aññātāvindriyanti",
  "anya-e0401n6:12_14": "atthaṁ dassetuṁ ‘‘pariniṭṭhita ājānanakiccassā’’tiādi vuttaṁ. ‘‘Tabbimuttī’’ti attaggāha",
  "anya-e0401n6:12_15": "vimutti. ‘‘Tasmiṁ vā’’ti tasmiṁ attanivā. ‘‘Saṁkiliṭṭho’’ti nānākilesehi saṁkilesito.",
  "anya-e0401n6:12_16": "‘‘Vipphandito’’ti nānāsukhadukkhehi saṁkampito. ‘‘Vodānapattiyā’’ti visuddhipattatthāya.",
  "anya-e0401n6:12_17": "‘‘Tāyapaṭi pattiyā’’ti karaṇatthe, hetu atthe vā karaṇavacanaṁ. ‘‘Vodānapattiyā’’ti",
  "anya-e0401n6:12_18": "sāmiatthe sāmivacanaṁ.",
  "anya-e0401n6:13_0": "‘‘Balīyantī’’ti nāmadhātuniddeso. Tenāha ‘‘balasā karontī’’ti. ‘‘Balasā’’ti balena.",
  "anya-e0401n6:13_1": "Parito samantato senti parivārentīti parissayā. Assaddhassa bhāvo assaddhiyaṁ. Kosajjasaṅkhātena",
  "anya-e0401n6:13_2": "paṭipakkhadhammena. Muṭṭhā naṭṭhā sati yassāti muṭṭhassati. Muṭṭhassatissa bhāvo",
  "anya-e0401n6:13_3": "muṭṭhassaccaṁ. ‘‘Sesaduka dvayaṁ’’ti ahirikadukaṁ hiridukañca.",
  "anya-e0401n6:14_0": "Gahapati, jāyampatī, tiādīsu viya patisaddo sāmiissara pariyāyoti āha ‘‘patīti sāmiissaro’’ti.",
  "anya-e0401n6:14_1": "‘‘Paresaṁ’’ti sahajātesu paresaṁ indriyānaṁ. ‘‘Parehī’’ti kammatthe karaṇavacanaṁ.",
  "anya-e0401n6:14_2": "Pare sahajāte indriya dhammeti attho. ‘‘Adhiko’’ti adhikataro. ‘‘Attādhīna vuttīnaṁ’’ti",
  "anya-e0401n6:14_3": "attāyattavuttīnaṁ. ‘‘Chandāgamanavasena vā’’ti ettha āgacchati phalaṁ etenāti āgamanaṁ.",
  "anya-e0401n6:14_4": "Ādikāraṇaṁ, mūlakāraṇaṁ, pabhavakāraṇaṁ. Chando eva āgamanaṁ chandāgamanaṁ. Tenāha",
  "anya-e0401n6:14_5": "‘‘pubbe atītabhavesū’’tiādiṁ. Sampayutta dhamme attaparādhīne katvāti sambandho.",
  "anya-e0401n6:14_6": "Mahogho tiṇapaṇṇakasaṭe attaparādhīne karonto viyāti yojanā. Tattha ‘‘attaparādhīne’’ti",
  "anya-e0401n6:14_7": "attasaṅkhātoparo attaparo. Attaparena adhīnā attaparādhīnāti attho. ‘‘Sesesupī’’ti",
  "anya-e0401n6:14_8": "sesesu vīriya citta vīmaṁsādhipatīsupi. Etena ‘vīriyameva adhipati vīriyādhipati.",
  "anya-e0401n6:14_9": "Vīriyavato kiṁ nāma kammaṁ na sijjhatīti evaṁ pubbābhisaṅkhāravasena vā pubbe atītabhavesu",
  "anya-e0401n6:14_10": "suṭṭhu āsevitavīriyāgamanavasena vā tesu tesu kalyāṇa pāpakammesu sampayutta dhamme",
  "anya-e0401n6:14_11": "mahogho viya tiṇapaṇṇakasaṭe attaparādhīne niccaṁ paggahitadhurekatvā pavattaṁ vīriya’ntiādinayaṁ",
  "anya-e0401n6:14_12": "atidisati. ‘‘Pacchimā tayo dhammā’’ti vīriya citta vīmaṁsā dhammā. Paravasepi vattanti,",
  "anya-e0401n6:14_13": "tadā tesaṁ adhipatibhāvo natthīti codanā. Adhipati kiccaṁ nāma dhuravāhitāti sambandho.",
  "anya-e0401n6:14_14": "‘‘Taṁ taṁ kicca visesaṁ anapekkhitvā’’ti cakkhundriyaṁ dassana kicce issaro, sotindriyaṁ",
  "anya-e0401n6:14_15": "savana kiccetiādīsu taṁ taṁ kiccavisesaṁ apekkhati, tathā anapekkhitvā. ‘‘Vijānanādi",
  "anya-e0401n6:14_16": "kiccaṁ’’ti ‘mano ārammaṇa vijānane’tiādinā vuttaṁ sabbaṁ indriya kiccaṁ.",
  "anya-e0401n6:15_0": "Bhuso haranti vahantīti āhārā. ‘‘Bhuso’’ti atirekataranti attho. Kathaṁ pana bhuso",
  "anya-e0401n6:15_1": "harantīti āha ‘‘sahajātādī’’tiādiṁ. Tete paccaya dhammā tete paccayuppanna dhammā",
  "anya-e0401n6:15_2": "cāti yojanā. ‘‘Etthā’’ti imissaṁ pāḷiyaṁ. ‘‘Paccayāhāro vā’’ti ettha hetu ārammaṇādiko",
  "anya-e0401n6:15_3": "sabbopaccayo paccayāhāro nāma. Āhāra paccayopana visuṁ eko paccayaviseso. ‘‘Paccayaṭṭhenā’’ti",
  "anya-e0401n6:15_4": "hetu ārammaṇādi paccayaṭṭhena. ‘‘Āhārabhūtā’’ti upatthambhanakiccavisesabhūtāti vuttaṁ",
  "anya-e0401n6:15_5": "hoti. ‘‘Kaḷīraṅkurānaṁ’’ti kammatthe sāmivacanaṁ. ‘‘Vaḍḍhiyā’’ti vaḍḍhanatthāya.",
  "anya-e0401n6:15_6": "‘‘Ṭhitiyā’’ti ṭhitatthāya. Imesattā vaṭṭe pavattantīti sambandho. Sesamettha suviññeyyaṁ.",
  "anya-e0401n6:15_7": "‘‘Pakkhe viyūhitvā’’ti pakkhe sañcāletvāti vuttaṁ hoti. ‘‘Pakkhe’’ti vā pakkhehi",
  "anya-e0401n6:15_8": "vātaṁ byūhitvā. ‘‘Tadanusayitassā’’ti tasmiṁ vipāka santāne anusayi tassa. ‘‘Vibhāvetvā’’ti",
  "anya-e0401n6:15_9": "paccakkhato vibhūtaṁ pākaṭaṁ katvā. ‘‘Alabhitvā’’ti cakkhumhi alabhitvā. Apassitvāti",
  "anya-e0401n6:15_10": "vuttaṁ hoti. ‘‘Tatthevā’’ti nivāsaṭṭhāne eva. ‘‘Sampayuttā’’ti viññāṇena sampayuttā.",
  "anya-e0401n6:15_11": "Bhaviṁsu vaḍḍhiṁ sūti bhūtā. Sambhavaṁ vuḍḍhikāraṇaṁ esanti gavesantīti sambhavesino.",
  "anya-e0401n6:15_12": "‘‘Vuttanayenā’’ti ‘yathā yavabījānaṁ vā sālibījānaṁ vā’tiādinā vuttanayena. ‘‘Āhāretī’’ti",
  "anya-e0401n6:15_13": "pavatteti. ‘‘Manosañcetanāhāro’’ti kusalākusala kammabhūto manosañcetanāhāro. ‘‘Tayo",
  "anya-e0401n6:15_14": "bhave’’ti tayo kāmabhavādike upapattibhave. Ṭhitiyāti ca anuggahāyāti ca vuttaṁ.",
  "anya-e0401n6:15_15": "Itarathā uppattiyāti ca vuttaṁ siyāti adhippāyo.",
  "anya-e0401n6:16_0": "‘‘Dubbalakiccaṭṭhānavatthukattā’’ti dubbalakiccattā dubbalaṭṭhānattā dubbalavatthukattā.",
  "anya-e0401n6:16_1": "‘‘Abhinipāta mattāni hontī’’ti dassana savanādi mattāni hontīti adhippāyo. ‘‘Vitakka",
  "anya-e0401n6:16_2": "pacchimakaṁ jhānaṁ’’ti jhānāni nāma vitakkassa pacchānugataṁ hotīti attho. ‘‘Tatthā’’ti",
  "anya-e0401n6:16_3": "tesupañcaviññāṇesu. ‘‘Tā’’ti vedanā ekaggatā. ‘‘Taṁ’’ti jhānakiccaṁ. Ekaggatā balavatī",
  "anya-e0401n6:16_4": "na hotīti sambandho. ‘‘Maggindriya balabhāvāyā’’ti maggindriya balabhāvatthāya. Lokuttaravipākāni",
  "anya-e0401n6:16_5": "javanakiccāni ca sādhipatikāni ca hontīti vuttaṁ ‘‘tibhūmakānī’’tiādi. Sesamettha subodhaṁ.",
  "anya-e0401n6:17": "Missakasaṅgahānudīpanā niṭṭhitā.",
  "anya-e0401n6:18_0": "164. Bodhipakkhiyasaṅgahe. ‘‘Satipaṭṭhānā’’ti ettha pasaddo pamukhattho padhānatthoti",
  "anya-e0401n6:18_1": "āha ‘‘pamukhā padhānā hutvā’’ti. Ṭhāsaddo gatinivatti atthoti āha ‘‘cittagamanaṁ",
  "anya-e0401n6:18_2": "nivattetvā pavattantī’’ti. ‘‘Kāye anupassanā’’ti kāye pavattā anupassanā. Punappunaṁ",
  "anya-e0401n6:18_3": "passanti yogino etāyāti anupassanā. Katamaṁ passantīti āha ‘‘assāsapassāsādikassā’’tiādiṁ.",
  "anya-e0401n6:18_4": "Kathañcataṁ passantīti vuttaṁ ‘‘taṁ taṁ kāyabhāvenā’’tiādi. Idāni punappuna saddassa",
  "anya-e0401n6:18_5": "atthaṁ dassento ‘‘yāvā’’tiādimāha. Vedanānu passanādīsupi esevanayo. Taṁ na sundaraṁ.",
  "anya-e0401n6:18_6": "Kasmā, sakalassa rūpakāyassa adhippetattā. Sesamettha suviññeyyaṁ. Yadi evantiādīsu.",
  "anya-e0401n6:18_7": "‘‘Itarāpi siddhā’’ti kāyānupassanādayopi siddhā. Kasmā, dhammānupassanāya antogadhattā.",
  "anya-e0401n6:18_8": "‘‘Tathā anupassantassā’’ti rūppanalakkhaṇato anupassantassa. ‘‘Taṁ taṁ samūhabhūtarūpadhammavasenā’’ti",
  "anya-e0401n6:18_9": "assāsapassāsādi samūhabhūtassa rūpa dhammassa vasena. ‘‘Subhādivipallāsassā’’ti subha",
  "anya-e0401n6:18_10": "sukha niccavipallāsassa. ‘‘Oḷārikassā’’ti supākaṭavasena oḷārikassa. ‘‘Attūpanibandhā’’ti",
  "anya-e0401n6:18_11": "attena upanibandhā, paṭibaddhā.",
  "anya-e0401n6:19_0": "‘‘Kāmaṁ’’ti ekantena. Upasussatūti sambandho. ‘‘Yantaṁ’’ti jhānābhiññā maggaphalanibbānaṁ.",
  "anya-e0401n6:19_1": "‘‘Vīriyassa saṇṭhānaṁ’’ti vīriyagamanassa vīriyappavattanassa nivattivasena saṇṭhānaṁ.",
  "anya-e0401n6:19_2": "Uppannasaddena atīta kilesāpi paccuppanna kilesāpi gahetabbā hontīti āha ‘‘asukasmiṁ",
  "anya-e0401n6:19_3": "kāle’’tiādiṁ. ‘‘Mayhaṁ uppannaṁ’’ti idāni uppannaṁ. ‘‘Pahānāyā’’ti ettha samucchedappahānaṁ",
  "anya-e0401n6:19_4": "adhippetanti āha ‘‘anuppāda dhammatāpādanakaraṇatthaṁ’’ti. Tattha anuppādo dhammo",
  "anya-e0401n6:19_5": "yesaṁ te anuppāda dhammā. Maggena pahīnā akusala dhammā. Anuppāda dhammānaṁ bhāvoti",
  "anya-e0401n6:19_6": "viggaho. Anuppāda dhammatāya āpādanaṁ. Tassa karaṇanti samāso. ‘‘Disvā’’ti tesaṁ",
  "anya-e0401n6:19_7": "uppatti vatthuṁ disvā. ‘‘Paccayasamucchindanatthaṁ’’ti paccayabhūtassa anusayassa",
  "anya-e0401n6:19_8": "samucchindanatthaṁ. ‘‘Apattā’’ti idāni apattā. ‘‘Samaye’’ti buddhuppādanavamakkhaṇe.",
  "anya-e0401n6:19_9": "‘‘Niyāmaṁ na okkamantī’’ti ariyamaggasaṅkhātaṁ sammattaniyāmaṁ na okkamanti. Nappavisanti.",
  "anya-e0401n6:19_10": "Kilesehi akopetabbatāya akuppo dhammo yassāti akuppa dhammo. Khīṇāsavo. Akuppa dhammassa",
  "anya-e0401n6:19_11": "bhāvo akuppa dhammatā. Arahatta phalaṁ. ‘‘Tesaṁ’’ti kusalānaṁ dhammānaṁ. Uppannānaṁ",
  "anya-e0401n6:19_12": "pāpakānaṁ pahānāyāti katvā visuddhidhammesu yogaṁ karontassa anukkamena bhāvanā kamme",
  "anya-e0401n6:19_13": "matthakaṁ patteādito paṭṭhāya uppannāpi pāpakā pahiyyanti. Anuppannāpi nuppajjanti.",
  "anya-e0401n6:19_14": "Anuppannāpi kusalā uppajjanti. Uppannāpi bhāvanā pāripūriṁ gacchanti. Esanayo anuppannānaṁ",
  "anya-e0401n6:19_15": "pāpakānaṁ anuppādāyātiādīsu. Evaṁ catūsu mukhesu ekekamukhenapi sammā padahantassa",
  "anya-e0401n6:19_16": "sammappadhānaṁ catukiccasādhakaṁ hoti. Tenāha ‘‘etesu panā’’tiādiṁ.",
  "anya-e0401n6:20_0": "Abhivisiṭṭhena dhammavavatthānaññāṇena ñātabbā sabbe paramattha dhammā abhiññeyyā",
  "anya-e0401n6:20_1": "nāma. ‘‘Abhiññā siddhī’’ti abhijānana kiccasiddhi. Visuṁ visuṁ paricchinditvā ñātabbā",
  "anya-e0401n6:20_2": "catusacca dhammā pariññeyyā nāma. Tehi dukkhasacca dhammā pariññātabbabhāvena, samudaya",
  "anya-e0401n6:20_3": "sacca dhammā pahātabba bhāvena, nirodhasacca dhammā sacchikātabba bhāvena, maggasacca",
  "anya-e0401n6:20_4": "dhammā bhāvetabbabhāvena ñātabbā hontīti. ‘‘Bhāvanāsiddhī’’ti bhāvanākicca siddhi.",
  "anya-e0401n6:20_5": "Taṁ saṁyuttake imāyapāḷiyā sametīti sambandho. ‘‘Vibhaṅge panā’’ti iddhipādavibhaṅge",
  "anya-e0401n6:20_6": "pana. ‘‘Citta cetasikarāsī’’ti saha pubbabhāgabhāvanāya uttari manussa dhammapariyā",
  "anya-e0401n6:20_7": "pannā cittacetasikarāsi. ‘‘Tattha panā’’ti vibhaṅge tasmiṁ uttaracūḷabhājanīye pana.",
  "anya-e0401n6:20_8": "‘‘Idhā’’ti imasmiṁ saṅgahe.",
  "anya-e0401n6:21_0": "Cattāri sotāpattiyaṅgāni nāma buddhe aveccappasādena samannāgato. Dhamme, saṅghe,",
  "anya-e0401n6:21_1": "ariyakantehi sīlehi samannāgatoti evaṁ vuttāni sotāpattiyā aṅgāni. Tattha ‘‘ariyakantehī’’ti",
  "anya-e0401n6:21_2": "ariyajanehi kāmitehi icchitehi. ‘‘Sīlehī’’ti pañcaniccasīlehi, ājīvaṭṭhamakasīlehi",
  "anya-e0401n6:21_3": "vā. ‘‘Sammappadhānesū’’ti sammappadhānakiccesu.",
  "anya-e0401n6:22_0": "‘‘Soḷasahikiccehī’’ti ekekasmiṁ sacce cattāri cattāri katvā soḷasahi kiccehi. Pīḷanaṭṭho,",
  "anya-e0401n6:22_1": "saṅkhataṭṭho, tiādīhi soḷasahi atthehīti vuttaṁ hoti. Te ca atthā parato āgamissanti.",
  "anya-e0401n6:22_2": "Sati eva sambojjhaṅgoti vuttaṁ, kathaṁ pana sāsati sambodhiṁ samuṭṭhāpetīti āha ‘‘sāhī’’tiādiṁ.",
  "anya-e0401n6:22_3": "Esanayo sesabojjhaṅgesupi. ‘‘Tesu dhammesū’’ti ajjhattabahiddhā dhammesu. ‘‘Līnasaṅkoca",
  "anya-e0401n6:22_4": "kosajjapakkhaṁ’’ti līnapakkha saṅkoca pakkhakosajja pakkhaṁ. Dhuraṁ suṭṭhu paggaṇhāti",
  "anya-e0401n6:22_5": "ukkhipatīti dhurasampaggaho. ‘‘Dhuraṁ’’ti samathadhuraṁ vipassanā dhurañca. ‘‘Arati",
  "anya-e0401n6:22_6": "ukkaṇṭha pakkhaṁ’’ti aratipakkha nibbidāpakkhaṁ. Dhamme rati dhammarati. Dhamme nandī",
  "anya-e0401n6:22_7": "dhammanandī. Dhamme ārāmo dhammārāmo. ‘‘Sārambho’’ nāma cittavihesā. ‘‘Daratho’’",
  "anya-e0401n6:22_8": "nāma cittasantāpo. Samāhito bhikkhave yathābhūtaṁ pajānāti passatīti vacanato paññāya",
  "anya-e0401n6:22_9": "samādhi pādakatā pākaṭāti vuttaṁ ‘‘tassā’’tiādiṁ. Samaṁ avisamaṁ attano kiccaṁ vahati",
  "anya-e0401n6:22_10": "sīlenāti samavāhī. Samavāhissa bhāvo samavāhitā.",
  "anya-e0401n6:23_0": "Sā pana catubbidhā hotīti sambandho. ‘‘Tassā’’ti sammādiṭṭhiyā. ‘‘Visākhā’’ti ālapana",
  "anya-e0401n6:23_1": "padaṁ. ‘Sabbe lokuttare hontī’ti vacanassa sambandhaṁ dassetuṁ ‘‘te pana sattatiṁsappabhedā’’tiādimāha.",
  "anya-e0401n6:23_2": "Na vaṭṭhānāni assa atthīti navaṭṭhānikaṁ. ‘‘Lokuttare’’ti lokuttara citte. ‘‘Attappaṭipakkhānaṁ’’ti",
  "anya-e0401n6:23_3": "attanā ujuppaṭipakkhānaṁ. ‘‘Te’’ti bodhipakkhiya dhammā. Etena dassetīti sambandho.",
  "anya-e0401n6:23_4": "‘‘Kuṇḍaliyā’’ti evaṁ nāmakaṁ brāhmaṇaṁ ālapati. ‘‘Vijjā’’ti maggavijjā. ‘‘Vimuttī’’ti phalavimutti.",
  "anya-e0401n6:24": "Bodhipakkhiyānudīpanā niṭṭhitā.",
  "anya-e0401n6:25_0": "165. Sabbasaṅgahe. ‘‘Pañcarāsayo’’ti pañcasaṅgahā. ‘‘Atītādibhedabhinnānaṁ’’ti atītānāgatapaccuppannabhedena,",
  "anya-e0401n6:25_1": "ajjhatta bahiddhābhedena, oḷārikasukhumabhedena, hīnapaṇītabhedena, dūrasantikabhedena",
  "anya-e0401n6:25_2": "ca bhinnānaṁ. ‘‘Upapatti dvāresū’’ti cakkhādi dvāresu. ‘‘Kammadvāresū’’ti kāyakammadvārādīsu.",
  "anya-e0401n6:25_3": "‘‘Saṅgammā’’ti saṅgantvā. ‘‘Samāgammā’’ti samāgantvā. ‘‘Sādhāraṇa kiccāni vā’’ti",
  "anya-e0401n6:25_4": "sabbiriyāpathehi sādhāraṇa kiccānivā. Pāḷipāṭhe. ‘‘Kiñcā’’ti kasmā ca. ‘‘Saṅkhārevadethā’’ti",
  "anya-e0401n6:25_5": "saṅkhārā saṅkhārā iti tumhe vadetha. ‘‘Kiñcasaṅkhataṁ’’ti katamañcasaṅkhataṁ. ‘‘Rūpaṁ",
  "anya-e0401n6:25_6": "rūpatthāyā’’ti rūpavikatiyā jātatthāya rūpasaṅkhātaṁ saṅkhataṁ abhisaṅkharontīti",
  "anya-e0401n6:25_7": "attho. Upabhogo nāma vatthābharaṇādiko antobhogo. Paribhogo nāma mañcapīṭhādiko bāhira",
  "anya-e0401n6:25_8": "paribhogo. Samparāyikañca vedananti adhikāro. Sesesupi saññāsaṅkhāra viññāṇesupi.",
  "anya-e0401n6:25_9": "‘‘Dānaṁ dānatthāyā’’ti dānapuññassa jātatthāya. Dānasaṅkhātaṁ saṅkhataṁ abhisaṅkharontīti",
  "anya-e0401n6:25_10": "attho. Athavā dānassa attho dānattho. ‘‘Attho’’ti ca vipākattho phalattho. Dānavipākatthāya",
  "anya-e0401n6:25_11": "dānaphalatthāya dānapuññasaṅkhātaṁ saṅkhataṁ abhisaṅkharontīti attho. Evaṁ sesesupi.",
  "anya-e0401n6:25_12": "‘‘Anuyuñjantā’’ti vipassanā kammaṁ anuyuñjantā. ‘‘Tīsu dhammesu kilamissantī’’ti",
  "anya-e0401n6:25_13": "vuttaṁ. Kathaṁ kilamissantīti āha ‘‘tathāhi yathā’’tiādiṁ. ‘‘Sukhasaññitesu paṭisaraṇesū’’ti",
  "anya-e0401n6:25_14": "cittasātacittarati paṭilābhatthāya paṭisaraṇesu ārammaṇesu. ‘‘Tāhī’’ti sampattīhi.",
  "anya-e0401n6:25_15": "‘‘Tā’’ti sampattiyo. Paramukkaṁsagataṁ sukhasaññitaṭṭhānaṁ hoti. Tasmā tattha dukkhānupassanāñāṇaṁ",
  "anya-e0401n6:25_16": "atirekataraṁ pavattetabbanti tadatthāya bhagavā taṁ vedanaṁ visuṁ ekaṁ khandhaṁ katvā",
  "anya-e0401n6:25_17": "khandha desanaṁ desetīti adhippāyo. Esanayo paratthapi. ‘‘Ñāṇasammataṁ’’ti puthujjanehi",
  "anya-e0401n6:25_18": "ñāṇasammataṁ. ‘‘Paramaṁ attānaṁ katvā’’ti loke viññuttaṁ paramaṁ hoti, tasmā vijānanaṁ",
  "anya-e0401n6:25_19": "paramaṁ attānaṁ katvā. Sesamettha supākaṭaṁ. ‘‘Yatthabhuñjatī’’tiādīsu. ‘‘Yattha",
  "anya-e0401n6:25_20": "bhuñjatī’’ti yasmiṁ bhājane bhuñjati. ‘‘Yañca bhuñjatī’’ti yañca bhojanaṁ bhuñjati.",
  "anya-e0401n6:25_21": "‘‘Yena ca bhuñjatī’’ti yenabyañjanena bhuñjati. ‘‘Yo ca bhojako’’ti samīpe ṭhatvā",
  "anya-e0401n6:25_22": "parivesako. ‘‘Yo ca bhuñjitā’’ti yo ca bhuñjako.",
  "anya-e0401n6:26_0": "‘‘Sāsavā evā’’ti sāsavā nāma lokiya dhammā. ‘‘Ussāhantā viya hontī’’ti abyāpāra dhammattā",
  "anya-e0401n6:26_1": "vuttaṁ. Na hi abyāpāra dhammānaṁ ekantena ussāho nāma atthi. Phalassa nibbattanato",
  "anya-e0401n6:26_2": "phalatthāya ussāhantā viya hontīti. ‘‘Ākiritvā’’ti pattharitvā. Sesamettha subodhaṁ.",
  "anya-e0401n6:27_0": "Dhātusaṅgahe. ‘‘Attano eva sabhāvaṁ’’ti attano sabhāvaṁ evātipi yujjati. ‘‘Īhā ca",
  "anya-e0401n6:27_1": "byāpāro cā’’ti abhikkamāmi paṭikkamāmītiādinā ussāho ca, abhikkamanādi byāpāro ca.",
  "anya-e0401n6:27_2": "‘‘Na ca jīvayogā’’ti na ca lokiyamahājana sammatena jīvena yuttā. Aṭṭhakathāpāṭhe.",
  "anya-e0401n6:27_3": "Yāyati etthāti yantaṁ. Udukkhalaṁ. Yanta cakkayaṭṭhināma yanta cakkasambandhā musalayaṭṭhi.",
  "anya-e0401n6:27_4": "Araṇī vuccati agginibbattakatthāya katā dve sāraghaṭikā. Adharāraṇī nāma heṭṭhāraṇī.",
  "anya-e0401n6:27_5": "Uttarāraṇī nāma uddhāraṇī. ‘‘Sallamivā’’ti kaṇḍoviya. ‘‘Sūlamivā’’ti vijjhanakadaṇḍo",
  "anya-e0401n6:27_6": "viya. ‘‘Āturāviyā’’ti tehisallasūlehi viddhagilānā viya. Ayathābhucca nimittaṁ nāma",
  "anya-e0401n6:27_7": "ayathābhūtaṁ sattapuggalādinimittaṁ. ‘‘Vanamigo viyā’’ti tiṇa rūpe purisa saññālābho",
  "anya-e0401n6:27_8": "vanamigo viya. ‘‘Aṅgārakāsuyaṁ’’ti aṅgārakūpe. ‘‘Nānāvidhupaddava nimittato’’ti nānāvidhānaṁ",
  "anya-e0401n6:27_9": "upaddavānaṁ uppatti paccayato. ‘‘Vanamakkaṭo viyā’’ti vanavānaro viya. Dukkhena damanaṁ",
  "anya-e0401n6:27_10": "assāti duddamano. ‘‘Assakhaḷuṅko’’ti duṭṭha asso. ‘‘Yattha kāmanipātito’’ti yasmiṁ",
  "anya-e0401n6:27_11": "yasmiṁ ārammaṇe patituṁ kāmeti icchati, tattha tattha nipātito. Puggalavase avattitvā",
  "anya-e0401n6:27_12": "ārammaṇesu yadicchakaṁ nipatanatoti vuttaṁ hoti. ‘‘Raṅganaṭo viyā’’ti samajjanaṭako",
  "anya-e0401n6:27_13": "viya. Sabhāvato atthi saṁvijjatīti santo. Tathoti ca avitathoti ca atthato ekaṁ.",
  "anya-e0401n6:27_14": "Añño pakāro aññathā. Natthi aññathā assāti anaññathaṁ. Dukkhadukkhaṁ nāma kāyikadukkha",
  "anya-e0401n6:27_15": "cetasikadukkhaṁ. ‘‘Kammajānaṁ’’ti vipākakkhandhakaṭattā rūpānaṁ. ‘‘Uppattiyā’’ti",
  "anya-e0401n6:27_16": "uppādatthāya. ‘‘Pagevā’’ti puretarameva. ‘‘Uppannaṁ pī’’ti uppannampi cakkhu. ‘‘Pavattiyā’’ti",
  "anya-e0401n6:27_17": "santānaṭṭhitiyā ṭhitatthāya. ‘‘Paṭijaggana dukkhaṁ’’ti sodhana dukkhaṁ. Paccayavekallaṁ",
  "anya-e0401n6:27_18": "nāma āhāracchedādikaṁ. Nanu bhijjanabhayena pageva paccayasampādanaṁ nāma saṅkhāra",
  "anya-e0401n6:27_19": "dukkhameva siyāti. Saccaṁ. Idha pana āsanne bhijjananimittaṁ disvā kataṁ paccaya",
  "anya-e0401n6:27_20": "sampādanaṁ adhippetaṁ. ‘‘Rakkhāvaraṇagutti saṁvidhāna dukkhaṁ’’ti nānābhayato rakkhaṇassa",
  "anya-e0401n6:27_21": "ca āvaraṇassa ca gopanassa ca saṁvidhāna dukkhaṁ. ‘‘Tadubhayena saheva sijjhatī’’ti",
  "anya-e0401n6:27_22": "kasigorakkhādīni saṅkhāra kammāni vā rakkhāvaraṇa guttisaṁ vidhānādīnivā karontānaṁ",
  "anya-e0401n6:27_23": "taṁ dukkha dukkhaṁ tadubhayena dukkhena saheva sijjhati. ‘‘Tesaṁ’’ti cakkhādīni assādentānaṁ",
  "anya-e0401n6:27_24": "na muccatīti sambandho. ‘‘Pavatti nirodha bhūtassā’’ti pavattiyā nirodha bhūtassa.",
  "anya-e0401n6:27_25": "‘‘Taṁ pajahati yevā’’ti taṁ lobhaṁ pajahatiyeva. ‘‘Yāvadevā’’ti uparimapariyantena.",
  "anya-e0401n6:27_26": "Ahaṁ asmīti pavatto māno asmimāno. Tassa samugghātanaṁ samucchindanaṁ. ‘‘Pariññātesū’’ti",
  "anya-e0401n6:27_27": "tesu anusayitāya taṇhāya pahānavasena pariññātesu. ‘‘Tabbiparītena panā’’ti tato",
  "anya-e0401n6:27_28": "viparītena pana. Asmimānassa anadhiṭṭhānabhūtātiādi atthena. Anindriyabaddha dhammā",
  "anya-e0401n6:27_29": "nāma pathavīpabbatādīsu pavattā rūpa dhammā.",
  "anya-e0401n6:28_0": "Satte anukkaṇṭhamāne karotīti sambandho. ‘‘Itī’’ti tasmā. Tesaṁ sattānaṁ. Dujjaho",
  "anya-e0401n6:28_1": "nāma natthi. Tasmā lobhoyeva dukkhasamudayāriya saccaṁ nāmāti yojanā. Sāsavā kusalā",
  "anya-e0401n6:28_2": "kusala dhammā samudayasaccaṁ nāma, dukkha saccabhūtānaṁ vipākakkhandhakaṭattā rūpānaṁ",
  "anya-e0401n6:28_3": "samudayattā saṁvaḍḍhanattā. Mūlabhāvena vuttā ‘avijjā paccayā saṅkhārā’tiādīsu. ‘‘Nandanasadisaṁ’’ti",
  "anya-e0401n6:28_4": "devaloke nandanavanuyyānasadisaṁ. ‘‘Ādipabhavapadhānabhūtā’’ti dukkha dhammānaṁ ādibhūtā,",
  "anya-e0401n6:28_5": "pabhavabhūtā, padhānabhūtā. ‘‘Pabhavabhūtā’’ti ca pathamuppattihetubhūtā. ‘‘Tesaṁ’’ti dukkha dhammānaṁ.",
  "anya-e0401n6:29_0": "‘‘Katthacī’’ti kāmabhavādīsu kismiñcibhave. ‘‘Kadācī’’ti atītādikālesu kismiñcikāle.",
  "anya-e0401n6:29_1": "‘‘Kesañcī’’ti devamanussādīsu sattesu kesañcisattānaṁ. ‘‘Kutocī’’ti bahūsukāraṇesu",
  "anya-e0401n6:29_2": "kutocikāraṇā. ‘‘Kathañcī’’ti kenacipakārena.",
  "anya-e0401n6:30_0": "‘‘Pariṇāmo’’ti pariṇamanaṁ aññathābhāvo. ‘‘Taṁ samaṅgīnaṁ’’ti tehi cakkhādīhi samaṅgīnaṁ",
  "anya-e0401n6:30_1": "puggalaṁ. Pāḷipāṭhe. ‘‘Ādittaṁ’’tiādīpitaṁ samujjalantaṁ. ‘‘Kenā’’ti karaṇabhūtena",
  "anya-e0401n6:30_2": "kena agginā. Tathā ariyamaggo vipariṇāma dhammo ca hoti. Sovipariṇāma dukkhenapi",
  "anya-e0401n6:30_3": "puggalaṁ bhusaṁ pīḷetiyevāti yojanā. ‘‘Nā’’ti na siyā. Samanaṁ vūpasamanaṁ santi.",
  "anya-e0401n6:30_4": "Sabbadukkhānaṁ santīti viggaho. Sabbaṁ vaṭṭadukkhanti sambandho. ‘‘Tassā’’ti ariyamaggassa.",
  "anya-e0401n6:30_5": "‘‘Pavattamānā cā’’ti santatiṭhitivasena vattamānā ca. ‘‘Mahantaṁ pariḷāhadukkhaṁ’’ti",
  "anya-e0401n6:30_6": "soka parideva dukkha domanassupāyāsānaṁ pavattivasena mahantaṁ pariḷāha dukkhaṁ.",
  "anya-e0401n6:30_7": "Nibbānassa anuppāda dhammattā uppādatthāya paccayo nāma natthi. Tathā appavatti dhammattā",
  "anya-e0401n6:30_8": "pavattatthāya. Sampāpuṇitabbattā pana sampāpanatthāya paccayo atthīti āha ‘‘sampāpaka",
  "anya-e0401n6:30_9": "paccayābhisaṅkharaṇalesaṁ’’ti. Sampāpaka paccayā nāma ariya maggo ca tassa paccayā ca.",
  "anya-e0401n6:31_0": "Bhavābhavasaṅkhātassa dukkhakkhandhassāti sambandho. ‘‘Tadevā’’ti taṁ dukkhakkhandhaṁ",
  "anya-e0401n6:31_1": "eva. Anupunappunaṁ padīyate anuppadānaṁ. ‘‘Niyyātanaṭṭho’’ti handa gaṇhāti sampaṭicchāpanaṭṭho.",
  "anya-e0401n6:31_2": "‘‘Tato’’ti vaṭṭadukkhato. ‘‘Muccanūpāyassā’’ti dānasīlanikkhamādikassa muccanūpāyassa.",
  "anya-e0401n6:31_3": "‘‘Nissaraṇavimuttiyā’’ti nissaraṇa saṅkhātāya vimuttiyā. Saṅkhāra dukkhassa abhāvaṭṭho.",
  "anya-e0401n6:31_4": "‘‘Sammohassa pahānavasenā’’ti etena idha dassanaṁ nāma ito paṭṭhāya catūsu saccesu",
  "anya-e0401n6:31_5": "asammoha bhāvapatti eva ālokapatti eva vuccatīti dasseti . Tenāha ‘‘paṭivijjhanaṭṭho’’ti.",
  "anya-e0401n6:31_6": "Taṇhāya dāso taṇhādāso. Taṇhādāsassa bhāvo taṇhādāsabyaṁ. Paravasato vimuttivasena",
  "anya-e0401n6:31_7": "aparādhīnatā bhujissabhāvo nāma. Lokiyamaggāhi taṇhādāsabyaṁ nātivattanti. Taṇhāvasaṁ",
  "anya-e0401n6:31_8": "pūrayamānā taṇhāvisayaṁ vipākaṁ janenti. Ayaṁ ariyamaggo eva taṇhāya anārammaṇabhāve",
  "anya-e0401n6:31_9": "ṭhito taṇhādāsabyaṁ ativattati. Taṇhāvasaṁ bhindamāno taṇhāya avisayaṁ vipākaṁ janetīti",
  "anya-e0401n6:31_10": "adhippāyo. ‘‘Dukkhamuttiyā’’ti dukkhato muccanatthaṁ. ‘‘Dukkhavaḍḍhiyā’’ti dukkhavaḍḍhanatthāya.",
  "anya-e0401n6:31_11": "Sesamettha subodhaṁ. ‘‘Khayavirāga nirodha bhūto’’ti ettha kilesa dhammānaṁ virajjanaṁ",
  "anya-e0401n6:31_12": "vigamanaṁ antaradhānaṁ virāgo. ‘‘Anattha padānī’’ti ahitapadāni. Bhayādīnavapadāni.",
  "anya-e0401n6:31_13": "‘‘Dvārachakkaārammaṇa chakkabhedenā’’ti dvārachakkaṁ dhammārammaṇaṁ hoti. Evaṁsati,",
  "anya-e0401n6:31_14": "ārammaṇa chakkanti na vattabbaṁ dhammārammaṇassa visuṁ gahitattāti. No navattabbaṁ.",
  "anya-e0401n6:31_15": "Kasmā, dvārachakkato sesānaṁ dhammārammaṇānaṁ atthitāyāti dassetuṁ ‘‘ettha cā’’tiādi",
  "anya-e0401n6:31_16": "vuttaṁ. Parato ‘‘etthapī’’tiādīsu esevanayoti.",
  "anya-e0401n6:32": "Sabbasaṅgahānudīpanā niṭṭhitā.",
  "anya-e0401n6:33": "Samuccayasaṅgahadīpaniyāanudīpanā niṭṭhitā."
}