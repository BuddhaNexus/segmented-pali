{
  "atk-abh02a13:0": "14. Sikkhāpadavibhaṅgo",
  "atk-abh02a13:1": "1. Abhidhammabhājanīyavaṇṇanā",
  "atk-abh02a13:2_0": "703. Idāni tadanantare sikkhāpadavibhaṅge pañcāti gaṇanaparicchedo. Sikkhāpadānīti",
  "atk-abh02a13:2_1": "sikkhitabbapadāni; sikkhākoṭṭhāsāti attho. Apica upari āgatā sabbepi kusalā dhammā",
  "atk-abh02a13:2_2": "sikkhitabbato sikkhā. Pañcasu pana sīlaṅgesu yaṁkiñci aṅgaṁ tāsaṁ sikkhānaṁ patiṭṭhānaṭṭhena",
  "atk-abh02a13:2_3": "padanti sikkhānaṁ padattā sikkhāpadāni. Pāṇātipātāti pāṇassa atipātā ghātanā māraṇāti",
  "atk-abh02a13:2_4": "attho. Veramaṇīti virati. Adinnādānāti adinnassa ādānā; parapariggahitassa haraṇāti",
  "atk-abh02a13:2_5": "attho. Kāmesūti vatthukāmesu. Micchācārāti kilesakāmavasena lāmakācārā. Musāvādāti",
  "atk-abh02a13:2_6": "abhūtavādato. Surāmerayamajjapamādaṭṭhānāti ettha surāti piṭṭhasurā, pūvasurā, odanasurā,",
  "atk-abh02a13:2_7": "kiṇṇapakkhittā, sambhārasaṁyuttāti pañca surā. Merayanti pupphāsavo, phalāsavo, guḷāsavo,",
  "atk-abh02a13:2_8": "madhvāsavo, sambhārasaṁyuttoti pañca āsavā. Tadubhayampi madanīyaṭṭhena majjaṁ. Yāya",
  "atk-abh02a13:2_9": "cetanāya taṁ pivanti, sā pamādakāraṇattā pamādaṭṭhānaṁ; tasmā surāmerayamajjapamādaṭṭhānā.",
  "atk-abh02a13:2_10": "Ayaṁ tāvettha mātikānikkhepassa attho.",
  "atk-abh02a13:3_0": "704. Padabhājanīye pana yasmiṁ samaye kāmāvacarantiādi sabbaṁ heṭṭhā vuttanayattā",
  "atk-abh02a13:3_1": "uttānatthameva. Yasmā pana na kevalaṁ viratiyeva sikkhāpadaṁ, cetanāpi sikkhāpadameva,",
  "atk-abh02a13:3_2": "tasmā taṁ dassetuṁ dutiyanayo dassito. Yasmā ca na kevalaṁ eteyeva dve dhammā sikkhāpadaṁ,",
  "atk-abh02a13:3_3": "cetanāsampayuttā pana paropaṇṇāsadhammāpi sikkhitabbakoṭṭhāsato sikkhāpadameva, tasmā",
  "atk-abh02a13:3_4": "tatiyanayopi dassito.",
  "atk-abh02a13:4_0": "Tattha duvidhaṁ sikkhāpadaṁ pariyāyasikkhāpadaṁ nippariyāyasikkhāpadañca. Tattha",
  "atk-abh02a13:4_1": "virati nippariyāyasikkhāpadaṁ. Sā hi “pāṇātipātā veramaṇī”ti pāḷiyaṁ āgatā, no cetanā.",
  "atk-abh02a13:4_2": "Viramanto ca tāya eva tato tato viramati, na cetanāya. Cetanaṁ pana āharitvā dassesi.",
  "atk-abh02a13:4_3": "Tathā sesacetanāsampayuttadhamme. Vītikkamakāle hi veracetanā dussīlyaṁ nāma. Tasmā",
  "atk-abh02a13:4_4": "sā viratikālepi susīlyavasena vuttā. Phassādayo taṁsampayuttattā gahitāti.",
  "atk-abh02a13:5": "Idāni etesu sikkhāpadesu ñāṇasamuttejanatthaṁ imesaṁ pāṇātipātādīnaṁ dhammato, koṭṭhāsato, ārammaṇato, vedanāto, mūlato, kammato, sāvajjato, payogato ca vinicchayo veditabbo.",
  "atk-abh02a13:6": "Tattha ‘dhammato’ti pañcapete pāṇātipātādayo cetanādhammāva honti. ‘Koṭṭhāsato’ pañcapi kammapathā eva.",
  "atk-abh02a13:7_0": "‘Ārammaṇato’ pāṇātipāto jīvitindriyārammaṇo. Adinnādānaṁ sattārammaṇaṁ vā saṅkhārārammaṇaṁ",
  "atk-abh02a13:7_1": "vā. Micchācāro itthipurisārammaṇo. Musāvādo sattārammaṇo vā saṅkhārārammaṇo vā. Surāpānaṁ saṅkhārārammaṇaṁ.",
  "atk-abh02a13:8_0": "‘Vedanāto’ pāṇātipāto dukkhavedano. Adinnādānaṁ tivedanaṁ. Tañhi haṭṭhatuṭṭhassa",
  "atk-abh02a13:8_1": "adinnaṁ ādiyato sukhavedanaṁ hoti, bhītakāle dukkhavedanaṁ, majjhattassa hutvā gaṇhato",
  "atk-abh02a13:8_2": "adukkhamasukhavedanaṁ. Micchācāro sukhavedano vā adukkhamasukhavedano vā. Musāvādo",
  "atk-abh02a13:8_3": "adinnādānaṁ viya tivedano. Surāpānaṁ sukhamajjhattavedanaṁ.",
  "atk-abh02a13:9_0": "‘Mūlato’ pāṇātipāto dosamohamūlo. Adinnādānaṁ kiñcikāle lobhamohamūlaṁ, kiñcikāle",
  "atk-abh02a13:9_1": "dosamohamūlaṁ. Micchācāro lobhamohamūlo. Musāvādo kiñcikāle lobhamohamūlo, kiñcikāle",
  "atk-abh02a13:9_2": "dosamohamūlo. Surāpānaṁ lobhamohamūlaṁ.",
  "atk-abh02a13:10": "‘Kammato’ musāvādo cettha vacīkammaṁ. Sesā kāyakammameva.",
  "atk-abh02a13:11": "‘Sāvajjato’ pāṇātipāto atthi appasāvajjo, atthi mahāsāvajjo. Tathā adinnādānādīni. Tesaṁ nānākaraṇaṁ heṭṭhā dassitameva.",
  "atk-abh02a13:12_0": "Ayaṁ pana aparo nayo – kunthakipillikassa hi vadho appasāvajjo, tato mahantatarassa",
  "atk-abh02a13:12_1": "mahāsāvajjo; sopi appasāvajjo, tato mahantatarāya sakuṇikāya mahāsāvajjo; tato godhāya,",
  "atk-abh02a13:12_2": "tato sasakassa, tato migassa, tato gavayassa, tato assassa, tato hatthissa vadho",
  "atk-abh02a13:12_3": "mahāsāvajjo, tatopi dussīlamanussassa, tato gorūpasīlakamanussassa, tato saraṇagatassa,",
  "atk-abh02a13:12_4": "tato pañcasikkhāpadikassa, tato sāmaṇerassa, tato puthujjanabhikkhuno, tato sotāpannassa,",
  "atk-abh02a13:12_5": "tato sakadāgāmissa, tato anāgāmissa, tato khīṇāsavassa vadho atimahāsāvajjoyeva.",
  "atk-abh02a13:13_0": "Adinnādānaṁ dussīlassa santake appasāvajjaṁ, tato gorūpasīlakassa santake mahāsāvajjaṁ;",
  "atk-abh02a13:13_1": "tato saraṇagatassa, tato pañcasikkhāpadikassa, tato sāmaṇerassa, tato puthujjanabhikkhuno,",
  "atk-abh02a13:13_2": "tato sotāpannassa, tato sakadāgāmissa, tato anāgāmissa santake mahāsāvajjaṁ, tato",
  "atk-abh02a13:13_3": "khīṇāsavassa santake atimahāsāvajjaṁyeva.",
  "atk-abh02a13:14_0": "Micchācāro dussīlāya itthiyā vītikkame appasāvajjo, tato gorūpasīlakāya mahāsāvajjo;",
  "atk-abh02a13:14_1": "tato saraṇagatāya, pañcasikkhāpadikāya, sāmaṇeriyā, puthujjanabhikkhuniyā, sotāpannāya,",
  "atk-abh02a13:14_2": "sakadāgāminiyā, tato anāgāminiyā vītikkame mahāsāvajjo, khīṇāsavāya pana bhikkhuniyā",
  "atk-abh02a13:14_3": "ekantamahāsāvajjova.",
  "atk-abh02a13:15_0": "Musāvādo kākaṇikamattassa atthāya musākathane appasāvajjo, tato aḍḍhamāsakassa, māsakassa,",
  "atk-abh02a13:15_1": "pañcamāsakassa, aḍḍhakahāpaṇassa, kahāpaṇassa, tato anagghaniyabhaṇḍassa atthāya",
  "atk-abh02a13:15_2": "musākathane mahāsāvajjo, musā kathetvā pana saṅghaṁ bhindantassa ekantamahāsāvajjova.",
  "atk-abh02a13:16": "Surāpānaṁ pasatamattassa pāne appasāvajjaṁ, añjalimattassa pāne mahāsāvajjaṁ; kāyacālanasamatthaṁ pana bahuṁ pivitvā gāmaghātanigamaghātakammaṁ karontassa ekantamahāsāvajjameva.",
  "atk-abh02a13:17_0": "Pāṇātipātañhi patvā khīṇāsavassa vadho mahāsāvajjo; adinnādānaṁ patvā khīṇāsavasantakassa",
  "atk-abh02a13:17_1": "haraṇaṁ, micchācāraṁ patvā khīṇāsavāya bhikkhuniyā vītikkamanaṁ, musāvādaṁ patvā",
  "atk-abh02a13:17_2": "musāvādena saṅghabhedo, surāpānaṁ patvā kāyacālanasamatthaṁ bahuṁ pivitvā gāmanigamaghātanaṁ",
  "atk-abh02a13:17_3": "mahāsāvajjaṁ. Sabbehipi panetehi musāvādena saṅghabhedanameva mahāsāvajjaṁ. Tañhi",
  "atk-abh02a13:17_4": "kappaṁ niraye pācanasamatthaṁ mahākibbisaṁ.",
  "atk-abh02a13:18": "‘Payogato’ti pāṇātipāto sāhatthikopi hoti āṇattikopi. Tathā adinnādānaṁ. Micchācāramusāvādasurāpānāni sāhatthikānevāti.",
  "atk-abh02a13:19_0": "Evamettha pāṇātipātādīnaṁ dhammādivasena vinicchayaṁ ñatvā pāṇātipātā veramaṇītiādīnampi",
  "atk-abh02a13:19_1": "dhammato, koṭṭhāsato, ārammaṇato, vedanāto, mūlato, kammato, khaṇḍato, samādānato,",
  "atk-abh02a13:19_2": "payogato ca vinicchayo veditabbo.",
  "atk-abh02a13:20_0": "Tattha ‘dhammato’ti pariyāyasīlavasena paṭipāṭiyā pañca cetanādhammāva. ‘Koṭṭhāsato’ti",
  "atk-abh02a13:20_1": "pañcapi kammapathā eva. ‘Ārammaṇato’ti pāṇātipātā veramaṇī parassa jīvitindriyaṁ",
  "atk-abh02a13:20_2": "ārammaṇaṁ katvā attano veracetanāya viramati. Itarāsupi eseva nayo. Sabbāpi hi etā",
  "atk-abh02a13:20_3": "vītikkamitabbavatthuṁ ārammaṇaṁ katvā veracetanāhiyeva viramanti. ‘Vedanāto’ti sabbāpi",
  "atk-abh02a13:20_4": "sukhavedanā vā honti majjhattavedanā vā. ‘Mūlato’ti ñāṇasampayuttacittena viramantassa",
  "atk-abh02a13:20_5": "alobhaadosaamohamūlā honti, ñāṇavippayuttacittena viramantassa alobhaadosamūlā honti.",
  "atk-abh02a13:20_6": "‘Kammato’ti musāvādā veramaṇīyevettha vacīkammaṁ; sesā kāyakammaṁ. ‘Khaṇḍato’ti gahaṭṭhā",
  "atk-abh02a13:20_7": "yaṁ yaṁ vītikkamanti, taṁ tadeva khaṇḍaṁ hoti bhijjati, avasesaṁ na bhijjati. Kasmā?",
  "atk-abh02a13:20_8": "Gahaṭṭhā hi anibaddhasīlā honti, yaṁ yaṁ sakkonti taṁ tadeva gopenti. Sāmaṇerānaṁ",
  "atk-abh02a13:20_9": "pana ekasmiṁ vītikkamante sabbāni bhijjanti. Na kevalañca etāni, sesasīlānipi bhijjantiyeva.",
  "atk-abh02a13:20_10": "Tesaṁ pana vītikkamo daṇḍakammavatthuko. ‘Puna evarūpaṁ na karissāmī’ti daṇḍakamme",
  "atk-abh02a13:20_11": "kate sīlaṁ paripuṇṇaṁ hoti. ‘Samādānato’ti sayameva ‘pañca sīlāni adhiṭṭhahāmī’ti",
  "atk-abh02a13:20_12": "adhiṭṭhahantenapi, pāṭiyekkaṁ pāṭiyekkaṁ samādiyantenapi samādiṇṇāni honti. Aññassa",
  "atk-abh02a13:20_13": "santike nisīditvā ‘pañca sīlāni samādiyāmī’ti samādiyantenapi, pāṭiyekkaṁ pāṭiyekkaṁ",
  "atk-abh02a13:20_14": "samādiyantenapi samādinnāneva honti. ‘Payogato’ sabbānipi sāhatthikapayogānevāti veditabbāni.",
  "atk-abh02a13:21_0": "712. Idāni yāsaṁ sikkhānaṁ koṭṭhāsabhāvena imāni pañca sikkhāpadāni vuttāni, tāni",
  "atk-abh02a13:21_1": "dassetuṁ katame dhammā sikkhāti ayaṁ sikkhāvāro āraddho. Tattha yasmā sabbepi catubhūmakakusalā",
  "atk-abh02a13:21_2": "dhammā sikkhitabbabhāvato sikkhā, tasmā te dassetuṁ yasmiṁ samaye kāmāvacarantiādi",
  "atk-abh02a13:21_3": "vuttaṁ. Tattha heṭṭhā cittuppādakaṇḍe vuttanayeneva pāḷiṁ vitthāretvā attho veditabbo.",
  "atk-abh02a13:21_4": "Idha pana mukhamattameva dassitanti.",
  "atk-abh02a13:22": "Abhidhammabhājanīyavaṇṇanā.",
  "atk-abh02a13:23": "3. Pañhāpucchakavaṇṇanā",
  "atk-abh02a13:24_0": "714. Pañhāpucchake pāḷianusāreneva sikkhāpadānaṁ kusalādibhāvo veditabbo. Ārammaṇattikesu",
  "atk-abh02a13:24_1": "pana yāni sikkhāpadāni ettha sattārammaṇānīti vuttāni, tāni yasmā sattoti saṅkhaṁ",
  "atk-abh02a13:24_2": "gate saṅkhāreyeva ārammaṇaṁ karonti, yasmā ca sabbānipi etāni sampattavirativaseneva",
  "atk-abh02a13:24_3": "niddiṭṭhāni, tasmā “parittārammaṇā”ti ca “paccuppannārammaṇā”ti ca vuttaṁ. Yato pana",
  "atk-abh02a13:24_4": "viramati tassa vatthuno accantabahiddhattā sabbesampi bahiddhārammaṇatā veditabbāti.",
  "atk-abh02a13:25_0": "Imasmiṁ pana sikkhāpadavibhaṅge sammāsambuddhena abhidhammabhājanīyepi pañhāpucchakepi",
  "atk-abh02a13:25_1": "lokiyāneva sikkhāpadāni kathitāni. Ubhopi hi ete nayā lokiyattā ekaparicchedā eva.",
  "atk-abh02a13:25_2": "Evamayaṁ sikkhāpadavibhaṅgo dveparivaṭṭaṁ nīharitvāva bhājetvā dassitoti.",
  "atk-abh02a13:26": "Sammohavinodaniyā vibhaṅgaṭṭhakathāya",
  "atk-abh02a13:27": "Sikkhāpadavibhaṅgavaṇṇanā niṭṭhitā."
}