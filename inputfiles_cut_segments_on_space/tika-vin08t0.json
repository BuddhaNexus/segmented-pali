{
  "tika-vin08t0:0": " Namo tassa bhagavato arahato sammāsambuddhassa",
  "tika-vin08t0:1": "Vinayapiṭake",
  "tika-vin08t0:2": "Vinayālaṅkāra-ṭīkā (paṭhamo bhāgo)",
  "tika-vin08t0:3": "Ganthārambhakathā",
  "tika-vin08t0:4": "Muttahārādinayagāthā",
  "tika-vin08t0:5": "Yo loke lokaloko varataraparado rājarājaggajañño;",
  "tika-vin08t0:6": "Ākāsākārakāro paramaratirato devadevantavajjo.",
  "tika-vin08t0:7": "Saṁsārāsārasāro sunaranamanato mārahārantaraṭṭho;",
  "tika-vin08t0:8": "Lokālaṅkārakāro atisatigatimā dhīravīrattarammo.",
  "tika-vin08t0:9": "Sīhanivattananayagāthā",
  "tika-vin08t0:10": "Saṁsāracakkaviddhaṁsaṁ, sambuddhaṁ taṁ sumānasaṁ;",
  "tika-vin08t0:11": "Saṁnamāmi suguṇesaṁ, saṁdesitasududdasaṁ.",
  "tika-vin08t0:12": "Anotattodakāvattanayagāthā",
  "tika-vin08t0:13": "Yena viddhaṁsitā pāpā, yena nibbāpitā darā;",
  "tika-vin08t0:14": "Yena lokā nissarisuṁ, yena cāhaṁ namāmi taṁ.",
  "tika-vin08t0:15": "Catudīpacakkavattananayagāthā",
  "tika-vin08t0:16": "Saṅghaṁ sasaṅghaṁ namāmi, vantantavaradhammajaṁ;",
  "tika-vin08t0:17": "Maggaggamanaphalaṭṭhaṁ, susaṁsaṁ subhamānasaṁ.",
  "tika-vin08t0:18": "Abyapetacatupādaādiyamakagāthā",
  "tika-vin08t0:19": "Vinayaṁ vinayaṁ sāraṁ, saṅgahaṁ saṅgahaṁ karaṁ;",
  "tika-vin08t0:20": "Cariyaṁ cariyaṁ vande, paramaṁ paramaṁ sutaṁ.",
  "tika-vin08t0:21": "Byapetacatupādaādiantayamakagāthā",
  "tika-vin08t0:22": "Pakāre bahupakāre, sāgare guṇasāgare;",
  "tika-vin08t0:23": "Garavo mama garavo, vandāmi abhivandāmi.",
  "tika-vin08t0:24": "Vatthuttaye ganthakāre, garūsu sādaraṁ mayā;",
  "tika-vin08t0:25": "Katena namakkārena, hitvā sabbe upaddave.",
  "tika-vin08t0:26": "Sikkhākāmehi dhīrehi, jinasāsanakāribhi;",
  "tika-vin08t0:27": "Bhikkhūhi vinayaññūhi, sādaraṁ abhiyācito.",
  "tika-vin08t0:28": "Vaṇṇayissāmi vinaya-saṅgahaṁ pītivaḍḍhanaṁ;",
  "tika-vin08t0:29": "Bhikkhūnaṁ venayikānaṁ, yathāsattibalaṁ ahaṁ.",
  "tika-vin08t0:30": "Porāṇehi katā ṭīkā, kiñcāpi atthi sā pana;",
  "tika-vin08t0:31": "Atisaṅkhepabhāvena, na sādheti yathicchitaṁ.",
  "tika-vin08t0:32": "Tasmā hi nānāsatthehi, sāramādāya sādhukaṁ;",
  "tika-vin08t0:33": "Nātisaṅkhepavitthāraṁ, karissaṁ atthavaṇṇanaṁ.",
  "tika-vin08t0:34": "Vinayālaṅkāraṁ nāma, pesalānaṁ pamodanaṁ;",
  "tika-vin08t0:35": "Imaṁ pakaraṇaṁ sabbe, sammā dhārentu sādhavoti.",
  "tika-vin08t0:36": "Ganthārambhakathāvaṇṇanā",
  "tika-vin08t0:37_0": "Vividhavisesanayasamannāgataṁ kāyavācāvinayanakaraṇasamatthaṁ lajjipesalabhikkhūnaṁ",
  "tika-vin08t0:37_1": "saṁsayavinodanakārakaṁ yogāvacarapuggalānaṁ sīlavisuddhisampāpakaṁ jinasāsanavuḍḍhihetubhūtaṁ",
  "tika-vin08t0:37_2": "pakaraṇamidamārabhitukāmo ayamācariyāsabho paṭhamaṁ tāva ratanattayapaṇāmapaṇāmārahabhāvaabhidheyyakaraṇahetu",
  "tika-vin08t0:37_3": "karaṇappakārapakaraṇābhidhānanimittapayojanāni dassetuṁ ‘‘vatthuttayaṁ namassitvā’’tiādimāha.",
  "tika-vin08t0:37_4": "Ettha hi vatthuttayaṁ namassitvāti iminā ratanattayapaṇāmo vutto paṇāmetabbapaṇāmaatthadassanato.",
  "tika-vin08t0:37_5": "Saraṇaṁ sabbapāṇinanti iminā paṇāmārahabhāvo paṇāmahetudassanato. Pāḷimuttavinicchayanti",
  "tika-vin08t0:37_6": "abhidheyyo imassa pakaraṇassa atthabhāvato. Vippakiṇṇamanekatthāti karaṇahetu tenevakāraṇena",
  "tika-vin08t0:37_7": "pakaraṇassa katattā. Samāharitvā ekattha, dassayissamanākulanti karaṇappakāro tenākārena",
  "tika-vin08t0:37_8": "pakaraṇassa karaṇato. Pakaraṇābhidhānaṁ pana samāharitasaddassa sāmatthiyato dassitaṁ",
  "tika-vin08t0:37_9": "samāharitvā dassaneneva imassa pakaraṇassa vinayasaṅgahaiti nāmassa labhanato.",
  "tika-vin08t0:38_0": "Nimittaṁ pana ajjhattikabāhiravasena duvidhaṁ. Tattha ajjhattikaṁ nāma karuṇā, taṁ",
  "tika-vin08t0:38_1": "dassanakiriyāya sāmatthiyato dassitaṁ tasmiṁ asati dassanakiriyāya abhāvato. Bāhiraṁ",
  "tika-vin08t0:38_2": "nāma sotujanasamūho, taṁ yogāvacarabhikkhūnanti tassa karuṇārammaṇabhāvato. Payojanaṁ",
  "tika-vin08t0:38_3": "pana duvidhaṁ paṇāmapayojanapakaraṇapayojanavasena. Tattha paṇāmapayojanaṁ nāma antarāyavisosanapasādajananādikaṁ,",
  "tika-vin08t0:38_4": "taṁ saraṇaṁ sabbapāṇinanti imassa sāmatthiyato dassitaṁ hetumhi sati phalassa avinābhāvato.",
  "tika-vin08t0:38_5": "Vuttañhi abhidhammaṭīkācariyena ‘‘guṇavisesavā hi paṇāmāraho hoti, paṇāmārahe ca",
  "tika-vin08t0:38_6": "kato paṇāmo vuttappayojanasiddhikarova hotī’’ti (dha. sa. mūlaṭī. 1). Pakaraṇapayojanampi",
  "tika-vin08t0:38_7": "duvidhaṁ mukhyānusaṅgikavasena. Tesu mukhyapayojanaṁ nāma byañjanānurūpaṁ atthassa",
  "tika-vin08t0:38_8": "paṭivijjhanaṁ pakāsanañca atthānurūpaṁ byañjanassa uddisanaṁ uddesāpanañca, taṁ vinaye",
  "tika-vin08t0:38_9": "pāṭavatthāyāti iminā vuttaṁ. Anusaṅgikapayojanaṁ nāma sīlādianupādāparinibbānanto",
  "tika-vin08t0:38_10": "attho, taṁ samāharitvā ekattha dassayissanti imassa sāmatthiyena dassitaṁ ekattha",
  "tika-vin08t0:38_11": "samāharitvā dassane sati taduggahaparipucchādinā katapayogassa anantarāyena tadatthasijjhanatoti.",
  "tika-vin08t0:39_0": "Kimatthaṁ panettha ratanattayapaṇāmādayo ācariyena katā, nanu adhippetaganthārambhova",
  "tika-vin08t0:39_1": "kātabboti? Vuccate – ettha ratanattayapaṇāmakaraṇaṁ tabbihatantarāyo hutvā anāyāsena",
  "tika-vin08t0:39_2": "ganthaparisamāpanatthaṁ. Paṇāmārahabhāvavacanaṁ attano yuttapattakāritādassanatthaṁ,",
  "tika-vin08t0:39_3": "taṁ viññūnaṁ tosāpanatthaṁ, taṁ pakaraṇassa uggahaṇatthaṁ, taṁ sabbasampattinipphādanatthaṁ.",
  "tika-vin08t0:39_4": "Abhidheyyakathanaṁ viditābhidheyyassa ganthassa viññūnaṁ uggahadhāraṇādivasena paṭipajjanatthaṁ.",
  "tika-vin08t0:39_5": "Karaṇahetukathanaṁ akāraṇe katassa vāyāmassa nipphalabhāvato tappaṭikkhepanatthaṁ.",
  "tika-vin08t0:39_6": "Karaṇappakārakathanaṁ viditappakārassa ganthassa sotūnaṁ uggahaṇādīsu rucijananatthaṁ.",
  "tika-vin08t0:39_7": "Abhidhānadassanaṁ vohārasukhatthaṁ. Nimittakathanaṁ āsannakāraṇadassanatthaṁ. Payojanadassanaṁ",
  "tika-vin08t0:39_8": "duvidhapayojanakāmīnaṁ sotūnaṁ samussāhajananatthanti.",
  "tika-vin08t0:40_0": "Ratanattayapaṇāmapayojanaṁ pana bahūhi pakārehi vitthārayanti ācariyā, taṁ tattha",
  "tika-vin08t0:40_1": "tattha vuttanayeneva gahetabbaṁ. Idha pana ganthagarubhāvamocanatthaṁ aṭṭhakathācariyehi",
  "tika-vin08t0:40_2": "adhippetapayojanameva kathayimha. Vuttañhi aṭṭhakathācariyena –",
  "tika-vin08t0:41": "‘‘Nipaccakārassetassa ;",
  "tika-vin08t0:42": "Katassa ratanattaye;",
  "tika-vin08t0:43": "Ānubhāvena sosetvā;",
  "tika-vin08t0:44": "Antarāye asesato’’ti. (dha. sa. aṭṭha. ganthārambhakathā 7);",
  "tika-vin08t0:45_0": "Ayamettha samudāyattho, ayaṁ pana avayavattho – ahaṁ sabbapāṇīnaṁ saraṇaṁ saraṇībhūtaṁ",
  "tika-vin08t0:45_1": "vatthuttayaṁ namassāmi, namassitvā yogāvacarabhikkhūnaṁ vinaye pāṭavatthāya anekatthavippakiṇṇaṁ",
  "tika-vin08t0:45_2": "pāḷimuttavinicchayaṁ ekattha samāharitvā anākulaṁ katvā dassayissaṁ dassayissāmīti yojanā.",
  "tika-vin08t0:46_0": "Tattha vasanti etthāti vatthu. Kiṁ taṁ? Buddhādiratanaṁ. Tañhi yasmā saraṇagatā sappurisā",
  "tika-vin08t0:46_1": "saraṇagamanasamaṅgino hutvā buddhādiratanaṁ ārammaṇaṁ katvā tasmiṁ ārammaṇe vasanti",
  "tika-vin08t0:46_2": "āvasanti nivasanti, tasmā ‘‘vatthū’’ti vuccati. Ārammaṇañhi ādhāro, ārammaṇikaṁ ādheyyoti.",
  "tika-vin08t0:46_3": "Ito parānipi vatthusaddassa vacanatthādīni ācariyehi vuttāni, tānipi tattha tattha",
  "tika-vin08t0:46_4": "vuttanayeneva veditabbāni. Idha pana ganthavitthārapariharaṇatthaṁ ettakameva vuttanti",
  "tika-vin08t0:46_5": "veditabbanti. Tiṇṇaṁ samūhoti tayaṁ, tayo aṁsā avayavā assāti vā tayaṁ. Kiṁ taṁ?",
  "tika-vin08t0:46_6": "Samudāyo. Vatthūnaṁ tayanti vatthuttayaṁ. Kiṁ taṁ? Buddhādiratanattayaṁ. Namassāmīti",
  "tika-vin08t0:46_7": "namassitvā, anaminti namassitvā. Buddhādiratanañhi ārammaṇaṁ katvā cittassa uppajjanakāle",
  "tika-vin08t0:46_8": "tvā-paccayo paccuppannakāliko hoti, tasmā paṭhamo viggaho kato, pāḷimuttavinicchayaṁ",
  "tika-vin08t0:46_9": "ekattha dassanakāle atītakāliko, tasmā dutiyo viggaho. Teneva ca kāraṇena atthayojanāyapi",
  "tika-vin08t0:46_10": "paccuppannakālaatītakālavasena yojanā katā.",
  "tika-vin08t0:47_0": "Sarati hiṁsatīti saraṇaṁ. Kiṁ taṁ? Buddhādiratanattayaṁ. Tañhi saraṇagatānaṁ sappurisānaṁ",
  "tika-vin08t0:47_1": "bhayaṁ santāsaṁ dukkhaṁ duggativinipātaṁ saṁkilesaṁ sarati hiṁsati vināseti, tasmā",
  "tika-vin08t0:47_2": "‘‘saraṇa’’nti vuccati. Vuttañhi bhagavatā –",
  "tika-vin08t0:48": "‘‘Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hotī’’tiādi (a. ni. 6.10; 11.11),",
  "tika-vin08t0:49": "‘‘Evaṁ buddhaṁ sarantānaṁ;",
  "tika-vin08t0:50": "Dhammaṁ saṅghañca bhikkhavo;",
  "tika-vin08t0:51": "Bhayaṁ vā chambhitattaṁ vā;",
  "tika-vin08t0:52": "Lomahaṁso na hessatī’’ti ca. (saṁ. ni. 1.249);",
  "tika-vin08t0:53_0": "Yasmā pana ‘‘saraṇa’’nti idaṁ padaṁ ‘‘nātha’’nti padassa vevacanabhūtaṁ kitasuddhanāmapadaṁ",
  "tika-vin08t0:53_1": "hoti, na kitamattapadaṁ, tasmā dhātvattho antonīto. ‘‘Sara hiṁsāya’’nti hi vuttaṁ",
  "tika-vin08t0:53_2": "hiṁsatthaṁ gahetvā sabbapāṇīnaṁ saraṇaṁ hiṁsakaṁ vatthuttayaṁ namassitvā viññāyamāne",
  "tika-vin08t0:53_3": "aniṭṭhappasaṅgato sabbapāṇīnaṁ saraṇaṁ saraṇībhūtaṁ nāthabhūtaṁ vatthuttayaṁ namassitvāti",
  "tika-vin08t0:53_4": "viññāyamāneyeva yujjati, teneva ca kāraṇena atthayojanāyampi tathā yojanā katā. Sabba-saddo",
  "tika-vin08t0:53_5": "niravasesatthavācakaṁ sabbanāmapadaṁ. Saha avena yo vattatīti sabboti kate pana sakala-saddo",
  "tika-vin08t0:53_6": "viya samudāyavācakaṁ samāsanāmapadaṁ hoti. Pāṇo etesaṁ atthīti pāṇino, pāṇoti cettha",
  "tika-vin08t0:53_7": "jīvitindriyaṁ adhippetaṁ. Sabbe pāṇino sabbapāṇino, tesaṁ sabbapāṇīnaṁ. Ettāvatā",
  "tika-vin08t0:53_8": "vatthuttayassa sabbalokasaraṇabhāvaṁ, tatoyeva ca namassanārahabhāvaṁ, namassanārahe",
  "tika-vin08t0:53_9": "ca katāyanamassanakiriyāya yathādhippetatthasiddhikarabhāvaṁ, attano kiriyāya ca",
  "tika-vin08t0:53_10": "khettaṅgatabhāvaṁ dasseti.",
  "tika-vin08t0:54_0": "Evaṁ sahetukaṁ ratanattayapaṇāmaṁ dassetvā idāni pakaraṇārambhassa sanimittaṁ mukhyapayojanaṁ",
  "tika-vin08t0:54_1": "dassetumāha ‘‘vinayepāṭavatthāya, yogāvacarabhikkhūna’’nti. Ettha ca vinaye pāṭavatthāyāti",
  "tika-vin08t0:54_2": "mukhyapayojanadassanaṁ, taṁdassanena ca anusaṅgikapayojanampi vibhāvitameva hoti",
  "tika-vin08t0:54_3": "kāraṇe siddhe kāriyassa sijjhanato. Yogāvacarabhikkhūnanti bāhiranimittadassanaṁ,",
  "tika-vin08t0:54_4": "tasmiṁ dassite ajjhattikanimittampi dīpitameva hoti ārammaṇe ñāte ārammaṇikassa ñātabbato.",
  "tika-vin08t0:54_5": "Tattha vividhā nayā etthāti vinayo, duvidhapātimokkhaduvidhavibhaṅgapañcavidhapātimokkhuddesapañcaāpattikkhandhasattaāpattikkhandhādayo",
  "tika-vin08t0:54_6": "vividhā anekappakārā nayā ettha santīti attho. Atha vā visesā nayā etthāti vinayo,",
  "tika-vin08t0:54_7": "daḷhīkammasithilakaraṇapayojanā anupaññattinayādayo visesā nayā ettha santīti attho.",
  "tika-vin08t0:54_8": "Atha vā vinetīti vinayo. Kāyo vineti kāyavācāyo, iti kāyavācānaṁ vinayanato vinayo.",
  "tika-vin08t0:54_9": "Vuttañhi aṭṭhakathāyaṁ –",
  "tika-vin08t0:55": "‘‘Vividhavisesanayattā ;",
  "tika-vin08t0:56": "Vinayanato ceva kāyavācānaṁ;",
  "tika-vin08t0:57": "Vinayatthavidūhi ayaṁ;",
  "tika-vin08t0:58": "Vinayo ‘vinayo’ti akkhāto’’ti. (pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā; dī. ni. aṭṭha. 1.paṭhamamahāsaṅgītikathā);",
  "tika-vin08t0:59_0": "Ko so? Vinayapiṭakaṁ. Tasmiṁ vinaye. Paṭati viyattabhāvaṁ gacchatīti paṭu. Ko so?",
  "tika-vin08t0:59_1": "Paṇḍito. Paṭuno bhāvo pāṭavaṁ. Kiṁ taṁ? Ñāṇaṁ. Asati kāraṇānurūpaṁ bhavatīti attho.",
  "tika-vin08t0:59_2": "Ko so? Payojanaṁ. Pāṭavameva attho pāṭavattho, tassa pāṭavatthāya, vinayapiṭake kosallañāṇapayojanāyāti",
  "tika-vin08t0:59_3": "vuttaṁ hoti. Yuñjanaṁ yogo, kammaṭṭhānamanasikāro. Avacarantīti avacarā, yoge avacarā",
  "tika-vin08t0:59_4": "yogāvacarā, kammaṭṭhānikā bhikkhū. Saṁsāre bhayaṁ ikkhantīti bhikkhū, yogāvacarā",
  "tika-vin08t0:59_5": "ca te bhikkhū cāti yogāvacarabhikkhū, tesaṁ yogāvacarabhikkhūnaṁ. Etena vinaye paṭubhāvo",
  "tika-vin08t0:59_6": "nāma bhikkhūnaṁyeva attho hoti, na gahaṭṭhatāpasaparibbājakādīnaṁ. Bhikkhūsu ca kammaṭṭhāne",
  "tika-vin08t0:59_7": "niyuttānaṁ lajjipesalabhikkhūnaṁyeva, na vissaṭṭhakammaṭṭhānānaṁ alajjibhikkhūnanti imamatthaṁ dasseti.",
  "tika-vin08t0:60_0": "Evaṁ pakaraṇārambhassa sanimittaṁ payojanaṁ dassetvā idāni sahetukaṁ abhidheyyaṁ",
  "tika-vin08t0:60_1": "dassetuṁ ‘‘vippakiṇṇamanekattha, pāḷimuttavinicchaya’’nti āha. Tattha vippakiṇṇaṁ",
  "tika-vin08t0:60_2": "anekatthāti iminā pakaraṇārambhassa hetuṁ dasseti hetumantavisesanattā, imassa anekatthavippakiṇṇattāyeva",
  "tika-vin08t0:60_3": "ācariyassa ārambho hoti, na avippakiṇṇe sati. Vakkhati hi ‘‘samāharitvā ekattha dassayissa’’nti",
  "tika-vin08t0:60_4": "(vi. saṅga. aṭṭha. ganthārambhakathā). Pāḷimuttavinicchayanti iminā pakaraṇābhidheyyaṁ.",
  "tika-vin08t0:60_5": "Tattha kirati vikkhipatīti kiṇṇo, pakārena kiṇṇo pakiṇṇo, vividhena pakiṇṇo vippakiṇṇo.",
  "tika-vin08t0:60_6": "Ko so? Pāḷimuttavinicchayo, taṁ vippakiṇṇaṁ.",
  "tika-vin08t0:61_0": "Anekatthāti ettha saṅkhyāvācako sabbanāmiko eka-saddo, na eko aneke. Bahvatthavācako",
  "tika-vin08t0:61_1": "anekasaddo. Ekantaekavacanantopi eka-saddo na-itinipātena yuttattā bahuvacananto",
  "tika-vin08t0:61_2": "jātoti. Tattha anekattha bahūsūti attho, pārājikakaṇḍaṭṭhakathādīsu anekesu pakaraṇesūti",
  "tika-vin08t0:61_3": "vuttaṁ hoti. Porāṇaṭīkāyaṁ pana anekatthāti anekesu sikkhāpadapadesesūti attho dassito,",
  "tika-vin08t0:61_4": "evañca sati upari ‘‘samāharitvā ekatthā’’ti vakkhamānattā ‘‘anekatthavippakiṇṇaṁ",
  "tika-vin08t0:61_5": "ekattha samāharitvā’’ti imesaṁ padānaṁ sahayogībhūtattā anekesu sikkhāpadapadesesu",
  "tika-vin08t0:61_6": "vippakiṇṇaṁ ekasmiṁ sikkhāpadapadese samāharitvāti attho bhaveyya, so ca attho ayutto.",
  "tika-vin08t0:61_7": "Kasmā? Anekesu pakaraṇesu vippakiṇṇaṁ ekasmiṁ pakaraṇe samāharitvāti attho amhehi",
  "tika-vin08t0:61_8": "vutto. Atha pana ‘‘ekatthā’’ti imassa ‘‘ekato’’ti atthaṁ vikappetvā anekesu sikkhāpadapadesesu",
  "tika-vin08t0:61_9": "vippakiṇṇaṁ ekato samāharitvāti atthaṁ gaṇheyya, so attho yutto bhaveyya.",
  "tika-vin08t0:62_0": "Pakaṭṭhānaṁ āḷīti pāḷi, uttamānaṁ vacanānaṁ anukkamoti attho. Atha vā attatthaparatthādibhedaṁ",
  "tika-vin08t0:62_1": "atthaṁ pāleti rakkhatīti pāḷi, laḷānamaviseso. Kā sā? Vinayatanti. Muccatīti mutto,",
  "tika-vin08t0:62_2": "pāḷito mutto pāḷimutto. Chindiyate anenāti chayo, nīharitvā chayo nicchayo, visesena",
  "tika-vin08t0:62_3": "nicchayo vinicchayo, khilamaddanākārena pavatto saddanayo atthanayo ca. Pāḷimutto",
  "tika-vin08t0:62_4": "ca so vinicchayo cāti pāḷimuttavinicchayo, taṁ pāḷimuttavinicchayaṁ. Idañca ‘‘ānagarā",
  "tika-vin08t0:62_5": "khadiravana’’ntiādīsu viya yebhuyyanayavasena vuttaṁ katthaci pāḷivinicchayassapi",
  "tika-vin08t0:62_6": "dissanato. Porāṇaṭīkāyaṁ pana pāḷivinicchayo ca pāḷimuttavinicchayo ca pāḷimuttavinicchayoti",
  "tika-vin08t0:62_7": "evaṁ ekadesasarūpekasesavasena vā etaṁ vuttanti daṭṭhabbanti dutiyanayopi vutto,",
  "tika-vin08t0:62_8": "evañca sati pāḷivinicchayapāḷimuttavinicchayehi aññassa vinicchayassa abhāvā kimetena",
  "tika-vin08t0:62_9": "ganthagarukarena pāḷimuttaggahaṇena. Visesanañhi sambhavabyabhicāre ca sati sātthakaṁ",
  "tika-vin08t0:62_10": "siyāti paṭhamanayova ārādhanīyo hoti.",
  "tika-vin08t0:63_0": "Evaṁ sahetukaṁ abhidheyyaṁ dassetvā idāni karaṇappakāraṁ dasseti ‘‘samāharitvā’’tiādinā.",
  "tika-vin08t0:63_1": "Duvidho hettha karaṇappakāro ekatthasamāharaṇaanākulakaraṇavasena. So duvidhopi tena",
  "tika-vin08t0:63_2": "pakārena pakaraṇassa katattā ‘‘karaṇappakāro’’ti vuccati. Tattha samāharissāmīti",
  "tika-vin08t0:63_3": "samāharitvā, saṁ-saddo saṅkhepattho, tasmā saṅkhipiya āharissāmīti attho. Anāgatakālikavasena",
  "tika-vin08t0:63_4": "paccamānena ‘‘dassayissa’’nti padena samānakālattā anāgatakāliko idha tvā-paccayo",
  "tika-vin08t0:63_5": "vutto. Ekatthāti ekasmiṁ idha vinayasaṅgahappakaraṇe. Ekatthāti vā ekato. Dassayissanti",
  "tika-vin08t0:63_6": "dassayissāmi, ñāpayissāmīti attho. Ākulati byākulatīti ākulo, na ākulo anākulo, pubbāparabyākiṇṇavirahito",
  "tika-vin08t0:63_7": "pāḷimuttavinicchayo. Anākulanti pana bhāvanapuṁsakaṁ, tasmā karadhātumayena katvāsaddena",
  "tika-vin08t0:63_8": "yojetvā dassanakiriyāya sambandhitabbaṁ.",
  "tika-vin08t0:64_0": "Evaṁ ratanattayapaṇāmādikaṁ pubbakaraṇaṁ dassetvā idāni ye pāḷimuttavinicchaye dassetukāmo,",
  "tika-vin08t0:64_1": "tesaṁ anukkamakaraṇatthaṁ mātikaṁ ṭhapento ‘‘tatrāyaṁ mātikā’’tiādimāha. Mātikāya",
  "tika-vin08t0:64_2": "hi asati dassitavinicchayā vikiranti vidhaṁsenti yathā taṁ suttena asaṅgahitāni pupphāni.",
  "tika-vin08t0:64_3": "Santiyā pana mātikāya dassitavinicchayā na vikiranti na vidhaṁsenti yathā taṁ suttena",
  "tika-vin08t0:64_4": "saṅgahitāni pupphāni. Taṁ taṁ atthaṁ jānitukāmehi mātikānusārena gantvā icchiticchitavinicchayaṁ",
  "tika-vin08t0:64_5": "patvā so so attho jānitabbo hoti, tasmā sukhaggahaṇatthaṁ mātikā ṭhapitā. Tattha",
  "tika-vin08t0:64_6": "tatrāti tasmiṁ pāḷimuttavinicchaye. Ayanti ayaṁ mayā vakkhamānā. Mātā viyāti mātikā.",
  "tika-vin08t0:64_7": "Yathā hi puttā mātito pabhavanti, evaṁ niddesapadāni uddesato pabhavanti, tasmā uddeso",
  "tika-vin08t0:64_8": "mātikā viyāti ‘‘mātikā’’ti vuccati.",
  "tika-vin08t0:65_0": "Divāseyyātiādīsu divāseyyā divāseyyavinicchayakathā. Parikkhāro parikkhāravinicchayakathā…pe…",
  "tika-vin08t0:65_1": "pakiṇṇakaṁ pakiṇṇakavinicchayakathāti yojanā. Teneva vakkhati ‘‘divāsayanavinicchayakathā",
  "tika-vin08t0:65_2": "samattā’’tiādi. Iti-saddo idamattho vā nidassanattho vā parisamāpanattho vā. Tesu",
  "tika-vin08t0:65_3": "idamatthe kā sā? Divāseyyā…pe… pakiṇṇakaṁ iti ayanti. Nidassanatthe kathaṁ sā? Divāseyyā…pe…",
  "tika-vin08t0:65_4": "pakiṇṇakaṁ iti daṭṭhabbāti. Parisamāpanatthe sā kittakena parisamattā? Divāseyyā…pe…",
  "tika-vin08t0:65_5": "pakiṇṇakaṁ iti ettakena parisamattāti attho. Imesaṁ pana divāseyyādipadānaṁ vākyaviggahaṁ",
  "tika-vin08t0:65_6": "katvā atthe idha vuccamāne atipapañco bhavissati, sotūnañca dussallakkhaṇīyo, tasmā",
  "tika-vin08t0:65_7": "tassa tassa niddesassa ādimhiyeva yathānurūpaṁ vakkhāma.",
  "tika-vin08t0:66": "Ganthārambhakathāvaṇṇanā niṭṭhitā."
}