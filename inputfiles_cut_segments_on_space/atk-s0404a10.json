{
  "atk-s0404a10:0": "1. Sambodhivaggo",
  "atk-s0404a10:1": "1. Sambodhisuttavaṇṇanā",
  "atk-s0404a10:2_0": "1. Navakanipātassa paṭhame sambodhipakkhikānanti catumaggasaṅkhātassa sambodhissa",
  "atk-s0404a10:2_1": "pakkhe bhavānaṁ, upakārakānanti attho. Pāḷiyaṁ āgate nava dhamme sandhāyevaṁ pucchati.",
  "atk-s0404a10:2_2": "Kā upanisāti ko upanissayapaccayo. Abhisallekhantīti abhisallekhikā. Samathavipassanācittassa",
  "atk-s0404a10:2_3": "vivaraṇe sappāyā upakārakāti cetovivaraṇasappāyā. Appicchataṁ ārabbha pavattā kathā",
  "atk-s0404a10:2_4": "appicchakathā. Sesesupi eseva nayo.",
  "atk-s0404a10:3_0": "Asubhābhāvetabbā rāgassa pahānāyāti ayamattho sālilāyakopamāya vibhāvetabbo – eko",
  "atk-s0404a10:3_1": "hi puriso asitaṁ gahetvā koṭito paṭṭhāya sālikkhette sāliyo lāyati. Athassa vatiṁ",
  "atk-s0404a10:3_2": "bhinditvā gāvo pavisiṁsu. So asitaṁ ṭhapetvā yaṭṭhiṁ ādāya teneva maggena gāvo nīharitvā",
  "atk-s0404a10:3_3": "vatiṁ pākatikaṁ katvā punapi asitaṁ ādāya sāliyo lāyi. Ettha sālikkhettaṁ viya buddhasāsanaṁ",
  "atk-s0404a10:3_4": "daṭṭhabbaṁ, sālilāyako viya yogāvacaro, asitaṁ viya paññā, lāyanakālo viya vipassanāya",
  "atk-s0404a10:3_5": "kammakaraṇakālo, yaṭṭhi viya asubhakammaṭṭhānaṁ, vati viya saṁvaro, vatiṁ bhinditvā",
  "atk-s0404a10:3_6": "gāvīnaṁ pavisanaṁ viya sahasā appaṭisaṅkhāya pamādaṁ ārabbha rāgassa uppajjanaṁ,",
  "atk-s0404a10:3_7": "asitaṁ ṭhapetvā yaṭṭhiṁ ādāya paviṭṭhamaggeneva gāvo nīharitvā vatiṁ paṭipākatikaṁ",
  "atk-s0404a10:3_8": "katvā puna koṭito paṭṭhāya sālilāyanaṁ viya asubhakammaṭṭhānena rāgaṁ vikkhambhetvā",
  "atk-s0404a10:3_9": "puna vipassanāya kammaṁ ārabhanakālo. Imamatthaṁ sandhāya vuttaṁ – “asubhā bhāvetabbā",
  "atk-s0404a10:3_10": "rāgassa pahānāyā”ti.",
  "atk-s0404a10:4_0": "Tattha rāgassāti pañcakāmaguṇikarāgassa. Mettāti mettākammaṭṭhānaṁ. Byāpādassa pahānāyāti",
  "atk-s0404a10:4_1": "vuttanayeneva uppannassa kopassa pajahanatthāya. Ānāpānassatīti soḷasavatthukā ānāpānassati.",
  "atk-s0404a10:4_2": "Vitakkupacchedāyāti vuttanayeneva uppannānaṁ vitakkānaṁ upacchedanatthāya. Asmimānasamugghātāyāti",
  "atk-s0404a10:4_3": "asmīti uppajjanakassa mānassa samugghātatthāya. Anattasaññā saṇṭhātīti aniccalakkhaṇe",
  "atk-s0404a10:4_4": "diṭṭhe anattalakkhaṇaṁ diṭṭhameva hoti. Etesu hi tīsu lakkhaṇesu ekasmiṁ diṭṭhe itaradvayaṁ",
  "atk-s0404a10:4_5": "diṭṭhameva hoti. Tena vuttaṁ – “aniccasaññino, bhikkhave, anattasaññā saṇṭhātī”ti.",
  "atk-s0404a10:4_6": "Diṭṭheva dhamme nibbānanti diṭṭheyeva dhamme apaccayaparinibbānañca pāpuṇātīti imasmiṁ",
  "atk-s0404a10:4_7": "sutte vaṭṭavivaṭṭaṁ kathitaṁ.",
  "atk-s0404a10:5": "2. Nissayasuttavaṇṇanā",
  "atk-s0404a10:6_0": "2. Dutiye nissayasampannoti patiṭṭhāsampanno. Saddhanti okappanasaddhaṁ. Vīriyanti",
  "atk-s0404a10:6_1": "kāyikacetasikavīriyaṁ. Yaṁsāti yaṁ assa. Ariyāyapaññāyāti sahavipassanāya maggapaññāya.",
  "atk-s0404a10:6_2": "Saṅkhāyāti jānitvā. Ekaṁ paṭisevatīti sevitabbayuttakaṁ sevati. Adhivāsetīti adhivāsetabbayuttakaṁ",
  "atk-s0404a10:6_3": "adhivāseti. Parivajjetīti parivajjetabbayuttakaṁ parivajjeti. Vinodetīti nīharitabbayuttakaṁ",
  "atk-s0404a10:6_4": "nīharati. Evaṁ kho bhikkhūti evaṁ kho bhikkhu uggahaparipucchāvasena ceva dhammavavatthānavasena",
  "atk-s0404a10:6_5": "ca paṭisevitabbādīni suppaṭividdhāni supaccakkhāni katvā paṭisevanto adhivāsento",
  "atk-s0404a10:6_6": "parivajjento vinodento ca bhikkhu nissayasampanno nāma hotīti.",
  "atk-s0404a10:7": "3. Meghiyasuttavaṇṇanā",
  "atk-s0404a10:8_0": "3. Tatiye cālikāyanti evaṁnāmake nagare. Taṁ kira calamaggaṁ nissāya katattā olokentānaṁ",
  "atk-s0404a10:8_1": "calamānaṁ viya upaṭṭhāti, tasmā cālikāti saṅkhaṁ gataṁ. Cāliyapabbateti sopi pabbato",
  "atk-s0404a10:8_2": "sabbasetattā kāḷapakkhuposathe olokentānaṁ calamāno viya upaṭṭhāti, tasmā cāliyapabbatoti",
  "atk-s0404a10:8_3": "vutto. Tattha mahantaṁ vihāraṁ kārayiṁsu. Iti bhagavā taṁ nagaraṁ nissāya cālikāpabbatamahāvihāre",
  "atk-s0404a10:8_4": "viharati. Jantugāmanti evaṁnāmakaṁ aparampi tasseva vihārassa gocaragāmaṁ. Jattugāmantipi",
  "atk-s0404a10:8_5": "paṭhanti. Padhānatthikassāti padhānakammikassa. Padhānāyāti samaṇadhammakaraṇatthāya.",
  "atk-s0404a10:8_6": "Āgamehi tāvāti satthā therassa vacanaṁ sutvā upadhārento “na tāvassa ñāṇaṁ paripakka”nti",
  "atk-s0404a10:8_7": "ñatvā paṭibāhanto evamāha. Ekakamhi tāvāti idaṁ panassa “evamayaṁ gantvāpi kamme",
  "atk-s0404a10:8_8": "anipphajjamāne nirāsaṅko hutvā pemavasena puna āgacchissatī”ti cittamaddavajananatthaṁ",
  "atk-s0404a10:8_9": "āha. Natthi kiñci uttari karaṇīyanti catūsu saccesu catunnaṁ kiccānaṁ katattā aññaṁ",
  "atk-s0404a10:8_10": "uttari karaṇīyaṁ nāma natthi. Katassa vā paṭicayoti adhigatassa vā puna paṭicayopi",
  "atk-s0404a10:8_11": "natthi. Na hi bhāvitamaggo puna bhāvīyati, na pahīnakilesānaṁ puna pahānaṁ atthi.",
  "atk-s0404a10:8_12": "Padhānanti kho, meghiya, vadamānaṁ kinti vadeyyāmāti “samaṇadhammaṁ karomī”ti taṁ",
  "atk-s0404a10:8_13": "vadamānaṁ mayaṁ aññaṁ kiṁ nāma vadeyyāma.",
  "atk-s0404a10:9_0": "Divāvihāraṁ nisīdīti divāvihāratthāya nisīdi. Nisīdanto ca yasmiṁ maṅgalasilāpaṭṭe",
  "atk-s0404a10:9_1": "pubbe anupaṭipāṭiyā pañca jātisatāni rājā hutvā uyyānakīḷikaṁ kīḷanto tividhanāṭakaparivāro",
  "atk-s0404a10:9_2": "nisīdi, tasmiṁyeva nisīdi. Athassa nisinnakālato paṭṭhāya samaṇabhāvo jahito viya",
  "atk-s0404a10:9_3": "ahosi, rājavesaṁ gahetvā nāṭakavaraparivuto setacchattassa heṭṭhā mahārahe pallaṅke",
  "atk-s0404a10:9_4": "nisinno viya jāto. Athassa taṁ sampattiṁ assādayato kāmavitakko udapādi. So tasmiṁyeva",
  "atk-s0404a10:9_5": "khaṇe mahāyodhehi gahite dve core ānetvā purato ṭhapite viya addasa. Tesu ekassa",
  "atk-s0404a10:9_6": "vadhaṁ āṇāpanavasenassa byāpādavitakko uppajji, ekassa bandhanaṁ āṇāpanavasena vihiṁsāvitakko.",
  "atk-s0404a10:9_7": "Evaṁ so latājālena rukkho viya madhumakkhikāhi madhughātako viya akusalavitakkehi",
  "atk-s0404a10:9_8": "parikkhitto ahosi. Taṁ sandhāya – atha kho āyasmato meghiyassātiādi vuttaṁ. Anvāsattāti",
  "atk-s0404a10:9_9": "anubaddhā samparivāritā. Yena bhagavā tenupasaṅkamīti evaṁ pāpavitakkehi samparikiṇṇo",
  "atk-s0404a10:9_10": "kammaṭṭhānaṁ sappāyaṁ kātuṁ asakkonto “idaṁ vata disvā dīghadassī bhagavā paṭisedhesī”ti",
  "atk-s0404a10:9_11": "sallakkhetvā “idaṁ kāraṇaṁ dasabalassa ārocessāmī”ti nisinnāsanato vuṭṭhāya yena",
  "atk-s0404a10:9_12": "bhagavā tenupasaṅkami.",
  "atk-s0404a10:10": "4. Nandakasuttavaṇṇanā",
  "atk-s0404a10:11_0": "4. Catutthe upaṭṭhānasālāyanti bhojanasālāyaṁ. Yenupaṭṭhānasālāti satthā nandakattherena",
  "atk-s0404a10:11_1": "madhurassarena āraddhāya dhammadesanāya saddaṁ sutvā, “ānanda, ko eso upaṭṭhānasālāya",
  "atk-s0404a10:11_2": "madhurassarena dhammaṁ desetī”ti pucchitvā “dhammakathikanandakattherassa ajja, bhante,",
  "atk-s0404a10:11_3": "vāro”ti sutvā “atimadhuraṁ katvā, ānanda, eso bhikkhu dhammaṁ katheti, mayampi gantvā",
  "atk-s0404a10:11_4": "suṇissāmā”ti vatvā yenupaṭṭhānasālā tenupasaṅkami. Bahidvārakoṭṭhake aṭṭhāsīti chabbaṇṇarasmiyo",
  "atk-s0404a10:11_5": "cīvaragabbhe paṭicchādetvā aññātakavesena aṭṭhāsi. Kathāpariyosānaṁ āgamayamānoti",
  "atk-s0404a10:11_6": "“idamavocā”ti idaṁ kathāvasānaṁ udikkhamāno dhammakathaṁ suṇanto aṭṭhāsiyeva. Athāyasmā",
  "atk-s0404a10:11_7": "ānando nikkhante paṭhame yāme satthu saññaṁ adāsi – “paṭhamayāmo atikkanto, bhante,",
  "atk-s0404a10:11_8": "thokaṁ vissamathā”ti. Satthā tattheva aṭṭhāsi. Athāyasmā ānando majjhimayāmepi nikkhante,",
  "atk-s0404a10:11_9": "“bhante, tumhe pakatiyā khattiyasukhumālā, puna buddhasukhumālāti paramasukhumālā,",
  "atk-s0404a10:11_10": "majjhimayāmopi atikkanto, muhuttaṁ vissamathā”ti āha. Satthā tattheva aṭṭhāsi. Tattha",
  "atk-s0404a10:11_11": "ṭhitakassevassa aruṇaggaṁ paññāyittha. Aruṇuggamanañca therassa “idamavocā”ti pāpetvā",
  "atk-s0404a10:11_12": "kathāpariyosānañca dasabalassa chabbaṇṇasarīrasmivissajjanañca ekappahāreneva ahosi.",
  "atk-s0404a10:11_13": "Aggaḷaṁ ākoṭesīti agganakhena dvārakavāṭaṁ ākoṭesi.",
  "atk-s0404a10:12_0": "Sārajjamānarūpoti harāyamāno ottappamāno. Domanassasārajjaṁ panassa natthi. Ettakampi",
  "atk-s0404a10:12_1": "no nappaṭibhāseyyāti paṭisambhidāppattassa appaṭibhānaṁ nāma natthi. Ettakampi na",
  "atk-s0404a10:12_2": "katheyyanti dasseti. Sādhu sādhūti therassa dhammadesanaṁ sampahaṁsanto āha. Ayañhettha",
  "atk-s0404a10:12_3": "attho “sugahitā ca te dhammadesanā sukathitā cā”ti. Kulaputtānanti ācārakulaputtānañceva",
  "atk-s0404a10:12_4": "jātikulaputtānañca. Ariyo ca tuṇhibhāvoti dutiyajjhānasamāpattiṁ sandhāyevamāha.",
  "atk-s0404a10:12_5": "Adhipaññādhammavipassanāyāti saṅkhārapariggahavipassanāñāṇassa. Catuppādakoti assagoṇagadrabhādiko.",
  "atk-s0404a10:12_6": "Idaṁ vatvāti imaṁ catūhaṅgehi samannāgataṁ dhammaṁ kathayitvā. Vihāraṁ pāvisīti gandhakuṭiṁ paviṭṭho.",
  "atk-s0404a10:13_0": "Kālena dhammassavaneti kāle kāle dhammassavanasmiṁ. Dhammasākacchāyāti pañhakathāya.",
  "atk-s0404a10:13_1": "Gambhīraṁ atthapadanti gambhīraṁ guḷhaṁ rahassaṁ atthaṁ. Paññāyāti sahavipassanāya",
  "atk-s0404a10:13_2": "maggapaññāya. Sammasanapaṭivedhapaññāpi uggahaparipucchāpaññāpi vaṭṭatiyeva. Patto",
  "atk-s0404a10:13_3": "vā pajjati vāti arahattaṁ patto vā pāpuṇissati vāti evaṁ guṇasambhāvanāya sambhāveti.",
  "atk-s0404a10:13_4": "Appattamānasāti appattaarahattā, arahattaṁ vā appattaṁ mānasaṁ etesantipi appattamānasā.",
  "atk-s0404a10:13_5": "Diṭṭhadhammasukhavihāranti ettha diṭṭhadhammasukhavihāro lokiyopi vaṭṭati lokuttaropi.",
  "atk-s0404a10:14": "5. Balasuttavaṇṇanā",
  "atk-s0404a10:15_0": "5. Pañcame avijjākosajjasāvajjaassaddhiyesu akampanato paññābalādīni daṭṭhabbāni.",
  "atk-s0404a10:15_1": "Akusalasaṅkhātāti akusalāti ñātā. Esa nayo sabbattha. Nālamariyāti ariyabhāvaṁ kātuṁ",
  "atk-s0404a10:15_2": "asamatthā, ariyānaṁ vā ananucchavikā. Vodiṭṭhāti suṭṭhu diṭṭhā. Vocaritāti manodvāre",
  "atk-s0404a10:15_3": "samudācārappattā. Atthikassāti dhammadesanāya atthikassa. Ājīvikābhayanti jīvitavuttibhayaṁ.",
  "atk-s0404a10:15_4": "Asilokabhayanti garahābhayaṁ. Parisāsārajjabhayanti parisaṁ patvā sārajjaṁ okkamanabhayaṁ.",
  "atk-s0404a10:15_5": "Imasmiṁ sutte vaṭṭavivaṭṭaṁ kathitaṁ.",
  "atk-s0404a10:16": "6. Sevanāsuttavaṇṇanā",
  "atk-s0404a10:17_0": "6. Chaṭṭhe jīvitaparikkhārāti jīvitasambhārā. Samudānetabbāti samāharitabbā. Kasirena",
  "atk-s0404a10:17_1": "samudāgacchantīti dukkhena uppajjanti. Rattibhāgaṁ vā divasabhāgaṁ vāti ettha rattibhāge",
  "atk-s0404a10:17_2": "ñatvā rattibhāgeyeva pakkamitabbaṁ, rattiṁ caṇḍavāḷādiparipanthe sati aruṇuggamanaṁ",
  "atk-s0404a10:17_3": "āgametabbaṁ. Divasabhāge ñatvā divā pakkamitabbaṁ, divā paripanthe sati sūriyatthaṅgamanaṁ",
  "atk-s0404a10:17_4": "āgametabbaṁ. Saṅkhāpīti sāmaññatthassa bhāvanāpāripūriāgamanaṁ jānitvā. So puggaloti",
  "atk-s0404a10:17_5": "padassa pana “nānubandhitabbo”ti iminā sambandho. Anāpucchāti idha pana taṁ puggalaṁ",
  "atk-s0404a10:17_6": "anāpucchā pakkamitabbanti attho. Api panujjamānenāti api nikkaḍḍhiyamānena. Evarūpo",
  "atk-s0404a10:17_7": "hi puggalo sacepi dārukalāpasataṁ vā udakaghaṭasataṁ vā vālikāghaṭasataṁ vā daṇḍaṁ",
  "atk-s0404a10:17_8": "āropeti, mā idha vasīti nikkaḍḍhāpeti vā, taṁ khamāpetvāpi yāvajīvaṁ so anubandhitabbova, na vijahitabbo.",
  "atk-s0404a10:18": "7. Sutavāsuttavaṇṇanā",
  "atk-s0404a10:19_0": "7. Sattame pañca ṭhānāni ajjhācaritunti pañca kāraṇāni atikkamituṁ. Pāṇanti antamaso",
  "atk-s0404a10:19_1": "kunthakipillikaṁ. Adinnanti antamaso tiṇasalākampi parasantakaṁ. Theyyasaṅkhātanti",
  "atk-s0404a10:19_2": "theyyacittena. Sannidhikārakaṁ kāme paribhuñjitunti sannidhiṁ katvā ṭhapetvā vatthukāmakilesakāme",
  "atk-s0404a10:19_3": "paribhuñjituṁ abhabbo. Akappiyaṁ kāmaguṇaṁ sandhāyetaṁ vuttaṁ. Buddhaṁ paccakkhātunti",
  "atk-s0404a10:19_4": "“na buddho aya”nti evaṁ paṭikkhipituṁ. Dhammādīsupi eseva nayo. Evaṁ tāva aṭṭhakathāya",
  "atk-s0404a10:19_5": "āgataṁ. Pāḷiyaṁ pana imasmiṁ sutte agatigamanāni kathitāni.",
  "atk-s0404a10:20": "8-10. Sajjhasuttādivaṇṇanā",
  "atk-s0404a10:21_0": "8-10. Aṭṭhame buddhādīnaṁ paccakkhānaṁ kathitaṁ. Navame puthujjanena saddhiṁ gahitattā",
  "atk-s0404a10:21_1": "“āhuneyyā”ti vuttaṁ. Dasame gotrabhūti sotāpattimaggassa anantarapaccayena sikhāpattabalavavipassanācittena",
  "atk-s0404a10:21_2": "samannāgato. Sesaṁ sabbattha uttānatthamevāti.",
  "atk-s0404a10:22": "Sambodhavaggo paṭhamo."
}