{
  "atk-s0403a7:0": "(8) 3. Yodhājīvavaggo",
  "atk-s0403a7:1": "1. Paṭhamacetovimuttiphalasuttavaṇṇanā",
  "atk-s0403a7:2_0": "71. Tatiyassa paṭhame yato kho, bhikkhaveti heṭṭhā vuttanayena vipassanaṁ vaḍḍhetvā",
  "atk-s0403a7:2_1": "arahattaṁ pattassa bhikkhuno idāni vaṇṇabhaṇanatthaṁ idaṁ āraddhaṁ. Tattha yato khoti",
  "atk-s0403a7:2_2": "yadā kho. Ukkhittapalighoti avijjāpalighaṁ ukkhipitvā apanetvā ṭhito. Saṁkiṇṇaparikhoti",
  "atk-s0403a7:2_3": "saṁsāraparikhaṁ saṁkiritvā vināsetvā ṭhito. Abbūḷhesikoti taṇhāsaṅkhātaṁ esikāthambhaṁ",
  "atk-s0403a7:2_4": "abbuyha luñcitvā ṭhito. Niraggaḷoti nīvaraṇakavāṭaṁ ugghāṭetvā ṭhito. Pannaddhajo",
  "atk-s0403a7:2_5": "pannabhāroti mānaddhajañca khandhābhisaṅkhārakilesabhārañca pātetvā otāretvā ṭhito.",
  "atk-s0403a7:2_6": "Visaṁyuttoti vaṭṭena visaṁyutto. Sesaṁ pāḷinayeneva veditabbaṁ. Ettāvatā bhagavatā",
  "atk-s0403a7:2_7": "maggena kilese khepetvā nirodhasayanavaragatassa nibbānārammaṇaṁ phalasamāpattiṁ",
  "atk-s0403a7:2_8": "appetvā viharato khīṇāsavassa kālo dassito.",
  "atk-s0403a7:3_0": "Yathā hi dve nagarāni ekaṁ coranagaraṁ ekaṁ khemanagaraṁ. Atha ekassa mahāyodhassa",
  "atk-s0403a7:3_1": "evaṁ bhaveyya – ‘‘yāvimaṁ coranagaraṁ tiṭṭhati, tāva khemanagaraṁ bhayato na muccati,",
  "atk-s0403a7:3_2": "coranagaraṁ anagaraṁ karissāmī’’ti sannāhaṁ katvā khaggaṁ gahetvā coranagaraṁ upasaṅkamitvā",
  "atk-s0403a7:3_3": "nagaradvāre ussāpite esikāthambhe khaggena chinditvā saddhiṁ dvārabāhāhi kavāṭaṁ",
  "atk-s0403a7:3_4": "bhinditvā palighaṁ ukkhipitvā pākāraṁ bhinditvā parikhaṁ vikiritvā nagarasobhatthāya",
  "atk-s0403a7:3_5": "ussite dhaje pātetvā nagaraṁ agginā jhāpetvā khemanagaraṁ pavisitvā pāsādaṁ āruyha",
  "atk-s0403a7:3_6": "ñātigaṇaparivuto surasabhojanaṁ bhuñjeyya. Evaṁ coranagaraṁ viya sakkāyo, khemanagaraṁ",
  "atk-s0403a7:3_7": "viya nibbānaṁ, mahāyodho viya yogāvacaro. Tassevaṁ hoti – ‘‘yāva sakkāyavaṭṭaṁ vaṭṭati,",
  "atk-s0403a7:3_8": "tāva dvattiṁsakammakāraṇāaṭṭhanavutirogapañcavīsatimahābhayehi parimuccanaṁ natthī’’ti.",
  "atk-s0403a7:3_9": "So mahāyodho sannāhaṁ viya sīlasannāhaṁ katvā paññākhaggaṁ gahetvā khaggena esikāthambhe",
  "atk-s0403a7:3_10": "viya arahattamaggena taṇhesikaṁ luñcitvā, so yodho sadvārabāhakaṁ nagarakavāṭaṁ viya",
  "atk-s0403a7:3_11": "pañcorambhāgiyasaṁyojanaaggaḷaṁ ugghāṭetvā, so yodho palighaṁ viya avijjāpalighaṁ",
  "atk-s0403a7:3_12": "ukkhipitvā, so yodho pākāraṁ bhindanto parikhaṁ viya kammābhisaṅkhāraṁ bhindanto",
  "atk-s0403a7:3_13": "jātisaṁsāraparikhaṁ vikiritvā, so yodho nagaraṁ sobhatthāya ussāpitaddhaje viya mānaddhaje",
  "atk-s0403a7:3_14": "pātetvā sakkāyanagaraṁ jhāpetvā, so yodho khemanagare uparipāsāde subhojanaṁ viya",
  "atk-s0403a7:3_15": "kilesaparinibbānanagaraṁ pavisitvā amataṁ nirodhārammaṇaṁ phalasamāpattisukhaṁ anubhavamāno kālaṁ vītināmeti.",
  "atk-s0403a7:4": "2. Dutiyacetovimuttiphalasuttavaṇṇanā",
  "atk-s0403a7:5_0": "72. Dutiye aniccasaññāti khandhapañcakaṁ hutvā abhāvākārena aniccanti uppajjanakasaññā.",
  "atk-s0403a7:5_1": "Anicce dukkhasaññāti yadaniccaṁ, taṁ paṭipīḷanākārena dukkhanti uppajjanakasaññā.",
  "atk-s0403a7:5_2": "Dukkhe anattasaññāti yaṁ dukkhaṁ, taṁ avasavattanākārena anattāti uppajjanakasaññā.",
  "atk-s0403a7:5_3": "Sesaṁ heṭṭhā vuttanayameva. Imesu pana dvīsupi suttesu vipassanāphalaṁ nāma kathitanti.",
  "atk-s0403a7:6": "3. Paṭhamadhammavihārīsuttavaṇṇanā",
  "atk-s0403a7:7_0": "73. Tatiye divasaṁ atināmetīti divasaṁ atikkāmeti. Riñcati paṭisallānanti ekībhāvaṁ",
  "atk-s0403a7:7_1": "vissajjeti. Desetīti katheti pakāseti. Dhammapaññattiyāti dhammassa paññāpanāya.",
  "atk-s0403a7:7_2": "Dhammaṁpariyāpuṇātīti navaṅgavasena catusaccadhammaṁ pariyāpuṇāti vaḷañjeti katheti.",
  "atk-s0403a7:7_3": "Na riñcati paṭisallānanti ekībhāvaṁ na vissajjeti. Anuyuñjati ajjhattaṁ cetosamathanti",
  "atk-s0403a7:7_4": "niyakajjhatte cittasamādhiṁ āsevati bhāveti, samathakammaṭṭhāne yuttappayutto hoti.",
  "atk-s0403a7:8_0": "Hitesināti hitaṁ esantena. Anukampakenāti anukampamānena. Anukampaṁ upādāyāti anukampaṁ",
  "atk-s0403a7:8_1": "cittena pariggahetvā, paṭiccātipi vuttaṁ hoti. Kataṁ vo taṁ mayāti taṁ mayā ime pañca",
  "atk-s0403a7:8_2": "puggale desentena tumhākaṁ kataṁ. Ettakameva hi anukampakassa satthu kiccaṁ yadidaṁ",
  "atk-s0403a7:8_3": "aviparītadhammadesanā, ito paraṁ pana paṭipatti nāma sāvakānaṁ kiccaṁ. Tenāha – etāni",
  "atk-s0403a7:8_4": "bhikkhu rukkhamūlāni…pe… amhākaṁ anusāsanīti. Tattha ca rukkhamūlānīti iminā rukkhamūlasenāsanaṁ",
  "atk-s0403a7:8_5": "dasseti. Suññāgārānīti iminā janavivittaṭṭhānaṁ. Ubhayenāpi ca yogānurūpaṁ senāsanamācikkhati,",
  "atk-s0403a7:8_6": "dāyajjaṁ niyyāteti. Jhāyathāti ārammaṇūpanijjhānena aṭṭhatiṁsārammaṇāni, lakkhaṇūpanijjhānena",
  "atk-s0403a7:8_7": "ca aniccādito khandhāyatanādīni upanijjhāyatha, samathañca vipassanañca vaḍḍhethāti",
  "atk-s0403a7:8_8": "vuttaṁ hoti. Mā pamādatthāti mā pamajjittha. Mā pacchā vippaṭisārino ahuvatthāti",
  "atk-s0403a7:8_9": "ye hi pubbe daharakāle ārogyakāle sattasappāyādisampattikāle satthu sammukhībhāvakāle",
  "atk-s0403a7:8_10": "ca yonisomanasikāravirahitā rattindivaṁ maṅkulabhattā hutvā seyyasukhamiddhasukhamanuyuttā",
  "atk-s0403a7:8_11": "pamajjanti, te pacchā jarākāle rogakāle maraṇakāle vipattikāle satthu parinibbānakāle",
  "atk-s0403a7:8_12": "ca taṁ pubbe pamādavihāraṁ anussarantā sappaṭisandhikālakiriyañca bhāriyaṁ sampassamānā",
  "atk-s0403a7:8_13": "vippaṭisārino honti. Tumhe pana tādisā mā ahuvatthāti etamatthaṁ dassento āha – ‘‘mā",
  "atk-s0403a7:8_14": "pacchā vippaṭisārino ahuvatthā’’ti. Ayaṁ vo amhākaṁ anusāsanīti ayaṁ amhākaṁ santikā",
  "atk-s0403a7:8_15": "‘‘jhāyatha mā pamādatthā’’ti tumhākaṁ anusāsanī, ovādoti vuttaṁ hoti.",
  "atk-s0403a7:9": "4. Dutiyadhammavihārīsuttavaṇṇanā",
  "atk-s0403a7:10_0": "74. Catutthe uttari cassa paññāya atthaṁ nappajānātīti tato pariyattito uttari tassa",
  "atk-s0403a7:10_1": "dhammassa sahavipassanāya maggapaññāya atthaṁ nappajānāti , cattāri saccāni na passati",
  "atk-s0403a7:10_2": "nappaṭivijjhatīti attho. Sesavāresupi eseva nayo. Evametesu dvīsupi suttesu bahussutabhikkhu",
  "atk-s0403a7:10_3": "vipassanākammiko sotāpanno sakadāgāmī anāgāmī khīṇāsavoti cha janā dhammavihārino nāmāti veditabbā.",
  "atk-s0403a7:11": "5. Paṭhamayodhājīvasuttavaṇṇanā",
  "atk-s0403a7:12_0": "75. Pañcame yodhājīvāti yuddhūpajīvino. Rajagganti hatthiassādīnaṁ pādappahārabhinnāya",
  "atk-s0403a7:12_1": "bhūmiyā uggataṁ rajakkhandhaṁ. Na santhambhatīti santhambhitvā ṭhātuṁ na sakkoti.",
  "atk-s0403a7:12_2": "Sahati rajagganti rajakkhandhaṁ disvāpi adhivāseti. Dhajagganti hatthiassadīnaṁ piṭṭhesu",
  "atk-s0403a7:12_3": "vā rathesu vā ussāpitānaṁ dhajānaṁ aggaṁ. Ussāraṇanti hatthiassarathānañceva balakāyassa",
  "atk-s0403a7:12_4": "ca uccāsaddamahāsaddaṁ. Sampahāreti samāgate appamattakepi pahāre. Haññatīti vihaññati",
  "atk-s0403a7:12_5": "vighātaṁ āpajjati. Byāpajjatīti vipattiṁ āpajjati, pakatibhāvaṁ jahati. Sahati sampahāranti",
  "atk-s0403a7:12_6": "dve tayo pahāre patvāpi sahati adhivāseti. Tamevasaṅgāmasīsanti taṁyeva jayakkhandhāvāraṭṭhānaṁ.",
  "atk-s0403a7:12_7": "Ajjhāvasatīti sattāhamattaṁ abhibhavitvā āvasati. Kiṁ kāraṇā ? Laddhapahārānaṁ pahārajagganatthañceva",
  "atk-s0403a7:12_8": "katakammānaṁ visesaṁ ñatvā ṭhānantaradānatthañca issariyasukhānubhavanatthañca.",
  "atk-s0403a7:13_0": "Idāni yasmā satthu yodhājīvehi kiccaṁ natthi, imasmiṁ pana sāsane tathārūpe pañca",
  "atk-s0403a7:13_1": "puggale dassetuṁ idaṁ opammaṁ ābhataṁ. Tasmā te puggale dassento evameva khotiādimāha.",
  "atk-s0403a7:13_2": "Tattha saṁsīdatīti micchāvitakkasmiṁ saṁsīdati anuppavisati. Na sakkoti brahmacariyaṁ",
  "atk-s0403a7:13_3": "sandhāretunti brahmacariyavāsaṁ anupacchijjamānaṁ gopetuṁ na sakkoti. Sikkhādubbalyaṁ",
  "atk-s0403a7:13_4": "āvikatvāti sikkhāya dubbalabhāvaṁ pakāsetvā. Kimassa rajaggasminti kiṁ tassa puggalassa",
  "atk-s0403a7:13_5": "rajaggaṁ nāmāti vadati. Abhirūpāti abhirūpavatī. Dassanīyāti dassanayoggā. Pāsādikāti",
  "atk-s0403a7:13_6": "dassaneneva cittappasādāvahā. Paramāyāti uttamāya. Vaṇṇapokkharatāyāti sarīravaṇṇena",
  "atk-s0403a7:13_7": "ceva aṅgasaṇṭhānena ca. Ūhasatīti avahasati. Ullapatīti katheti. Ujjhagghatīti pāṇiṁ",
  "atk-s0403a7:13_8": "paharitvā mahāhasitaṁ hasati. Uppaṇḍetīti uppaṇḍanakathaṁ katheti. Abhinisīdatīti",
  "atk-s0403a7:13_9": "abhibhavitvā santike vā ekāsane vā nisīdati. Dutiyapadepi eseva nayo. Ajjhottharatīti",
  "atk-s0403a7:13_10": "avattharati. Viniveṭhetvā vinimocetvāti gahitaṭṭhānato tassā hatthaṁ vinibbeṭhetvā",
  "atk-s0403a7:13_11": "ceva mocetvā ca. Sesamettha uttānatthamevāti. Imasmiṁ sutte vaṭṭavivaṭṭaṁ kathitaṁ.",
  "atk-s0403a7:14": "6. Dutiyayodhājīvasuttavaṇṇanā",
  "atk-s0403a7:15_0": "76. Chaṭṭhe asicammaṁ gahetvāti asiñca cammañca gahetvā. Dhanukalāpaṁ sannayhitvāti",
  "atk-s0403a7:15_1": "dhanuñca sarakalāpañca sannayhitvā. Viyūḷhanti yuddhasannivesavesena ṭhitaṁ. Saṅgāmaṁ",
  "atk-s0403a7:15_2": "otaratīti mahāyuddhaṁ otarati. Ussahati vāyamatīti ussāhañca vāyāmañca karoti. Hanantīti",
  "atk-s0403a7:15_3": "ghātenti. Pariyāpādentīti pariyāpādayanti. Upalikkhantīti vijjhanti. Apanentīti sakasenaṁ",
  "atk-s0403a7:15_4": "gahetvā gacchanti. Apanetvā ñātakānaṁ nentīti sakasenaṁ netvā tato ñātakānaṁ santikaṁ",
  "atk-s0403a7:15_5": "nenti. Nīyamānoti attano gehaṁ vā sesañātisantikaṁ vā niyyamāno. Upaṭṭhahanti paricarantīti",
  "atk-s0403a7:15_6": "pahārasodhanavaṇakappanādīni karontā jagganti gopayanti.",
  "atk-s0403a7:16_0": "Arakkhiteneva kāyenāti arakkhitena kāyadvārena. Arakkhitāya vācāyāti arakkhitena",
  "atk-s0403a7:16_1": "vacīdvārena. Arakkhitena cittenāti arakkhitena manodvārena. Anupaṭṭhitāya satiyāti",
  "atk-s0403a7:16_2": "satiṁ supaṭṭhitaṁ akatvā. Asaṁvutehiindriyehīti manacchaṭṭhehi indriyehi apihitehi",
  "atk-s0403a7:16_3": "agopitehi. Rāgo cittaṁ anuddhaṁsetīti rāgo uppajjamānova samathavipassanācittaṁ dhaṁseti,",
  "atk-s0403a7:16_4": "dūre khipati. Rāgapariyuṭṭhitomhi, āvuso, rāgaparetoti ahaṁ, āvuso, rāgena ratto, rāgena anugato.",
  "atk-s0403a7:17_0": "Aṭṭhikaṅkalūpamātiādīsu aṭṭhikaṅkalūpamā appassādaṭṭhena. Maṁsapesūpamā bahusādhāraṇaṭṭhena.",
  "atk-s0403a7:17_1": "Tiṇukkūpamā anudahanaṭṭhena. Aṅgārakāsūpamā mahābhitāpaṭṭhena. Supinakūpamā ittarapaccupaṭṭhānaṭṭhena.",
  "atk-s0403a7:17_2": "Yācitakūpamā tāvakālikaṭṭhena. Rukkhaphalūpamā sabbaṅgapaccaṅgapalibhañjanaṭṭhena.",
  "atk-s0403a7:17_3": "Asisūnūpamā adhikuṭṭanaṭṭhena. Sattisūlūpamā vinivijjhanaṭṭhena. Sappasirūpamā sāsaṅkasappaṭibhayaṭṭhena",
  "atk-s0403a7:17_4": ". Ussahissāmīti ussāhaṁ karissāmi. Dhārayissāmīti samaṇabhāvaṁ dhārayissāmi. Abhiramissāmīti",
  "atk-s0403a7:17_5": "abhiratiṁ uppādessāmi na ukkaṇṭhissāmi. Sesamettha uttānatthameva. Imasmiṁ sutte",
  "atk-s0403a7:17_6": "vaṭṭavivaṭṭaṁ kathitanti.",
  "atk-s0403a7:18": "7. Paṭhamaanāgatabhayasuttavaṇṇanā",
  "atk-s0403a7:19_0": "77. Sattame āraññakenāti araññavāsinā. Appattassāti asampattassa jhānavipassanāmaggaphalappabhedassa",
  "atk-s0403a7:19_1": "visesassa pattiyā. Sesapadesupi eseva nayo. So mamassa antarāyoti so mama jīvitantarāyo",
  "atk-s0403a7:19_2": "ca brahmacariyantarāyo ca, puthujjanakālakiriyaṁ karontassa saggantarāyo ca maggantarāyo",
  "atk-s0403a7:19_3": "ca bhaveyya. Handāti vavassaggatthe nipāto. Vīriyaṁ ārabhāmīti duvidhampi vīriyaṁ",
  "atk-s0403a7:19_4": "karomi. Satthakāti satthaṁ viya sandhibandhanacchedakavātā. Vāḷehīti kakkhaḷehi.",
  "atk-s0403a7:19_5": "Māṇavehīti corehi. Katakammehi vā akatakammehi vāti ettha corikaṁ katvā nikkhantā",
  "atk-s0403a7:19_6": "katakammā nāma, corikaṁ kātuṁ gacchantā akatakammā nāma. Tattha katakammā kammassa",
  "atk-s0403a7:19_7": "nipphannattā sattānaṁ galalohitaṁ gahetvā devatānaṁ baliṁ karonti, akatakammā ‘‘evaṁ",
  "atk-s0403a7:19_8": "no kammaṁ nipphajjissatī’’ti paṭhamataraṁ karonti. Idaṁ sandhāya te maṁ jīvitā voropeyyunti",
  "atk-s0403a7:19_9": "vuttaṁ. Vāḷā amanussāti kakkhaḷā duṭṭhā yakkhādayo amanussā.",
  "atk-s0403a7:20": "8. Dutiyaanāgatabhayasuttavaṇṇanā",
  "atk-s0403a7:21_0": "78. Aṭṭhame purā maṁ so dhammo āgacchatīti yāva so dhammo maṁ na upagacchati, tāva",
  "atk-s0403a7:21_1": "ahaṁ puretarameva vīriyaṁ ārabhāmīti attho. Khīrodakībhūtāti khīrodakaṁ viya bhūtā",
  "atk-s0403a7:21_2": "ekībhāvaṁ upagatā. Piyacakkhūhīti mettacakkhūhi.",
  "atk-s0403a7:22": "9. Tatiyaanāgatabhayasuttavaṇṇanā",
  "atk-s0403a7:23_0": "79. Navame dhammasandosā vinayasandosoti dhammasandosena vinayasandoso hoti. Kathaṁ",
  "atk-s0403a7:23_1": "pana dhammasmiṁ dussante vinayo dussati nāma? Samathavipassanādhammesu gabbhaṁ aggaṇhantesu",
  "atk-s0403a7:23_2": "pañcavidho vinayo na hoti , evaṁ dhamme dussante vinayo dussati. Dussīlassa pana",
  "atk-s0403a7:23_3": "saṁvaravinayo nāma na hoti, tasmiṁ asati samathavipassanā gabbhaṁ na gaṇhāti. Evaṁ",
  "atk-s0403a7:23_4": "vinayasandosenapi dhammasandoso veditabbo. Abhidhammakathanti sīlādiuttamadhammakathaṁ.",
  "atk-s0403a7:23_5": "Vedallakathanti vedapaṭisaṁyuttaṁ ñāṇamissakakathaṁ. Kaṇhadhammaṁ okkamamānāti randhagavesitāya",
  "atk-s0403a7:23_6": "upārambhapariyesanavasena kāḷakadhammaṁ okkamamānā. Apica duṭṭhacittena puggalaṁ",
  "atk-s0403a7:23_7": "ghaṭṭentāpi taṁ kaṇhadhammaṁ attano dahantāpi lābhasakkāratthaṁ kathentāpi kaṇhadhammaṁ okkamantiyeva.",
  "atk-s0403a7:24_0": "Gambhīrāti pāḷigambhīrā. Gambhīratthāti atthagambhīrā. Lokuttarāti lokuttaradhammadīpakā.",
  "atk-s0403a7:24_1": "Suññatāpaṭisaṁyuttāti khandhadhātuāyatanapaccayākārapaṭisaṁyuttā. Na aññā cittaṁ",
  "atk-s0403a7:24_2": "upaṭṭhapessantīti jānanatthāya cittaṁ na ṭhapessanti. Uggahetabbaṁ pariyāpuṇitabbanti",
  "atk-s0403a7:24_3": "uggahetabbe ca vaḷañjetabbe ca. Kavitāti silokādibandhanavasena kavīhi katā. Kāveyyāti",
  "atk-s0403a7:24_4": "tasseva vevacanaṁ. Bāhirakāti sāsanato bahiddhā ṭhitā. Sāvakabhāsitāti bāhirasāvakehi",
  "atk-s0403a7:24_5": "bhāsitā. Sesamettha heṭṭhā vuttanayattā suviññeyyattā ca uttānatthameva.",
  "atk-s0403a7:25": "10. Catutthaanāgatabhayasuttavaṇṇanā",
  "atk-s0403a7:26_0": "80. Dasame kalyāṇakāmāti sundarakāmā. Rasaggānīti uttamarasāni. Saṁsaṭṭhā viharissantīti",
  "atk-s0403a7:26_1": "pañcavidhena saṁsaggena saṁsaṭṭhā viharissanti. Sannidhikāraparibhoganti sannidhikatassa",
  "atk-s0403a7:26_2": "paribhogaṁ. Oḷārikampi nimittanti ettha pathaviṁ khaṇantopi khaṇāhīti āṇāpentopi",
  "atk-s0403a7:26_3": "pathaviyaṁ oḷārikaṁ nimittaṁ karoti nāma. Tiṇakaṭṭhasākhāpalāsaṁ chindantopi chindāti",
  "atk-s0403a7:26_4": "āṇāpentopi haritagge oḷārikaṁ nimittaṁ karoti nāma. Ājīvatthāya paṇṇanivāpaādīni",
  "atk-s0403a7:26_5": "gāhāpento phalāni ocinante vā ocināpentena vattabbameva natthi. Imesu catūsu suttesu",
  "atk-s0403a7:26_6": "satthārā sāsane vuddhiparihāni kathitāti.",
  "atk-s0403a7:27": "Yodhājīvavaggo tatiyo."
}