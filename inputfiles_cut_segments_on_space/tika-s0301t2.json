{
  "tika-s0301t2:0": "2. Devaputtasaṁyuttaṁ",
  "tika-s0301t2:1": "1. Paṭhamavaggo",
  "tika-s0301t2:2": "1. Paṭhamakassapasuttavaṇṇanā",
  "tika-s0301t2:3_0": "82. Devassa putto devaputto. Devānaṁ janakajanetabbasambandhābhāvato kathamayaṁ devaputtoti",
  "tika-s0301t2:3_1": "vuccatīti āha ‘‘devānaṁ hī’’tiādi. ‘‘Apākaṭo aññataroti vuccatī’’ti idaṁ yebhuyyavasena",
  "tika-s0301t2:3_2": "vuttaṁ. Pākaṭopi hi katthaci ‘‘aññataro’’ti vuccati. Heṭṭhā devatāsaṁyutte ‘‘apākaṭā",
  "tika-s0301t2:3_3": "aññatarā devatā’’ti vatvā idha ‘‘pākaṭo devaputto’’ti vuttaṁ. Tathā hissa kassapoti",
  "tika-s0301t2:3_4": "gottanāmaṁ gahitaṁ, tañca kho purimajātisiddhasamaññāvasena. Anusāsanaṁ anusāso,",
  "tika-s0301t2:3_5": "taṁ anusāsaṁ. Bhikkhuniddesanti bhikkhusaddassa niddesaṁ. Bhikkhuovādanti bhikkhubhāvāvahaṁ",
  "tika-s0301t2:3_6": "ovādaṁ. Yadi pana na assosi, kathamayaṁ pañhaṁ kathesīti? Aññato sutaṁ nissāya pañhaṁ",
  "tika-s0301t2:3_7": "kathesi, na pana bhagavato sammukhā sutabhāvena.",
  "tika-s0301t2:4_0": "Tesanti yathāvuttānaṁ tiṇṇaṁ puggalānaṁ. ‘‘Kathetukāmo cevā’’tiādinā hi catutthaṁ",
  "tika-s0301t2:4_1": "idha uddhaṭaṁ. Tattha ādito tiṇṇaṁ bhagavā pañhaṁ bhāraṁ na karoti ekekaṅgavekallato",
  "tika-s0301t2:4_2": "ceva aṅgadvayavekallato ca, catutthassa pana ubhayaṅgapāripūrattā bhāraṁ karotīti",
  "tika-s0301t2:4_3": "āha ‘‘ayaṁ panā’’tiādi.",
  "tika-s0301t2:5_0": "Gāthāyaṁ ‘‘subhāsitassā’’ti upayogatthe sāmivacananti āha ‘‘subhāsitaṁ sikkheyyā’’ti.",
  "tika-s0301t2:5_1": "Catusaccādinissitaṁ buddhavacanaṁ sikkhanto catubbidhaṁ vacīsucaritaṁ sikkhati nāmāti",
  "tika-s0301t2:5_2": "āha ‘‘catusaccanissitaṁ…pe… sikkheyyā’’ti. Avadhāraṇena tappaṭipakkhaṁ paṭinivatteti.",
  "tika-s0301t2:5_3": "Upāsitabbanti āsevitabbaṁ bhāvetabbaṁ bahulīkātabbaṁ. Aṭṭhatiṁsabhedaṁ kammaṭṭhānanti",
  "tika-s0301t2:5_4": "idaṁ tassa vipassanāpadaṭṭhānataṁ hadaye ṭhapetvā vuttaṁ. Tathā hi vuttaṁ ‘‘dutiyapadena",
  "tika-s0301t2:5_5": "adhipaññāsikkhā kathitā’’ti. Ye pana ‘‘dutiyapadena adhicittasikkhā cittavūpasamena",
  "tika-s0301t2:5_6": "adhipaññāsikkhā’’ti paṭhanti, tesaṁ padena aṭṭhatiṁsappabhedakammaṭṭhānaṁ suddhasamathakammaṭṭhānasseva",
  "tika-s0301t2:5_7": "gahaṇaṁ daṭṭhabbaṁ. Yadi evaṁ ‘‘aṭṭhasamāpattivasenā’’ti idaṁ kathanti? ‘‘Taṁ vipassanādhiṭṭhānānaṁ",
  "tika-s0301t2:5_8": "samāpattīnaṁ vasena kathita’’nti vadanti. Evañca katvā ‘‘dutiyapadena adhipaññāsikkhā’’ti",
  "tika-s0301t2:5_9": "idaṁ vacanaṁ samatthitaṁ hoti. Sikkhanaṁ nāma āsevananti āha ‘‘bhāveyyāti attho’’ti.",
  "tika-s0301t2:5_10": "Upāsananti payirupāsanaṁ. Tañca kho assutapariyāpuṇanakammaṭṭhānuggahādivasena dassento",
  "tika-s0301t2:5_11": "‘‘tampī’’tiādimāha. Adhisīlasikkhā kathitā lakkhaṇahāranayena. Vacīsucaritassa hi",
  "tika-s0301t2:5_12": "sīlasabhāvattā taggahaṇeneva tadekalakkhaṇaṁ kāyasucaritampi itarampi gahitamevāti.",
  "tika-s0301t2:5_13": "Ettha ca adhisīlasikkhāya cittaviveko, adhipaññāsikkhāya upadhiviveko, adhicittasikkhāya",
  "tika-s0301t2:5_14": "kāyaviveko kathito, kāyaviveko pana sarūpeneva pāḷiyaṁ gahitoti tividhassapi vivekassa",
  "tika-s0301t2:5_15": "pakāsitattaṁ daṭṭhabbaṁ. Sesaṁ suviññeyyameva.",
  "tika-s0301t2:6": "Paṭhamakassapasuttavaṇṇanā niṭṭhitā.",
  "tika-s0301t2:7": "2. Dutiyakassapasuttavaṇṇanā",
  "tika-s0301t2:8_0": "83.Dvīhi jhānehīti ārammaṇalakkhaṇūpanijjhānalakkhaṇehi dvīhi jhānehi. Kammaṭṭhānavimuttiyāti",
  "tika-s0301t2:8_1": "kammaṭṭhānānuyogaladdhāya vimuttiyā. Tena tadaṅgavikkhambhanavimuttiyo vadati. Satthusāsanassa",
  "tika-s0301t2:8_2": "hadayattā abbhantarattā hadayassa mānasassa, anupattiṁ paṭilābhamānasaṁ. Taṁ pana",
  "tika-s0301t2:8_3": "atthato aññā evāti āha ‘‘arahatta’’nti. Taṁ pattukāmena ekantato vajjetabbataṇhādiṭṭhīnaṁ",
  "tika-s0301t2:8_4": "bhāve tassa anijjhanato, tadabhāve ijjhanato ca te uppādanavasena yadaggena nissito,",
  "tika-s0301t2:8_5": "tadaggena panāyampi tehi nissito nāma hotīti āha ‘‘anissito’’tiādi. Arahattaṁ ānisaṁsitabbaṭṭhena",
  "tika-s0301t2:8_6": "ānisaṁsaṁ etassāti arahattānisaṁso. Arahattaṁ pattukāmassa pubbabhāgapaṭipadā icchitabbā.",
  "tika-s0301t2:8_7": "Tattha ca sabbapaṭhamo kammaṭṭhānaattānuyogo, so idha na gahitoti āha ‘‘tantidhammo",
  "tika-s0301t2:8_8": "pubbabhāgo’’ti. Tattha tantidhammoti pariyattidhammo.",
  "tika-s0301t2:9": "Dutiyakassapasuttavaṇṇanā niṭṭhitā.",
  "tika-s0301t2:10": "3. Maghasuttavaṇṇanā",
  "tika-s0301t2:11_0": "84.Maghoti sakkassetaṁ nāmaṁ purimajātianugataṁ. Svevāti sakko eva. Vatenāti mātāpituupaṭṭhānādicārittadhammena",
  "tika-s0301t2:11_1": ". Aññeti upadhivepakkapāpadhamme abhibhavitvā. Asuranti indasattubhūtaṁ asuraṁ.",
  "tika-s0301t2:12": "Maghasuttavaṇṇanā niṭṭhitā.",
  "tika-s0301t2:13": "4. Māgadhasuttavaṇṇanā",
  "tika-s0301t2:14": "85.Catutthasuttaṁ vuttatthamevāti devatāsaṁyutte saṁvaṇṇitatthameva, tasmā idha na vattabbo atthoti adhippāyo.",
  "tika-s0301t2:15": "Māgadhasuttavaṇṇanā niṭṭhitā",
  "tika-s0301t2:16": "5. Dāmalisuttavaṇṇanā",
  "tika-s0301t2:17_0": "86.Tena kāraṇenāti tena padhānena kāraṇabhūtena, padhānakaraṇanimittanti attho. Yaṁ",
  "tika-s0301t2:17_1": "kiñci khuddakampi mahantampi hīnampi paṇītampi bhavaṁ. Āyatapaggahoti dīgharattassa",
  "tika-s0301t2:17_2": "vīriyārambho. Kiccavosānanti kiccaniṭṭhānaṁ. Tathevāti yathā arahattuppattito pubbe,",
  "tika-s0301t2:17_3": "tato pacchāpi tatheva ‘‘buddhipaggaho’’ti vīriyaṁ daḷhaṁ karotūti kuppadhammaṁ viya",
  "tika-s0301t2:17_4": "maññamāno vadati. Diṭṭhadhammasukhavihārādiatthaṁ pana vīriyakaraṇaṁ icchitabbameva.",
  "tika-s0301t2:18_0": "Asaṁkiṇṇāti avomissā evaṁ aññattha anāgatattā. Tenāha ‘‘bhagavatā hī’’tiādi. Yadi",
  "tika-s0301t2:18_1": "evaṁ idheva kasmā etaṁ vuttanti āha ‘‘idha panā’’tiādi. Patiṭṭhanti nadī nāma anavaṭṭhitatīrā,",
  "tika-s0301t2:18_2": "tattha patiṭṭhātabbaṭṭhānaṁ.",
  "tika-s0301t2:19": "Dāmalisuttavaṇṇanā niṭṭhitā.",
  "tika-s0301t2:20": "6. Kāmadasuttavaṇṇanā",
  "tika-s0301t2:21_0": "87.Pubbayogāvacaroti pubbe yogāvacaro purimattabhāve bhāvanamanuyutto. Ayaṁ kira",
  "tika-s0301t2:21_1": "kassapassa bhagavato sāsane pabbajitvāva bahūni vassasahassāni samaṇadhammaṁ akāsi,",
  "tika-s0301t2:21_2": "na pana visesaṁ nibbattesi. Tamatthaṁ kāraṇena saddhiṁ dassetuṁ ‘‘bahalakilesatāyā’’tiādi",
  "tika-s0301t2:21_3": "vuttaṁ. Ekantaparisuddhassāti yathā visesāvaho hoti , evaṁ ekantena parisuddhassa",
  "tika-s0301t2:21_4": "sabbaso anupakkiliṭṭhassa. Sīlena samāhitāti yathā sīlaṁ uparūpari visesāvahaṁ nibbedhabhāgiyañca",
  "tika-s0301t2:21_5": "hoti, evaṁ sammadeva āhitacittā suṭṭhu sampannacittā. Tathābhūtā tena samannāgatā",
  "tika-s0301t2:21_6": "hontīti āha ‘‘samupetā’’ti. Patiṭṭhitasabhāvāti sekkhattā eva yathādhigatadhammena",
  "tika-s0301t2:21_7": "niccalabhāvena adhiṭṭhitasabhāvā. Mayā tuṭṭhiyā gahitāya devaputto ‘‘dullabhā tuṭṭhī’’ti",
  "tika-s0301t2:21_8": "vakkhatīti bhagavā ‘‘tuṭṭhi hoti sukhāvahā’’ti avocāti āha ‘‘upari pañhasamuṭṭhāpanattha’’nti.",
  "tika-s0301t2:21_9": "Pabbajito rukkhamūliko abbhokāsiko vā anagāriyupeto nāma hoti, senāsane pana vasanto",
  "tika-s0301t2:21_10": "kathanti āha ‘‘sattabhūmike’’tiādi. Catupaccayasantosoti bhāvanābhiyogasiddho catūsu",
  "tika-s0301t2:21_11": "paccayesu santoso. Tena cittavūpasamena tuṭṭhi laddhāti dasseti. Cittavūpasamabhāvanāyāti",
  "tika-s0301t2:21_12": "cittakilesānaṁ vūpasamakarabhāvanāya, manacchaṭṭhānaṁ indriyānaṁ nibbisevanabhāvakaraṇena",
  "tika-s0301t2:21_13": "savisesaṁ cittassa vūpasamakarabhāvanāya rato manoti yojanā.",
  "tika-s0301t2:22_0": "Ettha ca indriyūpasamena cittasamādhānaṁ paripuṇṇaṁ hoti indriyabhāvanāya cittasamādhānassa",
  "tika-s0301t2:22_1": "akārakānaṁ dūrīkaraṇato. Adhicittasamādhānena catupaccayasantoso savisesaṁ parisuddho",
  "tika-s0301t2:22_2": "paripuṇṇo ca hoti paccayānaṁ alābhalābhesu pariccāgasabhāvato. Vuttanayena pana santuṭṭhassa",
  "tika-s0301t2:22_3": "yathāsamādinnaṁ sīlaṁ visujjhati pāripūriñca upagacchati, tathābhūto catusaccakammaṭṭhāne",
  "tika-s0301t2:22_4": "yutto maggapaṭipāṭiyā sabbaso kilese samucchindanto nibbānadiṭṭho hotīti imamatthaṁ",
  "tika-s0301t2:22_5": "dasseti ‘‘ye rattindiva’’ntiādinā. Kiṁ na gacchissanti? Gamissantevāti ariyamaggabhāvanaṁ",
  "tika-s0301t2:22_6": "pahāya sammāpaṭipattiyā dukkarabhāvaṁ sandhāya sāsaṅkaṁ vadati. Tenāha ‘‘ayaṁ pana",
  "tika-s0301t2:22_7": "duggamo bhagavā visamo maggo’’ti.",
  "tika-s0301t2:23_0": "Tattha keci ‘‘ayaṁ panāti devaputto. So hi bhagavato ‘ariyā gacchantī’ti vacanaṁ",
  "tika-s0301t2:23_1": "sutvā ‘duggamo bhagavā’tiādimāhā’’ti vadanti, taṁ na yujjati. Yasmā ‘‘saccameta’’nti",
  "tika-s0301t2:23_2": "evamādipi tasseva vevacanaṁ katvā dassitaṁ, tasmā ‘‘yena maggena ariyā gacchantī’’ti",
  "tika-s0301t2:23_3": "tumhehi vuttaṁ, ayaṁ pana ‘‘duggamo bhagavā visamo maggo’’ti āha devaputto. Ariyamaggo",
  "tika-s0301t2:23_4": "kāmaṁ kadāci atidukkhā paṭipadātipi vuccati, tañca kho pubbabhāgapaṭipadāvasena,",
  "tika-s0301t2:23_5": "ayaṁ pana atīva sugamo sabbakilesaduggavivajjanato kāyaduccaritādivisamassa rāgādivisamassa",
  "tika-s0301t2:23_6": "ca dūrīkaraṇato na visamo. Tenāha ‘‘pubbabhāgapaṭipadāyā’’tiādi. Assāti ariyamaggassa.",
  "tika-s0301t2:23_7": "Ariyamaggassa hi adhisīlasikkhādīnaṁ paribundhitabbabhāgena bahū parissayā hontīti.",
  "tika-s0301t2:23_8": "Evaṁ vuttoti ‘‘duggamo visamo’’ti ca evaṁ vutto.",
  "tika-s0301t2:24_0": "Avaṁsirāti anuṭṭhahanena adhobhūtauttamaṅgā. Kusalaṅgesu hi sammādiṭṭhi uttamaṅgā",
  "tika-s0301t2:24_1": "sabbaseṭṭhattā , tañca anariyā patanti na uṭṭhahanti micchāpaṭipajjanato. Tenāha",
  "tika-s0301t2:24_2": "‘‘ñāṇasirenā’’tiādi. Anariyamaggeti micchāmagge. Tenāha ‘‘visame magge’’ti. Taṁ magganato",
  "tika-s0301t2:24_3": "anariyā ariyānaṁ maggato apāpuṇanena pariccattā hutvā apāye sakalavaṭṭadukkhe ca",
  "tika-s0301t2:24_4": "patanti. Svevāti svāyaṁ anariyehi kadācipi gantuṁ asakkuṇeyyo maggo ariyānaṁ visuddhasattānaṁ",
  "tika-s0301t2:24_5": "sabbaso samadhigamena samo hoti. Kāyavisamādīhi samannāgatattā visame sattakāye tesaṁ",
  "tika-s0301t2:24_6": "sabbasova pahānena sabbattha samāyeva.",
  "tika-s0301t2:25": "Kāmadasuttavaṇṇanā niṭṭhitā.",
  "tika-s0301t2:26": "7. Pañcālacaṇḍasuttavaṇṇanā",
  "tika-s0301t2:27_0": "88.Sambādheti sampīḷitataṇhākilesādinā sauppīḷatāya paramasambādhe. Ativiya saṅkāraṭṭhānabhūto",
  "tika-s0301t2:27_1": "hi nīvaraṇasambādho adhippeto. So hi duggahano tasmiṁ asati kāmaguṇasambādho anavasaro",
  "tika-s0301t2:27_2": "eva seyyathāpi mahākassapādīnaṁ. Okāsanti jhānassetaṁ nāmaṁ nīvaraṇasambādhābhāvato.",
  "tika-s0301t2:27_3": "Asambādhabhāvena hi jhānaṁ idha ‘‘okāso’’ti vuttaṁ, tañca kho accantāsambādhaṭṭhānatāya",
  "tika-s0301t2:27_4": "vipassanāpādakatāya . Tathā hi pāḷiyaṁ ‘‘avindī’’tiādi vuttaṁ. Tattha avindīti vindi",
  "tika-s0301t2:27_5": "paṭilabhi. Bhūrimedhasoti mahāpañño, sapaññoti attho. Abujjhīti bujjhi paṭivijjhi.",
  "tika-s0301t2:27_6": "Paṭilīno hutvā seṭṭho, paṭilīnānaṁ vā seṭṭhoti paṭilīnaseṭṭho. Mānussayavasena unnatabhāvato",
  "tika-s0301t2:27_7": "paṭilīno nāma pahīnamāno. Paṭilabhiṁsūti kāmaguṇasambādhepi ‘‘ime kāmaguṇā mādisānaṁ",
  "tika-s0301t2:27_8": "kiṁ karissantī’’ti? Te abhibhuyya nibbānappattiyā sammāsatiṁ paṭilabhiṁsu. Tena sampayuttena",
  "tika-s0301t2:27_9": "lokuttarasamādhināpi suṭṭhu samāhitā.",
  "tika-s0301t2:28_0": "Ayaṁ kira devaputto ito purimavāre attabhāve paṭhamajjhānalābhī hutvā tato cavitvā",
  "tika-s0301t2:28_1": "brahmakāyikāsu nibbattitvā tattha jhānasukhaṁ anubhavitvā tato cuto idāni kāmabhave",
  "tika-s0301t2:28_2": "nibbatto, tasmā taṁ jhānaṁ sambhāvento ‘‘tādisassa nāma jhānasukhassa lābhī bhagavā’’ti",
  "tika-s0301t2:28_3": "tena guṇena bhagavantaṁ abhitthavanto ‘‘sambādhe vatā’’ti gāthaṁ abhāsi. Athassa",
  "tika-s0301t2:28_4": "bhagavā yathā nāma aṭṭhasaṭṭhiyojanasatasahassubbedhasinerupabbatarājaṁ upādāya sāsapo",
  "tika-s0301t2:28_5": "na kiñci hoti, evaṁ anantāparimeyyabuddhaguṇe upādāya rūpāvacarapaṭhamajjhānaṁ na",
  "tika-s0301t2:28_6": "kiñci hotīti dassento ‘‘ye sati’’ntiādinā anuttaraguṇādhigamaṁ pavedesi. Tattha satinti",
  "tika-s0301t2:28_7": "vipassanāsatiyā saddhiṁ ariyamaggasatiṁ. Susamāhitāti lokiyasamādhinā ceva lokuttarasamādhinā",
  "tika-s0301t2:28_8": "ca suṭṭhu samāhitā. Te hi accantaṁ susamāhitā, na jhānamattalābhino akuppadhammattā.",
  "tika-s0301t2:28_9": "Keci ‘‘kammante susamāhitā’’ti pāṭhaṁ vatvā ‘‘maggasamāhitā’’ti atthaṁ vadanti.",
  "tika-s0301t2:29": "Pañcālacaṇḍasuttavaṇṇanā niṭṭhitā.",
  "tika-s0301t2:30": "8. Tāyanasuttavaṇṇanā",
  "tika-s0301t2:31_0": "89. Atītajātiyaṁ sayaṁkāravasena tāya diṭṭhiyā uppāditattā pubbe titthakaro. Tenāha",
  "tika-s0301t2:31_1": "‘‘diṭṭhi uppādetvā’’ti. Apare āhu ‘‘ayaṁ me satthāti gahaṇavasena titthakaro assa",
  "tika-s0301t2:31_2": "atthīti pubbe titthakaro, atītattabhāve titthakarasāvako’’ti. Te ‘‘diṭṭhiṁ uppādetvāti",
  "tika-s0301t2:31_3": "tassa satthuno diṭṭhiṁ ādāya gahetvāti attho’’ti vadanti. Titthaṁ nāma dvāsaṭṭhi",
  "tika-s0301t2:31_4": "diṭṭhiyo tabbinimuttassa micchāvādassa abhāvato. Titthe niyuttāti titthikā, te eva",
  "tika-s0301t2:31_5": "titthiyāti vuttā ka-kārassa ya-kāraṁ katvā. Tassāti yathāvuttassa kalyāṇakammassa.",
  "tika-s0301t2:31_6": "Nissandenāti phalabhāvena. Vīriyappaṭisaṁyuttāti vīriyadīpanāti attho.",
  "tika-s0301t2:32_0": "Aniyamitaāṇattīti aniyamavidhānaṁ aniyamavasena vidhivacanaṁ. Taṇhāsotanti taṇhāppabandhanaṁ.",
  "tika-s0301t2:32_1": "Nīharāti samehi pajaha. Ekattanti ekaggaṁ. Tenāha ‘‘jhāna’’nti. Upapajjatīti na uppajjati",
  "tika-s0301t2:32_2": "na pāpuṇātīti āha ‘‘na paṭilabhatī’’ti. Na osakkeyyāti na saṅkocaṁ āpajjeyya. Gharāvāsato",
  "tika-s0301t2:32_3": "paribbajanaṁ parito apagamoti paribbajo. Pabbajitavatasamādānassa adaḷhatāya ca tattha",
  "tika-s0301t2:32_4": "ca asakkaccakiriyāya sithilagahitā. Atirekanti pabbajjāya purimakālatopi adhikaṁ.",
  "tika-s0301t2:32_5": "Uparīti uparūpari. Dukkaṭaṁ akatameva seyyoti duccaritaṁ nāma sabbena sabbaṁ akatameva hitāvahaṁ.",
  "tika-s0301t2:33_0": "Yaṁ kiñcīti yaṁ kiñci kammaṁ. Sithilaṁ katanti asakkaccakāritāya sithilaṁ katvā pavattitaṁ.",
  "tika-s0301t2:33_1": "Evarūpamevāti evarūpaṁ parāmaṭṭhasāmaññasadisameva pacchānutāpacariyādipaṭibhāgato.",
  "tika-s0301t2:33_2": "Saṁkiliṭṭhameva taṇhāsaṁkilesaupakkiliṭṭhattā. Āsaṅkitaparisaṅkitantiādito samantatopi",
  "tika-s0301t2:33_3": "parehi saṅkitaṁ. Brahmacariyassa ādi ādibrahmacariyaṁ, tattha niyuttāti ādibrahmacariyikā,",
  "tika-s0301t2:33_4": "maggabrahmacariyassa pubbabhāgapaṭipadāti attho. Tenāha ‘‘maggabrahmacariyassa ādibhūtā’’ti.",
  "tika-s0301t2:33_5": "Pubbapadhānabhūtāti paṭhamārambhabhūtā.",
  "tika-s0301t2:34": "Tāyanasuttavaṇṇanā niṭṭhitā.",
  "tika-s0301t2:35": "9. Candimasuttavaṇṇanā",
  "tika-s0301t2:36_0": "90. Vimāne gahite taṁnivāsīpi gahito hotīti vuttaṁ ‘‘candavimānavāsī devaputto’’ti.",
  "tika-s0301t2:36_1": "Sabbadhīti sabbasmā duggaṭṭhānā vippamuttosi bhagavā tvaṁ, tasmā mayhampi ito sambādhaṭṭhānato",
  "tika-s0301t2:36_2": "vippamokkhaṁ karohīti adhippāyo. Tenāha ‘‘tassa me saraṇaṁ bhavā’’ti. Lokānukampakāti",
  "tika-s0301t2:36_3": "sabbassa lokassa anuggahā, tasmā tuyhampi etassapi candassa. Tādisā evāti samānā",
  "tika-s0301t2:36_4": "eva. Pamuñcasīti pamuñcittha. Tenāha ‘‘atītatthe vattamānavacana’’nti.",
  "tika-s0301t2:37": "Candimasuttavaṇṇanā niṭṭhitā.",
  "tika-s0301t2:38": "10. Sūriyasuttavaṇṇanā",
  "tika-s0301t2:39_0": "91.Andhabhāvakaraṇeti lokassa andhakaraṇetipi apare. Tenāha ‘‘tamasī’’ti. Virocatīti",
  "tika-s0301t2:39_1": "vijjotati. Kāmaṁ devaputtavasena paṭhamaṁ devatā uddhaṭā, rāhuno pana payogo tassa",
  "tika-s0301t2:39_2": "vimāneti āha ‘‘maṇḍalīti maṇḍalasaṇṭhāno’’ti. Vadati tadā mukhena gahitattā. Mukhena",
  "tika-s0301t2:39_3": "gahaṇañcettha ‘‘gilī’’ti adhippetaṁ, na ca ajjhoharaṇanti āha ‘‘gilīti vadatī’’ti.",
  "tika-s0301t2:39_4": "Idāni tassa mukhena gahaṇasamatthataṁ dassetuṁ ‘‘rāhussa hī’’tiādi vuttaṁ. Sotiādi",
  "tika-s0301t2:39_5": "tassa candimasūriyānaṁ gahaṇakāraṇadassanaṁ. Adhivatthā devatāti candimasūriyānaṁ",
  "tika-s0301t2:39_6": "paricārakadevatā. Veganti javaṁ. So hi kenaci abhimukhaṁ atidunnivāro kammaniyāmasiddho.",
  "tika-s0301t2:39_7": "Matthakanti kaṇṭhassa uparimadesaṁ. Keci ‘‘sīsamatthakamevā’’ti vadanti. Nikkhameyya",
  "tika-s0301t2:39_8": "vegassa tikkhasīghathāmabhāvato. Ākaḍḍhitvāti attano gamanadisābhimukhaṁ ākaḍḍhitvā.",
  "tika-s0301t2:39_9": "Nanti rāhuṁ. Uddhaṁ ullaṅghetukāmampi onameyya. Padadvayenapi so mahāsarīro mahābalo,",
  "tika-s0301t2:39_10": "candimasūriyānaṁ pana gamanavego tena sabbathāpi dunnivāriyovāti dasseti. Vimānenāti",
  "tika-s0301t2:39_11": "candaggahe candavimānena, sūriyaggahe sūriyavimānena ubhinnampi vimānena saheva.",
  "tika-s0301t2:39_12": "Amāvāsiyañhi dve vimānāni yojanamattantaritāni hutvā saheva pavattanti. Yadi dvepi",
  "tika-s0301t2:39_13": "devaputtā sotāpattiphalaṁ pattā, atha kasmā sūriyasutte eva ‘‘pajaṁ mama’’nti vuttaṁ,",
  "tika-s0301t2:39_14": "na candasutteti? ‘‘So ca kira na cirasseva tato cavitvā aññattha nibbatto, aññā eva",
  "tika-s0301t2:39_15": "ca devatā tattha vasi, yasmiṁ candaggahe bhagavā taṁ gāthaṁ abhāsi, na tathā sūriyo,",
  "tika-s0301t2:39_16": "aparabhāge pana tatthapi kālena kālaṁ rāhuggaho hotī’’ti vadanti.",
  "tika-s0301t2:40": "Sūriyasuttavaṇṇanā niṭṭhitā.",
  "tika-s0301t2:41": "Paṭhamavaggavaṇṇanā niṭṭhitā.",
  "tika-s0301t2:42": "2. Anāthapiṇḍikavaggo",
  "tika-s0301t2:43": "1. Candimasasuttavaṇṇanā",
  "tika-s0301t2:44_0": "92. Pabbatataṭā sandamāno tathārūpo nadīnivattanapadesopi sambādhaṭṭhānatāya kaccho",
  "tika-s0301t2:44_1": "viyāti āha ‘‘pabbatakacchepī’’ti. Paṭipakkhadūrībhāvena seṭṭhaṭṭhena ca eko udetīti",
  "tika-s0301t2:44_2": "ekodi, ekaggatā. Tasmiṁ yogato ekaggacittā idha ekodī. Paṭipakkhato attānaṁ nipayanti",
  "tika-s0301t2:44_3": "visodhentīti nipakā, paññavanto. Tenāha ‘‘ekaggacittā cevā’’tiādi. Kāyādibhedaṁ ārammaṇaṁ",
  "tika-s0301t2:44_4": "sātisayāya satiyā sarantīti satā. Tenāha ‘‘satimanto’’ti. Sotthiṁ gamissantīti yathāvuttapadese",
  "tika-s0301t2:44_5": "magā sotthimanupaddavena vattissanti, evaṁ jhānalābhino sotthiṁ kilesehi anupaddutā",
  "tika-s0301t2:44_6": "vattissanti. Ayaṁ kira devaputto brahmaloke nibbānasaññī, tasmā evamāha. Bhagavā",
  "tika-s0301t2:44_7": "‘‘ayaṁ devaputto anibbānagāmī samāno nibbānagāmisaññī, handassa nibbānagāmino dassemī’’ti",
  "tika-s0301t2:44_8": "dutiyaṁ gāthamāha. Catunnaṁ oghānaṁ, saṁsāramahoghasseva vā paratīrabhāvato paratīranti",
  "tika-s0301t2:44_9": "nibbānaṁ. Ambuni jāto ambujo, maccho. Suttajālaṁ chinditvā macchā viya kilesajālaṁ",
  "tika-s0301t2:44_10": "bhinditvā gamissantīti.",
  "tika-s0301t2:45": "Candimasasuttavaṇṇanā niṭṭhitā.",
  "tika-s0301t2:46": "2. Veṇḍusuttavaṇṇanā",
  "tika-s0301t2:47_0": "93.Payirupāsiyāti payirupāsahetu. Sikkhantīti tissopi sikkhā sikkhanti. Siṭṭhipadeti",
  "tika-s0301t2:47_1": "kilesānaṁ sāsanato vaṭṭadukkhaparittāsanato ca siṭṭhisaññite yathānusiṭṭhaṁ paṭipajjitabbato",
  "tika-s0301t2:47_2": "pade, saddhammeti attho. Tenāha ‘‘anusiṭṭhipade’’ti. Tattha anusiṭṭhīti saddhammo.",
  "tika-s0301t2:47_3": "Kāleti yuttapattakāle. Appamādonāma samathavipassanābhāvanā.",
  "tika-s0301t2:48": "Veṇḍusuttavaṇṇanā niṭṭhitā.",
  "tika-s0301t2:49": "3. Dīghalaṭṭhisuttavaṇṇanā",
  "tika-s0301t2:50": "94.Tathevapaññāyīti dīghalaṭṭhitveva paññāyi, tathāsamaññā eva ahosi.",
  "tika-s0301t2:51": "Dīghalaṭṭhisuttavaṇṇanā niṭṭhitā.",
  "tika-s0301t2:52": "4. Nandanasuttavaṇṇanā",
  "tika-s0301t2:53_0": "95. Natthi etassa āvaṭṭaṁ āvaraṇanti anāvaṭaṁ. Rukkho vā pabbato vāti sattānaṁ pakaticakkhussa",
  "tika-s0301t2:53_1": "āvaraṇabhūto rukkho viya pabbato viya ca abhibhavituṁ samattho ñeyyāvaraṇo natthi.",
  "tika-s0301t2:53_2": "Kathaṁvidhanti kathaṁsaṇṭhitaṁ, kathaṁpakāraṁ vā. Dukkhanti vaṭṭadukkhaṁ.",
  "tika-s0301t2:54": "Nandanasuttavaṇṇanā niṭṭhitā.",
  "tika-s0301t2:55": "5. Candanasuttavaṇṇanā",
  "tika-s0301t2:56_0": "96.Heṭṭhāti kāmabhave. Tattha hi paribbhamantassa patiṭṭhā dullabhā yebhuyyena tattha",
  "tika-s0301t2:56_1": "sattā nimuggā eva honti, tasmā heṭṭhā appatiṭṭho saṁsāro. Uparīti mahaggatabhave.",
  "tika-s0301t2:56_2": "Tattha hi nibbattassa nibbānaṁ āruhituṁ ālambanā dullabhā, jhānābhiratiyā tattheva",
  "tika-s0301t2:56_3": "nikanti tesaṁ balavatī hoti, tasmā upari anālambano saṁsāro. Pesitattoti nibbānaṁ",
  "tika-s0301t2:56_4": "pati pesitacitto. Tayo kammābhisaṅkhārāti puññābhisaṅkhārādayo tayo abhisaṅkhārā.",
  "tika-s0301t2:56_5": "Tena ‘‘nandīpubbako kammabhavo’’ti vatvā ‘‘nandiṁ janetvā’’ti vutto. Kāmasaññāsīsena",
  "tika-s0301t2:56_6": "kāmacchandassa gahaṇaṁ, kāmacchandapamukhāni ca orambhāgiyasaṁyojanāni gahitānīti",
  "tika-s0301t2:56_7": "āha ‘‘kāmasaññāgahaṇena pañcorambhāgiyasaṁyojanānī’’ti. Rūpabhavo rūpaṁ bhavapadalopena.",
  "tika-s0301t2:56_8": "Rūpabhavaggahaṇena cettha sesabhavassapi gahaṇaṁ. Tassa saṁyojanaggahaṇena pañca",
  "tika-s0301t2:56_9": "uddhambhāgiyasaṁyojanāni gahitāni. Mahogheti saṁsāramahoghe. Tesanti kāmabhavādīnaṁ",
  "tika-s0301t2:56_10": "gahaṇena bhavabhāvena tadekalakkhaṇatāya. Arūpabhavo gahito lakkhaṇahāranayena. Sesaṁ suviññeyyameva.",
  "tika-s0301t2:57": "Candanasuttavaṇṇanā niṭṭhitā.",
  "tika-s0301t2:58": "6. Vāsudattasuttavaṇṇanā",
  "tika-s0301t2:59": "97.Chaṭṭhaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:60": "Vāsudattasuttavaṇṇanā niṭṭhitā.",
  "tika-s0301t2:61": "7. Subrahmasuttavaṇṇanā",
  "tika-s0301t2:62_0": "98.Subrahmāti tassa devaputtassa nāmaṁ. Tassa satthu santikūpasaṅkamanassa kāraṇaṁ",
  "tika-s0301t2:62_1": "dassento ‘‘so kirā’’tiādimāha. Tadeva sokaṁ tassa devaputtassa aṭṭhuppatti. Accharāsaṅghaparivutoti",
  "tika-s0301t2:62_2": "sahassamattena accharāsaṅghena parivuto. Nandanakīḷikanti nandanavanakīḷikaṁ. Hatthaṁ",
  "tika-s0301t2:62_3": "āgacchatīti hatthagayhupago hoti. Ganthentīti ettha mālāveṭhanampi khiḍḍāpasutatāyāti",
  "tika-s0301t2:62_4": "daṭṭhabbaṁ. Aññathā pupphāniyeva tāya tāya cittassa vasena mālābhāvena hatthaṁ upagacchantīti.",
  "tika-s0301t2:62_5": "Upacchedakakammavasenāti tasmiṁ devaloke āyusese sati eva tassa pana upaghātakassa",
  "tika-s0301t2:62_6": "laddhokāsassa pāpakammassa vasena. ‘‘Pahāro’’ti divasassa tatiyo bhāgo vuccati, tasmā",
  "tika-s0301t2:62_7": "ekappahārenevāti ekavelāyamevāti attho.",
  "tika-s0301t2:63_0": "Piyavatthukasokenāti piyavatthunimittakena sokena. Ruppamānoti pīḷiyamāno. Sattame",
  "tika-s0301t2:63_1": "divaseti manussagaṇanāya sattame divase. Tatthevāti tasmiṁyeva niraye nibbattitabbaṁ",
  "tika-s0301t2:63_2": "iminā tāhi ca saheva pubbe tassa pāpakammassa katattā. Ruppīti cittasantāsaṁ āpajji.",
  "tika-s0301t2:63_3": "Niddhamitunti nīharituṁ apanetuṁ. Satthu santikaṁ gantvāti tāhi pañcasatāhi accharāhi",
  "tika-s0301t2:63_4": "saddhiṁ bhagavato santikaṁ gantvā.",
  "tika-s0301t2:64_0": "Idantiattano cittaṁ dasseti āsannapaccakkhabhāvato. Niccanti sadā. Svāyaṁ niccattho",
  "tika-s0301t2:64_1": "adhippāyavasena gahetabboti tattha pahātabbaṁ gahetabbañca dassento ‘‘devaloke’’tiādimāha.",
  "tika-s0301t2:64_2": "Na gahetabbo hetupavattito pubbe tassa utrāsassa abhāvato. Tesūti dukkhesu. Tāni",
  "tika-s0301t2:64_3": "hi hetupaccayehi kattabbato gāthāyaṁ ‘‘kicchesū’’ti vuttāni. Kicchesūti vā kicchanimittaṁ.",
  "tika-s0301t2:64_4": "Yāsañhi payogavipattīnaṁ vasenassa tāni dukkhāni uppajjeyyuṁ, taṁnimittanti attho.",
  "tika-s0301t2:64_5": "Tā hi assa payogavipattiyo gativipattiyo satthu santikaṁ upagamanena hāyeyyuṁ. Nibbattānaṁ",
  "tika-s0301t2:64_6": "diṭṭhānīti nibbattānaṁ vasena diṭṭhāni dukkhāni. Tesu ca dukkhesu. Sabbattha nimittatthe",
  "tika-s0301t2:64_7": "bhummaṁ. Ḍayhamāno viya cittasantāpena.",
  "tika-s0301t2:65_0": "Cattāripi saccāni bujjhati paṭivijjhatīti bodhi, satiādidhammasāmaggī, tasmā bojjhā",
  "tika-s0301t2:65_1": "bodhito. Sā pana bodhi bhāvanākāreneva pavattati, aññatrasaddayogena ca ‘‘bojjhā’’ti",
  "tika-s0301t2:65_2": "nissakkavacananti tadatthaṁ dassento muñcitvāpadaṁ apekkhitvā ‘‘bojjhaṅgabhāvana’’nti",
  "tika-s0301t2:65_3": "āha. Tapoguṇanti dhutadhammamāha. So hi taṇhāloluppassa tapanato tapo, sayaṁ guṇasabhāvattā",
  "tika-s0301t2:65_4": "guṇasannissayato ca guṇanti. Tenāha ‘‘dhutaṅgasaṅkhātaṁ tapoguṇa’’nti. Sabbe saṅkhāragatā",
  "tika-s0301t2:65_5": "nissajjīyanti etthāti sabbanissaggo, asaṅkhatadhātūti āha ‘‘sabbanissaggāti nibbānato’’ti.",
  "tika-s0301t2:66_0": "Indriyasaṁvarovapaṭhamaṁ veditabbo paṭipattikkamavasena tasseva paṭhamattā. Taṁ pana",
  "tika-s0301t2:66_1": "paṭipattikkamaṁ dassetuṁ ‘‘indriyasaṁvare hī’’tiādimāha. Nippariyāyato maggapariyāpannā",
  "tika-s0301t2:66_2": "eva bojjhaṅgāti āha ‘‘sahavipassanāya bojjhaṅge’’ti. Tassāti tathābhāvena tassa yogino.",
  "tika-s0301t2:66_3": "Yasmā devaputtassa satthā taṁ gāthaṁ vatvā upari ca saccāni pakāsesi, tasmā vuttaṁ",
  "tika-s0301t2:66_4": "‘‘bhagavā catusaccavasena desanaṁ vinivattesī’’ti. Devaputto sotāpattiphale patiṭṭhahīti",
  "tika-s0301t2:66_5": "kāmaṁ tasseva visesādhigamo idhāgato, pañcasatamattāhi pana accharāhi saddhiṁ sotāpattiphale",
  "tika-s0301t2:66_6": "patiṭṭhahīti veditabbaṁ. Tenāha mahāsatipaṭṭhānasuttavaṇṇanāyaṁ (dī. ni. aṭṭha. 2.373;",
  "tika-s0301t2:66_7": "ma. ni. aṭṭha. 1.106) ‘‘so desanāpariyosāne pañcahi accharāsatehi saddhiṁ sotāpattiphale",
  "tika-s0301t2:66_8": "patiṭṭhāya taṁ sampattiṁ thāvaraṁ katvā devalokameva agamāsī’’ti.",
  "tika-s0301t2:67": "Subrahmasuttavaṇṇanā niṭṭhitā.",
  "tika-s0301t2:68": "8. Kakudhasuttavaṇṇanā",
  "tika-s0301t2:69_0": "99. ‘‘Nandāmī’’ti vutte nandī nāma pabbajitassa malanti codetukāmo devaputto ‘‘nandasī’’ti",
  "tika-s0301t2:69_1": "pucchi. Athassa bhagavā taṁ paṭikkhipanto ‘‘kiṁ laddhā’’ti? Āha. Tena ‘‘tayā mama",
  "tika-s0301t2:69_2": "adhippetanandiyā idha paccayo eva natthi, kuto sā nandī’’ti dasseti. Tenāha ‘‘tuṭṭhi",
  "tika-s0301t2:69_3": "nāmā’’tiādi. Atha devaputto nandiyā asati sokena bhavitabbaṁ, soko ca pabbajitassa",
  "tika-s0301t2:69_4": "malanti codento āha ‘‘tena hi, samaṇa, socasī’’ti. Bhagavā tampi paṭikkhipanto ‘‘kiṁ",
  "tika-s0301t2:69_5": "jīyitthā’’tiādimāha. Kiṁ maṁ jinātīti attho?",
  "tika-s0301t2:70_0": "Yadi te nandisokā na santi hāsavatthuno lābhassa jāniyā ca abhāvato, ekavihārino",
  "tika-s0301t2:70_1": "pana aratiyā bhavitabbanti āha – ‘‘kacci taṁ ekamāsīnaṁ, aratī nābhikīratī’’ti. Tasmimpi",
  "tika-s0301t2:70_2": "bhagavatā paṭikkhitte atha nesampi nandisokāratīnaṁ abhāve kāraṇaṁ pucchanto ‘‘kathaṁ",
  "tika-s0301t2:70_3": "tva’’nti gāthamāha? Athassa bhagavā taṁ kāraṇaṁ pavedento ‘‘aghajātassā’’ti gāthamāha.",
  "tika-s0301t2:70_4": "Tattha aghajātassāti aghe jātassa. Tenāha ‘‘vaṭṭadukkhe ṭhitassā’’ti. Jātataṇhassa",
  "tika-s0301t2:70_5": "appahīnataṇhassa vaṭṭadukkhaṁ āgatameva kāraṇassa appahīnattā. Tasseva hi kāraṇassa",
  "tika-s0301t2:70_6": "appahīnataṁ dassento ‘‘dukkhī sukhaṁ patthayatīti hi vutta’’nti āha. Dukkhappavattiyā",
  "tika-s0301t2:70_7": "sāpi taṇhāppavatti tena dassitā. Itītiādinā vuttamevatthaṁ nigamanavasena dasseti.",
  "tika-s0301t2:71": "Kakudhasuttavaṇṇanā niṭṭhitā.",
  "tika-s0301t2:72": "9. Uttarasuttavaṇṇanā",
  "tika-s0301t2:73": "100.Navamanti uttarasuttaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:74": "Uttarasuttavaṇṇanā niṭṭhitā.",
  "tika-s0301t2:75": "10. Anāthapiṇḍikasuttavaṇṇanā",
  "tika-s0301t2:76_0": "101. Dasame kāmaṁ devatāsaṁyuttepi ‘‘idaṁ hi taṁ jetavana’’ntiādinā imā eva gāthā",
  "tika-s0301t2:76_1": "āgatā. Tattha ‘‘aññatarā devatā’’ti nidānaṁ āropitaṁ. Heṭṭhā āgatanayattā eva hi",
  "tika-s0301t2:76_2": "potthakesu na likhitaṁ, idha pana devaputtasaṁyutte ‘‘anāthapiṇḍiko devaputto’’ti",
  "tika-s0301t2:76_3": "nidāne nigame ca āgataṁ, tattha devaputtena satthu vuttappakāraguṇapavedanavasena",
  "tika-s0301t2:76_4": "vuttaṁ. Satthā pana bhikkhūnaṁ tamatthaṁ pavedento ‘‘aññataro devaputto’’ti āha.",
  "tika-s0301t2:76_5": "Tathā pavedane pana kāraṇaṁ dassento ‘‘ānandattherassā’’tiādimāha. Anumānabuddhiyāti",
  "tika-s0301t2:76_6": "anumānañāṇassa. Ānubhāvappakāsanatthanti baladīpanatthaṁ.",
  "tika-s0301t2:77": "Anāthapiṇḍikasuttavaṇṇanā niṭṭhitā.",
  "tika-s0301t2:78": "Dutiyavaggavaṇṇanā niṭṭhitā.",
  "tika-s0301t2:79": "3. Nānātitthiyavaggo",
  "tika-s0301t2:80": "1. Sivasuttavaṇṇanā",
  "tika-s0301t2:81": "102.Tatiyavaggassa paṭhamanti tatiyavagge paṭhamasuttaṁ. Vuttatthameva heṭṭhā satullapakāyikavagge paṭhamasutte.",
  "tika-s0301t2:82": "Sivasuttavaṇṇanā niṭṭhitā.",
  "tika-s0301t2:83": "2. Khemasuttavaṇṇanā",
  "tika-s0301t2:84_0": "103.Paṭhamaṁyevāti jarāmaraṇādibhāvato pageva. Balavacintanaṁ cintetīti yathā sākaṭiko",
  "tika-s0301t2:84_1": "ajānitvā visame magge sakaṭaṁ pājento akkhe chinne patikātuṁ avisahanto dukkhī dummano",
  "tika-s0301t2:84_2": "balavacintanaṁ cinteti, mahantaṁ cittasantāpaṁ pāpuṇāti, evaṁ adhammavādī maccumukhaṁ",
  "tika-s0301t2:84_3": "patto balavacittasantāpaṁ pāpuṇāti, tasmā dhammacariyāya nappamajjitabbanti.",
  "tika-s0301t2:85": "Khemasuttavaṇṇanā niṭṭhitā.",
  "tika-s0301t2:86": "3. Serīsuttavaṇṇanā",
  "tika-s0301t2:87_0": "104.Yaṁdānaṁ demīti yaṁ deyyadhammaṁ parassa demi. Tassa pati hutvāti tabbisayaṁ",
  "tika-s0301t2:87_1": "lobhaṁ suṭṭhu abhibhavanto tassa adhipati hutvā demi tena anākaḍḍhanīyattā. ‘‘Na",
  "tika-s0301t2:87_2": "dāso na sahāyo’’ti vatvā tadubhayaṁ anvayato byatirekato dassetuṁ ‘‘yo hī’’tiādi",
  "tika-s0301t2:87_3": "vuttaṁ. Dāso hutvā deti taṇhāya dāsabyassa upagatattā. Sahāyo hutvā deti tassa piyabhāvāvissajjanato.",
  "tika-s0301t2:87_4": "Sāmī hutvā deti taṇhādāsabyato attānaṁ mocetvā abhibhuyya pavattanato. Sāmiparibhogasadisā",
  "tika-s0301t2:87_5": "hetassāyaṁ pavattatīti.",
  "tika-s0301t2:88_0": "Atha vā yo dānasīlatāya dāyako puggalo, so dāne pavattibhedena dānadāso dānasahāyo",
  "tika-s0301t2:88_1": "dānapatīti tippakāro hotīti dasseti. Tadassa tippakārataṁ vibhajitvā dassetuṁ ‘‘yo",
  "tika-s0301t2:88_2": "hī’’tiādi vuttaṁ. Dātabbaṭṭhena dānaṁ, annapānādi. Tattha yaṁ attanā paribhuñjati",
  "tika-s0301t2:88_3": "taṇhādhipannatāya, tassa vase vattanato dāso viya hoti. Yaṁ paresaṁ dīyati, tatthapi",
  "tika-s0301t2:88_4": "annapānasāmaññena idaṁ vuttaṁ ‘‘dānasaṅkhātassa deyyadhammassa dāso hutvā detī’’ti.",
  "tika-s0301t2:88_5": "Sahāyo hutvā deti attanā paribhuñjitabbassa paresaṁ dātabbassa ca samasamaṭṭhapanena.",
  "tika-s0301t2:88_6": "Pati hutvā deti sayaṁ deyyadhammassa vase avattitvā tassa attano vase vattāpanato.",
  "tika-s0301t2:89_0": "Aparo nayo – yo attanā paṇītaṁ paribhuñjitvā paresaṁ nihīnaṁ deti, so dānadāso nāma",
  "tika-s0301t2:89_1": "tannimittanihīnabhāvāpattito. Yo yādisaṁ attanā paribhuñjati, tādisameva paresaṁ",
  "tika-s0301t2:89_2": "deti, so dānasahāyo nāma tannimittanihīnādhikabhāvavissajjanena sadisabhāvāpattito.",
  "tika-s0301t2:89_3": "Yo attanā nihīnaṁ paribhuñjitvā paresaṁ paṇītaṁ deti, so dānapati nāma tannimittaseṭṭhabhāvappattito.",
  "tika-s0301t2:89_4": "Kammasarikkhako hi vipāko, tasmā devaputto ‘‘dānapatī’’ti vadanto ‘‘ahaṁ tādiso ahosi’’nti dasseti.",
  "tika-s0301t2:90_0": "‘‘Catūsu dvāresu dānaṁ dīyitthā’’ti pāḷiyaṁ saṅkhepato vuttamatthaṁ vitthāretvā dassetuṁ",
  "tika-s0301t2:90_1": "‘‘tassa kirā’’tiādi vuttaṁ. Dānanti yiṭṭhaṁ, tañca kho sabbasādhāraṇavasena katanti",
  "tika-s0301t2:90_2": "āha ‘‘samaṇa…pe… yācakāna’’nti. Pabbajjūpagatāti yaṁ kiñci pabbajjaṁ upagatā. Bhovādinoti",
  "tika-s0301t2:90_3": "jātimattabrāhmaṇe vadati. Nālattha buddhasuññattā tadā lokassa. Duggatāti dukkhajīvikakappakā",
  "tika-s0301t2:90_4": "kasiravuttikā. Tenāha ‘‘daliddamanussā’’ti. Kasivāṇijjādijīvikaṁ anuṭṭhātuṁ asamatthā",
  "tika-s0301t2:90_5": "idha ‘‘kapaṇā’’ti adhippetāti āha ‘‘kāṇakuṇiādayo’’ti. Pathāvinoti addhikā. Vanibbakāti",
  "tika-s0301t2:90_6": "dāyakānaṁ guṇakittanakammaphalakittanavasena yācakā seyyathāpi naggādayo. Tenāha",
  "tika-s0301t2:90_7": "‘‘iṭṭhaṁ dinna’’ntiādi. Pasatamattanti vīhitaṇḍulādivasena vuttaṁ. Sarāvamattanti",
  "tika-s0301t2:90_8": "yāgubhattādivasena. Yathā gāmalābho gāme uppajjanako āyalābho, evaṁ tattha dvāralābhoti",
  "tika-s0301t2:90_9": "āha ‘‘tattha uppajjanakasatasahasse’’ti. Mahantataraṁ dānaṁ adaṁsu aññassapi dhanassa",
  "tika-s0301t2:90_10": "viniyogaṁ gatattā. Taṁ sandhāyāti taṁ mahantataraṁ dānaṁ kataṁ sandhāya. Rañño hi",
  "tika-s0301t2:90_11": "tattha dānaṁ itthāgārassa dānena mahatā abhibhūtaṁ viya paṭinivattaṁ hotīti āha ‘‘paṭinivattī’’ti.",
  "tika-s0301t2:90_12": "Kocīti bhummatthe paccattavacanaṁ. Tenāha ‘‘katthacī’’ti. Anekavassasahassāyukakāle",
  "tika-s0301t2:90_13": "tassa uppannattā asītivassasahassāni so rājā dānamadāsīti.",
  "tika-s0301t2:91": "Serīsuttavaṇṇanā niṭṭhitā.",
  "tika-s0301t2:92": "4. Ghaṭīkārasuttavaṇṇanā",
  "tika-s0301t2:93": "105.Catutthaṁ heṭṭhā devatāsaṁyuttavaṇṇanāyaṁ vuttatthameva.",
  "tika-s0301t2:94": "Ghaṭīkārasuttavaṇṇanā niṭṭhitā.",
  "tika-s0301t2:95": "5. Jantusuttavaṇṇanā",
  "tika-s0301t2:96_0": "106. Ye vinaye apakataññuno saṁkilesikesu vodāniyesu dhammesu na kusalā yaṁ kiñci",
  "tika-s0301t2:96_1": "na kārino vippaṭisārabahulā. Tesaṁ anuppannañca uddhaccaṁ uppajjati, uppannañca bhiyyobhāvaṁ",
  "tika-s0301t2:96_2": "vepullaṁ āpajjatīti āha ‘‘akappiye kappiyasaññitāya…pe… uddhaccapakatikā’’ti. Sārābhāvena",
  "tika-s0301t2:96_3": "tucchattā ca naḷo viyāti naḷo, mānoti āha ‘‘unnaḷāti uggatanaḷā’’ti. Tenāha ‘‘uṭṭhitatucchamānā’’ti.",
  "tika-s0301t2:96_4": "Māno hi seyyassa seyyoti sadisoti ca pavattiyā visesato tuccho. Cāpallenāti capalabhāvena,",
  "tika-s0301t2:96_5": "taṇhāloluppenāti attho. Mukhakharāti mukhena pharusā, pharusavādinoti attho. Vikiṇṇavācāti",
  "tika-s0301t2:96_6": "visaṭavacanā, samphappalāpatāya apariyantavacanā. Tenāha ‘‘asaṁyatavacanā’’tiādi.",
  "tika-s0301t2:96_7": "Caṇḍasote baddhanāvāsadisāti etena anavaṭṭhitakiriyataṁ dasseti. Yena samannāgatā",
  "tika-s0301t2:96_8": "sattā ekasmiṁ ṭhāne ṭhātuṁ vā nisīdituṁ vā na sakkonti, ito cito ca vicaranti. Anavaṭṭhitacittāti",
  "tika-s0301t2:96_9": "ekasmiṁ ārammaṇe na avaṭṭhitacittā. Vivaṭaindriyāti asaṁvutacakkhādiindriyā.",
  "tika-s0301t2:97_0": "Guṇakathāya saddhiṁ kathiyamāno nigguṇassa aguṇo pākaṭo hoti jātimaṇisamīpe ṭhitassa",
  "tika-s0301t2:97_1": "viya kācamaṇino doso. Sukhajīvinoti sukhe ṭhitā. Yathā dāyakānaṁ subharaṁ hoti, evaṁ",
  "tika-s0301t2:97_2": "sukhena akicchena pavattajīvikā. Tenāha ‘‘pubbe bhikkhū’’tiādi.",
  "tika-s0301t2:98_0": "Attano rucivasena gāmakiccaṁ netīti gāmaṇi, te pana hīḷento vadati ‘‘gāmaṇikā’’ti.",
  "tika-s0301t2:98_1": "Vissajjetvāti sativossaggavasena vissajjetvā kilesamucchāyāti mahicchāsaṅkhātāya",
  "tika-s0301t2:98_2": "taṇhāmucchāya. Sīlavantānaṁyeva hi duppaṭipattiṁ sandhāya devaputto vadati. Vattabbayuttakeyevāti",
  "tika-s0301t2:98_3": "ovādena mayā anuggahetabbameva. Chaḍḍitakāti pariccattā ācariyupajjhāyādīhi. Tato",
  "tika-s0301t2:98_4": "eva anāthā appatiṭṭhā. Petāti vigatajīvitā matā. Yathā petā, tatheva honti attahitāsamatthatāya",
  "tika-s0301t2:98_5": "viññūnaṁ jigucchitabbatāya ca.",
  "tika-s0301t2:99": "Jantusuttavaṇṇanā niṭṭhitā.",
  "tika-s0301t2:100": "6. Rohitassasuttavaṇṇanā",
  "tika-s0301t2:101_0": "107.Ekokāseti cakkavāḷassa pariyantasaññite ekasmiṁ okāse. Bhummanti ‘‘yatthā’’ti",
  "tika-s0301t2:101_1": "idaṁ bhummavacanaṁ, sāmaññato vuttampi ‘‘so lokassa anto’’ti vacanato visiṭṭhavisayameva",
  "tika-s0301t2:101_2": "hoti. ‘‘Na jāyati na mīyatī’’ti vatvā puna ‘‘na cavati na upapajjatī’’ti kasmā vuttanti",
  "tika-s0301t2:101_3": "āha ‘‘idaṁ aparāparaṁ…pe… gahita’’nti. Padagamanenāti padasā gamanena. Saṅkhāralokassa",
  "tika-s0301t2:101_4": "antaṁ sandhāya vadati upari saccāni pakāsetukāmo. Saṅkhāralokassa hi anto nibbānaṁ.",
  "tika-s0301t2:102_0": "Daḷhaṁ thiraṁ dhanu etassāti daḷhadhanvā. So eva daḷhadhammoti vutto. Tenāha ‘‘daḷhadhanū’’ti.",
  "tika-s0301t2:102_1": "Uttamappamāṇenāti sahassathāmappamāṇena. Dhanusippasikkhitatāya dhanuggaho, na dhanuggahamattenāti",
  "tika-s0301t2:102_2": "āha ‘‘dhanuggahoti dhanuācariyo’’ti. ‘‘Dhanuggaho’’ti vatvā ‘‘sikkhito’’ti vutte",
  "tika-s0301t2:102_3": "dhanusikkhāya sikkhitoti viññāyati, sikkhā ca ettake kāle samatthassa ukkaṁsagato",
  "tika-s0301t2:102_4": "hotīti āha ‘‘dasa dvādasa vassāni dhanusippaṁ sikkhito’’ti. Usabhappamāṇepīti vīsatiyaṭṭhiyo",
  "tika-s0301t2:102_5": "usabhaṁ, tasmiṁ usabhappamāṇe padese. Vālagganti vāḷakoṭiṁ. Katahatthoti paricitahattho.",
  "tika-s0301t2:102_6": "Katasarakkhepoti vivaṭasarakkhepapadesadassanavasena sarakkhepakatāvī. Tenāha ‘‘dassitasippo’’ti.",
  "tika-s0301t2:102_7": "‘‘Katasippo’’ti keci. Asanti etenāti asanaṁ, kaṇḍo. Tālacchāyanti tālacchādiṁ, sā",
  "tika-s0301t2:102_8": "pana ratanamattā, vidatthicaturaṅgulā vā.",
  "tika-s0301t2:103_0": "Puratthimasamuddāti ekasmiṁ cakkavāḷe puratthimasamuddā. Samuddasīsena puratthimacakkavāḷamukhavaṭṭiṁ",
  "tika-s0301t2:103_1": "vadati. Pacchimasamuddoti etthāpi eseva nayo. Nippapañcatanti adandhakāritaṁ. Sampatteti",
  "tika-s0301t2:103_2": "tādisena javena gacchantena sampatte. Anotatteti etthāpi ‘‘sampatte’’ti padaṁ ānetvā",
  "tika-s0301t2:103_3": "sambandho, tathā ‘‘nāgalatādantakaṭṭhaṁ khāditvā’’ti etthāpi. Tadāti yadā so lokantagavesako",
  "tika-s0301t2:103_4": "ahosi, tadā. Dīghāyukakāloti anekavassasahassāyukakālo. Cakkavāḷalokassāti sāmaññavasena",
  "tika-s0301t2:103_5": "ekavacanaṁ, cakkavāḷalokanti attho. Imasmiṁyeva cakkavāḷe nibbatti pubbaparicariyasiddhāya",
  "tika-s0301t2:103_6": "nikantiyā. Sasaññimhi samanaketi na rūpadhammamattake, atha kho pañcakkhandhasamudāyeti",
  "tika-s0301t2:103_7": "dasseti. Samitapāpoti samucchinnasaṁkilesadhammo.",
  "tika-s0301t2:104": "Rohitassasuttavaṇṇanā niṭṭhitā.",
  "tika-s0301t2:105": "7-8. Nandasuttanandivisālasuttavaṇṇanā",
  "tika-s0301t2:106": "108-109. Nandasuttavisālasuttāni sattamaaṭṭhamāni heṭṭhā saṁvaṇṇitarūpattā vuttatthāneva.",
  "tika-s0301t2:107": "Nandasuttanandivisālasuttavaṇṇanā niṭṭhitā.",
  "tika-s0301t2:108": "9. Susimasuttavaṇṇanā",
  "tika-s0301t2:109_0": "110.Tuyhampinoti tuyhampi nu, nu-saddo pucchāyaṁ, tasmā vaṇṇaṁ kathetukāmo pucchatīti",
  "tika-s0301t2:109_1": "adhippāyo. Na vaṭṭatīti na yujjati, kathitoti kathetuṁ āraddho, tenāha ‘‘matthakaṁ",
  "tika-s0301t2:109_2": "na pāpuṇātī’’ti. Tameva matthakāpāpuṇanaṁ dassetuṁ ‘‘so hī’’tiādi vuttaṁ. Satisampajaññāyogato",
  "tika-s0301t2:109_3": "gorūpasīlo, mūḷho khalitapañño, gorūpassa viya sīlaṁ etassāti hi gorūpasīlo. Sabhāgo",
  "tika-s0301t2:109_4": "ekarūpacittatāya. Ariyānaṁ sabhāgatā nāma guṇavantavasenāti āha ‘‘aññamaññassa guṇesu",
  "tika-s0301t2:109_5": "pasīditvā’’ti. Soḷasavidhaṁ paññanti mahāpaññādikā cha, nava anupubbavihārasamāpattipaññā,",
  "tika-s0301t2:109_6": "āsavakkhayapaññāti imaṁ soḷasavidhaṁ paññaṁ. Tesaṭṭhi sāvakasādhāraṇañāṇānipi ettheva",
  "tika-s0301t2:109_7": "saṅgahaṁ samosaraṇaṁ gacchanti.",
  "tika-s0301t2:110_0": "Ānandāti theraṁ āha. Ācāroti cārittasīlamāha. Gocaroti gocarasampatti. Vihāroti samāpattivihāro.",
  "tika-s0301t2:110_1": "Abhikkamotiādinā iriyāpathavihāraṁ. Tuyhampīti pi-saddena bhagavatā attānaṁ ādiṁ",
  "tika-s0301t2:110_2": "katvā tadaññesaṁ viññūnaṁ sabbesaṁ therassa ruccanasabhāvo dīpitoti dassento ‘‘mayhaṁ",
  "tika-s0301t2:110_3": "ruccatī’’tiādimāha. Tattha satipi ānandattherassapi asītiyā mahātherānaṁ antogadhabhāve",
  "tika-s0301t2:110_4": "‘‘asītiyā mahātherānaṁ ruccatī’’ti vatvā ‘‘tuyhampi ruccatī’’ti vacanaṁ tena dhammasenāpatino",
  "tika-s0301t2:110_5": "vaṇṇaṁ kathāpetukāmatāyāti daṭṭhabbaṁ.",
  "tika-s0301t2:111_0": "Sāṭakantareti nivatthavatthantare. Laddhokāsoti nibbuddhaṁ karonto sāṭakantare laddhaṁ",
  "tika-s0301t2:111_1": "gahetuṁ laddhāvasaro. Labhissāminoti labhissāmi vata. Dīpadhajabhūtanti satayojanavitthiṇṇaṁ",
  "tika-s0301t2:111_2": "jambudīpassa dhajabhūtaṁ. Puggalapalāpeti antosārābhāvato palāpabhūte puggale haranto.",
  "tika-s0301t2:111_3": "Bālatāyāti rucikhantiādiabhāvatāya. Dosatāyāti dussakabhāvena. Mohenāti mahāmūḷhatāya.",
  "tika-s0301t2:111_4": "Keci pana ‘‘bālo bālatāyāti mūḷhatāya pakatibālabhāvena na jānāti. Mūḷho mohenāti",
  "tika-s0301t2:111_5": "sayaṁ abālo samānopi yadā mohena pariyuṭṭhito hoti, tadā mohena na jānāti, ayaṁ padadvayassa",
  "tika-s0301t2:111_6": "viseso’’ti vadanti. Vipallatthacittoti yakkhummādena pittummādena vā viparītacitto.",
  "tika-s0301t2:112_0": "‘‘Catūsukosallesū’’ti vuttaṁ catubbidhaṁ kosallaṁ pāḷiyā eva dassetuṁ ‘‘vuttaṁ heta’’ntiādi",
  "tika-s0301t2:112_1": "vuttaṁ. Tattha yo aṭṭhārasa dhātuyo samudayato atthaṅgamato assādato ādīnavato nissaraṇato",
  "tika-s0301t2:112_2": "ca yathābhūtaṁ pajānāti, ayaṁ dhātukusalo. Vuttanayena āyatanesu kusalo āyatanakusalo.",
  "tika-s0301t2:112_3": "Avijjādīsu dvādasapaṭiccasamuppādaṅgesu kusalo paṭiccasamuppādakusalo. ‘‘Idaṁ imassa",
  "tika-s0301t2:112_4": "phalassa ṭhānaṁ kāraṇaṁ, idaṁ aṭṭhānaṁ akāraṇa’’nti evaṁ ṭhānañca ṭhānato, aṭṭhānañca",
  "tika-s0301t2:112_5": "aṭṭhānato yathābhūtaṁ pajānato ṭhānāṭṭhānakusalo. Yo pana imesu dhātuādīsu pariññābhisamayādivasena",
  "tika-s0301t2:112_6": "nissaṅgagatiyā paṇḍāti laddhanāmena ñāṇena ito gato pavatto, ayaṁ paṇḍito nāma.",
  "tika-s0301t2:113_0": "Mahantānaṁ atthānaṁ pariggaṇhanato mahatī paññā etassāti mahāpañño. Sesapadesupi",
  "tika-s0301t2:113_1": "eseva nayoti āha ‘‘mahāpaññādīhi samannāgatoti attho’’ti. Nānattanti yāhi mahāpaññādīhi",
  "tika-s0301t2:113_2": "samannāgatattā thero ‘‘mahāpañño’’tiādinā kittito, tāsaṁ mahāpaññādīnaṁ idaṁ nānattaṁ",
  "tika-s0301t2:113_3": "ayaṁ vemattatā. Yassa kassaci visesato arūpadhammassa mahattaṁ nāma kiccasiddhiyā",
  "tika-s0301t2:113_4": "veditabbanti tadassa kiccasiddhiyā dassento ‘‘mahante sīlakkhandhe pariggaṇhātī’’tiādimāha.",
  "tika-s0301t2:113_5": "Tattha hetumahantatāya paccayamahantatāya nissayamahantatāya pabhedamahantatāya kiccamahantatāya",
  "tika-s0301t2:113_6": "phalamahantatāya ānisaṁsamahantatāya ca sīlakkhandhassa mahantabhāvo veditabbo. Tattha",
  "tika-s0301t2:113_7": "hetū alobhādayo. Paccayā hirottappasaddhāsativīriyādayo. Nissayā sāvakabodhipaccekabodhisammāsambodhiniyatatā,",
  "tika-s0301t2:113_8": "taṁsamaṅgino ca purisavisesā. Pabhedo cārittādivibhāgo. Kiccaṁ tadaṅgādivasena paṭipakkhassa",
  "tika-s0301t2:113_9": "vidhamanaṁ. Phalaṁ saggasampadā nibbānasampadā ca. Ānisaṁso piyamanāpatādi. Ayamettha",
  "tika-s0301t2:113_10": "saṅkhepo, vitthāro pana visuddhimagge (visuddhi. 1.8-9) ākaṅkheyyasuttādīsu (ma.",
  "tika-s0301t2:113_11": "ni. 1.64 ādayo) ca āgatanayena veditabbo. Iminā nayena samādhikkhandhādīnampi mahantatā",
  "tika-s0301t2:113_12": "yathārahaṁ niddhāretvā veditabbā. Ṭhānāṭṭhānādīnaṁ pana mahantabhāvo mahāvisayatāya",
  "tika-s0301t2:113_13": "veditabbo. Tattha ṭhānāṭṭhānānaṁ mahāvisayatā bahudhātukasuttādīsu āgatanayena, vihārasamāpattīnaṁ",
  "tika-s0301t2:113_14": "samādhikkhandhe niddhāritanayena veditabbā. Ariyasaccānaṁ sakalasāsanasaṅgaṇhanato",
  "tika-s0301t2:113_15": "saccavibhaṅge (vibha. 189 ādayo) taṁsaṁvaṇṇanāsu (vibha. aṭṭha. 189 ādayo) āgatanayena;",
  "tika-s0301t2:113_16": "satipaṭṭhānādīnaṁ satipaṭṭhānavibhaṅgādīsu (vibha. 355 ādayo) taṁsaṁvaṇṇanādīsu (vibha.",
  "tika-s0301t2:113_17": "aṭṭha. 355 ādayo) ca āgatanayena; sāmaññaphalānaṁ mahato hitassa mahato sukhassa",
  "tika-s0301t2:113_18": "mahato atthassa mahato yogakkhemassa nipphattibhāvato santapaṇītanipuṇaatakkāvacarapaṇḍitavedanīyabhāvato",
  "tika-s0301t2:113_19": "ca; abhiññānaṁ mahāsambhārato mahāvisayato mahākiccato mahānubhāvato mahānipphattito",
  "tika-s0301t2:113_20": "ca; nibbānassa madanimmadanādimahatthasiddhito mahantatā veditabbā. Pariggaṇhātīti",
  "tika-s0301t2:113_21": "sabhāvādito paricchijja gaṇhāti jānāti paṭivijjhatīti attho. Sā panāti mahāpaññatā.",
  "tika-s0301t2:114_0": "Puthupaññāti ettha nānākhandhesu ñāṇaṁ pavattatīti ayaṁ rūpakkhandho nāma…pe… ayaṁ",
  "tika-s0301t2:114_1": "viññāṇakkhandho nāmāti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati.",
  "tika-s0301t2:114_2": "Tesu ekavidhena rūpakkhandho, ekādasavidhena rūpakkhandho, ekavidhena vedanākkhandho,",
  "tika-s0301t2:114_3": "bahuvidhena vedanākkhandho, ekavidhena saññākkhandho, saṅkhārakkhandho, viññāṇakkhandhoti",
  "tika-s0301t2:114_4": "evaṁ ekekassa khandhassa ekavidhādivasena atītādivasenapi nānākaraṇaṁ paṭicca ñāṇaṁ",
  "tika-s0301t2:114_5": "pavattati. Tathā idaṁ cakkhāyatanaṁ nāma…pe… idaṁ dhammāyatanaṁ nāmaṁ. Tattha dasāyatanā",
  "tika-s0301t2:114_6": "kāmāvacarā, dve catubhūmakāti evaṁ āyatanānaṁ nānākaraṇaṁ paṭicca ñāṇaṁ pavattati.",
  "tika-s0301t2:114_7": "Nānādhātūsūti ayaṁ cakkhudhātu nāma…pe… ayaṁ manoviññāṇadhātu nāma. Tattha soḷasa",
  "tika-s0301t2:114_8": "dhātuyo kāmāvacarā, dve catubhūmakāti evaṁ dhātunānākaraṇaṁ paṭicca ñāṇaṁ pavattati,",
  "tika-s0301t2:114_9": "taṁ upādiṇṇadhātuvasena vuttanti veditabbaṁ paccekabuddhānañhi dvinnaṁ aggasāvakānañca",
  "tika-s0301t2:114_10": "upādiṇṇadhātūsu eva nānākaraṇaṁ paṭicca ñāṇaṁ pavattati. Tañca kho ekadesamattato,",
  "tika-s0301t2:114_11": "na nippadesato, anupādiṇṇakadhātūnaṁ pana nānākaraṇaṁ na jānanti eva. Itarasāvakesu",
  "tika-s0301t2:114_12": "vattabbameva natthi, sabbaññubuddhānaṁyeva pana imāya nāma dhātuyā ussannattāva imassa",
  "tika-s0301t2:114_13": "rukkhassa khandho seto hoti, imassa kāḷo, imassa maṭṭho, imassa bahalattaco, imassa",
  "tika-s0301t2:114_14": "tanuttaco, imassa pattaṁ vaṇṇasaṇṭhānādivasena evarūpaṁ; imassa pupphaṁ nīlaṁ pītakaṁ",
  "tika-s0301t2:114_15": "lohitakaṁ odātaṁ, sugandhaṁ duggandhaṁ; phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ",
  "tika-s0301t2:114_16": "maṭṭhaṁ pharusaṁ sugandhaṁ madhuraṁ tittakaṁ ambilaṁ kaṭukaṁ kasāvaṁ; kaṇṭako tikhiṇo",
  "tika-s0301t2:114_17": "atikhiṇo ujuko kuṭilo tambo lohito odāto hotīti dhātunānattaṁ paṭicca ñāṇaṁ pavattati.",
  "tika-s0301t2:115_0": "Atthesūti rūpādīsu ārammaṇesu. Nānāpaṭiccasamuppādesūti ajjhattabahiddhābhedato ca",
  "tika-s0301t2:115_1": "saṇṭhānabhedato ca nānappabhedesu paṭiccasamuppādaṅgesu. Avijjādiaṅgānañhi paccekaṁ",
  "tika-s0301t2:115_2": "paṭiccasamuppādasaññitāti. Tenāha saṅkhārapiṭake ‘‘dvādasa paccayā dvādasa paṭiccasamuppādā’’ti.",
  "tika-s0301t2:115_3": "Nānāsuññatamanupalabbhesūti nānāsabhāvesu niccasārādivirahato suññasabhāvesu, tato",
  "tika-s0301t2:115_4": "eva itthipurisaattaattaniyādivasena anupalabbhesu sabhāvesu. Ma-kāro hettha padasandhikaro.",
  "tika-s0301t2:115_5": "Nānāatthesūti atthapaṭisambhidāvisayesu paccayuppannādibhedesu nānāvidhesu atthesu.",
  "tika-s0301t2:115_6": "Dhammesūti dhammapaṭisambhidāvisayesu paccayādinānādhammesu. Niruttīsūti tesaṁyeva",
  "tika-s0301t2:115_7": "atthadhammānaṁ niddhāraṇavacanasaṅkhātāsu niruttīsu. Paṭibhānesūti atthapaṭisambhidādīsu",
  "tika-s0301t2:115_8": "visayabhūtesu ‘‘imāni idamatthajotakānī’’ti tathā tathā paṭibhānato patiṭṭhānato",
  "tika-s0301t2:115_9": "paṭibhānānīti laddhanāmesu ñāṇesu. Puthu nānāsīlakkhandhesūtiādīsu sīlassa puthuttaṁ",
  "tika-s0301t2:115_10": "nānattañca vuttameva. Itaresaṁ pana vuttanayānusārena suviññeyyattā pākaṭameva. Yaṁ",
  "tika-s0301t2:115_11": "pana abhinnaṁ ekameva nibbānaṁ, tattha upacāravasena puthuttaṁ gahetabbanti āha ‘‘puthu",
  "tika-s0301t2:115_12": "janasādhāraṇe dhamme samatikkammā’’ti. Tenassa idha madanimmadanādipariyāyena puthuttaṁ dīpitaṁ hoti.",
  "tika-s0301t2:116_0": "Evaṁ visayavasena paññāya mahattaṁ puthuttañca dassetvā idāni sampayuttadhammavasena",
  "tika-s0301t2:116_1": "hāsabhāvaṁ, pavattiākāravasena javanabhāvaṁ, kiccavasena tikkhādibhāvañca dassetuṁ",
  "tika-s0301t2:116_2": "‘‘katamā hāsapaññā’’tiādi vuttaṁ. Tattha hāsabahuloti pītibahulo. Sesapadāni tassa",
  "tika-s0301t2:116_3": "vevacanāni. Sīlaṁ paripūretīti haṭṭhapahaṭṭho udaggudaggo hutvā pītisahagatāya paññāya",
  "tika-s0301t2:116_4": "pātimokkhasīlaṁ ṭhapetvā hāsanīyatarasseva visuṁ gahitattā itaraṁ tividhaṁ sīlaṁ",
  "tika-s0301t2:116_5": "paripūreti. Pītisomanassasahagatā hi paññā abhirativasena tadārammaṇe phullitā vikasitā",
  "tika-s0301t2:116_6": "viya vattati, na upekkhāsahagatā. Sīlakkhandhaṁ samādhikkhandhantiādīsupi eseva nayo.",
  "tika-s0301t2:116_7": "Therotiādinā abhinīhārasiddhā therassa hāsapaññatāti dasseti.",
  "tika-s0301t2:117_0": "Sabbaṁrūpaṁ aniccalakkhaṇato khippaṁ javatīti rūpakkhandhaṁ aniccanti sīghavegena",
  "tika-s0301t2:117_1": "pavattiyā paṭipakkhadūrībhāvena pubbābhisaṅkhārassa sātisayattā indena visaṭṭhavajiraṁ",
  "tika-s0301t2:117_2": "viya lakkhaṇaṁ paṭivijjhantī adandhāyantī rūpakkhandhe aniccalakkhaṇaṁ vegena paṭivijjhati,",
  "tika-s0301t2:117_3": "tasmā sā javanapaññā nāmāti attho. Sesapadesupi eseva nayo. Evaṁ lakkhaṇārammaṇikavipassanāvasena",
  "tika-s0301t2:117_4": "javanapaññaṁ dassetvā balavavipassanāvasena dassetuṁ ‘‘rūpa’’ntiādi vuttaṁ. Tattha",
  "tika-s0301t2:117_5": "khayaṭṭhenāti yattha yattha uppajjati, tattha tattheva khaṇeneva bhijjanato khayasabhāvato.",
  "tika-s0301t2:117_6": "Bhayaṭṭhenāti bhayānakato. Asārakaṭṭhenāti attasāravirahato niccasārādivirahato ca.",
  "tika-s0301t2:117_7": "Tulayitvāti tulābhūtāya vipassanāya tulayitvā. Tīrayitvāti tāya eva tīraṇabhūtāya",
  "tika-s0301t2:117_8": "tīretvā. Vibhāvayitvāti yāthāvato pakāsetvā pañcakkhandhaṁ vibhūtaṁ katvā pākaṭaṁ",
  "tika-s0301t2:117_9": "katvā. Rūpanirodheti rūpakkhandhassa nirodhabhūte nibbāne ninnapoṇapabbhārabhāvena.",
  "tika-s0301t2:117_10": "Idāni sikhāppattavipassanāvasena javanapaññaṁ dassetuṁ puna ‘‘rūpa’’ntiādi vuttaṁ.",
  "tika-s0301t2:117_11": "‘‘Vuṭṭhānagāminivipassanāvasenā’’ti keci.",
  "tika-s0301t2:118_0": "Ñāṇatikkhabhāvo nāma savisesaṁ paṭipakkhasamucchindane veditabboti ‘‘khippaṁ kilese",
  "tika-s0301t2:118_1": "chindatīti tikkhapañño’’ti vatvā te pana kilese vibhāgena dassento ‘‘uppannaṁ kāmavitakka’’ntiādimāha.",
  "tika-s0301t2:118_2": "Tikkhapañño khippābhiñño hoti, paṭipadā cassa na calatīti āha ‘‘ekasmiṁ āsane cattāro",
  "tika-s0301t2:118_3": "ca ariyamaggā adhigatā hontī’’tiādi. Thero cātiādinā dhammasenāpatino tikkhapaññatā",
  "tika-s0301t2:118_4": "sikhāppattāti dasseti.",
  "tika-s0301t2:119_0": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā",
  "tika-s0301t2:119_1": "vayadhammā virāgadhammā nirodhadhammā’’ti yāthāvato dassanena saccasampaṭivedho ijjhati,",
  "tika-s0301t2:119_2": "na aññathāti kāraṇamukhena nibbedhikapaññaṁ dassetuṁ ‘‘sabbasaṅkhāresu ubbegabahulo",
  "tika-s0301t2:119_3": "hotī’’tiādi vuttaṁ. Tattha ubbegabahuloti vuttanayena sabbasaṅkhāresu abhiṇhappavattasaṁvego.",
  "tika-s0301t2:119_4": "Uttāsabahuloti ñāṇuttāsavasena sabbasaṅkhāresu bahuso utrastamānaso. Tena ādīnavānupassanamāha.",
  "tika-s0301t2:119_5": "Ukkaṇṭhanabahuloti iminā pana nibbidānupassanamāha, aratibahulotiādinā tassā eva",
  "tika-s0301t2:119_6": "aparāparuppattiṁ. Bahimukho sabbasaṅkhārato bahibhūtaṁ nibbānaṁ uddissa pavattañāṇamukho,",
  "tika-s0301t2:119_7": "tathā vā pavattitavimokkhamukho. Nibbijjhanaṁ nibbedho, so etissā atthi, nibbijjhatīti",
  "tika-s0301t2:119_8": "vā nibbedhā, sā eva paññā nibbedhikā. Yaṁ panettha atthato na vibhattaṁ, taṁ heṭṭhā",
  "tika-s0301t2:119_9": "vuttanayattā suviññeyyameva.",
  "tika-s0301t2:120_0": "Appicchoti santaguṇaniguhanatāti attani vijjamānānaṁ bāhusaccadhutadhammasīlādiguṇānañceva",
  "tika-s0301t2:120_1": "paṭivedhaguṇassa ca niguhanaṁ, paṭiggahaṇe ca mattaññutāti eteneva pariyesanaparibhogamattaññutāpi",
  "tika-s0301t2:120_2": "vuttā hoti. Tīhi santosehīti catūsu paccayesu paccekaṁ tīhi santosehi , sabbe pana",
  "tika-s0301t2:120_3": "dvādasa. Paṭisallīnena vivekaṭṭhakāyānaṁ na saṅgaṇikārāmānaṁ. Nekkhammābhiratānanti",
  "tika-s0301t2:120_4": "pabbajjaṁ upagatānaṁ. Parisuddhacittānaṁ vigatacittasaṁkilesānaṁ. Paramavodānappattānaṁ",
  "tika-s0301t2:120_5": "aṭṭhasamāpattisamadhigamena ativiya vodānaṁ visuddhiṁ pattānaṁ. Kilesupadhiādīnaṁ",
  "tika-s0301t2:120_6": "abhāvato nirupadhīnaṁ. Phalasamāpattivasena sabbasaṅkhāravinissaṭattā visaṅkhāraṁ",
  "tika-s0301t2:120_7": "nibbānaṁ. Upagatānaṁ, imesaṁ tiṇṇaṁ vivekānaṁ lābhī pavivitto ‘‘pakārehi vivitto’’ti",
  "tika-s0301t2:120_8": "katvā. Samāsajjanaṁ parisinehuppādo saṁsaggo, savanavasena uppajjanakasaṁsaggo savanasaṁsaggo.",
  "tika-s0301t2:120_9": "Esa nayo sesesupi. Samullapanaṁ ālāpasallapanaṁ. Saṁsaggavatthunā iminā tassa paribhogo paribhogasaṁsaggo.",
  "tika-s0301t2:121_0": "Āraddhavīriyoti ettha vīriyārambho nāma vīriyassa paggaṇhanaṁ paripuṇṇakaraṇaṁ. Taṁ",
  "tika-s0301t2:121_1": "pana sabbaso kilesānaṁ niggaṇhananti dassento ‘‘tatthā’’tiādimāha. Odhunanavattāti",
  "tika-s0301t2:121_2": "kilesānaṁ yassa kassaci sāvajjassa odhunanavasena vattā. Tenāha ‘‘bhikkhūna’’ntiādi.",
  "tika-s0301t2:121_3": "Otiṇṇaṁ nāma vajjaṁ ajjhācaritanti ārocitaṁ. Anotiṇṇaṁ anārocitaṁ. Tantivasenāti",
  "tika-s0301t2:121_4": "pāḷidhammavasena, yuttasaddassa vasenāti attho. Pāpe lāmake puggale dhamme ca garahati",
  "tika-s0301t2:121_5": "jigucchatīti pāpagarahī. Tenāha ‘‘pāpapuggale’’tiādi. Ekadassīti ekabhavadassī, idhalokamattadassī",
  "tika-s0301t2:121_6": "diṭṭhadhammikasukhamattāpekkhī. Samantāti samantato, parito me katthaci mā ahūti yojanā.",
  "tika-s0301t2:122_0": "Soḷasahi padehīti soḷasahi koṭṭhāsehi. Akuppanti kenaci akopanīyaṁ. Ayaṁ dhammasenāpatino",
  "tika-s0301t2:122_1": "guṇakathā satthu vacanānusārena dasasahassacakkavāḷabyāpinī ahosi, taṁ dassetuṁ ‘‘eva’’ntiādi",
  "tika-s0301t2:122_2": "vuttaṁ. Catubbidhā vaṇṇanibhā pātubhavi uḷārapītisomanassasamuṭṭhānattā. Suṭṭhu obhāsatīti",
  "tika-s0301t2:122_3": "subho. Obhāsasampattiyā maṇino bhaddakatāti āha ‘‘subhoti sundaro’’ti. Jātimā parisuddhaākarasamuṭṭhitattā.",
  "tika-s0301t2:122_4": "Kuruvindajātiādijātivisesopi maṇi ākaraparisuddhamūlako evāti āha ‘‘jātisampanno’’ti.",
  "tika-s0301t2:122_5": "Dhovanādiparikammenāti catūsu pāsāṇesu dhovanadosanīharaṇatāpanasaṇhakaraṇādiparikammena.",
  "tika-s0301t2:122_6": "Rattakambalassa vasena sabhāvavaṇṇasiddhiyā veḷuriyamaṇi ativiya sobhatīti āha ‘‘paṇḍukambale",
  "tika-s0301t2:122_7": "nikkhitto’’ti. Nikkhanti bhaṇḍamāha. Tañca appakena suvaṇṇena kataṁ bhaṇḍaṁ na sobhati",
  "tika-s0301t2:122_8": "sobhāvipulenāti āha ‘‘atirekapañcasuvaṇṇena katapiḷandhana’’nti. Suvaṇṇanti pañcadharaṇassa",
  "tika-s0301t2:122_9": "samaññā, tasmā pañcavīsatisuvaṇṇasāriyā vicittaābharaṇaṁ idha ‘‘nikkha’’nti adhippetaṁ.",
  "tika-s0301t2:122_10": "Tañhi vipulaṁ na parittakaṁ. Mahājambusākhāya pavattanadiyanti mahājambusākhāya heṭṭhā",
  "tika-s0301t2:122_11": "sañjātanadiyaṁ. Taṁ kira ratanaṁ rattaṁ. Sukusalena…pe… sampahaṭṭhanti suṭṭhu kusalena",
  "tika-s0301t2:122_12": "suvaṇṇakārena ukkāya tāpetvā sammā pahaṭṭhaṁ majjanādivasena sukataparikammaṁ. Dhātuvibhaṅgeti",
  "tika-s0301t2:122_13": "dhātuvibhaṅgasutte. Katabhaṇḍanti ābharaṇabhāvena kataṁ bhaṇḍaṁ.",
  "tika-s0301t2:123_0": "Nātiucco nātinīco taruṇasūriyo nāma. Satthārā ābhatavaṇṇo ubbhataguṇoti attho. Neva",
  "tika-s0301t2:123_1": "maraṇaṁ abhinandatīti attanopi maraṇaṁ neva abhinandati attavinipātassa sāvajjabhāvato.",
  "tika-s0301t2:123_2": "Bodhisatto pana paresaṁ atthāya attano attabhāvaṁ pariccajati karuṇāvasena, evaṁ",
  "tika-s0301t2:123_3": "vosajjanaṁ paramatthapāramīpāripūriṁ gacchatīti sāvakā na tathā kātuṁ sakkā sikkhāpadato.",
  "tika-s0301t2:123_4": "Na jīvitaṁ pattheti jīvitāsāya samucchinnattā. Divasasaṅkhepanti ajja tvaṁ idaṁ nāma",
  "tika-s0301t2:123_5": "kammaṁ karohi, idaṁ te vetananti divasabhāgena paricchinnaṁ vetanaṁ. Tādiso hi bhatako",
  "tika-s0301t2:123_6": "divasakkhayameva udikkhati, na kammaniṭṭhānaṁ. Nibbisaṁ bhatako yathāti vetanaṁ bhatiṁ",
  "tika-s0301t2:123_7": "icchanto kālakkhayaṁ udikkhanto bhatakapuriso viya.",
  "tika-s0301t2:124": "Susimasuttavaṇṇanā niṭṭhitā.",
  "tika-s0301t2:125": "10. Nānātitthiyasāvakasuttavaṇṇanā",
  "tika-s0301t2:126_0": "111.Nānātitthiyasāvakāti puthutitthiyānaṁ sāvakā. Chinditeti hatthacchedādivasena",
  "tika-s0301t2:126_1": "chede. Māriteti māraṇe. Na pāpaṁ samanupassatīti kiñci pāpaṁ atthīti na passati,",
  "tika-s0301t2:126_2": "paresañca tathā pavedeti. Vissāsanti vissatthabhāvaṁ. ‘‘Katakammānampi vipāko natthī’’ti",
  "tika-s0301t2:126_3": "vadanto katapāpānaṁ akatapuññānañca vissatthataṁ nirāsaṅkataṁ janeti.",
  "tika-s0301t2:127_0": "Tapojigucchāyāti tapasā acelavatādinā pāpato jigucchanena, ‘‘pāpaṁ virājayāmā’’ti",
  "tika-s0301t2:127_1": "acelavatādisamādānenāti attho. Tasmiñhi samādāne ṭhitena saṁvarena saṁvutacitto samannāgato",
  "tika-s0301t2:127_2": "pihito ca nāma hotīti ‘‘susaṁvutatto’’tiādi vuttaṁ. Cattāro yāmā bhāgā catuyāmā,",
  "tika-s0301t2:127_3": "catuyāmā eva cātuyāmā. Bhāgattho hi idha yāma-saddo yathā ‘‘rattiyaṁ paṭhamo yāmo’’ti.",
  "tika-s0301t2:127_4": "So panettha bhāgo saṁvaralakkhaṇoti āha ‘‘cātuyāmena susaṁvuto’’ti, catukoṭṭhāsena",
  "tika-s0301t2:127_5": "saṁvarena suṭṭhu saṁvutoti attho. Paṭikkhittasabbasītodakoti paṭikkhittasabbasītudakaparibhogo.",
  "tika-s0301t2:127_6": "Sabbena pāpavāraṇena yuttoti sabbappakārena saṁvaralakkhaṇena pāpavāraṇena samannāgato.",
  "tika-s0301t2:127_7": "Dhutapāpoti sabbena nijjaralakkhaṇena pāpavāraṇenapi dhutapāpo. Phuṭṭhoti aṭṭhannampi",
  "tika-s0301t2:127_8": "kammānaṁ khepanena vikkhepappattiyā kammakkhayalakkhaṇena sabbena pāpavāraṇena phuṭṭho,",
  "tika-s0301t2:127_9": "taṁ phusitvā ṭhito. Na niguhantoti na niguhanahetu diṭṭhasute tatheva kathento.",
  "tika-s0301t2:128": "Nānātitthiyānaṁyevaupaṭṭhākoti paravādīnaṁ sabbesaṁyeva titthiyānaṁ upaṭṭhāko, tesu sādhāraṇavasena abhippasanno. Koṭippattāti mokkhādhigamena samaṇadhamme pattabbamariyādappattā.",
  "tika-s0301t2:129_0": "Sahacaritamattenāti sīhanādena saha vassakaraṇamattena. Sīhena sīhanādaṁ nadantena",
  "tika-s0301t2:129_1": "saheva siṅgālena attano siṅgālaravakaraṇamattena. Kotthukoti khuddakakotthu. Āsaṅkitasamācāroti",
  "tika-s0301t2:129_2": "attanā ca parehi ca āsaṅkitabbasamācāro. Sappurisānanti buddhādīnaṁ.",
  "tika-s0301t2:130_0": "Tassāti vegabbharissa devaputtassa. Sarīre anuāvisīti sarīre anupavisitvā viya āvisi.",
  "tika-s0301t2:130_1": "Adhimuccīti yathā gahitassa vasena cittaṁ na vattati, attano eva vase vattati, evaṁ",
  "tika-s0301t2:130_2": "adhiṭṭhahi. Āyuttāti dassanena saṁyuttā . Pavivekiyanti kappakavatthabhuñjanasenāsanehi",
  "tika-s0301t2:130_3": "pavivittabhāvaṁ. Tenāha ‘‘te kirā’’tiādi. Rūpe niviṭṭhāti cakkhurūpadhamme abhiniviṭṭhā.",
  "tika-s0301t2:130_4": "Tenāha ‘‘taṇhādiṭṭhīhi patiṭṭhitā’’ti. Devalokapatthanakāmāti devalokasseva abhipatthanakāmā.",
  "tika-s0301t2:130_5": "Maraṇadhammatāya mātiyā. Tenāha ‘‘mātiyāti maccā’’ti. Paralokatthāyāti parasampattibhāvāya lokassa atthāya.",
  "tika-s0301t2:131_0": "Pabhāsavaṇṇāti pabhāya samānavaṇṇā. Kesaṁ pabhāyāti āha ‘‘candobhāsā’’tiādi. Sajjhārāgapabhāsavaṇṇā",
  "tika-s0301t2:131_1": "indadhanupabhāsavaṇṇāti paccekaṁ yojanā. Āmo āmagandho etassa atthīti āmisaṁ. Vadhāyāti",
  "tika-s0301t2:131_2": "viddhaṁsituṁ. Rūpāti rūpāyatanādirūpidhammā.",
  "tika-s0301t2:132_0": "Rājagahasamīpappavattīnaṁ rājagahiyānaṁ. ‘‘Seto’’ti kelāsakūṭo adhippetoti āha ‘‘setoti",
  "tika-s0301t2:132_1": "kelāso’’ti. Kenaci na ghaṭṭetīti aghaṁ, antalikkhanti āha ‘‘aghagāmīnanti ākāsagāmīna’’nti.",
  "tika-s0301t2:132_2": "Udakaṁ dhīyati etthāti udadhi, mahodadhi. Vipuloti vepullapabbato. Himavantapabbatānanti",
  "tika-s0301t2:132_3": "himavantapabbatabhāgānaṁ. Buddho seṭṭho sīlasamādhipaññāvimuttivimuttiñāṇadassanādīhi sabbaguṇehi.",
  "tika-s0301t2:133": "Nānātitthiyasāvakasuttavaṇṇanā niṭṭhitā.",
  "tika-s0301t2:134": "Tatiyavaggavaṇṇanā niṭṭhitā.",
  "tika-s0301t2:135": "Sāratthappakāsiniyā saṁyuttanikāya-aṭṭhakathāya",
  "tika-s0301t2:136": "Devaputtasaṁyuttavaṇṇanāya līnatthappakāsanā samattā."
}