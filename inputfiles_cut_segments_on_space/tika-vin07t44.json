{
  "tika-vin07t44:0": "Khandhakapucchāvāro",
  "tika-vin07t44:1": "Pucchāvissajjanāvaṇṇanā",
  "tika-vin07t44:2_0": "320.Upasampadakkhandhakanti pabbajjākhandhakaṁ. Saha niddesenāti saniddesaṁ. “Sanniddesa”nti",
  "tika-vin07t44:2_1": "vā pāṭho, so evattho. Nidānena ca niddesena ca saddhinti ettha paññattiṭṭhānapuggalādippakāsakaṁ",
  "tika-vin07t44:2_2": "nidānavacanaṁ nidānaṁ nāma, tannidānaṁ paṭicca niddiṭṭhasikkhāpadāni niddeso nāma,",
  "tika-vin07t44:2_3": "tehi avayavabhūtehi sahitaṁ taṁsamudāyabhūtaṁ khandhakaṁ pucchāmīti attho. Uttamāni",
  "tika-vin07t44:2_4": "padānīti āpattipaññāpakāni vacanāni adhippetāni. Tesaṁ…pe… kati āpattiyo hontīti",
  "tika-vin07t44:2_5": "tehi vacanehi paññattā kati āpattikkhandhā hontīti attho. Nanu āpattiyo nāma puggalānaññeva",
  "tika-vin07t44:2_6": "honti, na padānaṁ, kasmā pana “samukkaṭṭhapadānaṁ kati āpattiyo”ti sāmivasena niddeso",
  "tika-vin07t44:2_7": "katoti āha “yena yena hi padenā”tiādi. Pāḷiyaṁ uposathantiādi uposathakkhandhakādīnaññeva gahaṇaṁ.",
  "tika-vin07t44:3": "Pucchāvissajjanāvaṇṇanā niṭṭhitā."
}