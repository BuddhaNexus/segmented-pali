{
  "tika-abh07t10:0": "2. Cetasikaparicchedavaṇṇanā",
  "tika-abh07t10:1": "Sampayogalakkhaṇavaṇṇanā",
  "tika-abh07t10:2_0": "1. Evaṁ tāva cittaṁ bhūmijātisampayogasaṅkhārajhānārammaṇamaggabhedena yathārahaṁ",
  "tika-abh07t10:2_1": "vibhajitvā idāni cetasikavibhāgassa anuppattattā paṭhamaṁ tāva catubbidhasampayogalakkhaṇasandassanavasena",
  "tika-abh07t10:2_2": "cetasikalakkhaṇaṁ ṭhapetvā, tadanantaraṁ aññasamānaakusalasobhanavasena tīhi rāsīhi",
  "tika-abh07t10:2_3": "cetasikadhamme uddisitvā, tesaṁ soḷasahākārehi sampayogaṁ, tettiṁsavidhena saṅgahañca",
  "tika-abh07t10:2_4": "dassetuṁ “ekuppādanirodhā cā”tyādi āraddhaṁ. Cittena saha ekato uppādo ca nirodho",
  "tika-abh07t10:2_5": "ca yesaṁ te ekuppādanirodhā. Ekaṁ ālambaṇañca vatthu ca yesaṁ te ekālambaṇavatthukā.",
  "tika-abh07t10:2_6": "Evaṁ catūhi lakkhaṇehi cetoyuttā cittena sampayuttā dvipaññāsa lakkhaṇā dhāraṇato",
  "tika-abh07t10:2_7": "dhammā niyatayogino, aniyatayogino ca cetasikā matā.",
  "tika-abh07t10:3_0": "Tattha yadi ekuppādamatteneva cetoyuttāti adhippetā, tadā cittena saha uppajjamānānaṁ",
  "tika-abh07t10:3_1": "rūpadhammānampi cetoyuttatā āpajjeyyāti ekanirodhaggahaṇaṁ. Evampi cittānuparivattino",
  "tika-abh07t10:3_2": "viññattidvayassa pasaṅgo nasakkā nivāretuṁ, tathā “ekato uppādo vā nirodho vā etesanti",
  "tika-abh07t10:3_3": "ekuppādanirodhā”ti parikappentassa puretaramuppajjitvā cittassa bhaṅgakkhaṇe nirujjhamānānampi",
  "tika-abh07t10:3_4": "rūpadhammānanti ekālambaṇaggahaṇaṁ. Ye evaṁ tividhalakkhaṇā, te niyamato ekavatthuyevātidassanatthaṁ",
  "tika-abh07t10:3_5": "ekavatthukaggahaṇanti alamatippapañcena.",
  "tika-abh07t10:4": "Sampayogalakkhaṇavaṇṇanā niṭṭhitā.",
  "tika-abh07t10:5": "Aññasamānacetasikavaṇṇanā",
  "tika-abh07t10:6_0": "2.Kathanti sarūpasampayogākārānaṁ kathetukamyatāpucchā. Phusatīti phasso, svāyaṁ",
  "tika-abh07t10:6_1": "phusanalakkhaṇo. Ayañhi arūpadhammopi samāno ārammaṇe phusanākāreneva pavattati,",
  "tika-abh07t10:6_2": "sā cassa phusanākārappavatti ambilakhādakādīnaṁ passantassa parassa kheḷuppādādi",
  "tika-abh07t10:6_3": "viya daṭṭhabbā. Vedayati ārammaṇarasaṁ anubhavatīti vedanā, sā vedayitalakkhaṇā.",
  "tika-abh07t10:6_4": "Ārammaṇarasānubhavanañhi patvā sesasampayuttadhammā ekadesamatteneva rasaṁ anubhavanti,",
  "tika-abh07t10:6_5": "ekaṁsato pana issaravatāya vedanāva anubhavati. Tathā hesā “subhojanarasānubhavanakarājā",
  "tika-abh07t10:6_6": "viyā”ti vuttā. Sukhādivasena panassā bhedaṁ sayameva vakkhati. Nīlādibhedaṁ ārammaṇaṁ",
  "tika-abh07t10:6_7": "sañjānāti saññaṁ katvā jānātīti saññā, sā sañjānanalakkhaṇā. Sā hi uppajjamānā dāruādīsu",
  "tika-abh07t10:6_8": "vaḍḍhakiādīnaṁ saññāṇakaraṇaṁ viya pacchā sañjānanassa kāraṇabhūtaṁ ākāraṁ gahetvā",
  "tika-abh07t10:6_9": "uppajjati. Nimittakārikāya tāvetaṁ yujjati, nimittena sañjānantiyā pana kathanti?",
  "tika-abh07t10:6_10": "Sāpi puna aparāya saññāya sañjānanassa nimittaṁ ākāraṁ gahetvā uppajjatīti na ettha koci asambhavo.",
  "tika-abh07t10:7_0": "Ceteti attanā sampayuttadhamme ārammaṇe abhisandahati, saṅkhatābhisaṅkharaṇe vā byāpāramāpajjatīti",
  "tika-abh07t10:7_1": "cetanā. Tathā hi ayameva abhisaṅkharaṇe padhānattā vibhaṅge suttantabhājaniye saṅkhārakkhandhaṁ",
  "tika-abh07t10:7_2": "vibhajantena “saṅkhatamabhisaṅkharontīti saṅkhārā”ti vatvā “cakkhusamphassajā cetanā”tyādinā",
  "tika-abh07t10:7_3": "niddiṭṭhā. Sā cetayitalakkhaṇā, jeṭṭhasissamahāvaḍḍhakiādayo viya sakiccaparakiccasādhikāti",
  "tika-abh07t10:7_4": "daṭṭhabbaṁ. Ekaggatāvitakkavicārapītīnaṁ sarūpavibhāvanaṁ heṭṭhā āgatameva.",
  "tika-abh07t10:8_0": "Jīvanti tena sampayuttadhammāti jīvitaṁ, tadeva sahajātānupālane ādhipaccayogena",
  "tika-abh07t10:8_1": "indriyanti jīvitindriyaṁ, taṁ anupālanalakkhaṇaṁ uppalādianupālakaṁ udakaṁ viya.",
  "tika-abh07t10:8_2": "Karaṇaṁ kāro, manasmiṁ kāro manasikāro, so cetaso ārammaṇe samannāhāralakkhaṇo. Vitakko",
  "tika-abh07t10:8_3": "hi sahajātadhammānaṁ ārammaṇe abhiniropanasabhāvattā te tattha pakkhipanto viya hoti,",
  "tika-abh07t10:8_4": "cetanā attanā ārammaṇaggahaṇena yathāruḷhe dhammepi tattha tattha niyojentī balanāyako",
  "tika-abh07t10:8_5": "viya hoti, manasikāro te ārammaṇābhimukhaṁ payojanato ājānīyānaṁ payojanakasārathi",
  "tika-abh07t10:8_6": "viyāti ayametesaṁ viseso. Dhammānañhi taṁ taṁ yāthāvasarasalakkhaṇaṁ sabhāvato paṭivijjhitvā",
  "tika-abh07t10:8_7": "bhagavatā te te dhammā vibhattāti bhagavati saddhāya “evaṁ visesā ime dhammā”ti okappetvā",
  "tika-abh07t10:8_8": "uggahaṇaparipucchādivasena tesaṁ sabhāvasamadhigamāya yogo karaṇīyo, na pana tattha",
  "tika-abh07t10:8_9": "tattha vippaṭipajjantehi sammoho āpajjitabboti ayamettha ācariyānaṁ anusāsanī. Sabbesampi",
  "tika-abh07t10:8_10": "ekūnanavuticittānaṁ sādhāraṇā niyamato tesu uppajjanatoti sabbacittasādhāraṇā nāma.",
  "tika-abh07t10:9_0": "3. Adhimuccanaṁ adhimokkho, so sanniṭṭhānalakkhaṇo, ārammaṇe niccalabhāvena indakhīlo",
  "tika-abh07t10:9_1": "viya daṭṭhabbo. Vīrānaṁ bhāvo, kammaṁ, vidhinā īrayitabbaṁ pavattetabbanti vā vīriyaṁ,",
  "tika-abh07t10:9_2": "ussāho, so sahajātānaṁ upatthambhanalakkhaṇo. Vīriyavasena hi tesaṁ olīnavuttitā",
  "tika-abh07t10:9_3": "na hoti. Evañca katvā imassa vitakkādīhi viseso supākaṭo hoti. Chandanaṁ chando,",
  "tika-abh07t10:9_4": "ārammaṇena atthikatā, so kattukāmatālakkhaṇo. Tathā hesa “ārammaṇaggahaṇe cetaso",
  "tika-abh07t10:9_5": "hatthappasāraṇaṁ viyā”ti vuccati. Dānavatthuvissajjanavasena pavattakālepi cesa vissajjitabbena",
  "tika-abh07t10:9_6": "tena atthikova khipitabbausūnaṁ gahaṇe atthiko issāso viya. Sobhanesu taditaresu",
  "tika-abh07t10:9_7": "ca pakārena kiṇṇā vippakiṇṇāti pakiṇṇakā.",
  "tika-abh07t10:10": "4. Sobhanāpekkhāya itare, itarāpekkhāya sobhanā ca aññe nāma, tesaṁ samānā na uddhaccasaddhādayo viya akusalādisabhāvāyevāti aññasamānā.",
  "tika-abh07t10:11": "Aññasamānacetasikavaṇṇanā niṭṭhitā.",
  "tika-abh07t10:12": "Akusalacetasikavaṇṇanā",
  "tika-abh07t10:13_0": "5. Evaṁ tāva sabbacittasādhāraṇavasena, pakiṇṇakavasena ca sobhanetarasabhāve terasa",
  "tika-abh07t10:13_1": "dhamme uddisitvā idāni heṭṭhā cittavibhāge niddiṭṭhānukkamena akusaladhammapariyāpanne",
  "tika-abh07t10:13_2": "paṭhamaṁ, tato sobhanadhammapariyāpanne ca dassetuṁ “moho”tyādi vuttaṁ. Ahetukā pana",
  "tika-abh07t10:13_3": "āveṇikadhammā natthīti na te visuṁ vuttā. Ārammaṇe muyhatīti moho, aññāṇaṁ, so ārammaṇasabhāvacchādanalakkhaṇo.",
  "tika-abh07t10:13_4": "Ārammaṇaggahaṇavasappavattopi hesa tassa yathāsabhāvappaṭicchādanākaāreneva pavattati.",
  "tika-abh07t10:13_5": "Na hirīyati na lajjatīti ahiriko, puggalo, dhammasamūho vā. Ahirikassa bhāvo ahirikkaṁ,",
  "tika-abh07t10:13_6": "tadeva ahirikaṁ. Na ottappatīti anottappaṁ. Tattha gūthato gāmasūkaro viya kāyaduccaritādito",
  "tika-abh07t10:13_7": "ajigucchanalakkhaṇaṁ ahirikaṁ, aggito salabho viya tato anuttāsalakkhaṇaṁ anottappaṁ. Tenāhu porāṇā –",
  "tika-abh07t10:14": "“Jigucchati nāhiriko, pāpā gūthāva sūkaro;",
  "tika-abh07t10:15": "Na bhāyati anottappī, salabho viya pāvakā”ti.",
  "tika-abh07t10:16_0": "Uddhatassa bhāvo uddhaccaṁ, taṁ cittassa avūpasamalakkhaṇaṁ pāsāṇābhighātasamuddhatabhasmaṁ",
  "tika-abh07t10:16_1": "viya. Lubbhatīti lobho, so ārammaṇe abhisaṅgalakkhaṇo makkaṭālepo viya. Cittassa",
  "tika-abh07t10:16_2": "ālambitukāmatāmattaṁ chando, lobho tattha abhigijjhananti ayametesaṁ viseso. “Idameva",
  "tika-abh07t10:16_3": "saccaṁ, moghamañña”nti micchābhinivesalakkhaṇā diṭṭhi. Ñāṇañhi ārammaṇaṁ yathāsabhāvato",
  "tika-abh07t10:16_4": "jānāti, diṭṭhi yathāsabhāvaṁ vijahitvā ayāthāvato gaṇhātīti ayametesaṁ viseso. “Seyyohamasmī”tyādinā",
  "tika-abh07t10:16_5": "maññatīti māno, so uṇṇatilakkhaṇo. Tathā hesa “ketukamyatāpaccupaṭṭhāno”ti vutto.",
  "tika-abh07t10:16_6": "Dussatīti doso, so caṇḍikkalakkhaṇo pahaṭāsīviso viya, issatīti issā, sā parasampattiusūyanalakkhaṇā.",
  "tika-abh07t10:16_7": "Maccharassa bhāvo macchariyaṁ, “mā idaṁ acchariyaṁ aññesaṁ hotu, mayhameva hotū”ti",
  "tika-abh07t10:16_8": "pavattaṁ vā macchariyaṁ, taṁ attasampattinigūhanalakkhaṇaṁ. Kucchitaṁ katanti kukataṁ.",
  "tika-abh07t10:16_9": "Katākataduccaritasucaritaṁ. Akatampi hi kukata”nti voharanti “yaṁ mayā akataṁ. Taṁ",
  "tika-abh07t10:16_10": "kukata”nti. Idha pana katākataṁ ārabbha uppanno vippaṭisāracittuppādo kukataṁ, tassa",
  "tika-abh07t10:16_11": "bhāvo kukkuccaṁ, taṁ katākataduccaritasucaritānusocanalakkhaṇaṁ. Thinanaṁ thinaṁ,",
  "tika-abh07t10:16_12": "anussāhanāvasaṁsīdanavasena saṁhatabhāvo. Middhanaṁ middhaṁ, vigatasāmatthiyatā,",
  "tika-abh07t10:16_13": "asattivighāto vā, tattha thinaṁ cittassa akammaññatālakkhaṇaṁ, middhaṁ vedanādikkhandhattayassāti",
  "tika-abh07t10:16_14": "ayametesaṁ viseso. Tathā hi pāḷiyaṁ “tattha katamaṁ thinaṁ? Yā cittassa akallatā",
  "tika-abh07t10:16_15": "akammaññatā. Tattha katamaṁ middhaṁ? Yā kāyassa akallatā akammaññatā”tyādinā imesaṁ",
  "tika-abh07t10:16_16": "niddeso pavatto. Nanu ca “kāyassā”ti vacanato rūpakāyassapi akammaññatā middhanti",
  "tika-abh07t10:16_17": "tassa rūpabhāvopi āpajjatīti? Nāpajjati, tattha tattha ācariyehi ānītakāraṇavasenevassa",
  "tika-abh07t10:16_18": "paṭikkhittattā. Tathā hi middhavādimatappaṭikkhepanatthaṁ tesaṁ vādanikkhepapubbakaṁ",
  "tika-abh07t10:16_19": "aṭṭhakathādīsu bahudhā vitthārenti ācariyā. Ayaṁ panettha saṅgaho –",
  "tika-abh07t10:17": "“Keci middhampi rūpanti, vadantetaṁ na yujjati;",
  "tika-abh07t10:18": "Pahātabbesu vuttattā, kāmacchandādayo viya.",
  "tika-abh07t10:19": "“Pahātabbesu akkhāta-metaṁ nīvaraṇesu hi;",
  "tika-abh07t10:20": "Rūpantu na pahātabba-makkhātaṁ dassanādinā.",
  "tika-abh07t10:21": "“‘Na tumhaṁ bhikkhave rūpaṁ, pajahethā’ti pāṭhato;",
  "tika-abh07t10:22": "Paheyyabhāvalesopi, yattha rūpassa dissati.",
  "tika-abh07t10:23": "“Tattha tabbisayacchanda-rāgahāni pakāsitā;",
  "tika-abh07t10:24": "Vuttañhi tattha yo chanda-rāgakkhepotiādikaṁ.",
  "tika-abh07t10:25": "“Rūpārūpesu middhesu, arūpaṁ tattha desitaṁ;",
  "tika-abh07t10:26": "Iti ce natthi taṁ tattha, avisesena pāṭhato.",
  "tika-abh07t10:27": "“Sakkā hi anumātuṁ yaṁ, middhaṁ rūpanti cintitaṁ;",
  "tika-abh07t10:28": "Tampi nīvaraṇaṁ middha-bhāvato itaraṁ viya.",
  "tika-abh07t10:29": "“Sampayogābhidhānā ca, na taṁ rūpanti nicchayo;",
  "tika-abh07t10:30": "Arūpīnañhi khandhānaṁ, sampayogo pavuccati.",
  "tika-abh07t10:31": "“Tathāruppe samuppatti, pāṭhato natthi rūpatā;",
  "tika-abh07t10:32": "Niddā khīṇāsavānantu, kāyagelaññato siyā”ti.",
  "tika-abh07t10:33": "Akusalacetasikavaṇṇanā niṭṭhitā.",
  "tika-abh07t10:34": "Sobhanacetasikavaṇṇanā",
  "tika-abh07t10:35_0": "6. Saddahatīti saddhā, buddhādīsu pasādo, sā sampayuttadhammānaṁ pasādanalakkhaṇā",
  "tika-abh07t10:35_1": "udakappasādakamaṇi viya. Saraṇaṁ sati, asammoso, sā sampayuttadhammānaṁ sāraṇalakkhaṇā.",
  "tika-abh07t10:35_2": "Hirīyati kāyaduccaritādīhi jigucchatīti hirī, sā pāpato jigucchanalakkhaṇā. Ottappatīti",
  "tika-abh07t10:35_3": "ottappaṁ, taṁ pāpato uttāsalakkhaṇaṁ. Attagāravavasena pāpato jigucchanato kulavadhū",
  "tika-abh07t10:35_4": "viya hirī, paragāravavasena pāpato uttāsanato vesiyā viya ottappaṁ. Lobhappaṭipakkho",
  "tika-abh07t10:35_5": "alobho, so ārammaṇe cittassa alaggatālakkhaṇo muttabhikkhu viya. Dosappaṭipakkho",
  "tika-abh07t10:35_6": "adoso, so acaṇḍikkalakkhaṇo anukūlamitto viya. Tesu dhammesu majjhattatā tatramajjhattatā,",
  "tika-abh07t10:35_7": "sā cittacetasikānaṁ ajjhupekkhanalakkhaṇā samappavattānaṁ assānaṁ ajjhupekkhako sārathi viya.",
  "tika-abh07t10:36_0": "Kāyassa passambhanaṁ kāyappassaddhi. Cittassa passambhanaṁ cittappassaddhi. Ubhopi",
  "tika-abh07t10:36_1": "cetā kāyacittadarathavūpasamalakkhaṇā. Kāyassa lahubhāvo kāyalahutā. Tathā cittalahutā.",
  "tika-abh07t10:36_2": "Tā kāyacittagarubhāvavūpasamalakkhaṇā. Kāyassa mudubhāvo kāyamudutā. Tathā cittamudutā.",
  "tika-abh07t10:36_3": "Tā kāyacittathaddhabhāvavūpasamalakkhaṇā. Kammani sādhu kammaññaṁ, tassa bhāvo kammaññatā,",
  "tika-abh07t10:36_4": "kāyassa kammaññatā kāyakammaññatā. Tathā cittakammaññatā. Tā kāyacittaakammaññabhāvavūpasamalakkhaṇā.",
  "tika-abh07t10:36_5": "Paguṇassa bhāvo pāguññaṁ, tadeva pāguññatā, kāyassa pāguññatā kāyapāguññatā. Tathā",
  "tika-abh07t10:36_6": "cittapāguññatā. Tā kāyacittānaṁ gelaññavūpasamalakkhaṇā. Kāyassa ujukabhāvo kāyujukatā.",
  "tika-abh07t10:36_7": "Tathā cittujukatā. Tā kāyacittānaṁ ajjavalakkhaṇā. Yathākkamaṁ panetā kāyacittānaṁ",
  "tika-abh07t10:36_8": "sārambhādikaradhātukkhobhapaṭipakkhapaccayasamuṭṭhānā, kāyoti cettha vedanādikkhandhattayassa",
  "tika-abh07t10:36_9": "gahaṇaṁ. Yasmā cete dve dve dhammāva ekato hutvā yathāsakaṁ paṭipakkhadhamme hananti,",
  "tika-abh07t10:36_10": "tasmā idheva duvidhatā vuttā, na samādhiādīsu. Apica cittappassaddhiādīhi cittasseva",
  "tika-abh07t10:36_11": "passaddhādibhāvo hoti, kāyappassaddhiādīhi pana rūpakāyassapi taṁsamuṭṭhānapaṇītarūpapharaṇavasenāti",
  "tika-abh07t10:36_12": "tadatthasandassanatthañcettha duvidhatā vuttā. Sobhanānaṁ sabbesampi sādhāraṇā niyamena",
  "tika-abh07t10:36_13": "tesu uppajjanatoti sobhanasādhāraṇā.",
  "tika-abh07t10:37_0": "7. Sammā vadanti etāyāti sammāvācā, vacīduccaritavirati. Sā catubbidhā musāvādā veramaṇi,",
  "tika-abh07t10:37_1": "pisuṇavācā veramaṇi, pharusavācā veramaṇi, samphappalāpā veramaṇīti. Kammameva kammanto",
  "tika-abh07t10:37_2": "suttantavanantādayo viya. Sammā pavatto kammanto sammākammanto, kāyaduccaritavirati.",
  "tika-abh07t10:37_3": "Sā tividhā pāṇātipātā veramaṇi, adinnādānā veramaṇi, kāmesumicchācārā veramaṇīti.",
  "tika-abh07t10:37_4": "Sammā ājīvanti etenāti sammāājīvo, micchājīvavirati. So pana ājīvahetukakāyavacīduccaritato",
  "tika-abh07t10:37_5": "viramaṇavasena sattavidho, kuhanalapanādimicchājīvaviramaṇavasena bahuvidho vā. Tividhāpi",
  "tika-abh07t10:37_6": "panetā paccekaṁ sampattasamādānasamucchedavirativasena tividhā viratiyo nāma yathāvuttaduccaritehi viramaṇato.",
  "tika-abh07t10:38_0": "8. Karoti paradukkhe sati sādhūnaṁ hadayakhedaṁ janeti, kirati vā vikkhipati paradukkhaṁ,",
  "tika-abh07t10:38_1": "kiṇāti vā taṁ hiṁsati, kiriyati vā dukkhitesu pasāriyatīti karuṇā, sā paradukkhāpanayanakāmatālakkhaṇā.",
  "tika-abh07t10:38_2": "Tāya hi paradukkhaṁ apanīyatu vā, mā vā, tadākāreneva sā pavattati. Modanti etāyāti",
  "tika-abh07t10:38_3": "muditā, sā parasampattianumodanalakkhaṇā, appamāṇasattārammaṇattā appamāṇā, tā eva",
  "tika-abh07t10:38_4": "appamaññā. Nanu ca “catasso appamaññā”ti vakkhati, kasmā panettha dveyeva vuttāti?",
  "tika-abh07t10:38_5": "Adosatatramajjhattatāhi mettupekkhānaṁ gahitattā. Adosoyeva hi sattesu hitajjhāsayavasappavatto",
  "tika-abh07t10:38_6": "mettā nāma. Tatramajjhattatāyeva tesu paṭighānunayavūpasamappavattā upekkhā nāma. Tenāhu porāṇā –",
  "tika-abh07t10:39": "“Abyāpādena mettā hi, tatramajjhattatāya ca;",
  "tika-abh07t10:40": "Upekkhā gahitā yasmā, tasmā na gahitā ubho”ti. ;",
  "tika-abh07t10:41_0": "Pakārena jānāti aniccādivasena avabujjhatīti paññā, sā eva yathāsabhāvāvabodhane",
  "tika-abh07t10:41_1": "ādhipaccayogato indriyanti paññindriyaṁ. Atha saññāviññāṇapaññānaṁ kiṁ nānākaraṇanti?",
  "tika-abh07t10:41_2": "Saññā tāva nīlādivasena sañjānanamattaṁ karoti, lakkhaṇappaṭivedhaṁ kātuṁ na sakkoti.",
  "tika-abh07t10:41_3": "Viññāṇaṁ lakkhaṇappaṭivedhampi sādheti, ussakkitvā pana maggaṁ pāpetuṁ na sakkoti.",
  "tika-abh07t10:41_4": "Paññā pana tividhampi karoti, bālagāmikaheraññikānaṁ kahāpaṇāvabodhanamettha nidassananti.",
  "tika-abh07t10:41_5": "Ñāṇavippayuttasaññāya cettha ākāraggahaṇavasena uppajjanakāle viññāṇaṁ abbohārikaṁ,",
  "tika-abh07t10:41_6": "sesakāle balavaṁ. Ñāṇasampayuttā pana ubhopi tadanugatikā honti. Sabbathāpi pañcavīsatīti sambandho.",
  "tika-abh07t10:42": "9.“Terasaññasamānā”tyādi tīhi rāsīhi vuttānaṁ saṅgaho.",
  "tika-abh07t10:43": "Sobhanacetasikavaṇṇanā niṭṭhitā.",
  "tika-abh07t10:44": "Sampayoganayavaṇṇanā",
  "tika-abh07t10:45_0": "10. Cittena saha aviyuttā cittāviyuttā, cetasikāti vuttaṁ hoti. Uppajjatīti uppādo,",
  "tika-abh07t10:45_1": "cittameva uppādo cittuppādo. Aññattha pana sasampayuttaṁ cittaṁ cittuppādoti vuccati",
  "tika-abh07t10:45_2": "“uppajjati cittaṁ etenāti uppādo, dhammasamūho, cittañca taṁ uppādo cāti cittuppādo”ti",
  "tika-abh07t10:45_3": "katvā. Samāhāradvandepi hi pulliṅgaṁ katthaci saddavidū icchanti. Tesaṁ cittāviyuttānaṁ",
  "tika-abh07t10:45_4": "cittuppādesu paccekaṁ sampayogo ito paraṁ yathāyogaṁ pavuccatīti sambandho.",
  "tika-abh07t10:46": "Aññasamānacetasikasampayoganayavaṇṇanā",
  "tika-abh07t10:47_0": "13. Sabhāvena avitakkattā dvipañcaviññāṇāni vajjitāni etehi, tehi vā etāni vajjitānīti",
  "tika-abh07t10:47_1": "dvipañcaviññāṇavajjitāni, catucattālīsa kāmāvacaracittāni. Tesu ceva ekādasasu paṭhamajjhānacittesu",
  "tika-abh07t10:47_2": "ca vitakko jāyati sesānaṁ bhāvanābalena avitakkattāti adhippāyo.",
  "tika-abh07t10:48": "14.Tesu ceva pañcapaññāsasavitakkacittesu, ekādasasu dutiyajjhānacittesu cāti chasaṭṭhicittesu vicāro jāyati.",
  "tika-abh07t10:49": "15. Dvipañcaviññāṇehi, vicikicchāsahagatena cāti ekādasahi vajjitesu aṭṭhasattaticittesu adhimokkho jāyati.",
  "tika-abh07t10:50": "16. Pañcadvārāvajjanena, dvipañcaviññāṇehi, sampaṭicchanadvayena, santīraṇattayena cāti soḷasahi vajjitesu tesattatiyā cittesu vīriyaṁ jāyati.",
  "tika-abh07t10:51": "17. Domanassasahagatehidvīhi, upekkhāsahagatehi pañcapaññāsacittehi, kāyaviññāṇadvayena, ekādasahi catutthajjhānehi cāti sattaticittehi vajjitesu ekapaññāsacittesu pīti jāyati.",
  "tika-abh07t10:52": "18. Ahetukehi aṭṭhārasahi, momūhehi dvīhi cāti vīsatiyā cittehi vajjitesu ekūnasattaticittesu chando jāyati.",
  "tika-abh07t10:53_0": "19.Te panāti pakiṇṇakavivajjitā taṁsahagatā ca. Yathākkamanti vitakkādichapakiṇṇakavajjitataṁsahitakamānurūpato.",
  "tika-abh07t10:53_1": "“Chasaṭṭhi pañcapaññāsā”tyādi ekavīsasatagaṇanavasena, ekūnanavutigaṇanavasena ca",
  "tika-abh07t10:53_2": "yathārahaṁ yojetabbaṁ.",
  "tika-abh07t10:54": "Aññasamānacetasikasampayoganayavaṇṇanā niṭṭhitā.",
  "tika-abh07t10:55": "Akusalacetasikasampayoganayavaṇṇanā",
  "tika-abh07t10:56_0": "20. “Sabbākusalasādhāraṇā”ti vatvā tadeva samatthetuṁ “sabbesupī”tyādi vuttaṁ. Yo",
  "tika-abh07t10:56_1": "hi koci pāṇātipātādīsu paṭipajjati, so sabbopi mohena tattha anādīnavadassāvī ahirikena",
  "tika-abh07t10:56_2": "tato ajigucchanto, anottappena anottappanto, uddhaccena avūpasanto ca hoti, tasmā",
  "tika-abh07t10:56_3": "te sabbākusalesu upalabbhanti.",
  "tika-abh07t10:57_0": "21.Lobhasahagatacittesvevāti eva-kāro adhikāratthāyapi hotīti “diṭṭhisahagatacittesū”tiādīsupi",
  "tika-abh07t10:57_1": "avadhāraṇaṁ daṭṭhabbaṁ. Sakkāyādīsu hi abhinivisantassa tattha mamāyanasambhavato",
  "tika-abh07t10:57_2": "diṭṭhi lobhasahagatacittesveva labbhati. Mānopi ahaṁmānavasena pavattanato diṭṭhisadisova",
  "tika-abh07t10:57_3": "pavattatīti diṭṭhiyā saha ekacittuppādena pavattati kesarasīho viya aparena tathāvidhena",
  "tika-abh07t10:57_4": "saha ekaguhāyaṁ, na cāpi dosamūlādīsu uppajjati attasinehasannissayabhāvena ekantalobhapadaṭṭhānattāti",
  "tika-abh07t10:57_5": "so diṭṭhivippayuttesveva labbhati.",
  "tika-abh07t10:58_0": "24. Tathā parasampattiṁ usūyantassa, attasampattiyā ca parehi sādhāraṇabhāvaṁ anicchantassa,",
  "tika-abh07t10:58_1": "katākataduccaritasucarite anusocantassa ca tattha tattha paṭihananavaseneva pavattanato",
  "tika-abh07t10:58_2": "issāmacchariyakukkuccāni paṭighacittesveva.",
  "tika-abh07t10:59": "25. Akammaññatāpakatikassa tathā sabhāvatikkhesu asaṅkhārikesu pavattanāyogato thinamiddhaṁ sasaṅkhārikesveva labbhati.",
  "tika-abh07t10:60_0": "27. Sabbāpuññesveva cattāro cetasikā gatā, lobhamūleyeva yathāsambhavaṁ tayo gatā,",
  "tika-abh07t10:60_1": "dosamūlesveva dvīsu cattāro gatā, tathā sasaṅkhāreyeva dvayanti yojanā. Vicikicchā",
  "tika-abh07t10:60_2": "vicikicchācitte cāti ca-saddo avadhāraṇe. Vicikicchā vicikicchācitteyevāti sambandho.",
  "tika-abh07t10:61": "Akusalacetasikasampayoganayavaṇṇanā niṭṭhitā.",
  "tika-abh07t10:62": "Sobhanacetasikasampayoganayavaṇṇanā",
  "tika-abh07t10:63_0": "29. Lokuttaracittesu pādakajjhānādivasena kadāci sammāsaṅkappaviraho siyā, na pana",
  "tika-abh07t10:63_1": "viratīnaṁ abhāvo maggassa kāyaduccaritādīnaṁ samucchedavasena, phalassa ca tadanukūlavasena",
  "tika-abh07t10:63_2": "pavattanatoti vuttaṁ “viratiyo panā”tyādi. Sabbathāpīti sabbehipi taṁtaṁduccaritadurājīvānaṁ",
  "tika-abh07t10:63_3": "vidhamanavasappavattehi ākārehi. Na hi etāsaṁ lokiyesu viya lokuttaresupi musāvādādīnaṁ",
  "tika-abh07t10:63_4": "visuṁ visuṁ pahānavasena pavatti hoti sabbesameva duccaritadurājīvānaṁ tena tena",
  "tika-abh07t10:63_5": "maggena kesañci sabbaso, kesañci apāyagamanīyādiavatthāya pahānavasena ekakkhaṇe",
  "tika-abh07t10:63_6": "samucchindanato. Nanu cāyamattho “ekatovā”ti imināva siddhoti? Taṁ na, tissannaṁ",
  "tika-abh07t10:63_7": "ekatovuttiparidīpanamattena catubbidhavacīduccaritādīnaṁ paṭipakkhākārappavattiyā",
  "tika-abh07t10:63_8": "adīpitattā. Keci pana imamatthaṁ asallakkhetvāva “‘sabbathāpī’ti idaṁ atiritta”nti",
  "tika-abh07t10:63_9": "vadanti, tattha tesaṁ aññāṇameva kāraṇaṁ. “Niyatā”ti imināpi lokiyesu viya kadāci",
  "tika-abh07t10:63_10": "sambhavaṁ nivāreti. Tathā hetā lokiyesu yevāpanakavasena desitā, idha pana sarūpeneva.",
  "tika-abh07t10:63_11": "Kāmāvacarakusalesvevāti avadhāraṇena kāmāvacaravipākakiriyesu mahaggatesu ca sambhavaṁ",
  "tika-abh07t10:63_12": "nivāreti. Tathā ceva upari vakkhati. Kadācīti musāvādādiekekaduccaritehi paṭiviramaṇakāle.",
  "tika-abh07t10:63_13": "Kadāci uppajjantāpi na ekato uppajjanti vītikkamitabbavatthusaṅkhātānaṁ attano ārammaṇānaṁ",
  "tika-abh07t10:63_14": "sambhavāpekkhattāti vuttaṁ “visuṁ visu”nti.",
  "tika-abh07t10:64_0": "30. Appanāppattānaṁ appamaññānaṁ na kadāci somanassarahitā pavatti atthīti “pañcama…pe…",
  "tika-abh07t10:64_1": "cittesu cā”ti vuttaṁ. Vinīvaraṇāditāya mahattaṁ gatāni, mahantehi vā jhāyīhi gatāni",
  "tika-abh07t10:64_2": "pattānīti mahaggatāni. Nānā hutvāti bhinnārammaṇattā attano ārammaṇabhūtānaṁ dukkhitasukhitasattānaṁ",
  "tika-abh07t10:64_3": "āpāthagamanāpekkhatāya visuṁ visuṁ hutvā. Etthāti imesu kāmāvacarakusalacittesu,",
  "tika-abh07t10:64_4": "karuṇāmuditābhāvanākāle appanāvīthito pubbe paricayavasena upekkhāsahagatacittehipi",
  "tika-abh07t10:64_5": "parikammaṁ hoti, yathā taṁ paguṇaganthaṁ sajjhāyantassa kadāci aññavihitassapi sajjhāyanaṁ,",
  "tika-abh07t10:64_6": "yathā ca paguṇavipassanāya saṅkhāre sammasantassa kadāci paricayabalena ñāṇavippayuttacittehipi",
  "tika-abh07t10:64_7": "sammasananti upekkhāsahagatakāmāvacaresu karuṇāmuditānaṁ asambhavavādo kecivādo kato.",
  "tika-abh07t10:64_8": "Appanāvīthiyaṁ pana tāsaṁ ekantato somanassasahagatesveva sambhavo daṭṭhabbo bhinnajātikassa",
  "tika-abh07t10:64_9": "viya bhinnavedanassapi āsevanapaccayābhāvato.",
  "tika-abh07t10:65": "32.Tayo soḷasacittesūti sammāvācādayo tayo dhammā aṭṭhalokuttarakāmāvacarakusalavasena soḷasacittesu jāyanti.",
  "tika-abh07t10:66_0": "33. Evaṁ niyatāniyatasampayogavasena vuttesu aniyatadhamme ekato dassetvā sesānaṁ",
  "tika-abh07t10:66_1": "niyatabhāvaṁ dīpetuṁ “issāmaccherā”tyādi vuttaṁ. Issāmaccherakukkuccaviratikaruṇādayo",
  "tika-abh07t10:66_2": "nānā kadāci jāyanti, māno ca kadāci “seyyohamasmī”tyādivasappavattiyaṁ jāyati. Thinamiddhaṁ",
  "tika-abh07t10:66_3": "tathā kadāci akammaññatāvasappavattiyaṁ saha aññamaññaṁ avippayogivasena jāyatīti",
  "tika-abh07t10:66_4": "yojanā. Atha vā māno cāti ettha ca-saddaṁ “sahā”ti etthāpi yojetvā thinamiddhaṁ tathā",
  "tika-abh07t10:66_5": "kadāci saha ca sasaṅkhārikapaṭighe, diṭṭhigatavippayuttasasaṅkhārikesu ca issāmacchariyakukkuccehi,",
  "tika-abh07t10:66_6": "mānena ca saddhiṁ, kadāci taditarasasaṅkhārikacittasampayogakāle, taṁsampayogakālepi",
  "tika-abh07t10:66_7": "vā nānā ca jāyatīti yojanā daṭṭhabbā. Apare pana ācariyā “māno ca thinamiddhañca",
  "tika-abh07t10:66_8": "tathā kadāci nānā kadāci saha ca jāyatī”ti ettakameva yojesuṁ.",
  "tika-abh07t10:67_0": "34.Sesāti yathāvuttehi ekādasahi aniyatehi itare ekacattālīsa. Keci pana “yathāvuttehi",
  "tika-abh07t10:67_1": "aniyatayevāpanakehi sesā niyatayevāpanakā”ti vaṇṇenti, taṁ tesaṁ matimattaṁ, idha",
  "tika-abh07t10:67_2": "yevāpanakanāmena kesañci anuddhaṭattā. Kevalañhettha niyatāniyatavasena cittuppādesu",
  "tika-abh07t10:67_3": "yathārahaṁ labbhamānacetasikamattasandassanaṁ ācariyena kataṁ, na yevāpanakanāmena keci uddhaṭāti.",
  "tika-abh07t10:68_0": "Evaṁ tāva “phassādīsu ayaṁ dhammo ettakesu cittesu upalabbhatī”ti cittaparicchedavasena",
  "tika-abh07t10:68_1": "sampayogaṁ dassetvā idāni “imasmiṁ cittuppāde ettakā cetasikā”ti cetasikarāsiparicchedavasena",
  "tika-abh07t10:68_2": "saṅgahaṁ dassetuṁ “saṅgahañcā”tyādi vuttaṁ.",
  "tika-abh07t10:69": "Sobhanacetasikasampayoganayavaṇṇanā niṭṭhitā.",
  "tika-abh07t10:70": "Sampayoganayavaṇṇanā niṭṭhitā.",
  "tika-abh07t10:71": "Saṅgahanayavaṇṇanā",
  "tika-abh07t10:72": "35.“Chattiṁsā”tyādi tattha tattha yathārahaṁ labbhamānakadhammavasena gaṇanasaṅgaho.",
  "tika-abh07t10:73_0": "36. Paṭhamajjhāne niyuttāni cittāni, taṁ vā etesaṁ atthīti paṭhamajjhānikacittāni.",
  "tika-abh07t10:73_1": "Appamaññānaṁ sattārammaṇattā, lokuttarānañca nibbānārammaṇattā vuttaṁ “appamaññāvajjitā”ti.",
  "tika-abh07t10:73_2": "“Tathā”ti iminā aññasamānā, appamaññāvajjitā sobhanacetasikā ca saṅgahaṁ gacchantīti",
  "tika-abh07t10:73_3": "ākaḍḍhati. Upekkhāsahagatāti vitakkavicārapītisukhavajjā sukhaṭṭhānaṁ paviṭṭhaupekkhāya",
  "tika-abh07t10:73_4": "sahagatā. Pañcakajjhānavasenāti vitakkavicāre visuṁ visuṁ atikkamitvā bhāventassa",
  "tika-abh07t10:73_5": "nātitikkhañāṇassa vasena desitassa jhānapañcakassa vasena. Te pana ekato atikkamitvā",
  "tika-abh07t10:73_6": "bhāventassa tikkhañāṇassa vasena desitacatukkajjhānavasena dutiyajjhānikesu vitakkavicāravajjitānaṁ",
  "tika-abh07t10:73_7": "sambhavato catudhā eva saṅgaho hotīti adhippāyo.",
  "tika-abh07t10:74": "37.Tettiṁsadvayaṁ catutthapañcamajjhānacittesu.",
  "tika-abh07t10:75": "Mahaggatacittasaṅgahanayavaṇṇanā",
  "tika-abh07t10:76_0": "38.Tīsūti kusalavipākakiriyavasena tividhesu sīlavisuddhivasena suvisodhitakāyavacīpayogassa",
  "tika-abh07t10:76_1": "kevalaṁ cittasamādhānamattena mahaggatajjhānāni pavattanti, na pana kāyavacīkammānaṁ",
  "tika-abh07t10:76_2": "visodhanavasena, nāpi duccaritadurājīvānaṁ samucchindanapaṭippassambhanavasenāti",
  "tika-abh07t10:76_3": "vuttaṁ “virativajjitā”ti. Paccekamevāti visuṁ visuṁyeva. Pannarasasūti rūpāvacaravasena",
  "tika-abh07t10:76_4": "tīsu, āruppavasena dvādasasūti pannarasasu. Appamaññāyo na labbhantīti ettha kāraṇaṁ vuttameva.",
  "tika-abh07t10:77": "Mahaggatacittasaṅgahanayavaṇṇanā niṭṭhitā.",
  "tika-abh07t10:78": "Kāmāvacarasobhanacittasaṅgahanayavaṇṇanā",
  "tika-abh07t10:79_0": "40.Paccekamevāti ekekāyeva. Appamaññānaṁ hi sattārammaṇattā, viratīnañca vītakkamitabbavatthuvisayattā",
  "tika-abh07t10:79_1": "natthi tāsaṁ ekacittuppāde sambhavoti lokiyaviratīnaṁ ekantakusalasabhāvattā natthi",
  "tika-abh07t10:79_2": "abyākatesu sambhavoti vuttaṁ “virativajjitā”ti. Tenāha “pañca sikkhāpadā kusalāyevā”ti.",
  "tika-abh07t10:79_3": "Itarathā saddhāsatiādayo viya “siyā kusalā, siyā abyākatā”ti vadeyya. Phalassa pana",
  "tika-abh07t10:79_4": "maggapaṭibimbabhūtattā, duccaritadurājīvānaṁ paṭippassambhanato ca na lokuttaraviratīnaṁ",
  "tika-abh07t10:79_5": "ekantakusalatā yuttāti tāsaṁ tattha aggahaṇaṁ. Kāmāvacaravipākānampi ekantaparittārammaṇattā,",
  "tika-abh07t10:79_6": "appamaññānañca sattārammaṇattā, viratīnampi ekantakusalattā vuttaṁ “appamaññāvirativajjitā”ti.",
  "tika-abh07t10:80_0": "Nanu ca paññattādiārammaṇampi kāmāvacarakusalaṁ hotīti tassa vipākenapi kusalasadisārammaṇena",
  "tika-abh07t10:80_1": "bhavitabbaṁ yathā taṁ mahaggatalokuttaravipākehīti? Nayidamevaṁ, kāmataṇhādhīnassa",
  "tika-abh07t10:80_2": "phalabhūtattā. Yathā hi dāsiyā putto mātarā icchitaṁ kātuṁ asakkonto sāmikeneva icchiticchitaṁ",
  "tika-abh07t10:80_3": "karoti, evaṁ kāmataṇhāyattatāya dāsisadisassa kāmāvacarakammassa vipākabhūtaṁ cittaṁ",
  "tika-abh07t10:80_4": "tena gahitārammaṇaṁ aggahetvā kāmataṇhārammaṇameva gaṇhātīti. Dvādasadhāti kusalavipākakiriyabhedesu",
  "tika-abh07t10:80_5": "paccekaṁ cattāro cattāro dukāti katvā tīsu dvādasadhā.",
  "tika-abh07t10:81_0": "42. Idāni imesu paṭhamajjhānikādīhi dutiyajjhānikādīnaṁ bhedakaradhamme dassetuṁ",
  "tika-abh07t10:81_1": "“anuttare jhānadhammā”tyādi vuttaṁ. Anuttare citte vitakkavicārapītisukhavasena jhānadhammā",
  "tika-abh07t10:81_2": "visesakā bhedakā. Majjhime mahaggate appamaññā, jhānadhammā ca. Parittesu kāmāvacaresu",
  "tika-abh07t10:81_3": "viratī, ñāṇapītī ca appamaññā ca visesakā, tattha viratī kusalehi vipākakiriyānaṁ",
  "tika-abh07t10:81_4": "visesakā, appamaññā kusalakiriyehi vipākānaṁ, ñāṇapītī pana tīsu paṭhamayugaḷādīhi",
  "tika-abh07t10:81_5": "dutiyayugaḷādīnanti daṭṭhabbaṁ.",
  "tika-abh07t10:82": "Kāmāvacarasobhanacittasaṅgahanayavaṇṇanā niṭṭhitā.",
  "tika-abh07t10:83": "Akusalacittasaṅgahanayavaṇṇanā",
  "tika-abh07t10:84": "44.Dutiye asaṅkhāriketi diṭṭhivippayutte asaṅkhārike lobhamānena tatheva aññasamānā, akusalasādhāraṇā ca ekūnavīsati dhammāti sambandho.",
  "tika-abh07t10:85": "45.Tatiyeti upekkhāsahagatadiṭṭhisampayutte asaṅkhārike.",
  "tika-abh07t10:86": "46.Catuttheti diṭṭhivippayutte asaṅkhārike.",
  "tika-abh07t10:87": "47.Issāmacchariyakukkuccāni panettha paccekameva yojetabbāni bhinnārammaṇattāyevāti adhippāyo.",
  "tika-abh07t10:88": "50. Adhimokkhassa nicchayākārappavattito dveḷhakasabhāve vicikicchācitte sambhavo natthīti “adhimokkhavirahitā”ti vuttaṁ.",
  "tika-abh07t10:89_0": "51. Ekūnavīsati paṭhamadutiyaasaṅkhārikesu, aṭṭhārasa tatiyacatutthaasaṅkhārikesu,",
  "tika-abh07t10:89_1": "vīsa pañcame asaṅkhārike, ekavīsa paṭhamadutiyasasaṅkhārikesu, vīsati tatiyacatutthasasaṅkhārikesu,",
  "tika-abh07t10:89_2": "dvāvīsa pañcame sasaṅkhārike, pannarasa momūhadvayeti evaṁ akusale sattadhā ṭhitāti yojanā.",
  "tika-abh07t10:90_0": "52.Sādhāraṇāti akusalānaṁ sabbesameva sādhāraṇabhūtā cattāro samānā ca chandapītiadhimokkhavajjitā",
  "tika-abh07t10:90_1": "aññasamānā apare dasāti ete cuddasa dhammā sabbākusalayoginoti pavuccantīti yojanā.",
  "tika-abh07t10:91": "Akusalacittasaṅgahanayavaṇṇanā niṭṭhitā.",
  "tika-abh07t10:92": "Ahetukacittasaṅgahanayavaṇṇanā",
  "tika-abh07t10:93": "54.“Tathā”ti iminā aññasamāne paccāmasati.",
  "tika-abh07t10:94": "56. Manoviññāṇadhātuyā viya visiṭṭhamananakiccāyogato mananamattā dhātūti manodhātu. Ahetukapaṭisandhiyugaḷeti upekkhāsantīraṇadvaye.",
  "tika-abh07t10:95_0": "58. Dvādasa hasanacitte, ekādasa voṭṭhabbanasukhasantīraṇesu, dasa manodhātuttikāhetukapaṭisandhiyugaḷavasena",
  "tika-abh07t10:95_1": "pañcasu, satta dvipañcaviññāṇesūti aṭṭhārasāhetukesu cittuppādesu saṅgaho catubbidho hotīti yojanā.",
  "tika-abh07t10:96": "59.Tettiṁsavidhasaṅgahoti anuttare pañca, tathā mahaggate, kāmāvacarasobhane dvādasa, akusale satta, ahetuke cattāroti tettiṁsavidhasaṅgaho.",
  "tika-abh07t10:97_0": "60.Itthaṁ yathāvuttanayena cittāviyuttānaṁ cetasikānaṁ cittaparicchedavasena vuttaṁ",
  "tika-abh07t10:97_1": "sampayogañca cetasikarāsiparicchedavasena vuttaṁ saṅgahañca ñatvā yathāyogaṁ cittena",
  "tika-abh07t10:97_2": "samaṁ bhedaṁ uddise “sabbacittasādhāraṇā tāva satta ekūnanavuticittesu uppajjanato",
  "tika-abh07t10:97_3": "paccekaṁ ekūnanavutividhā, pakiṇṇakesu vitakko pañcapaññāsacittesu uppajjanato pañcapaññāsavidho”tyādinā katheyyāti attho.",
  "tika-abh07t10:98": "Ahetukacittasaṅgahanayavaṇṇanā niṭṭhitā.",
  "tika-abh07t10:99": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t10:100": "Cetasikaparicchedavaṇṇanā niṭṭhitā."
}