{
  "atk-s0516a1:0": "Khaggavisāṇasuttaniddeso",
  "atk-s0516a1:1": "Khaggavisāṇasuttaniddesavaṇṇanā",
  "atk-s0516a1:2": "1. Paṭhamavaggavaṇṇanā",
  "atk-s0516a1:3_0": "121. Ito paraṁ khaggavisāṇasuttaniddesavaṇṇanāya okāso anuppatto. Tattha ‘‘sabbesu",
  "atk-s0516a1:3_1": "bhūtesu nidhāya daṇḍa’’nti ito paraṁ atirekapadamattameva vaṇṇayissāma. Tattha sabbesūti",
  "atk-s0516a1:3_2": "anavasesesu. Bhūtesūti sattesu. Ettha bhūtesūti kiñcāpi bhūtasaddo ‘‘bhūtasmiṁ pācittiya’’nti",
  "atk-s0516a1:3_3": "evamādīsu (pāci. 69) vijjamāne, ‘‘bhūtamidaṁ, sāriputta, samanupassasī’’ti evamādīsu",
  "atk-s0516a1:3_4": "khandhapañcake, ‘‘cattāro kho, bhikkhu, mahābhūtā hetū’’ti evamādīsu (ma. ni. 3.86)",
  "atk-s0516a1:3_5": "catubbidhe pathavīdhātvādirūpe, ‘‘yo ca kālaghaso bhūto’’ti evamādīsu (jā. 1.2.190)",
  "atk-s0516a1:3_6": "khīṇāsave, ‘‘sabbeva nikkhipissanti, bhūtā loke samussaya’’nti evamādīsu (dī. ni.",
  "atk-s0516a1:3_7": "2.220) sabbasatte, ‘‘bhūtagāmapātabyatāyā’’ti evamādīsu (pāci. 90) rukkhādike, ‘‘bhūtaṁ",
  "atk-s0516a1:3_8": "bhūtato pajānātī’’ti evamādīsu (ma. ni. 1.3) cātumahārājikānaṁ heṭṭhā sattanikāyaṁ",
  "atk-s0516a1:3_9": "upādāya vattati. Idha pana avisesato pathavīpabbatādīsu jātā sattā bhūtāti veditabbā.",
  "atk-s0516a1:3_10": "Tesu bhūtesu. Nidhāyāti nikkhipitvā.",
  "atk-s0516a1:4_0": "Daṇḍanti kāyavacīmanodaṇḍaṁ, kāyaduccaritādīnametaṁ adhivacanaṁ. Kāyaduccaritañhi",
  "atk-s0516a1:4_1": "daṇḍayatīti daṇḍo, bādheti anayabyasanaṁ pāpetīti vuttaṁ hoti. Evaṁ vacīduccaritañca",
  "atk-s0516a1:4_2": "manoduccaritañca. Paharaṇadaṇḍo eva vā daṇḍo, taṁ nidhāyātipi vuttaṁ hoti. Aviheṭhayanti",
  "atk-s0516a1:4_3": "aviheṭhayanto. Aññatarampīti yaṁ kiñci ekampi. Tesampīti tesaṁ sabbabhūtānaṁ. Na",
  "atk-s0516a1:4_4": "puttamiccheyyāti atrajo khettajo dinnako antevāsikoti imesu catūsu puttesu yaṁ kiñci",
  "atk-s0516a1:4_5": "puttaṁ na iccheyya. Kuto sahāyanti sahāyaṁ pana iccheyyāti kuto eva etaṁ.",
  "atk-s0516a1:5_0": "Ekoti pabbajjāsaṅkhātena eko, adutiyaṭṭhena eko, taṇhāpahānaṭṭhena eko, ekantavigatakilesoti",
  "atk-s0516a1:5_1": "eko, eko paccekasambodhiṁ abhisambuddhoti eko. Samaṇasahassassapi hi majjhe vattamāno",
  "atk-s0516a1:5_2": "gihisaññojanassa chinnattā eko, evaṁ pabbajjāsaṅkhātena eko . Eko tiṭṭhati, eko gacchati,",
  "atk-s0516a1:5_3": "eko nisīdati, eko seyyaṁ kappeti, eko iriyati vattatīti eko. Evaṁ adutiyaṭṭhena eko.",
  "atk-s0516a1:6": "‘‘Taṇhādutiyo puriso, dīghamaddhāna saṁsaraṁ;",
  "atk-s0516a1:7": "Itthabhāvaññathābhāvaṁ, saṁsāraṁ nātivattati.",
  "atk-s0516a1:8": "‘‘Evamādīnavaṁ ñatvā, taṇhaṁ dukkhassa sambhavaṁ;",
  "atk-s0516a1:9": "Vītataṇho anādāno, sato bhikkhu paribbaje’’ti. (itivu. 15, 105; mahāni. 191; cūḷani. pārāyanānugītigāthāniddesa 107) –",
  "atk-s0516a1:10_0": "Evaṁ taṇhāpahānaṭṭhena eko. Sabbakilesāssa pahīnā ucchinnamūlā tālāvatthukatā anabhāvaṁkatā",
  "atk-s0516a1:10_1": "āyatiṁ anuppādadhammāti evaṁ ekantavigatakilesoti eko. Anācariyako hutvā sayambhū",
  "atk-s0516a1:10_2": "sāmaññeva paccekasambodhiṁ abhisambuddhoti evaṁ eko paccekasambodhiṁ abhisambuddhoti eko.",
  "atk-s0516a1:11_0": "Careti yā imā aṭṭha cariyāyo. Seyyathidaṁ – yā paṇidhisampannānaṁ catūsu iriyāpathesu",
  "atk-s0516a1:11_1": "iriyāpathacariyā, indriyesu guttadvārānaṁ ajjhattikāyatanesu āyatanacariyā, appamādavihārīnaṁ",
  "atk-s0516a1:11_2": "catūsu satipaṭṭhānesu saticariyā, adhicittamanuyuttānaṁ catūsu jhānesu samādhicariyā,",
  "atk-s0516a1:11_3": "buddhisampannānaṁ catūsu ariyasaccesu ñāṇacariyā, sammā paṭipannānaṁ catūsu ariyamaggesu",
  "atk-s0516a1:11_4": "maggacariyā, adhigataphalānaṁ catūsu sāmaññaphalesu paṭipatticariyā, tiṇṇaṁ buddhānaṁ",
  "atk-s0516a1:11_5": "sabbasattesu lokatthacariyā, tattha padesato paccekabuddhasāvakānanti. Yathāha –",
  "atk-s0516a1:11_6": "‘‘cariyāti aṭṭha cariyāyo yā iriyāpathacariyā’’ti (cūḷani. khaggavisāṇasuttaniddesa",
  "atk-s0516a1:11_7": "121; paṭi. ma. 1.197; 3.28) vitthāro. Tāhi cariyāhi samannāgato bhaveyyāti attho.",
  "atk-s0516a1:11_8": "Atha vā yā imā ‘‘adhimuccanto saddhāya carati, paggaṇhanto vīriyena carati, upaṭṭhahanto",
  "atk-s0516a1:11_9": "satiyā carati, avikkhitto samādhinā carati, pajānanto paññāya carati, vijānanto viññāṇena",
  "atk-s0516a1:11_10": "carati, evaṁ paṭipannassa kusalā dhammā āyāpentīti āyatanacariyāya carati, evaṁ paṭipanno",
  "atk-s0516a1:11_11": "visesamadhigacchatīti visesacariyāya caratī’’ti (cūḷani. khaggavisāṇasuttaniddesa",
  "atk-s0516a1:11_12": "121; paṭi. ma. 1.197; 3.29) evaṁ aparāpi aṭṭha cariyā vuttā. Tāhi samannāgato bhaveyyāti",
  "atk-s0516a1:11_13": "attho. Khaggavisāṇakappoti khaggavisāṇo nāma khaggamigasiṅgaṁ.",
  "atk-s0516a1:12_0": "Kappa -saddo panāyaṁ abhisaddahanavohārakālapaññatticchedavikappalesasamantabhāvasadisādianekattho.",
  "atk-s0516a1:12_1": "Tathā hissa ‘‘okappanīyametaṁ bhoto gotamassa. Yathā taṁ arahato sammāsambuddhassā’’ti",
  "atk-s0516a1:12_2": "evamādīsu (ma. ni. 1.387) abhisaddahanattho. ‘‘Anujānāmi, bhikkhave, pañcahi samaṇakappehi",
  "atk-s0516a1:12_3": "phalaṁ paribhuñjitu’’nti evamādīsu (cūḷava. 250) vohāro. ‘‘Yena sudaṁ niccakappaṁ",
  "atk-s0516a1:12_4": "viharāmī’’ti evamādīsu (ma. ni. 1.387) kālo. ‘‘Iccāyasmā kappo’’ti evamādīsu (su.",
  "atk-s0516a1:12_5": "ni. 1098; cūḷani. kappamāṇavapucchā 117, kappamāṇavapucchāniddesa 61) paññatti. ‘‘Alaṅkato",
  "atk-s0516a1:12_6": "kappitakesamassū’’ti evamādīsu (jā. 2.22.1368) chedanaṁ. ‘‘Kappati dvaṅgulakappo’’ti",
  "atk-s0516a1:12_7": "evamādīsu (cūḷava. 446) vikappo. ‘‘Atthi kappo nipajjitu’’nti evamādīsu (a. ni. 8.80)",
  "atk-s0516a1:12_8": "leso. ‘‘Kevalakappaṁ veḷuvanaṁ obhāsetvā’’ti evamādīsu (saṁ. ni. 1.94) samantabhāvo.",
  "atk-s0516a1:12_9": "‘‘Satthukappena vata kira, bho, sāvakena saddhiṁ mantayamānā na jānimhā’’ti evamādīsu",
  "atk-s0516a1:12_10": "(ma. ni. 1.260) sadiso, paṭibhāgoti attho. Idha panassa sadiso paṭibhāgoti attho",
  "atk-s0516a1:12_11": "veditabbo, khaggavisāṇasadisoti vuttaṁ hoti. Ayaṁ tāvettha padato atthavaṇṇanā.",
  "atk-s0516a1:13_0": "Adhippāyānusandhito pana evaṁ veditabbo – yvāyaṁ vuttappakāro daṇḍo bhūtesu pavattiyamāno",
  "atk-s0516a1:13_1": "ahito hoti, taṁ tesu appavattiyamānesu tappaṭipakkhabhūtāya mettāya hitūpasaṁhārena",
  "atk-s0516a1:13_2": "ca sabbesu bhūtesu nidhāya daṇḍaṁ, nihitadaṇḍattā eva ca yathā anihitadaṇḍā sattā",
  "atk-s0516a1:13_3": "bhūtāni daṇḍena vā satthena vā pāṇinā vā leḍḍunā vā viheṭhenti, tathā aviheṭhayaṁ,",
  "atk-s0516a1:13_4": "aññatarampi tesaṁ imaṁ mettākammaṭṭhānamāgamma yadeva tattha vedanāgataṁ saññāsaṅkhāraviññāṇagataṁ",
  "atk-s0516a1:13_5": "tañca tadanusāreneva tadaññañca saṅkhāragataṁ vipassitvā imaṁ paccekabodhiṁ adhigatomhī’’ti",
  "atk-s0516a1:13_6": "ayaṁ tāva adhippāyo.",
  "atk-s0516a1:14_0": "Ayaṁ pana anusandhi – evaṁ vutte te amaccā āhaṁsu – ‘‘idāni, bhante, kuhiṁ gacchathā’’ti?",
  "atk-s0516a1:14_1": "Tato tena ‘‘pubbapaccekasambuddhā kattha vasantī’’ti āvajjetvā ñatvā ‘‘gandhamādanapabbate’’ti",
  "atk-s0516a1:14_2": "vutte punāhaṁsu – ‘‘amhe dāni, bhante, pajahatha, na icchathā’’ti. Atha paccekabuddho",
  "atk-s0516a1:14_3": "āha – ‘‘na puttamiccheyyā’’ti sabbaṁ. Tatrāyaṁ adhippāyo – ahaṁ idāni atrajādīsu",
  "atk-s0516a1:14_4": "yaṁ kiñci puttampi na iccheyyaṁ, kuto pana tumhādisaṁ sahāyaṁ. Tasmā tumhesupi yo",
  "atk-s0516a1:14_5": "mayā saddhiṁ gantukāmo mādiso vā hotuṁ icchati, so eko care khaggavisāṇakappo. Atha",
  "atk-s0516a1:14_6": "vā tehi ‘‘amhe dāni, bhante, pajahatha, na icchathā’’ti vutte so paccekasambuddho",
  "atk-s0516a1:14_7": "‘‘na puttamiccheyya, kuto sahāya’’nti vatvā attano yathāvuttenaṭṭhena ekacariyāya",
  "atk-s0516a1:14_8": "guṇaṁ disvā pamudito pītisomanassajāto imaṁ udānaṁ udānesi (su. ni. aṭṭha. 1.35).",
  "atk-s0516a1:15_0": "Tattha tasāti vipāsakiriyā. Thāvarāti khīṇāsavā. Bhayabheravāti khuddānukhuddakā",
  "atk-s0516a1:15_1": "cittutrāsā. Nidhāyāti chaḍḍetvā. Nidahitvāti ṭhapetvā. Oropayitvāti adhokaritvā.",
  "atk-s0516a1:15_2": "Samoropayitvāti adhogataṁ vissajjetvā. Nikkhipitvāti tato apanetvā. Paṭippassambhitvāti sannisīdāpetvā.",
  "atk-s0516a1:16": "Ālapananti ādito lapanaṁ. Sallapananti sammā lapanaṁ. Ullapananti uddhaṁ katvā lapanaṁ. Samullapananti punappunaṁ uddhaṁ katvā lapanaṁ.",
  "atk-s0516a1:17_0": "Iriyāpathacariyāti iriyāpathānaṁ cariyā, pavattananti attho. Sesesupi eseva nayo.",
  "atk-s0516a1:17_1": "Āyatanacariyā pana āyatanesu satisampajaññānaṁ cariyā. Pattīti phalāni. Tāni hi pāpuṇīyantīti",
  "atk-s0516a1:17_2": "‘‘pattī’’ti vuttāni. Sattalokassa diṭṭhadhammikasamparāyikā atthā lokatthāti ayaṁ viseso.",
  "atk-s0516a1:18_0": "Idāni tāsaṁ cariyānaṁ bhūmiṁ dassento ‘‘catūsu iriyāpathesū’’tiādimāha . Satipaṭṭhānesūti",
  "atk-s0516a1:18_1": "ārammaṇasatipaṭṭhānesupi vuccamānesu satito anaññāni, vohāravasena pana aññāni viya",
  "atk-s0516a1:18_2": "katvā vuttaṁ. Ariyasaccesūti pubbabhāge lokiyasaccañāṇena visuṁ visuṁ saccapariggahavasena",
  "atk-s0516a1:18_3": "vuttaṁ. Ariyamaggesu sāmaññaphalesūti ca vohāravaseneva vuttaṁ. Padesatoti lokatthacariyāya",
  "atk-s0516a1:18_4": "ekadese. Nippadesato hi lokatthacariyaṁ buddhā eva karonti. Puna tā eva cariyāyo",
  "atk-s0516a1:18_5": "kārakapuggalavasena dassento ‘‘paṇidhisampannāna’’ntiādimāha. Tattha paṇidhisampannā",
  "atk-s0516a1:18_6": "nāma iriyāpathānaṁ santattā iriyāpathāva ṭhitiyā sampannā akampitairiyāpathā bhikkhubhāvānurūpena",
  "atk-s0516a1:18_7": "santena iriyāpathena sampannā.",
  "atk-s0516a1:19_0": "Indriyesuguttadvārānanti cakkhādīsu chasu indriyesu attano attano visaye pavattaṁ",
  "atk-s0516a1:19_1": "ekekadvāravasena guttaṁ dvāraṁ etesanti guttadvārā, tesaṁ guttadvārānaṁ. Dvāranti",
  "atk-s0516a1:19_2": "cettha uppattidvāravasena cakkhādayo eva. Appamādavihārīnanti sīlādīsu appamādavihāravataṁ.",
  "atk-s0516a1:19_3": "Adhicittamanuyuttānanti vipassanāya pādakabhāvena adhicittasaṅkhātaṁ samādhiṁ anuyuttānaṁ.",
  "atk-s0516a1:19_4": "Buddhisampannānanti nāmarūpavavatthānaṁ ādiṁ katvā yāva gotrabhu, tāva pavattena",
  "atk-s0516a1:19_5": "ñāṇena sampannānaṁ . Sammā paṭipannānanti catumaggakkhaṇe. Adhigataphalānanti catuphalakkhaṇe.",
  "atk-s0516a1:19_6": "Tathāgatānanti tathā āgatānaṁ. Arahantānanti dūrakilesānaṁ. Sammāsambuddhānanti sammā",
  "atk-s0516a1:19_7": "sāmañca sabbadhammabuddhānaṁ. Imesaṁ padānaṁ attho heṭṭhā pakāsito eva.",
  "atk-s0516a1:20_0": "Padesato paccekabuddhānanti paccekasambuddhānaṁ ekadesato. Sāvakānanti sāvakānampi",
  "atk-s0516a1:20_1": "ekadesato. Adhimuccantoti adhimokkhaṁ karonto. Saddhāya caratīti saddhāvasena pavattati.",
  "atk-s0516a1:20_2": "Paggaṇhantoti catusammappadhānavīriyena padahanto. Upaṭṭhapentoti satiyā ārammaṇaṁ",
  "atk-s0516a1:20_3": "upaṭṭhapento. Avikkhepaṁ karontoti samādhivasena vikkhepaṁ akaronto. Pajānantoti",
  "atk-s0516a1:20_4": "catusaccajānanapaññāya pakārena jānanto. Vijānantoti indriyasampayuttajavanapubbaṅgamena",
  "atk-s0516a1:20_5": "āvajjanaviññāṇena ārammaṇaṁ vijānanto. Viññāṇacariyāyāti āvajjanaviññāṇacariyāvasena.",
  "atk-s0516a1:20_6": "Evaṁ paṭipannassāti sahāvajjanāya indriyacariyāya paṭipannassa. Kusalā dhammā āyāpentīti",
  "atk-s0516a1:20_7": "samathavipassanāvasena pavattā kusalā dhammā bhusaṁ yāpenti, pavattantīti attho.",
  "atk-s0516a1:20_8": "Āyatanacariyāyāti kusalānaṁ dhammānaṁ bhusaṁ yatanacariyāya, pavattanacariyāyāti",
  "atk-s0516a1:20_9": "vuttaṁ hoti. Visesamadhigacchatīti vikkhambhanatadaṅgasamucchedapaṭippassaddhivasena",
  "atk-s0516a1:20_10": "visesaṁ adhigacchati.",
  "atk-s0516a1:21_0": "Dassanacariyā ca sammādiṭṭhiyātiādīsu sammā passati, sammā vā tāya passanti, pasaṭṭhā",
  "atk-s0516a1:21_1": "sundarā vā diṭṭhīti sammādiṭṭhi, tassā sammādiṭṭhiyā nibbānapaccakkhakaraṇena dassanacariyā.",
  "atk-s0516a1:21_2": "Sammā saṅkappeti, sammā vā tena saṅkappenti, pasaṭṭho sundaro vā saṅkappoti sammāsaṅkappo.",
  "atk-s0516a1:21_3": "Tassa ārammaṇe cittassa abhiniropanacariyā. Sammā vadati, sammā vā tāya vadanti,",
  "atk-s0516a1:21_4": "pasaṭṭhā sundarā vā vācāti sammāvācā, micchāvācāviratiyā etaṁ nāmaṁ. Tassā catubbidhavacīsaṁvarapariggahacariyā.",
  "atk-s0516a1:21_5": "Sammā karoti, sammā vā tena karonti, pasaṭṭhaṁ sundaraṁ vā kammanti sammākammaṁ,",
  "atk-s0516a1:21_6": "sammākammameva sammākammanto, micchākammantaviratiyā etaṁ nāmaṁ. Tassa tividhakāyasaṁvarasamuṭṭhānacariyā.",
  "atk-s0516a1:21_7": "Sammā ājīvati, sammā vā tena ājīvanti, pasaṭṭho sundaro vā ājīvoti sammāājīvo, micchāājīvaviratiyā",
  "atk-s0516a1:21_8": "etaṁ nāmaṁ. Tassa vodānacariyā parisuddhacariyā. Sammā vāyamati, sammā vā tena vāyamanti,",
  "atk-s0516a1:21_9": "pasaṭṭho sundaro vā vāyāmoti sammāvāyāmo, tassa paggahacariyā. Sammā sarati, sammā",
  "atk-s0516a1:21_10": "vā tāya saranti, pasaṭṭhā sundarā vā satīti sammāsati, tassā upaṭṭhānacariyā. Sammā",
  "atk-s0516a1:21_11": "samādhiyati, sammā vā tena samādhiyanti, pasaṭṭho sundaro vā samādhīti sammāsamādhi,",
  "atk-s0516a1:21_12": "tassa avikkhepacariyā.",
  "atk-s0516a1:22_0": "Takkappoti tena kappo, evarūpoti attho. Tassadisoti tena sadiso, ‘‘tassadiko’’ti",
  "atk-s0516a1:22_1": "vā pāṭho. Tappaṭibhāgoti tena paṭibhāgo tappaṭibhāgo, edisoti attho. Sādurasaṁ atikkantaṁ",
  "atk-s0516a1:22_2": "loṇaṁ atiloṇaṁ. Loṇakappoti loṇasadisoti vuccati. Atitittakanti atikkantatittakaṁ,",
  "atk-s0516a1:22_3": "pucimandādikappo tittakasadisoti vuccati. Atimadhuranti khīrapāyāsādikaṁ. Himakappoti",
  "atk-s0516a1:22_4": "himodakasadiso. Satthukappoti satthunā buddhena sadiso. Evamevāti opammasampaṭipādanaṁ.",
  "atk-s0516a1:23_0": "Tatrāyaṁ etassa paccekabuddhassa saṅkhepena vipassanāācikkhanavidhiṁ dassetvā gamissāma.",
  "atk-s0516a1:23_1": "Tattha nāmarūpapariggahaṁ kātukāmo paccekabodhisatto rūpārūpaaṭṭhasamāpattīsu yaṁ",
  "atk-s0516a1:23_2": "kiñci jhānaṁ samāpajjitvā vuṭṭhāya vitakkādīni jhānaṅgāni ca taṁsampayutte ca phassādayo",
  "atk-s0516a1:23_3": "dhamme lakkhaṇarasapaccupaṭṭhānapadaṭṭhānavasena paricchinditvā ‘‘sabbampetaṁ ārammaṇābhimukhaṁ",
  "atk-s0516a1:23_4": "namanato namanaṭṭhena nāma’’nti vavatthapeti. Tato tassa paccayaṁ pariyesanto ‘‘hadayavatthuṁ",
  "atk-s0516a1:23_5": "nissāya pavattatī’’ti passati. Puna vatthussa paccayabhūtāni ca upādārūpāni ca passitvā",
  "atk-s0516a1:23_6": "‘‘idaṁ sabbaṁ ruppanato rūpa’’nti pariggaṇhāti. Puna tadubhayaṁ ‘‘namanalakkhaṇaṁ",
  "atk-s0516a1:23_7": "nāmaṁ, ruppanalakkhaṇaṁ rūpa’’nti evaṁ saṅkhepato nāmarūpaṁ vavatthapeti. Samathayānikavasenetaṁ",
  "atk-s0516a1:23_8": "vuttaṁ. Vipassanāyāniko pana catudhātuvavatthānamukhena bhūtupādāyarūpāni paricchinditvā",
  "atk-s0516a1:23_9": "‘‘sabbampetaṁ ruppanato rūpa’’nti passati. Tato evaṁ paricchinnarūpassa cakkhādīni",
  "atk-s0516a1:23_10": "nissāya pavattamānā arūpadhammā āpāthamāgacchanti. Tato sabbepi te arūpadhamme namanalakkhaṇena",
  "atk-s0516a1:23_11": "ekato katvā ‘‘idaṁ nāma’’nti passati, so ‘‘idaṁ nāmaṁ, idaṁ rūpa’’nti dvedhā vavatthapeti.",
  "atk-s0516a1:23_12": "Evaṁ vavatthapetvā ‘‘nāmarūpato uddhaṁ añño satto vā puggalo vā devo vā brahmā vā natthī’’ti passati.",
  "atk-s0516a1:24": "Yathā hi aṅgasambhārā, hoti saddo ratho iti;",
  "atk-s0516a1:25": "Evaṁ khandhesu santesu, hoti ‘‘satto’’ti sammuti. (saṁ. ni. 1.171; mi. pa. 2.1.1; kathā. 233);",
  "atk-s0516a1:26_0": "Evameva pañcasu upādānakkhandhesu santesu ‘‘satto puggalo’’ti vohāramattaṁ hotīti",
  "atk-s0516a1:26_1": "evamādinā nayena nāmarūpānaṁ yāthāvadassanasaṅkhātena diṭṭhivisuddhibhūtena ñāṇena",
  "atk-s0516a1:26_2": "nāmarūpaṁ pariggahetvā puna tassa paccayampi pariggaṇhanto vuttanayena nāmarūpaṁ",
  "atk-s0516a1:26_3": "pariggahetvā ‘‘ko nu kho imassa hetū’’ti pariyesanto ahetuvādavisamahetuvādesu dosaṁ",
  "atk-s0516a1:26_4": "disvā rogaṁ disvā tassa nidānaṁ samuṭṭhānampi pariyesanto vejjo viya tassa hetuñca",
  "atk-s0516a1:26_5": "paccayañca pariyesanto avijjā taṇhā upādānaṁ kammanti ime cattāro dhamme nāmarūpassa",
  "atk-s0516a1:26_6": "uppādapaccayattā ‘‘hetū’’ti . Āhāraṁ upatthambhanapaccayattā ‘‘paccayo’’ti ca passati.",
  "atk-s0516a1:26_7": "Imassa hi kāyassa avijjādayo tayo dhammā mātā viya dārakassa upanissayā honti, kammaṁ",
  "atk-s0516a1:26_8": "pitā viya puttassa janakaṁ, āhāro dhāti viya dārakassa sandhārakoti. Evaṁ rūpakāyassa",
  "atk-s0516a1:26_9": "paccayapariggahaṁ katvā puna ‘‘cakkhuñca paṭicca rūpe ca uppajjati cakkhuviññāṇa’’ntiādinā",
  "atk-s0516a1:26_10": "(saṁ. ni. 4.60; kathā. 465) nayena nāmakāyassapi paccayaṁ pariggaṇhāti, evaṁ pariggaṇhanto",
  "atk-s0516a1:26_11": "‘‘atītānāgatāpi dhammā evameva vattantī’’ti sanniṭṭhānaṁ karoti.",
  "atk-s0516a1:27_0": "Tassa yā sā pubbantaṁ ārabbha ‘‘ahosiṁ nu kho ahaṁ atītamaddhānaṁ, na nu kho ahosiṁ,",
  "atk-s0516a1:27_1": "kiṁ nu kho, kathaṁ nu kho, kiṁ hutvā kiṁ ahosiṁ nu kho ahaṁ atītamaddhāna’’nti pañcavidhā vicikicchā vuttā.",
  "atk-s0516a1:28_0": "Yāpi aparantaṁ ārabbha ‘‘bhavissāmi nu kho ahaṁ anāgatamaddhānaṁ, na nu kho bhavissāmi,",
  "atk-s0516a1:28_1": "kiṁ nu kho bhavissāmi, kathaṁ nu kho bhavissāmi, kiṁ hutvā kiṁ bhavissāmi nu kho",
  "atk-s0516a1:28_2": "ahaṁ anāgatamaddhāna’’nti (ma. ni. 1.18; saṁ. ni. 2.20) pañcavidhā vicikicchā vuttā.",
  "atk-s0516a1:29_0": "Yāpi etarahi vā pana paccuppannaṁ addhānaṁ ārabbha kathaṁkathī hoti ‘‘ahaṁ nu khosmi,",
  "atk-s0516a1:29_1": "no nu khosmi, kiṁ nu khosmi, kathaṁ nu khosmi, ayaṁ nu kho satto kuto āgato, so kuhiṁ",
  "atk-s0516a1:29_2": "gāmī bhavissatī’’ti (ma. ni. 1.18; saṁ. ni. 2.20) chabbidhā vicikicchā vuttā, sā",
  "atk-s0516a1:29_3": "sabbāpi pahiyyati. Evaṁ paccayapariggahaṇena tīsu addhāsu kaṅkhaṁ vitaritvā ṭhitaṁ",
  "atk-s0516a1:29_4": "ñāṇaṁ ‘‘kaṅkhāvitaraṇavisuddhī’’tipi ‘‘dhammaṭṭhitiñāṇa’’ntipi ‘‘yathābhūtañāṇa’’ntipi",
  "atk-s0516a1:29_5": "‘‘sammādassana’’ntipi vuccati.",
  "atk-s0516a1:30_0": "Ettha pana tisso hi lokiyapariññā ñātapariññā tīraṇapariññā pahānapariññāti. Tattha",
  "atk-s0516a1:30_1": "‘‘ruppanalakkhaṇaṁ rūpaṁ, vedayitalakkhaṇā vedanā’’ti evaṁ tesaṁ tesaṁ dhammānaṁ",
  "atk-s0516a1:30_2": "paccattalakkhaṇasallakkhaṇavasena pavattā paññā ñātapariññā nāma. ‘‘Rūpaṁ aniccaṁ,",
  "atk-s0516a1:30_3": "vedanā aniccā’’tiādinā pana nayena tesaṁyeva dhammānaṁ sāmaññalakkhaṇaṁ āropetvā",
  "atk-s0516a1:30_4": "pavattā lakkhaṇārammaṇikavipassanāpaññā tīraṇapariññā nāma. Tesu eva pana dhammesu",
  "atk-s0516a1:30_5": "niccasaññādipajahanavasena pavattā lakkhaṇārammaṇikavipassanāva paññā pahānapariññā nāma.",
  "atk-s0516a1:31_0": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi. Etasmiñhi",
  "atk-s0516a1:31_1": "antare dhammānaṁ paccattalakkhaṇapaṭivedhasseva ādhipaccaṁ hoti. Kalāpasammasanato",
  "atk-s0516a1:31_2": "paṭṭhāya yāva udayabbayānupassanā tīraṇapariññāya bhūmi. Etasmiñhi antare sāmaññalakkhaṇapaṭivedhasseva",
  "atk-s0516a1:31_3": "ādhipaccaṁ hoti. Bhaṅgānupassanato paṭṭhāya upari pahānapariññāya bhūmi. Tato ca",
  "atk-s0516a1:31_4": "paṭṭhāya hi aniccato anupassanto niccasaññaṁ pajahati, dukkhato anupassanto sukhasaññaṁ,",
  "atk-s0516a1:31_5": "anattato anupassanto attasaññaṁ, nibbindanto nandiṁ, virajjanto rāgaṁ, nirodhento",
  "atk-s0516a1:31_6": "samudayaṁ, paṭinissajjanto ādānaṁ pajahatīti evaṁ niccasaññādipahānasādhikānaṁ sattannaṁ",
  "atk-s0516a1:31_7": "anupassanānaṁ ādhipaccaṁ. Iti imāsu tīsu pariññāsu saṅkhāraparicchedassa ceva paccayapariggahassa",
  "atk-s0516a1:31_8": "ca sādhitattā iminā yoginā ñātapariññāva adhigatā.",
  "atk-s0516a1:32_0": "Puna ‘‘yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā…pe… yaṁ dūre",
  "atk-s0516a1:32_1": "santike vā, sabbaṁ rūpaṁ hutvā abhāvato aniccaṁ, udayabbayapaṭipīḷitattā dukkhaṁ,",
  "atk-s0516a1:32_2": "avasavattittā anattā. Yā kāci vedanā… saññā… ye keci saṅkhārā … yaṁ kiñci viññāṇaṁ",
  "atk-s0516a1:32_3": "atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā",
  "atk-s0516a1:32_4": "paṇītaṁ vā yaṁ dūre santike vā, sabbaṁ viññāṇaṁ hutvā abhāvato aniccaṁ, udayabbayapaṭipīḷitattā",
  "atk-s0516a1:32_5": "dukkhaṁ, avasavattittā anattā’’ti evamādinā (saṁ. ni. 3.48; paṭi. ma. 1.48) nayena",
  "atk-s0516a1:32_6": "kalāpasammasanaṁ karoti. Idaṁ sandhāya vuttaṁ ‘‘tilakkhaṇaṁ āropetvā’’ti.",
  "atk-s0516a1:33_0": "Evaṁ saṅkhāre aniccadukkhānattavasena kalāpasammasanaṁ katvā puna saṅkhārānaṁ udayabbayameva",
  "atk-s0516a1:33_1": "passati. Kathaṁ ? ‘‘Avijjāsamudayā rūpasamudayo, taṇhākammaāhārasamudayā rūpasamudayo’’ti",
  "atk-s0516a1:33_2": "(paṭi. ma. 1.50). Evaṁ rūpakkhandhassa paccayāyattatādassanena rūpakkhandhassa udayaṁ",
  "atk-s0516a1:33_3": "passati, nibbattilakkhaṇaṁ passantopi rūpakkhandhassa udayaṁ passati. Evaṁ pañcahākārehi",
  "atk-s0516a1:33_4": "rūpakkhandhassa udayaṁ passati. ‘‘Avijjānirodhā rūpanirodho, taṇhākammaāhāranirodhā",
  "atk-s0516a1:33_5": "rūpanirodho’’ti (paṭi. ma. 1.50) paccayanirodhadassanena rūpakkhandhassa vayaṁ passati,",
  "atk-s0516a1:33_6": "vipariṇāmalakkhaṇaṁ passantopi rūpakkhandhassa vayaṁ passatīti evaṁ pañcahākārehi",
  "atk-s0516a1:33_7": "rūpakkhandhassa vayaṁ passati.",
  "atk-s0516a1:34_0": "Tathā ‘‘avijjāsamudayā vedanāsamudayo, taṇhākammaphassasamudayā vedanāsamudayo’’ti",
  "atk-s0516a1:34_1": "(paṭi. ma. 1.50) paccayāyattatādassanena vedanākkhandhassa udayaṁ passati, nibbattilakkhaṇaṁ",
  "atk-s0516a1:34_2": "passantopi vedanākkhandhassa udayaṁ passati. ‘‘Avijjānirodhā vedanānirodho, taṇhākammaphassanirodhā",
  "atk-s0516a1:34_3": "vedanānirodho’’ti (paṭi. ma. 1.50) paccayanirodhadassanena vedanākkhandhassa vayaṁ",
  "atk-s0516a1:34_4": "passati, vipariṇāmalakkhaṇaṁ passantopi vedanākkhandhassa vayaṁ passati. Evaṁ saññākkhandhādīsupi.",
  "atk-s0516a1:35_0": "Ayaṁ pana viseso – viññāṇakkhandhassa phassaṭṭhāne ‘‘nāmarūpasamudayā, nāmarūpanirodhā’’ti",
  "atk-s0516a1:35_1": "yojetabbaṁ. Evaṁ ekekasmiṁ khandhe paccayasamudayavasena ca nibbattilakkhaṇavasena",
  "atk-s0516a1:35_2": "ca paccayanirodhavasena ca vipariṇāmalakkhaṇavasena ca udayabbayadassanena ca dasa",
  "atk-s0516a1:35_3": "dasa katvā paññāsa lakkhaṇāni vuttāni. Tesaṁ vasena ‘‘evampi rūpassa udayo, evampi",
  "atk-s0516a1:35_4": "rūpassa vayo’’ti paccayato ceva khaṇato ca vitthārena manasikāraṁ karoti.",
  "atk-s0516a1:36_0": "Tassevaṁ karoto ‘‘iti kira ime dhammā ahutvā sambhonti, hutvā paṭiventī’’ti ñāṇaṁ",
  "atk-s0516a1:36_1": "visadaṁ hoti. ‘‘Evaṁ kira ime dhammā anuppannā uppajjanti, uppannā nirujjhantī’’ti",
  "atk-s0516a1:36_2": "niccanavā hutvā saṅkhārā upaṭṭhahanti. Na kevalañca niccanavā, sūriyuggamane ussāvabindu",
  "atk-s0516a1:36_3": "viya udakabubbuḷo viya udake daṇḍarāji viya āragge sāsapo viya vijjuppādo viya ca",
  "atk-s0516a1:36_4": "parittaṭṭhāyino, māyāmarīcisupinālātacakkagandhabbanagarapheṇakadaliādayo viya asārā",
  "atk-s0516a1:36_5": "nissārā viya hutvā upaṭṭhahanti. Ettāvatā ca pana anena ‘‘vayadhammameva uppajjati,",
  "atk-s0516a1:36_6": "uppannañca vayaṁ upetī’’ti iminā ākārena sammasanapaññāya lakkhaṇāni paṭivijjhitvā",
  "atk-s0516a1:36_7": "ṭhitaṁ udayabbayānupassanaṁ nāma paṭhamaṁ taruṇavipassanāñāṇaṁ adhigataṁ hoti. Yassādhigamā",
  "atk-s0516a1:36_8": "‘‘āraddhavipassako’’ti saṅkhaṁ gacchati.",
  "atk-s0516a1:37_0": "Athassa āraddhavipassakassa kulaputtassa obhāso ñāṇaṁ pīti passaddhi sukhaṁ adhimokkho",
  "atk-s0516a1:37_1": "paggaho upaṭṭhānaṁ upekkhā nikantīti dasa vipassanupakkilesā uppajjanti. Ettha obhāso",
  "atk-s0516a1:37_2": "nāma vipassanakkhaṇe ñāṇassa balavattā lohitaṁ sannisīdati, tena ca cittobhāso nibbattati.",
  "atk-s0516a1:37_3": "Taṁ disvā akusalo yogī ‘‘maggo me patto’’ti tameva obhāsaṁ assādeti. Ñāṇampi vipassanāñāṇameva.",
  "atk-s0516a1:37_4": "Taṁ saṅkhāre sammasantassa suddhaṁ pasannaṁ hutvā pavattati. Taṁ disvā pubbe viya",
  "atk-s0516a1:37_5": "‘‘maggo’’ti assādeti. Pītipi vipassanāpīti eva. Tassa hi tasmiṁ khaṇe pañcavidhā",
  "atk-s0516a1:37_6": "pīti uppajjati. Passaddhīti vipassanāpassaddhi. Tasmiṁ samaye neva kāyacittānaṁ daratho,",
  "atk-s0516a1:37_7": "na gāravaṁ, na kakkhaḷatā, na akammaññatā, na gelaññatā, na vaṅkatā hoti. Sukhampi",
  "atk-s0516a1:37_8": "vipassanāsukhameva. Tassa kira tasmiṁ samaye sakalasarīraṁ abhisandayamānaṁ atipaṇītaṁ sukhaṁ uppajjati.",
  "atk-s0516a1:38_0": "Adhimokkho nāma vipassanakkhaṇe pavattā saddhā. Tasmiñhi khaṇe cittacetasikānaṁ ativiya",
  "atk-s0516a1:38_1": "pasādabhūtā balavatī saddhā uppajjati. Paggaho nāma vipassanāsampayuttaṁ vīriyaṁ.",
  "atk-s0516a1:38_2": "Tasmiñhi khaṇe asithilaṁ anaccāraddhaṁ supaggahitaṁ vīriyaṁ uppajjati. Upaṭṭhānanti",
  "atk-s0516a1:38_3": "vipassanāsampayuttā sati. Tasmiñhi khaṇe supaṭṭhitā sati uppajjati. Upekkhā duvidhā",
  "atk-s0516a1:38_4": "vipassanāvajjanavasena. Tasmiñhi khaṇe sabbasaṅkhāragahaṇe majjhattabhūtaṁ vipassanupekkhāsaṅkhātaṁ",
  "atk-s0516a1:38_5": "ñāṇaṁ balavantaṁ hutvā uppajjati manodvārāvajjanupekkhā ca. Sā ca taṁ taṁ ṭhānaṁ",
  "atk-s0516a1:38_6": "āvajjantassa sūrā tikhiṇā hutvā vahati. Nikantīti vipassanānikanti. Obhāsādīsu hi",
  "atk-s0516a1:38_7": "ālayaṁ kurumānā sukhumā santākārā nikanti uppajjati. Ettha obhāsādayo kilesavatthutāya",
  "atk-s0516a1:38_8": "‘‘upakkilesā’’ti vuttā na akusalattā. Nikanti pana upakkileso ceva kilesavatthu ca.",
  "atk-s0516a1:39_0": "Paṇḍito pana bhikkhu obhāsādīsu uppannesu vikkhepaṁ agacchanto ‘‘obhāsādayo dhammā",
  "atk-s0516a1:39_1": "na maggo, upakkilesavimuttaṁ pana vīthipaṭipannaṁ vipassanāñāṇaṁ maggo’’ti maggañca",
  "atk-s0516a1:39_2": "amaggañca vavatthapeti. Tassevaṁ ‘‘ayaṁ maggo, ayaṁ na maggo’’ti ñatvā ṭhitaṁ ñāṇaṁ",
  "atk-s0516a1:39_3": "maggāmaggañāṇadassanavisuddhīti vuccati. Ito paṭṭhāya aṭṭhannaṁ vipassanāñāṇānaṁ",
  "atk-s0516a1:39_4": "vasena sikhāpattavipassanāñāṇaṁ navamañca saccānulomikaṁ ñāṇanti ayaṁ paṭipadāñāṇadassanavisuddhi",
  "atk-s0516a1:39_5": "nāma hoti. Udayabbayānupassanāñāṇaṁ bhaṅgānupassanāñāṇaṁ bhayatupaṭṭhānañāṇaṁ ādīnavānupassanāñāṇaṁ",
  "atk-s0516a1:39_6": "nibbidānupassanāñāṇaṁ muñcitukamyatāñāṇaṁ paṭisaṅkhānupassanāñāṇaṁ saṅkhārupekkhāñāṇanti",
  "atk-s0516a1:39_7": "imāni aṭṭha ñāṇāni nāma. Navamaṁ saccānulomikaṁ ñāṇanti anulomassetaṁ nāmaṁ.",
  "atk-s0516a1:40_0": "Tasmā taṁ sampādetukāmena upakkilesavimuttaṁ udayabbayañāṇaṁ ādiṁkatvā etesu ñāṇesu",
  "atk-s0516a1:40_1": "yogo karaṇīyo. Udayabbayaṁ passantassa hi aniccalakkhaṇaṁ yathābhūtaṁ upaṭṭhāti,",
  "atk-s0516a1:40_2": "udayabbayapaṭipīḷanaṁ passato dukkhalakkhaṇañca, ‘‘dukkhameva hi sambhoti, dukkhaṁ",
  "atk-s0516a1:40_3": "tiṭṭhati veti cā’’ti (saṁ. ni. 1.171; kathā. 233) passato anattalakkhaṇañca.",
  "atk-s0516a1:41_0": "Ettha ca aniccaṁ aniccalakkhaṇaṁ dukkhaṁ dukkhalakkhaṇaṁ anattā anattalakkhaṇanti",
  "atk-s0516a1:41_1": "ayaṁ vibhāgo veditabbo. Tattha aniccanti khandhapañcakaṁ. Kasmā? Uppādavayaññathattabhāvā,",
  "atk-s0516a1:41_2": "hutvā abhāvato vā. Aññathattaṁ nāma jarā. Uppādavayaññathattaṁ aniccalakkhaṇaṁ, hutvā",
  "atk-s0516a1:41_3": "abhāvasaṅkhāto vā ākāravikāro. ‘‘Yadaniccaṁ, taṁ dukkha’’nti vacanato tadeva khandhapañcakaṁ",
  "atk-s0516a1:41_4": "dukkhaṁ. Kasmā? Abhiṇhaṁ paṭipīḷanato. Abhiṇhaṁ paṭipīḷanākāro dukkhalakkhaṇaṁ. ‘‘Yaṁ",
  "atk-s0516a1:41_5": "dukkhaṁ, tadanattā’’ti (saṁ. ni. 3.15-16) vacanato tadeva khandhapañcakaṁ anattā.",
  "atk-s0516a1:41_6": "Kasmā? Avasavattanato . Avasavattanākāro anattalakkhaṇaṁ. Imāni tīṇipi lakkhaṇāni",
  "atk-s0516a1:41_7": "udayabbayaṁ passantasseva ārammaṇāni honti.",
  "atk-s0516a1:42_0": "Punapi so rūpārūpadhamme ‘‘evaṁ aniccā’’tiādinā vipassati, tassa saṅkhārā lahuṁ lahuṁ",
  "atk-s0516a1:42_1": "āpāthaṁ āgacchanti, tato uppādaṁ vā ṭhitiṁ vā pavattaṁ vā nimittaṁ vā ārammaṇaṁ akatvā",
  "atk-s0516a1:42_2": "tesaṁ khayavayanirodhe eva sati santiṭṭhati, idaṁ bhaṅgañāṇaṁ nāma. Imassa uppādato",
  "atk-s0516a1:42_3": "paṭṭhāya ayaṁ yogī ‘‘yathā ime saṅkhārā bhijjanti nirujjhanti, evaṁ atītepi saṅkhāragataṁ",
  "atk-s0516a1:42_4": "bhijji, anāgatepi bhijjissatī’’ti nirodhameva passanto tiṭṭhati. Tassa bhaṅgānupassanāñāṇaṁ",
  "atk-s0516a1:42_5": "āsevantassa bahulīkarontassa sabbabhavayoni gatiṭṭhiti sattāvāsesu pabhedakā saṅkhārā",
  "atk-s0516a1:42_6": "jalitaaṅgārakāsuādayo viya mahābhayaṁ hutvā upaṭṭhahanti. Etaṁ bhayatupaṭṭhānañāṇaṁ nāma.",
  "atk-s0516a1:43_0": "Tassa taṁ bhayatupaṭṭhānañāṇaṁ āsevantassa sabbe bhavādayo ādittaaṅgāraṁ viya samussitakhaggo",
  "atk-s0516a1:43_1": "viya paccatthiko appaṭisaraṇā sādīnavā hutvā upaṭṭhahanti. Idaṁ ādīnavānupassanāñāṇaṁ",
  "atk-s0516a1:43_2": "nāma. Tassa evaṁ saṅkhāre ādīnavato passantassa bhavādīsupi saṅkhārānaṁ ādīnavattā",
  "atk-s0516a1:43_3": "saṅkhāresu ukkaṇṭhanā anabhirati uppajjati, idaṁ nibbidānupassanāñāṇaṁ nāma.",
  "atk-s0516a1:44_0": "Sabbasaṅkhāresu nibbindantassa ukkaṇṭhantassa tasmā saṅkhāragatā muñcitukāmatā nissaritukāmatā",
  "atk-s0516a1:44_1": "hoti. Idaṁ muñcitukamyatāñāṇaṁ nāma. Puna tasmā saṅkhāragatā muñcituṁ pana te eva",
  "atk-s0516a1:44_2": "saṅkhāre paṭisaṅkhānupassanāñāṇena tilakkhaṇaṁ āropetvā tīraṇaṁ paṭisaṅkhānupassanāñāṇaṁ nāma.",
  "atk-s0516a1:45_0": "So evaṁ tilakkhaṇaṁ āropetvā saṅkhāre pariggaṇhanto tesu anattalakkhaṇassa sudiṭṭhattā",
  "atk-s0516a1:45_1": "‘‘attā’’ti vā ‘‘attaniya’’nti vā agaṇhanto saṅkhāresu bhayañca nandiñca pahāya saṅkhāresu",
  "atk-s0516a1:45_2": "udāsīno hoti majjhatto, ‘‘aha’’nti vā ‘‘mama’’nti vā na gaṇhāti, tīsu bhavesu upekkhako,",
  "atk-s0516a1:45_3": "idaṁ saṅkhārupekkhāñāṇaṁ nāma.",
  "atk-s0516a1:46_0": "Taṁ panesa ce santipadaṁ nibbānaṁ santato passati, sabbasaṅkhārapavattaṁ vissajjetvā",
  "atk-s0516a1:46_1": "nibbānaninnaṁ pakkhandaṁ hoti. No ce nibbānaṁ santato passati, punappunaṁ ‘‘anicca’’nti",
  "atk-s0516a1:46_2": "vā ‘‘dukkha’’nti vā ‘‘anattā’’ti vā tividhānupassanāvasena saṅkhārārammaṇameva hutvā",
  "atk-s0516a1:46_3": "pavattati. Evaṁ tiṭṭhamānañca etaṁ tividhavimokkhamukhabhāvaṁ āpajjitvā tiṭṭhati.",
  "atk-s0516a1:46_4": "Tisso hi anupassanā ‘‘tīṇi vimokkhamukhānī’’ti vuccanti. Evaṁ aniccato manasikaronto",
  "atk-s0516a1:46_5": "adhimokkhabahulo animittaṁ vimokkhaṁ paṭilabhati, dukkhato manasikaronto passaddhibahulo",
  "atk-s0516a1:46_6": "appaṇihitaṁ vimokkhaṁ paṭilabhati, anattato manasikaronto vedabahulo suññataṁ vimokkhaṁ paṭilabhati.",
  "atk-s0516a1:47_0": "Ettha ca animitto vimokkhoti animittākārena nibbānaṁ ārammaṇaṁ katvā pavatto ariyamaggo.",
  "atk-s0516a1:47_1": "So hi animittāya dhātuyā uppannattā animitto, kilesehi ca vimuttattā vimokkho. Eteneva",
  "atk-s0516a1:47_2": "nayena appaṇihitākārena nibbānaṁ ārammaṇaṁ katvā pavatto appaṇihito, suññatākārena",
  "atk-s0516a1:47_3": "nibbānaṁ ārammaṇaṁ katvā pavatto suññatoti veditabbo.",
  "atk-s0516a1:48_0": "Evaṁ adhigatasaṅkhārupekkhassa kulaputtassa vipassanā sikhāppattā hoti. Vuṭṭhānagāminivipassanāti",
  "atk-s0516a1:48_1": "etadeva. Assa taṁ saṅkhārupekkhāñāṇaṁ āsevantassa tikkhatarā saṅkhārupekkhā uppajjati.",
  "atk-s0516a1:48_2": "Tassa ‘‘idāni maggo uppajjissatī’’ti saṅkhāre ‘‘aniccā’’ti vā ‘‘dukkhā’’ti vā ‘‘anattā’’ti",
  "atk-s0516a1:48_3": "vā sammasitvā bhavaṅgaṁ otarati, bhavaṅgānantaraṁ saṅkhārupekkhāya kathitanayeneva",
  "atk-s0516a1:48_4": "aniccādiākārena manasikaritvā uppajjati manodvārāvajjanaṁ, tatheva manasikaroto paṭhamaṁ",
  "atk-s0516a1:48_5": "javanacittaṁ uppajjati. Yaṁ parikammanti vuccati, tadanantaraṁ tadeva dutiyajavanacittaṁ",
  "atk-s0516a1:48_6": "uppajjati. Yaṁ upacāranti vuccati, tadanantarampi tadeva uppajjati tatiyaṁ javanacittaṁ.",
  "atk-s0516a1:48_7": "Yaṁ anulomanti vuccati, idaṁ tesaṁ pāṭiekkaṁ nāma.",
  "atk-s0516a1:49_0": "Avisesena pana tividhampetaṁ ‘‘āsevana’’ntipi ‘‘parikamma’’ntipi ‘‘upacāra’’ntipi",
  "atk-s0516a1:49_1": "‘‘anuloma’’ntipi vuccati. Idaṁ pana anulomañāṇaṁ saṅkhārārammaṇāya vuṭṭhānagāminiyā",
  "atk-s0516a1:49_2": "vipassanāya pariyosānaṁ hoti, nippariyāyena pana gotrabhuñāṇameva vipassanāya pariyosānanti",
  "atk-s0516a1:49_3": "vuccati. Tato paraṁ nibbānaṁ ārammaṇaṁ kurumānaṁ puthujjanagottaṁ atikkamamānaṁ ariyagottaṁ",
  "atk-s0516a1:49_4": "okkamamānaṁ nibbānārammaṇe paṭhamasamannāhārabhūtaṁ apunarāvaṭṭakaṁ gotrabhuñāṇaṁ",
  "atk-s0516a1:49_5": "uppajjati. Idaṁ pana ñāṇaṁ paṭipadāñāṇadassanavisuddhiñca ñāṇadassanavisuddhiñca",
  "atk-s0516a1:49_6": "na bhajati. Antarā abbohārikameva hoti. Vipassanāsote patitattā ‘‘paṭipadāñāṇadassanavisuddhī’’ti",
  "atk-s0516a1:49_7": "vā ‘‘vipassanā’’ti vā saṅkhaṁ gacchati. Nibbānaṁ ārammaṇaṁ katvā gotrabhuñāṇe niruddhe",
  "atk-s0516a1:49_8": "tena dinnasaññāya nibbānaṁ ārammaṇaṁ katvā diṭṭhisaṁyojanaṁ sīlabbataparāmāsasaṁyojanaṁ",
  "atk-s0516a1:49_9": "vicikicchāsaṁyojananti tīṇi saṁyojanāni viddhaṁsento sotāpattimaggo uppajjati, tadanantaraṁ",
  "atk-s0516a1:49_10": "tasseva vipākabhūtāni dve tīṇi vā phalacittāni uppajjanti anantaravipākattā lokuttarakusalānaṁ,",
  "atk-s0516a1:49_11": "phalapariyosāne panassa uppannabhavaṅgaṁ vicchinditvā paccavekkhaṇatthāya manodvārāvajjanaṁ",
  "atk-s0516a1:49_12": "uppajjati. So hi ‘‘iminā vatāhaṁ maggena āgato’’ti maggaṁ paccavekkhati. Tato ‘‘me",
  "atk-s0516a1:49_13": "ayaṁ ānisaṁso laddho’’ti phalaṁ paccavekkhati. Tato ‘‘ime nāma kilesā pahīnā’’ti",
  "atk-s0516a1:49_14": "pahīnakilese paccavekkhati. Tato ‘‘ime nāma kilesā avasiṭṭhā’’ti uparimaggattayavajjhakilese",
  "atk-s0516a1:49_15": "paccavekkhati. Avasāne ca ‘‘ayaṁ dhammo mayā paṭividdho’’ti amataṁ nibbānaṁ paccavekkhati.",
  "atk-s0516a1:49_16": "Iti sotāpannassa ariyasāvakassa pañca paccavekkhaṇāni honti. Tathā sakadāgāmianāgāmiphalāvasāne.",
  "atk-s0516a1:49_17": "Arahattaphalāvasāne avasiṭṭhakilesapaccavekkhaṇaṁ nāma natthi. Evaṁ sabbānipi ekūnavīsatipaccavekkhaṇāni honti.",
  "atk-s0516a1:50_0": "Evaṁ paccavekkhitvā so yogāvacaro tasmiṁyeva āsane nisinno vuttanayena vipassitvā",
  "atk-s0516a1:50_1": "kāmarāgabyāpādānaṁ tanubhāvaṁ karonto dutiyamaggaṁ pāpuṇāti, tadanantaraṁ vuttanayeneva",
  "atk-s0516a1:50_2": "phalañca. Tato vuttanayena vipassitvā kāmarāgabyāpādānaṁ anavasesappahānaṁ karonto",
  "atk-s0516a1:50_3": "tatiyamaggaṁ pāpuṇāti, vuttanayena phalañca. Tato tasmiṁyevāsane vuttanayena vipassitvā",
  "atk-s0516a1:50_4": "rūparāgārūparāgamānuddhaccāvijjānaṁ anavasesappahānaṁ karonto catutthamaggaṁ pāpuṇāti,",
  "atk-s0516a1:50_5": "vuttanayena phalañca. Ettāvatā cesa hoti arahā mahākhīṇāsavo paccekabuddho. Iti imesu",
  "atk-s0516a1:50_6": "catūsu maggesu ñāṇaṁ ñāṇadassanavisuddhi nāma.",
  "atk-s0516a1:51_0": "Ettāvatā ‘‘sabbesu bhūtesu nidhāya daṇḍaṁ aviheṭhayaṁ aññatarampi tesa’’nti etena",
  "atk-s0516a1:51_1": "pātimokkhasaṁvarādisīlassa vuttattā sīlavisuddhi. ‘‘Na puttamiccheyya kuto sahāya’’nti",
  "atk-s0516a1:51_2": "etena paṭighānunayavivajjanavasena mettādīnaṁ vuttattā cittavisuddhi. ‘‘Eko care",
  "atk-s0516a1:51_3": "khaggavisāṇakappo’’ti iminā pana nāmarūpapariggahādīnaṁ vuttattā diṭṭhivisuddhi kaṅkhāvitaraṇavisuddhi",
  "atk-s0516a1:51_4": "maggāmaggañāṇadassanavisuddhi paṭipadāñāṇadassanavisuddhi ñāṇadassanavisuddhīti satta",
  "atk-s0516a1:51_5": "visuddhiyo vuttā honti. Ayamettha mukhamattanidassanaṁ, vitthāraṁ pana icchantena",
  "atk-s0516a1:51_6": "visuddhimaggaṁ (visuddhi. 2.662, 678, 692, 737, 806 ādayo) oloketvā gahetabbaṁ. Ettāvatā",
  "atk-s0516a1:51_7": "ceso paccekabuddho –",
  "atk-s0516a1:52": "‘‘Cātuddiso appaṭigho ca hoti, santussamāno itarītarena;",
  "atk-s0516a1:53": "Parissayānaṁ sahitā achambhī, eko care khaggavisāṇakappo’’ti. (su. ni. 42; cūḷani. khaggavisāṇasuttaniddesa 128) –",
  "atk-s0516a1:54": "Pasaṁsiyādibhāvaṁ āpajjitvā gandhamādanapabbataṁ upasobhayamāno vihāsinti evaṁ sabbattha.",
  "atk-s0516a1:55": "Paṭhamagāthāniddesavaṇṇanā.",
  "atk-s0516a1:56_0": "122. Dutiye saṁsaggajātassāti jātasaṁsaggassa. Tattha dassanasavanakāyasamullapanasambhogavasena",
  "atk-s0516a1:56_1": "pañcavidho saṁsaggo. Tattha aññamaññaṁ disvā cakkhuviññāṇavīthivasena uppannarāgo",
  "atk-s0516a1:56_2": "dassanasaṁsaggo nāma. Tattha sīhaḷadīpe kāḷadīghavāpīgāme piṇḍāya carantaṁ kalyāṇavihāravāsiṁ",
  "atk-s0516a1:56_3": "daharabhikkhuṁ disvā paṭibaddhacittā kenaci upāyena taṁ alabhitvā kālakatā kuṭumbiyadhītā",
  "atk-s0516a1:56_4": "tassā nivāsanacoḷakkhaṇḍaṁ disvā ‘‘evarūpāya vatthadhāriniyā nāma saddhiṁ saṁvāsaṁ",
  "atk-s0516a1:56_5": "nālattha’’nti hadayaṁ phāletvā kālakato so eva ca daharo nidassanaṁ.",
  "atk-s0516a1:57_0": "Parehi pana kathiyamānaṁ rūpādisampattiṁ attanā vā hasitalapitagītasaddaṁ sutvā sotaviññāṇavīthivasena",
  "atk-s0516a1:57_1": "uppanno rāgo savanasaṁsaggo nāma. Tatrāpi girigāmavāsīkammāradhītāya pañcahi kumārīhi",
  "atk-s0516a1:57_2": "saddhiṁ padumassaraṁ gantvā nhāyitvā mālaṁ sīse āropetvā uccāsaddena gāyantiyā ākāsena",
  "atk-s0516a1:57_3": "gacchanto saddaṁ sutvā kāmarāgena jhānā parihāyitvā anayabyasanaṁ patto pañcaggaḷaleṇavāsī",
  "atk-s0516a1:57_4": "tissadaharo nidassanaṁ.",
  "atk-s0516a1:58_0": "Aññamaññaṁ aṅgaparāmasanena uppannarāgo kāyasaṁsaggo nāma. Dhammagāyanadaharabhikkhu",
  "atk-s0516a1:58_1": "cettha nidassanaṁ. Mahāvihāre kira daharabhikkhu dhammaṁ bhāsati, tattha mahājane",
  "atk-s0516a1:58_2": "āgate rājāpi agamāsi saddhiṁ antepurena. Tato rājadhītāya tassa rūpañca saddañca",
  "atk-s0516a1:58_3": "āgamma balavarāgo uppanno tassa ca daharassāpi. Taṁ disvā rājā sallakkhetvā sāṇipākārena",
  "atk-s0516a1:58_4": "parikkhipāpesi, te aññamaññaṁ parāmasitvā āliṅgisu. Puna sāṇipākāraṁ apanetvā passantā",
  "atk-s0516a1:58_5": "dvepi kālakateyeva addasaṁsūti.",
  "atk-s0516a1:59_0": "Aññamaññaṁ ālapanasamullapane uppannarāgo pana samullapanasaṁsaggo nāma. Bhikkhubhikkhunīhi",
  "atk-s0516a1:59_1": "saddhiṁ paribhogakaraṇe uppannarāgo sambhogasaṁsaggo nāma. Dvīsupi ca etesu maricavaṭṭivihāre",
  "atk-s0516a1:59_2": "bhikkhu ca bhikkhunī ca nidassanaṁ. Maricavaṭṭimahāvihāramahe kira duṭṭhagāmaṇi abhayamahārājā",
  "atk-s0516a1:59_3": "mahādānaṁ paṭiyādetvā ubhatosaṅghaṁ parivisati. Tattha uṇhayāguyā dinnāya saṅghanavakasāmaṇerī",
  "atk-s0516a1:59_4": "anādhārakassa sattavassikasaṅghanavakasāmaṇerassa dantavalayaṁ datvā samullāpaṁ akāsi,",
  "atk-s0516a1:59_5": "te ubhopi upasampajjitvā saṭṭhivassā hutvā paratīraṁ gatā aññamaññaṁ samullāpena",
  "atk-s0516a1:59_6": "pubbasaññaṁ paṭilabhitvā tāvadeva jātasinehā sikkhāpadāni vītikkamitvā pārājikā ahesunti.",
  "atk-s0516a1:60_0": "Evaṁ pañcavidhe saṁsagge yena kenaci saṁsaggena jātasaṁsaggassa bhavanti snehā, purimarāgapaccayā",
  "atk-s0516a1:60_1": "balavarāgo uppajjati. Tato snehanvayaṁ dukkhamidaṁ pahotīti tameva snehaṁ anugacchantaṁ",
  "atk-s0516a1:60_2": "sandiṭṭhikasamparāyikasokaparidevādinānappakārakaṁ dukkhamidaṁ pahoti nibbattati",
  "atk-s0516a1:60_3": "bhavati jāyati. Apare pana ‘‘ārammaṇe cittavosaggo saṁsaggo’’ti bhaṇanti. Tato sneho snehadukkhanti.",
  "atk-s0516a1:61_0": "Evamatthappabhedaṁ imaṁ aḍḍhagāthaṁ vatvā so paccekabuddho āha – ‘‘svāhaṁ yamidaṁ",
  "atk-s0516a1:61_1": "snehanvayaṁ sokādidukkhaṁ pahoti, tassa dukkhassa mūlaṁ khananto paccekasambodhiṁ",
  "atk-s0516a1:61_2": "adhigato’’ti. Evaṁ vutte te amaccā āhaṁsu – ‘‘amhehi dāni, bhante, kiṁ kattabba’’nti?",
  "atk-s0516a1:61_3": "Tato so āha – ‘‘tumhe vā aññe vā yo imamhā dukkhā muccitukāmo, so sabbopi ādīnavaṁ",
  "atk-s0516a1:61_4": "snehajaṁ pekkhamāno, eko care khaggavisāṇakappoti. Ettha ca yaṁ taṁ ‘‘snehanvayaṁ",
  "atk-s0516a1:61_5": "dukkhamidaṁ pahotī’’ti vuttaṁ, tadeva sandhāya ‘‘ādīnavaṁ snehajaṁ pekkhamāno’’ti",
  "atk-s0516a1:61_6": "idaṁ vuttanti veditabbaṁ. Atha vā yathāvuttena saṁsaggena saṁsaggajātassa bhavanti",
  "atk-s0516a1:61_7": "snehā, snehanvayaṁ dukkhamidaṁ pahoti, evaṁ yathābhūtaṁ ādīnavaṁ snehajaṁ pekkhamāno",
  "atk-s0516a1:61_8": "ahaṁ adhigatoti evampi abhisambandhitvā catutthapādo pubbe vuttanayeneva udānavasena",
  "atk-s0516a1:61_9": "vuttoti veditabbo. Tato paraṁ sabbaṁ purimagāthāya vuttasadisamevāti (su. ni. aṭṭha. 1.36).",
  "atk-s0516a1:62_0": "Niddese anuppādetīti rūpasmiṁ anubyañjanaṁ disvā allīyati. Anubandhatīti rūpasmiṁ",
  "atk-s0516a1:62_1": "snehavasena bandhati. Bhavantīti honti. Jāyantīti uppajjanti. Nibbattantīti vattanti.",
  "atk-s0516a1:62_2": "Pātubhavantīti pākaṭā honti. Sambhavanti sañjāyanti abhinibbattantīti tīṇi upasaggena",
  "atk-s0516a1:62_3": "vaḍḍhitāni. Ito paraṁ aṭṭhakavagge (mahāni. 1 ādayo) vuttanayeneva veditabbaṁ.",
  "atk-s0516a1:63": "Dutiyagāthāniddesavaṇṇanā.",
  "atk-s0516a1:64_0": "123. Tatiye mettāyanavasena mittā. Suhadabhāvena suhajjā. Keci hi ekantahitakāmatāya",
  "atk-s0516a1:64_1": "mittāva honti, na suhajjā. Keci gamanāgamanaṭṭhānanisajjāsamullāpādīsu hadayasukhajananena",
  "atk-s0516a1:64_2": "suhajjāva honti, na mittā. Keci tadubhayavasena suhajjā ceva mittā ca. Te duvidhā",
  "atk-s0516a1:64_3": "honti agāriyā ca anagāriyā ca. Tattha agāriyā tividhā honti upakārā samānasukhadukkhā",
  "atk-s0516a1:64_4": "anukampakāti. Anagāriyā visesena atthakkhāyino . Evaṁ te catūhi catūhi aṅgehi samannāgatā honti.",
  "atk-s0516a1:65": "Yathāha –",
  "atk-s0516a1:66_0": "‘‘Catūhi kho, gahapatiputta, ṭhānehi upakāro mitto suhado veditabbo. Pamattaṁ rakkhati,",
  "atk-s0516a1:66_1": "pamattassa sāpateyyaṁ rakkhati, bhītassa saraṇaṁ hoti, uppannesu kiccakaraṇīyesu",
  "atk-s0516a1:66_2": "taddiguṇaṁ bhogaṁ anuppadeti (dī. ni. 3.261).",
  "atk-s0516a1:67": "Tathā –",
  "atk-s0516a1:68_0": "‘‘Catūhi kho, gahapatiputta, ṭhānehi samānasukhadukkho mitto suhado veditabbo. Guyhamassa",
  "atk-s0516a1:68_1": "ācikkhati, guyhamassa parigūhati, āpadāsu na vijahati, jīvitampissa atthāya pariccattaṁ",
  "atk-s0516a1:68_2": "hoti (dī. ni. 3.262).",
  "atk-s0516a1:69": "Tathā –",
  "atk-s0516a1:70_0": "‘‘Catūhi kho, gahapatiputta, ṭhānehi anukampako mitto suhado veditabbo. Abhavenassa",
  "atk-s0516a1:70_1": "na nandati, bhavenassa nandati, avaṇṇaṁ bhaṇamānaṁ nivāreti, vaṇṇaṁ bhaṇamānaṁ pasaṁsati (dī. ni. 3.264).",
  "atk-s0516a1:71": "Tathā –",
  "atk-s0516a1:72": "‘‘Catūhi kho, gahapatiputta, ṭhānehi atthakkhāyī mitto suhado veditabbo. Pāpā nivāreti, kalyāṇe niveseti, assutaṁ sāveti, saggassa maggaṁ ācikkhatī’’ti (dī. ni. 3.263).",
  "atk-s0516a1:73": "Tesu idha agāriyā adhippetā, atthato pana sabbepi yujjanti. Te mitte suhajje. Anukampamānoti anudayamāno, tesaṁ sukhaṁ upasaṁharitukāmo dukkhaṁ apaharitukāmo.",
  "atk-s0516a1:74_0": "Hāpetiatthanti diṭṭhadhammikasamparāyikaparamatthavasena tividhaṁ, tathā attatthaparatthaubhayatthavasenāpi",
  "atk-s0516a1:74_1": "tividhaṁ atthaṁ laddhavināsanena aladdhānuppādanenāti dvidhāpi hāpeti vināseti. Paṭibaddhacittoti",
  "atk-s0516a1:74_2": "‘‘ahaṁ imaṁ vinā na jīvāmi, eso me gati, eso me parāyaṇa’’nti evaṁ attānaṁ nīce ṭhāne",
  "atk-s0516a1:74_3": "ṭhapentopi paṭibaddhacitto hoti. ‘‘Ime maṁ vinā na jīvanti, ahaṁ tesaṁ gati, ahaṁ",
  "atk-s0516a1:74_4": "tesaṁ parāyaṇa’’nti evaṁ attānaṁ ucce ṭhāne ṭhapentopi paṭibaddhacitto hoti. Idha",
  "atk-s0516a1:74_5": "pana evaṁ paṭibaddhacitto adhippeto.",
  "atk-s0516a1:75_0": "Etaṁ bhayanti etaṁ atthahāpanabhayaṁ, attano samāpattihāniṁ sandhāya bhaṇati. Santhaveti",
  "atk-s0516a1:75_1": "tividho santhavo taṇhādiṭṭhimittasanthavavasena. Tattha aṭṭhasatappabhedāpi taṇhā",
  "atk-s0516a1:75_2": "taṇhāsanthavo, dvāsaṭṭhippabhedāpi diṭṭhi diṭṭhisanthavo, paṭibaddhacittatāya mittānukampanā",
  "atk-s0516a1:75_3": "mittasanthavo. So idha adhippeto . Tena hissa samāpatti parihīnā. Tenāha – ‘‘etaṁ",
  "atk-s0516a1:75_4": "bhayaṁ santhave pekkhamāno’’ti. Sesaṁ pubbasadisamevāti veditabbaṁ. Niddese vattabbaṁ",
  "atk-s0516a1:75_5": "natthi (su. ni. aṭṭha. 1.37; apa. aṭṭha. 1.1.93-94).",
  "atk-s0516a1:76": "Tatiyagāthāniddesavaṇṇanā.",
  "atk-s0516a1:77_0": "124. Catutthe vaṁsoti veḷu. Visāloti vitthiṇṇo. Va-kāro avadhāraṇattho, evakāro vā",
  "atk-s0516a1:77_1": "ayaṁ. Sandhivasenettha e-kāro naṭṭho. Tassa parapadena sambandho, taṁ pacchā yojessāma.",
  "atk-s0516a1:77_2": "Yathāti paṭibhāge. Visattoti laggo jaṭito saṁsibbito. Puttesu dāresu cāti puttadhītubhariyāsu.",
  "atk-s0516a1:77_3": "Yā apekkhāti yā taṇhā yo sneho . Vaṁsakkaḷīrova asajjamānoti vaṁsakaḷīro viya alaggamāno.",
  "atk-s0516a1:77_4": "Kiṁ vuttaṁ hoti? Yathā vaṁso visālo visatto eva hoti, puttesu ca dāresu ca yā apekkhā,",
  "atk-s0516a1:77_5": "sāpi evaṁ tāni vatthūni saṁsibbitvā ṭhitattā visattā eva. Svāhaṁ tāya apekkhāya apekkhavā",
  "atk-s0516a1:77_6": "visālo vaṁso viya visattoti evaṁ apekkhāya ādīnavaṁ disvā taṁ apekkhaṁ maggañāṇena",
  "atk-s0516a1:77_7": "chindanto ayaṁ vaṁsakaḷīrova rūpādīsu vā diṭṭhādīsu vā lābhādīsu vā kāmabhavādīsu",
  "atk-s0516a1:77_8": "vā taṇhāmānadiṭṭhivasena asajjamāno paccekasambodhiṁ adhigatoti. Sesaṁ purimanayeneva",
  "atk-s0516a1:77_9": "veditabbaṁ. Imāyapi niddese atirekaṁ natthi (su. ni. aṭṭha. 1.38).",
  "atk-s0516a1:78": "Catutthagāthāniddesavaṇṇanā.",
  "atk-s0516a1:79_0": "125. Pañcame migoti sabbesaṁ āraññikacatuppadānaṁ eva etaṁ adhivacanaṁ. Idha pana",
  "atk-s0516a1:79_1": "pasadamigo adhippeto. Araññamhīti gāmañca gāmūpacārañca ṭhapetvā avasesaṁ araññaṁ,",
  "atk-s0516a1:79_2": "idha pana uyyānaṁ adhippetaṁ, tasmā ‘‘uyyānamhī’’ti vuttaṁ hoti. Yathāti paṭibhāge.",
  "atk-s0516a1:79_3": "Abaddhoti rajjubandhanādīsu yena kenaci abaddho. Etena vissaṭṭhacariyaṁ dīpeti. Yenicchakaṁ",
  "atk-s0516a1:79_4": "gacchati gocarāyāti yena disābhāgena gantuṁ icchati, tena gocaratthaṁ gacchati. Tasmā",
  "atk-s0516a1:79_5": "tattha yattakaṁ icchati gantuṁ, tattakaṁ gacchati. Yaṁ icchati khādituṁ, taṁ khādatīti",
  "atk-s0516a1:79_6": "dīpeti. Viññū naroti paṇḍitapuriso. Seritanti sacchandavuttitaṁ aparāyattabhāvaṁ.",
  "atk-s0516a1:79_7": "Pekkhamānoti paññācakkhunā olokayamāno. Atha vā dhammaseritaṁ puggalaseritañca. Lokuttaradhammā",
  "atk-s0516a1:79_8": "hi kilesavasaṁ agamanato serino tehi samannāgatā puggalā ca, tesaṁ bhāvaniddeso seritaṁ",
  "atk-s0516a1:79_9": "pekkhamānoti. Kiṁ vuttaṁ hoti? Migo araññamhi yathā abaddho, yenicchakaṁ gacchati",
  "atk-s0516a1:79_10": "gocarāya. Kadā nu kho ahampi taṇhābandhanaṁ chinditvā evaṁ gaccheyyanti iti me tumhehi",
  "atk-s0516a1:79_11": "ito cito ca parivāretvā ṭhitehi baddhassa yenicchakaṁ gantuṁ alabhantassa tasmiṁ",
  "atk-s0516a1:79_12": "yenicchakagamanābhāve ādīnavaṁ yenicchakagamane ānisaṁsaṁ disvā anukkamena samathavipassanāpāripūriṁ",
  "atk-s0516a1:79_13": "agamiṁ. Tato paccekabodhiṁ adhigatomhi. Tasmā aññopi viññū naro seritaṁ pekkhamāno,",
  "atk-s0516a1:79_14": "eko care khaggavisāṇakappoti (su. ni. aṭṭha. 1.39 ādayo).",
  "atk-s0516a1:80": "Pañcamagāthāniddesavaṇṇanā.",
  "atk-s0516a1:81_0": "126. Chaṭṭhe ayaṁ piṇḍattho – sahāyamajjhe ṭhitassa divāseyyasaṅkhāte vāse ca mahāupaṭṭhānasaṅkhāte",
  "atk-s0516a1:81_1": "ṭhāne ca uyyānagamanasaṅkhāte gamane ca janapadacārikasaṅkhātāya cārikāya ca ‘‘idaṁ",
  "atk-s0516a1:81_2": "me suṇa, idaṁ me dehī’’tiādinā nayena tathā tathā āmantanā hoti, tasmā ahaṁ tattha",
  "atk-s0516a1:81_3": "tattha nibbijjitvā yāyaṁ ariyajanasevitā anekānisaṁsā ekantasukhā, evaṁ santepi lobhābhibhūtehi",
  "atk-s0516a1:81_4": "sabbakāpurisehi anabhijjhitā apatthitā pabbajjā, taṁ anabhijjhitaṁ paresaṁ avasavattanena",
  "atk-s0516a1:81_5": "bhabbapuggalavaseneva ca seritaṁ pekkhamāno vipassanaṁ ārabhitvā anukkamena paccekasambodhiṁ",
  "atk-s0516a1:81_6": "adhigatoti. Sesaṁ vuttanayameva (su. ni. aṭṭha. 1.39-42).",
  "atk-s0516a1:82": "Chaṭṭhagāthāniddesavaṇṇanā.",
  "atk-s0516a1:83_0": "127. Sattame khiḍḍāti kīḷanā. Sā duvidhā hoti kāyikā ca vācasikā ca. Tattha kāyikā",
  "atk-s0516a1:83_1": "nāma hatthīhipi kīḷanti, assehipi rathehipi dhanūhipi tharūhipīti evamādi. Vācasikā",
  "atk-s0516a1:83_2": "nāma gītaṁ silokabhaṇanaṁ mukhabherikanti evamādi. Ratīti pañcakāmaguṇarati. Vipulanti",
  "atk-s0516a1:83_3": "yāva aṭṭhimiñjaṁ āhacca ṭhānena sakalattabhāvabyāpakaṁ. Sesaṁ pākaṭameva. Anusandhiyojanāpi",
  "atk-s0516a1:83_4": "cettha saṁsaggagāthāya vuttanayeneva veditabbā (su. ni. aṭṭha. 1.41).",
  "atk-s0516a1:84": "Sattamagāthāniddesavaṇṇanā.",
  "atk-s0516a1:85_0": "128. Aṭṭhame cātuddisoti catūsu disāsu yathāsukhavihārī, ‘‘ekaṁ disaṁ pharitvā viharatī’’tiādinā",
  "atk-s0516a1:85_1": "(dī. ni. 1.556; 3.308; a. ni. 4.125; vibha. 643; cūḷani. khaggavisāṇasuttaniddesa",
  "atk-s0516a1:85_2": "128) vā nayena brahmavihārabhāvanāpharitā catasso disā assa santītipi cātuddiso.",
  "atk-s0516a1:85_3": "Tāsu disāsu katthaci satte vā saṅkhāre vā bhayena na paṭihaññatīti appaṭigho. Santussamānoti",
  "atk-s0516a1:85_4": "dvādasavidhassa santosassa vasena santussako. Itarītarenāti uccāvacena paccayena.",
  "atk-s0516a1:85_5": "Parissayānaṁ sahitā achambhīti ettha parissayanti kāyacittāni, parihāpenti vā tesaṁ",
  "atk-s0516a1:85_6": "sampattiṁ, tāni vā paṭicca sayantīti parissayā, bāhirānaṁ sīhabyagghādīnaṁ abbhantarānañca",
  "atk-s0516a1:85_7": "kāmacchandādīnaṁ kāyacittupaddavānaṁ etaṁ adhivacanaṁ. Te parissaye adhivāsanakhantiyā",
  "atk-s0516a1:85_8": "ca vīriyādīhi ca dhammehi sahatīti parissayānaṁ sahitā. Thaddhabhāvakarabhayābhāvena",
  "atk-s0516a1:85_9": "achambhī. Kiṁ vuttaṁ hoti? Yathā te cattāro samaṇā, evaṁ itarītarena paccayena santussamāno",
  "atk-s0516a1:85_10": "ettha paṭipattipadaṭṭhāne santose ṭhito catūsu disāsu mettādibhāvanāya cātuddiso,",
  "atk-s0516a1:85_11": "sattasaṅkhāresu paṭihananakarabhayābhāvena appaṭigho ca hoti. So cātuddisattā vuttappakārānaṁ",
  "atk-s0516a1:85_12": "parissayānaṁ sahitā, appaṭighattā achambhī ca hotīti etaṁ paṭipattiguṇaṁ disvā yoniso",
  "atk-s0516a1:85_13": "paṭipajjitvā paccekasambodhiṁ adhigatomhīti.",
  "atk-s0516a1:86_0": "Atha vā te samaṇā viya santussamāno itarītarena vuttanayeneva cātuddiso hotīti ñatvā",
  "atk-s0516a1:86_1": "evaṁ cātuddisabhāvaṁ patthayanto yoniso paṭipajjitvā adhigatomhi. Tasmā aññopi īdisaṁ",
  "atk-s0516a1:86_2": "ṭhānaṁ patthayamāno cātuddisatāya parissayānaṁ sahitā appaṭighatāya ca achambhī hutvā",
  "atk-s0516a1:86_3": "eko care khaggavisāṇakappoti (su. ni. aṭṭha. 1.42).",
  "atk-s0516a1:87_0": "Niddese mettāti atthato tāva mijjatīti mettā, sinehatīti attho. Mitte vā bhavā, mittassa",
  "atk-s0516a1:87_1": "vā esā pavattītipi mettā. Mettāsahagatenāti mettāya samannāgatena. Cetasāti cittena.",
  "atk-s0516a1:87_2": "Ekaṁ disanti ekissā disāya paṭhamapariggahitaṁ sattaṁ upādāya ekaṁ disaṁ pariyāpannasattapharaṇavasena",
  "atk-s0516a1:87_3": "vuttaṁ. Pharitvāti phusitvā ārammaṇaṁ katvā. Viharatīti brahmavihārādhiṭṭhitaṁ iriyāpathavihāraṁ",
  "atk-s0516a1:87_4": "pavatteti. Tathā dutiyanti yathā puratthimādīsu disāsu yaṁ kiñci ekaṁ disaṁ pharitvā",
  "atk-s0516a1:87_5": "viharati, tatheva tadanantaraṁ dutiyaṁ tatiyaṁ catutthañcāti attho.",
  "atk-s0516a1:88_0": "Iti uddhanti eteneva ca nayena uparimaṁ disanti vuttaṁ hoti. Adho tiriyanti adhodisampi",
  "atk-s0516a1:88_1": "tiriyaṁ disampi evameva. Tattha ca adhoti heṭṭhā. Tiriyanti anudisā. Evaṁ sabbadisāsu",
  "atk-s0516a1:88_2": "assamaṇḍale assamiva mettāsahagataṁ cittaṁ sāretipi paccāsāretipīti. Ettāvatā ekamekaṁ",
  "atk-s0516a1:88_3": "disaṁ pariggahetvā odhiso mettāpharaṇaṁ dassitaṁ. Sabbadhītiādi pana anodhiso dassanatthaṁ",
  "atk-s0516a1:88_4": "vuttaṁ. Tattha sabbadhīti sabbattha. Sabbattatāyāti sabbesu hīnamajjhimaukkaṭṭhamittasapattamajjhattānippabhedesu",
  "atk-s0516a1:88_5": "attatāya, ‘‘ayaṁ parasatto’’ti vibhāgaṁ akatvā attasamatāyāti vuttaṁ hoti.",
  "atk-s0516a1:89_0": "Atha vā sabbattatāyāti sabbena cittabhāvena, īsakampi bahi avikkhipamānoti vuttaṁ",
  "atk-s0516a1:89_1": "hoti. Sabbāvantanti sabbasattavantaṁ, sabbasattayuttanti attho. Lokanti sattalokaṁ.",
  "atk-s0516a1:89_2": "Vipulenāti evamādipariyāyadassanato panettha puna ‘‘mettāsahagatenā’’ti vuttaṁ. Yasmā",
  "atk-s0516a1:89_3": "vā ettha odhiso pharaṇe viya puna tathā-saddo iti-saddo vā na vutto, tasmā puna ‘‘mettāsahagatena",
  "atk-s0516a1:89_4": "cetasā’’ti vuttaṁ. Nigamanavasena vā etaṁ vuttaṁ. Vipulenāti ettha ca pharaṇavasena",
  "atk-s0516a1:89_5": "vipulatā daṭṭhabbā. Bhūmivasena pana taṁ mahaggataṁ. Paguṇavasena appamāṇasattārammaṇavasena",
  "atk-s0516a1:89_6": "ca appamāṇaṁ. Byāpādapaccatthikappahānena averaṁ. Domanassappahānena abyāpajjaṁ.",
  "atk-s0516a1:89_7": "Niddukkhanti vuttaṁ hoti (visuddhi. 1.254). Karuṇā heṭṭhā vuttatthāyeva. Modanti",
  "atk-s0516a1:89_8": "tāya taṁsamaṅgino, sayaṁ vā modati, modanamattameva vā sāti muditā. ‘‘Averā hontū’’tiādibyāpādappahānena",
  "atk-s0516a1:89_9": "majjhattabhāvūpagamanena ca upekkhatīti upekkhā.",
  "atk-s0516a1:90_0": "Lakkhaṇādito panettha hitākārappavattilakkhaṇā mettā, hitūpasaṁhārarasā , āghātavinayapaccupaṭṭhānā,",
  "atk-s0516a1:90_1": "sattānaṁ manāpabhāvadassanapadaṭṭhānā. Byāpādūpasamo etissā sampatti, sinehasambhavo",
  "atk-s0516a1:90_2": "vipatti. Dukkhāpanayanākārappavattilakkhaṇā karuṇā, paradukkhāsahanarasā, avihiṁsāpaccupaṭṭhānā,",
  "atk-s0516a1:90_3": "dukkhābhibhūtānaṁ anāthabhāvadassanapadaṭṭhānā. Vihiṁsūpasamo tassā sampatti, sokasambhavo",
  "atk-s0516a1:90_4": "vipatti. Pamodalakkhaṇā muditā, anissāyanarasā, arativighātapaccupaṭṭhānā, sattānaṁ",
  "atk-s0516a1:90_5": "sampattidassanapadaṭṭhānā. Arativūpasamo tassā sampatti, pahānasambhavo vipatti.",
  "atk-s0516a1:90_6": "Sattesu majjhattākārappavattilakkhaṇā upekkhā, sattesu samabhāvadassanarasā, paṭighānunayavūpasamapaccupaṭṭhānā",
  "atk-s0516a1:90_7": ", ‘‘kammassakā sattā, te kassa ruciyā sukhitā vā bhavissanti, dukkhato vā muccissanti,",
  "atk-s0516a1:90_8": "pattasampattito vā na parihāyissantī’’ti evaṁ pavattakammassakatādassanapadaṭṭhānā.",
  "atk-s0516a1:90_9": "Paṭighānunayavūpasamo tassā sampatti, gehassitāya aññāṇupekkhāya sambhavo vipatti.",
  "atk-s0516a1:91_0": "Tattha santuṭṭho hotīti paccayasantosavasena santuṭṭho hoti. Itarītarena cīvarenāti",
  "atk-s0516a1:91_1": "na thūlasukhumalūkhapaṇītathirajiṇṇānaṁ yena kenaci cīvarena, atha kho yathāladdhānaṁ",
  "atk-s0516a1:91_2": "itarītarena yena kenaci santuṭṭho hotīti attho. Cīvarasmiñhi tayo santosā – yathālābhasantoso,",
  "atk-s0516a1:91_3": "yathābalasantoso, yathāsāruppasantosoti. Piṇḍapātādīsupi eseva nayo. Iti ime tayo",
  "atk-s0516a1:91_4": "santose sandhāya ‘‘santuṭṭho hoti itarītarena cīvarena. Yathāladdhādīsu yena kenaci",
  "atk-s0516a1:91_5": "cīvarena santuṭṭho hotī’’ti vuttaṁ.",
  "atk-s0516a1:92_0": "Ettha ca cīvaraṁ jānitabbaṁ, cīvarakhettaṁ jānitabbaṁ, paṁsukūlaṁ jānitabbaṁ, cīvarasantoso",
  "atk-s0516a1:92_1": "jānitabbo, cīvarapaṭisaṁyuttāni dhutaṅgāni jānitabbāni. Tattha cīvaraṁ jānitabbanti",
  "atk-s0516a1:92_2": "khomādīni cha cīvarāni dukūlādīni cha anulomacīvarānipi jānitabbāni. Imāni dvādasa",
  "atk-s0516a1:92_3": "kappiyacīvarāni. Kusacīraṁ vākacīraṁ phalakacīraṁ kesakambalaṁ vāḷakambalaṁ potthako",
  "atk-s0516a1:92_4": "cammaṁ ulūkapakkhaṁ rukkhadussaṁ latādussaṁ erakadussaṁ kadalidussaṁ veḷudussanti",
  "atk-s0516a1:92_5": "evamādīni pana akappiyacīvarāni.",
  "atk-s0516a1:93_0": "Cīvarakhettanti ‘‘saṅghato vā gaṇato vā ñātito vā mittato vā attano vā dhanena paṁsukūlaṁ",
  "atk-s0516a1:93_1": "vā’’ti evaṁ uppajjanato cha khettāni, aṭṭhannañca mātikānaṁ vasena aṭṭha khettāni jānitabbāni.",
  "atk-s0516a1:94_0": "Paṁsukūlanti sosānikaṁ pāpaṇikaṁ rathiyaṁ saṅkārakūṭaṁ sotthiyaṁ sinānaṁ titthaṁ",
  "atk-s0516a1:94_1": "gatapaccāgataṁ aggiḍaḍḍhaṁ gokhāyitaṁ upacikākhāyitaṁ undūrakhāyitaṁ antacchinnaṁ",
  "atk-s0516a1:94_2": "dasacchinnaṁ dhajāhaṭaṁ thūpaṁ samaṇacīvaraṁ sāmuddiyaṁ ābhisekiyaṁ panthikaṁ vātāhaṭaṁ",
  "atk-s0516a1:94_3": "iddhimayaṁ devadattiyanti tevīsati paṁsukūlāni veditabbāni. Ettha ca sotthiyanti",
  "atk-s0516a1:94_4": "gabbhamalaharaṇaṁ. Gatapaccāgatanti matakasarīraṁ pārupitvā susānaṁ netvā ānītacīvaraṁ.",
  "atk-s0516a1:94_5": "Dhajāhaṭanti dhajaṁ ussāpetvā tato ānītaṁ. Thūpanti vammike pūjitacīvaraṁ. Sāmuddiyanti",
  "atk-s0516a1:94_6": "samuddavīcīhi thalaṁ pāpitaṁ. Panthikanti panthaṁ gacchantehi corabhayena pāsāṇehi",
  "atk-s0516a1:94_7": "koṭṭetvā pārutacīvaraṁ. Iddhimayanti ehibhikkhucīvaraṁ. Sesaṁ pākaṭameva.",
  "atk-s0516a1:95_0": "Cīvarasantosoti vīsati cīvarasantosā – cīvare vitakkasantoso gamanasantoso pariyesanasantoso",
  "atk-s0516a1:95_1": "paṭilābhasantoso mattapaṭiggahaṇasantoso loluppavivajjanasantoso yathālābhasantoso",
  "atk-s0516a1:95_2": "yathābalasantoso yathāsāruppasantoso udakasantoso dhovanasantoso karaṇasantoso parimāṇasantoso",
  "atk-s0516a1:95_3": "suttasantoso sibbanasantoso rajanasantoso kappasantoso paribhogasantoso sannidhiparivajjanasantoso",
  "atk-s0516a1:95_4": "vissajjanasantosoti. Tattha sādakabhikkhuno temāsaṁ nibaddhavāsaṁ vasitvā ekamāsamattaṁ",
  "atk-s0516a1:95_5": "vitakkituṁ vaṭṭati. So hi pavāretvā cīvaramāse cīvaraṁ karoti. Paṁsukūliko addhamāseneva",
  "atk-s0516a1:95_6": "karoti. Idaṁ māsaddhamāsamattaṁ vitakkanaṁ vitakkasantoso. Cīvaratthāya gacchantassa",
  "atk-s0516a1:95_7": "pana ‘‘kattha labhissāmī’’ti acintetvā kammaṭṭhānasīseneva gamanaṁ gamanasantoso",
  "atk-s0516a1:95_8": "nāma. Pariyesantassa pana yena vā tena vā saddhiṁ apariyesitvā lajjiṁ pesalabhikkhuṁ",
  "atk-s0516a1:95_9": "gahetvā pariyesanaṁ pariyesanasantoso nāma. Evaṁ pariyesantassa āhariyamānaṁ cīvaraṁ",
  "atk-s0516a1:95_10": "dūratova disvā ‘‘etaṁ manāpaṁ bhavissati, etaṁ amanāpa’’nti evaṁ avitakketvā thūlasukhumādīsu",
  "atk-s0516a1:95_11": "yathāladdheneva santussanaṁ paṭilābhasantoso nāma. Evaṁ laddhaṁ gaṇhantassāpi ‘‘ettakaṁ",
  "atk-s0516a1:95_12": "dupaṭṭassa bhavissati, ettakaṁ ekapaṭṭassā’’ti attano pahonakamatteneva santussanaṁ",
  "atk-s0516a1:95_13": "mattapaṭiggahaṇasantoso nāma. Cīvaraṁ pariyesantassa pana ‘‘asukassa gharadvāre manāpaṁ",
  "atk-s0516a1:95_14": "labhissāmī’’ti acintetvā dvārapaṭipāṭiyā caraṇaṁ loluppavivajjanasantoso nāma.",
  "atk-s0516a1:96_0": "Lūkhapaṇītesu yena kenaci yāpetuṁ sakkontassa yathāladdheneva yāpanaṁ yathālābhasantoso",
  "atk-s0516a1:96_1": "nāma. Attano thāmaṁ jānitvā yena yāpetuṁ sakkoti, tena yāpanaṁ yathābalasantoso nāma.",
  "atk-s0516a1:96_2": "Manāpaṁ aññassa datvā attanā yena kenaci yāpanaṁ yathāsāruppasantoso nāma. ‘‘Kattha",
  "atk-s0516a1:96_3": "udakaṁ manāpaṁ, kattha amanāpa’’nti avicāretvā yena kenaci dhovanupagena udakena",
  "atk-s0516a1:96_4": "dhovanaṁ udakasantoso nāma. Tathā paṇḍumattikagerukapūtipaṇṇarasakiliṭṭhāni pana",
  "atk-s0516a1:96_5": "udakāni vajjetuṁ vaṭṭati. Dhovantassa pana muggarādīhi apaharitvā hatthehi madditvā",
  "atk-s0516a1:96_6": "dhovanaṁ dhovanasantoso nāma. Tathā asujjhantaṁ paṇṇāni pakkhipitvā tāpitaudakenāpi",
  "atk-s0516a1:96_7": "dhovituṁ vaṭṭati. Evaṁ dhovitvā karontassa ‘‘idaṁ thūlaṁ, idaṁ sukhuma’’nti akopetvā",
  "atk-s0516a1:96_8": "pahonakanīhāreneva karaṇaṁ karaṇasantoso nāma. Timaṇḍalapaṭicchādanamattasseva karaṇaṁ",
  "atk-s0516a1:96_9": "parimāṇasantoso nāma. Cīvarakaraṇatthāya pana ‘‘manāpaṁ suttaṁ pariyesissāmī’’ti",
  "atk-s0516a1:96_10": "avicāretvā rathikādīsu vā devaṭṭhāne vā āharitvā pādamūle vā ṭhapitaṁ yaṁ kiñcideva",
  "atk-s0516a1:96_11": "suttaṁ gahetvā karaṇaṁ suttasantoso nāma.",
  "atk-s0516a1:97_0": "Kusibandhanakāle pana aṅgulimatte sattavāre na vijjhitabbaṁ. Evaṁ karontassa hi yo",
  "atk-s0516a1:97_1": "bhikkhu sahāyo na hoti, tassa vattabhedopi natthi. Tivaṅgulamatte pana sattavāre",
  "atk-s0516a1:97_2": "vijjhitabbaṁ. Evaṁ karontassa maggapaṭipannenāpi sahāyena bhavitabbaṁ. Yo na hoti,",
  "atk-s0516a1:97_3": "tassa vattabhedo. Ayaṁ sibbanasantoso nāma. Rajantena pana kāḷakacchakādīni pariyesantena",
  "atk-s0516a1:97_4": "na rajitabbaṁ, somavakkalādīsu yaṁ labhati, tena rajitabbaṁ. Alabhantena pana manussehi",
  "atk-s0516a1:97_5": "araññe vākaṁ gahetvā chaḍḍitarajanaṁ vā bhikkhūhi pacitvā chaḍḍitakasaṭaṁ vā gahetvā",
  "atk-s0516a1:97_6": "rajitabbaṁ. Ayaṁ rajanasantoso nāma. Nīlakaddamakāḷasāmesu yaṁ kiñci gahetvā hatthipiṭṭhe",
  "atk-s0516a1:97_7": "nisinnassa paññāyamānakappakaraṇaṁ kappasantoso nāma.",
  "atk-s0516a1:98_0": "Hirikopīnapaṭicchādanamattavasena paribhuñjanaṁ paribhogasantoso nāma. Dussaṁ pana",
  "atk-s0516a1:98_1": "labhitvā suttaṁ vā sūciṁ vā kārakaṁ vā alabhantena ṭhapetuṁ vaṭṭati, labhantena na",
  "atk-s0516a1:98_2": "vaṭṭati. Katampi ce antevāsikādīnaṁ dātukāmo hoti, te ca asannihitā, yāva āgamanā",
  "atk-s0516a1:98_3": "ṭhapetuṁ vaṭṭati, āgatamattesu tesu dātabbaṁ. Dātuṁ asakkontena adhiṭṭhātabbaṁ. Aññasmiṁ",
  "atk-s0516a1:98_4": "cīvare sati paccattharaṇampi adhiṭṭhātuṁ vaṭṭati. Anadhiṭṭhitameva hi sannidhi hoti.",
  "atk-s0516a1:98_5": "Adhiṭṭhitaṁ na hotīti mahāsīvatthero āha. Ayaṁ sannidhiparivajjanasantoso nāma. Vissajjentena",
  "atk-s0516a1:98_6": "pana mukhaṁ oloketvā na dātabbaṁ, sāraṇīyadhamme ṭhatvāva vissajjetabbanti ayaṁ vissajjanasantoso nāma.",
  "atk-s0516a1:99_0": "Cīvarapaṭisaṁyuttāni dhutaṅgāni nāma paṁsukūlikaṅgañceva tecīvarikaṅgañca. Iti cīvarasantosamahāariyavaṁsaṁ",
  "atk-s0516a1:99_1": "pūrayamāno paccekasambuddho imāni dve dhutaṅgāni gopeti, imāni gopento cīvarasantosamahāariyavaṁsavasena santuṭṭho hoti.",
  "atk-s0516a1:100_0": "Vaṇṇavādīti eko santuṭṭho hoti, santosassa vaṇṇaṁ na katheti. Eko na santuṭṭho hoti,",
  "atk-s0516a1:100_1": "santosassa vaṇṇaṁ katheti . Eko neva santuṭṭho hoti, na santosassa vaṇṇaṁ katheti.",
  "atk-s0516a1:100_2": "Eko santuṭṭho ca hoti, santosassa ca vaṇṇaṁ katheti. Tathārūpo so paccekasambuddho",
  "atk-s0516a1:100_3": "taṁ dassetuṁ ‘‘itarītaracīvarasantuṭṭhiyā ca vaṇṇavādī’’ti vuttaṁ.",
  "atk-s0516a1:101_0": "Anesananti dūteyyapahiṇagamanānuyogappabhedaṁ nānappakāraṁ anesanaṁ. Appatirūpanti",
  "atk-s0516a1:101_1": "ayuttaṁ. Aladdhā cāti alabhitvā. Yathā ekacco ‘‘kathaṁ nu kho cīvaraṁ labhissāmī’’ti",
  "atk-s0516a1:101_2": "puññavantehi bhikkhūhi saddhiṁ ekato hutvā kohaññaṁ karonto uttasati paritassati,",
  "atk-s0516a1:101_3": "paccekasambuddho evaṁ aladdhā ca cīvaraṁ na paritassati. Laddhācāti dhammena samena",
  "atk-s0516a1:101_4": "labhitvā. Adhigatoti vigatalobhagiddho. Amucchitoti adhimattataṇhāya mucchanaṁ anāpanno.",
  "atk-s0516a1:101_5": "Anajjhāpannoti taṇhāya anotthaṭo apariyonaddho. Ādīnavadassāvīti anesanāpattiyañca",
  "atk-s0516a1:101_6": "gadhitaparibhoge ca ādīnavaṁ passamāno. Nissaraṇapaññoti ‘‘yāvadeva sītassa paṭighātāyā’’ti",
  "atk-s0516a1:101_7": "(ma. ni. 1.23; a. ni. 6.58) vuttaṁ nissaraṇameva pajānanto.",
  "atk-s0516a1:102_0": "Itarītaracīvarasantuṭṭhiyāti yena kenaci cīvarena santuṭṭhiyā. Nevattānukkaṁsetīti",
  "atk-s0516a1:102_1": "yathā panidhekacco ‘‘ahaṁ paṁsukūliko, mayā upasampadamāḷeyeva paṁsukūlikaṅgaṁ gahitaṁ,",
  "atk-s0516a1:102_2": "ko mayā sadiso atthī’’ti attukkaṁsanaṁ karoti. Evaṁ so attukkaṁsanaṁ na karoti. Na",
  "atk-s0516a1:102_3": "paraṁ vambhetīti ‘‘ime panaññe bhikkhū na paṁsukūlikāti vā paṁsukūlikamattampi etesaṁ",
  "atk-s0516a1:102_4": "natthī’’ti vā evaṁ paraṁ na vambheti. Yo hi tattha dakkhoti yo tasmiṁ cīvarasantose",
  "atk-s0516a1:102_5": "vaṇṇavādī. Tāsu vā dakkho cheko byatto. Analasoti sātaccakiriyāya ālasiyavirahito.",
  "atk-s0516a1:102_6": "Sampajāno patissatoti sampajānapaññāya ceva satiyā ca yutto. Ariyavaṁse ṭhitoti ariyavaṁse patiṭṭhito.",
  "atk-s0516a1:103_0": "Itarītarena piṇḍapātenāti yena kenaci piṇḍapātena. Etthapi piṇḍapāto jānitabbo, piṇḍapātakhettaṁ",
  "atk-s0516a1:103_1": "jānitabbaṁ, piṇḍapātasantoso jānitabbo, piṇḍapātapaṭisaṁyuttaṁ dhutaṅgaṁ jānitabbaṁ.",
  "atk-s0516a1:103_2": "Tattha piṇḍapātoti odano kummāso sattu maccho maṁsaṁ khīraṁ dadhi sappi navanītaṁ",
  "atk-s0516a1:103_3": "telaṁ madhu phāṇitaṁ yāgu khādanīyaṁ sāyanīyaṁ lehanīyanti soḷasa piṇḍapātā.",
  "atk-s0516a1:104_0": "Piṇḍapātakhettanti saṅghabhattaṁ uddesabhattaṁ nimantanaṁ salākabhattaṁ pakkhikaṁ",
  "atk-s0516a1:104_1": "uposathikaṁ pāṭipadikaṁ āgantukabhattaṁ gamikabhattaṁ gilānabhattaṁ gilānupaṭṭhākabhattaṁ",
  "atk-s0516a1:104_2": "dhurabhattaṁ kuṭibhattaṁ vārabhattaṁ vihārabhattanti pannarasa piṇḍapātakhettāni.",
  "atk-s0516a1:105_0": "Piṇḍapātasantosoti piṇḍapāte vitakkasantoso gamanasantoso pariyesanasantoso paṭilābhasantoso",
  "atk-s0516a1:105_1": "paṭiggahaṇasantoso mattapaṭiggahaṇasantoso loluppavivajjanasantoso yathālābhasantoso",
  "atk-s0516a1:105_2": "yathābalasantoso yathāsāruppasantoso upakārasantoso parimāṇasantoso paribhogasantoso",
  "atk-s0516a1:105_3": "sannidhiparivajjanasantoso vissajjanasantosoti pannarasa santosā. Tattha sādako bhikkhu",
  "atk-s0516a1:105_4": "mukhaṁ dhovitvā vitakketi. Piṇḍapātikena pana gaṇena saddhiṁ caratā sāyaṁ therupaṭṭhānakāle",
  "atk-s0516a1:105_5": "‘‘sve kattha piṇḍāya carissāmā’’ti ‘‘asukagāme, bhante’’ti ettakaṁ cintetvā tato",
  "atk-s0516a1:105_6": "paṭṭhāya na vitakketabbaṁ. Ekacārikena vitakkamāḷake ṭhatvā vitakketabbaṁ. Tato paṭṭhāya",
  "atk-s0516a1:105_7": "vitakkento pana ariyavaṁsā cuto hoti paribāhiro. Ayaṁ vitakkasantoso nāma. Piṇḍāya",
  "atk-s0516a1:105_8": "pavisantena pana ‘‘kuhiṁ labhissāmī’’ti acintetvā kammaṭṭhānasīsena gantabbaṁ. Ayaṁ",
  "atk-s0516a1:105_9": "gamanasantoso nāma. Pariyesantena yaṁ vā taṁ vā aggahetvā lajjiṁ pesalameva gahetvā",
  "atk-s0516a1:105_10": "pariyesitabbaṁ. Ayaṁ pariyesanasantoso nāma. Dūratova āhariyamānaṁ disvā ‘‘etaṁ manāpaṁ,",
  "atk-s0516a1:105_11": "etaṁ amanāpa’’nti cittaṁ na uppādetabbaṁ. Ayaṁ paṭilābhasantoso nāma. ‘‘Idaṁ manāpaṁ",
  "atk-s0516a1:105_12": "gaṇhissāmi, idaṁ amanāpaṁ na gaṇhissāmī’’ti acintetvā yaṁ kiñci yāpanamattaṁ gahetabbameva.",
  "atk-s0516a1:105_13": "Ayaṁ paṭiggahaṇasantoso nāma.",
  "atk-s0516a1:106_0": "Ettha pana deyyadhammo bahu, dāyako appaṁ dātukāmo, appaṁ gahetabbaṁ. Deyyadhammo",
  "atk-s0516a1:106_1": "bahu, dāyakopi bahudātukāmo, pamāṇeneva gahetabbaṁ. Deyyadhammopi na bahu, dāyakopi",
  "atk-s0516a1:106_2": "appaṁ dātukāmo, appaṁ gahetabbaṁ. Deyyadhammo na bahu, dāyako pana bahudātukāmo,",
  "atk-s0516a1:106_3": "pamāṇena gahetabbaṁ. Paṭiggahaṇasmiñhi mattaṁ ajānanto manussānaṁ pasādaṁ makkheti,",
  "atk-s0516a1:106_4": "saddhādeyyaṁ vinipāteti, sāsanaṁ na karoti. Vijātamātuyāpissa cittaṁ gahetuṁ na sakkoti.",
  "atk-s0516a1:106_5": "Iti mattaṁ jānitvāva paṭiggahetabbanti ayaṁ mattapaṭiggahaṇasantoso nāma. Aḍḍhakulāniyeva",
  "atk-s0516a1:106_6": "agantvā dvārapaṭipāṭiyā gantabbaṁ. Ayaṁ loluppavivajjanasantoso nāma. Yathālābhasantosādayo",
  "atk-s0516a1:106_7": "cīvare vuttanayā eva.",
  "atk-s0516a1:107_0": "Piṇḍapātaṁ paribhuñjitvā ‘‘samaṇadhammaṁ anupālessāmī’’ti evaṁ upakāraṁ ñatvā paribhuñjanaṁ",
  "atk-s0516a1:107_1": "upakārasantoso nāma. Pattaṁ pūretvā ānītaṁ na paṭiggahetabbaṁ. Anupasampanne sati",
  "atk-s0516a1:107_2": "tena gāhāpetabbaṁ, asati āharāpetvā paṭiggahaṇaparimāṇamattaṁ gahetabbaṁ. Ayaṁ parimāṇasantoso",
  "atk-s0516a1:107_3": "nāma. Jighacchāya paṭivinodanaṁ ‘‘na idamettha nissaraṇa’’nti evaṁ paribhuñjanaṁ",
  "atk-s0516a1:107_4": "paribhogasantoso nāma. Nidahitvā na paribhuñjitabbaṁ. Ayaṁ sannidhiparivajjanasantoso",
  "atk-s0516a1:107_5": "nāma. Mukhaṁ anoloketvā sāraṇīyadhamme ṭhitena vissajjetabbaṁ. Ayaṁ vissajjanasantoso nāma.",
  "atk-s0516a1:108_0": "Piṇḍapātapaṭisaṁyuttāni pana pañca dhutaṅgāni piṇḍapātikaṅgaṁ sapadānacārikaṅgaṁ",
  "atk-s0516a1:108_1": "ekāsanikaṅgaṁ pattapiṇḍikaṅgaṁ khalupacchābhattikaṅganti. Iti piṇḍapātasantosamahāariyavaṁsaṁ",
  "atk-s0516a1:108_2": "pūrayamāno paccekasambuddho imāni pañca dhutaṅgāni gopeti, imāni gopento piṇḍapātasantosamahāariyavaṁsavasena",
  "atk-s0516a1:108_3": "santuṭṭho hoti. Vaṇṇavādītiādīni vuttanayeneva veditabbāni.",
  "atk-s0516a1:109_0": "Senāsanānīti idha senāsanaṁ jānitabbaṁ, senāsanakhettaṁ jānitabbaṁ, senāsanasantoso",
  "atk-s0516a1:109_1": "jānitabbo, senāsanapaṭisaṁyuttadhutaṅgaṁ jānitabbaṁ. Tattha senāsananti mañco pīṭhaṁ",
  "atk-s0516a1:109_2": "bhisi bimbohanaṁ vihāro aḍḍhayogo pāsādo hammiyaṁ guhā leṇaṁ aṭṭo māḷo veḷugumbo",
  "atk-s0516a1:109_3": "rukkhamūlaṁ yattha vā pana bhikkhū paṭikkamantīti imāni pannarasa senāsanāni.",
  "atk-s0516a1:110": "Senāsanakhettanti saṅghato vā gaṇato vā ñātito vā mittato vā attano vā dhanena paṁsukūlaṁ vāti cha khettāni.",
  "atk-s0516a1:111_0": "Senāsanasantosoti senāsane vitakkasantosādayo pannarasa santosā. Te piṇḍapāte vuttanayeneva",
  "atk-s0516a1:111_1": "veditabbā. Senāsanapaṭisaṁyuttāni pana pañca dhutaṅgāni āraññikaṅgaṁ rukkhamūlikaṅgaṁ",
  "atk-s0516a1:111_2": "abbhokāsikaṅgaṁ sosānikaṅgaṁ yathāsanthatikaṅganti. Iti senāsanasantosaṁ mahāariyavaṁsaṁ",
  "atk-s0516a1:111_3": "pūrayamāno paccekasambuddho imāni pañca dhutaṅgāni gopeti, imāni gopento senāsanasantosamahāariyavaṁsavasena santuṭṭho hoti.",
  "atk-s0516a1:112_0": "Iti āyasmā dhammasenāpati sāriputtatthero pathaviṁ pattharamāno viya sāgarakucchiṁ",
  "atk-s0516a1:112_1": "pūrayamāno viya ākāsaṁ vitthārayamāno viya ca paṭhamaṁ cīvarasantosaṁ ariyavaṁsaṁ",
  "atk-s0516a1:112_2": "kathetvā candaṁ uṭṭhāpento viya sūriyaṁ ullaṅghento viya ca dutiyapiṇḍapātasantosaṁ",
  "atk-s0516a1:112_3": "kathetvā sineruṁ ukkhipento viya tatiyaṁ senāsanasantosaṁ ariyavaṁsaṁ kathetvā idāni",
  "atk-s0516a1:112_4": "gilānapaccayasantosaṁ ariyavaṁsaṁ kathetuṁ ‘‘santuṭṭho hoti itarītarena gilānapaccayabhesajjaparikkhārenā’’tiādimāha.",
  "atk-s0516a1:112_5": "Taṁ piṇḍapātagatikameva. Tattha yathālābhayathābalayathāsāruppasantoseneva santussitabbaṁ.",
  "atk-s0516a1:112_6": "Bhāvanārāmaariyavaṁso pana idha anāgato, nesajjikaṅgaṁ bhāvanārāmaariyavaṁsaṁ bhajati",
  "atk-s0516a1:112_7": "(dī. ni. aṭṭha. 3.309; a. ni. aṭṭha. 2.4.28). Vuttampi cetaṁ –",
  "atk-s0516a1:113": "‘‘Pañca senāsane vuttā, pañca āhāranissitā;",
  "atk-s0516a1:114": "Eko vīriyasaṁyutto, dve ca cīvaranissitā’’ti. (dī. ni. aṭṭha. 3.309; a. ni. aṭṭha. 2.4.28);",
  "atk-s0516a1:115_0": "Porāṇe aggaññe ariyavaṁse ṭhitoti ettha porāṇeti na adhunuppattike. Aggaññeti aggehi",
  "atk-s0516a1:115_1": "jānitabbe. Ariyavaṁseti ariyānaṁ vaṁse. Yathā hi khattiyavaṁso brāhmaṇavaṁso vessavaṁso",
  "atk-s0516a1:115_2": "suddavaṁso samaṇavaṁso kulavaṁso rājavaṁso, evamayampi aṭṭhamo ariyavaṁso, ariyatanti",
  "atk-s0516a1:115_3": "ariyapaveṇi nāma hoti. So kho panāyaṁ vaṁso imesaṁ vaṁsānaṁ mūlagandhādīnaṁ kālānusārigandhādayo",
  "atk-s0516a1:115_4": "viya aggamakkhāyati. Ke pana te ariyā, yesaṁ eso vaṁsoti? Ariyā vuccanti buddhā ca",
  "atk-s0516a1:115_5": "paccekabuddhā ca tathāgatasāvakā ca, etesaṁ ariyānaṁ vaṁsoti ariyavaṁso. Ito pubbe",
  "atk-s0516a1:115_6": "hi satasahassakappādhikānaṁ catunnaṁ asaṅkhyeyyānaṁ matthake taṇhaṅkaro medhaṅkaro",
  "atk-s0516a1:115_7": "saraṇaṅkaro dīpaṅkaroti cattāro buddhā uppannā, te ariyā, tesaṁ ariyānaṁ vaṁsoti",
  "atk-s0516a1:115_8": "ariyavaṁso. Tesaṁ buddhānaṁ parinibbānato aparabhāge asaṅkhyeyyaṁ atikkamitvā koṇḍañño",
  "atk-s0516a1:115_9": "nāma buddho uppanno…pe… imasmiṁ kappe kakusandho koṇāgamano kassapo amhākaṁ bhagavā",
  "atk-s0516a1:115_10": "gotamoti cattāro buddhā uppannā, tesaṁ ariyānaṁ vaṁsoti ariyavaṁso. Api ca atītānāgatapaccuppannānaṁ",
  "atk-s0516a1:115_11": "sabbabuddhapaccekabuddhabuddhasāvakānaṁ ariyānaṁ vaṁsoti ariyavaṁso, tasmiṁ ariyavaṁse",
  "atk-s0516a1:115_12": "(a. ni. aṭṭha. 2.4.28). Ṭhitoti patiṭṭhito. Sesaṁ vuttanayeneva veditabbaṁ.",
  "atk-s0516a1:116": "Aṭṭhamagāthāniddesavaṇṇanā.",
  "atk-s0516a1:117_0": "129. Navame ayaṁ yojanā – dussaṅgahā pabbajitāpi eke, ye asantosābhibhūtā, tathāvidhā",
  "atk-s0516a1:117_1": "eva ca atho gahaṭṭhā gharamāvasantā. Etamahaṁ dussaṅgahabhāvaṁ jigucchanto vipassanaṁ",
  "atk-s0516a1:117_2": "ārabhitvā paccekabodhiṁ adhigatomhīti. Sesaṁ purimanayeneva veditabbaṁ.",
  "atk-s0516a1:118_0": "Niddese anassavāti vacanaṁ assavanakā. Avacanakarāti dubbacā. Paṭilomavuttinoti paccanīkaṁ",
  "atk-s0516a1:118_1": "kathanasīlā, paṭimallā hutvā pavattantīti attho. Aññeneva mukhaṁ karontīti ovādadāyake",
  "atk-s0516a1:118_2": "disvā mukhaṁ parivattetvā aññaṁ disābhāgaṁ olokenti. Abyāvaṭo hutvāti avāvaṭo hutvā.",
  "atk-s0516a1:118_3": "Anapekkho hutvāti anallīno hutvā.",
  "atk-s0516a1:119": "Navamagāthāniddesavaṇṇanā.",
  "atk-s0516a1:120_0": "130. Dasame oropayitvāti apanetvā. Gihibyañjanānīti kesamassuodātavatthālaṅkāramālāgandhavilepanaitthiputtadāsidāsādīni.",
  "atk-s0516a1:120_1": "Etāni gihibhāvaṁ byañjayanti, tasmā ‘‘gihibyañjanānī’’ti vuccanti. Sañchinnapattoti",
  "atk-s0516a1:120_2": "patitapatto. Chetvānāti maggañāṇena chinditvā. Vīroti maggavīriyasamannāgato. Gihibandhanānīti",
  "atk-s0516a1:120_3": "kāmabandhanāni. Kāmā hi gihīnaṁ bandhanāni. Ayaṁ tāva padattho.",
  "atk-s0516a1:121_0": "Ayaṁ pana adhippāyo – ‘‘aho vatāhampi oropayitvā gihibyañjanāni sañchinnapatto yathā",
  "atk-s0516a1:121_1": "koviḷāro bhaveyya’’nti evañhi cintayamāno vipassanaṁ ārabhitvā paccekabodhiṁ adhigatomhīti",
  "atk-s0516a1:121_2": "(su. ni. aṭṭha. 1.44). Sesaṁ purimanayeneva jānitabbaṁ.",
  "atk-s0516a1:122": "Niddese sārāsanañcāti sāraṁ āsanaṁ. Chinnānīti gaḷitāni. Sañchinnānīti nipaṇṇāni. Patitānīti vaṇṭato muttāni. Paripatitānīti bhūmiyaṁ patitāni.",
  "atk-s0516a1:123": "Dasamagāthāniddesavaṇṇanā.",
  "atk-s0516a1:124": "Paṭhamavaggavaṇṇanā niṭṭhitā.",
  "atk-s0516a1:125": "2. Dutiyavaggavaṇṇanā",
  "atk-s0516a1:126_0": "131-2. Dutiyavaggassa paṭhamadvaye nipakanti pakatinipuṇaṁ paṇḍitaṁ kasiṇaparikammādīsu",
  "atk-s0516a1:126_1": "kusalaṁ. Sādhuvihārinti appanāvihārena vā upacārena vā samannāgataṁ. Dhīranti dhitisampannaṁ.",
  "atk-s0516a1:126_2": "Tattha nipakattena dhitisampadā vuttā. Idha pana dhitisampannamevāti attho. Dhiti",
  "atk-s0516a1:126_3": "nāma asithilaparakkamatā, ‘‘kāmaṁ taco ca nhāru cā’’ti (ma. ni. 2.184; a. ni. 2.5;",
  "atk-s0516a1:126_4": "mahāni. 196) evaṁ pavattavīriyassetaṁ adhivacanaṁ. Api ca dhikkatapāpotipi dhīro.",
  "atk-s0516a1:126_5": "Rājāva raṭṭhaṁ vijitaṁ pahāyāti yathā paṭirājā ‘‘vijitaṁ raṭṭhaṁ anatthāvaha’’nti",
  "atk-s0516a1:126_6": "ñatvā rajjaṁ pahāya eko carati evaṁ bālasahāyaṁ pahāya eko care. Atha vā rājāva raṭṭhanti",
  "atk-s0516a1:126_7": "yathā sutasomo rājā vijitaṁ raṭṭhaṁ pahāya eko cari, yathā ca mahājanako evaṁ ekova",
  "atk-s0516a1:126_8": "careti ayampi etassattho. Sesaṁ vuttānusārena sakkā jānitunti na vitthāritaṁ (su.",
  "atk-s0516a1:126_9": "ni. aṭṭha. 1.45-46). Niddese vattabbaṁ natthi.",
  "atk-s0516a1:127": "Paṭhamadvayaṁ.",
  "atk-s0516a1:128_0": "133. Tatiyagāthā padatthato uttānā eva. Kevalañca pana sahāyasampadanti ettha asekkhehi",
  "atk-s0516a1:128_1": "sīlādikkhandhehi sampannā sahāyā eva ‘‘sahāyasampadā’’ti veditabbā. Ayaṁ panettha",
  "atk-s0516a1:128_2": "yojanā – yā ayaṁ vuttā sahāyasampadā, taṁ sahāyasampadaṁ addhā pasaṁsāma, ekaṁseneva",
  "atk-s0516a1:128_3": "thomemāti vuttaṁ hoti. Kathaṁ? Seṭṭhā samāsevitabbā sahāyāti. Kasmā? Attano sīlādīhi",
  "atk-s0516a1:128_4": "seṭṭhe sevamānassa sīlādayo dhammā anuppannā uppajjanti, uppannā vuddhiṁ virūḷhiṁ",
  "atk-s0516a1:128_5": "vepullaṁ pāpuṇanti. Same sevamānassa aññamaññasamadhāraṇena kukkuccavinodanena ca",
  "atk-s0516a1:128_6": "laddhā na parihāyanti . Ete pana sahāyake seṭṭhe ca same ca aladdhā kuhanādimicchājīvaṁ",
  "atk-s0516a1:128_7": "vajjetvā dhammena samena uppannaṁ bhojanaṁ bhuñjanto tattha ca paṭighānunayaṁ anuppādento",
  "atk-s0516a1:128_8": "anavajjabhojī hutvā atthakāmo kulaputto eko care khaggavisāṇakappo. Ahampi hi evaṁ",
  "atk-s0516a1:128_9": "caranto imaṁ sampattiṁ adhigatomhīti (su. ni. aṭṭha. 1.47). Niddeso vuttanayo eva.",
  "atk-s0516a1:129": "Tatiyaṁ.",
  "atk-s0516a1:130_0": "134. Catutthe disvāti oloketvā. Suvaṇṇassāti kañcanassa. ‘‘Valayānī’’ti pāṭhaseso.",
  "atk-s0516a1:130_1": "Sāvasesapāṭho hi ayaṁ attho. Pabhassarānīti pabhāsanasīlāni, jutimantānīti vuttaṁ",
  "atk-s0516a1:130_2": "hoti. Sesaṁ uttānapadatthameva. Ayaṁ pana yojanā – disvā bhujasmiṁ suvaṇṇassa valayāni",
  "atk-s0516a1:130_3": "‘‘gaṇavāse sati saṅghaṭṭanā, ekavāse sati aghaṭṭanā’’ti evaṁ cintento vipassanaṁ",
  "atk-s0516a1:130_4": "ārabhitvā paccekabodhiṁ adhigatomhīti. Sesaṁ vuttanayamevāti (su. ni. aṭṭha. 1.48).",
  "atk-s0516a1:130_5": "Nūpurānīti valayāni. ‘‘Niyurā’’ti keci vadanti. Ghaṭṭentīti aññamaññaṁ hananti.",
  "atk-s0516a1:131": "Catutthaṁ.",
  "atk-s0516a1:132_0": "135. Pañcamagāthā padatthato uttānā eva. Ayaṁ pana ettha adhippāyo – yvāyaṁ etena",
  "atk-s0516a1:132_1": "dutīyena kumārena sītuṇhādīni nivedentena sahavāsena taṁ saññāpentassa mama vācābhilāpo,",
  "atk-s0516a1:132_2": "tasmiṁ sinehavasena abhisajjanā vā jātā. Sace ahaṁ imaṁ na pariccajāmi, tato āyatimpi",
  "atk-s0516a1:132_3": "tatheva hessati. Yathā idāni, evaṁ dutīyena saha mamassa, vācābhilāpo abhisajjanā",
  "atk-s0516a1:132_4": "vā. Ubhayampi cetaṁ antarāyakaraṁ visesādhigamassāti etaṁ bhayaṁ āyatiṁ pekkhamāno",
  "atk-s0516a1:132_5": "taṁ chaḍḍetvā yoniso paṭipajjitvā paccekabodhiṁ adhigatomhīti (su. ni. aṭṭha. 1.49).",
  "atk-s0516a1:132_6": "Sesaṁ vuttanayameva.",
  "atk-s0516a1:133": "Pañcamaṁ.",
  "atk-s0516a1:134_0": "136. Chaṭṭhe kāmāti dve kāmā vatthukāmā ca kilesakāmā ca. Tattha vatthukāmā manāpiyā",
  "atk-s0516a1:134_1": "rūpādayo dhammā, kilesakāmā chandādayo sabbepi rāgappabhedā. Idha pana vatthukāmā",
  "atk-s0516a1:134_2": "adhippetā . Rūpādianekappakārena citrā. Lokassādavasena madhurā. Bālaputhujjanānaṁ",
  "atk-s0516a1:134_3": "manaṁ ramentīti manoramā. Virūparūpenāti virūpena rūpena, anekavidhena sabhāvenāti",
  "atk-s0516a1:134_4": "vuttaṁ hoti. Te hi rūpādivasena citrā, rūpādīsupi nīlādivasena vividharūpā. Evaṁ",
  "atk-s0516a1:134_5": "tena virūparūpena tathā tathā assādaṁ dassetvā mathenti cittaṁ, pabbajjāya abhiramituṁ",
  "atk-s0516a1:134_6": "na dentīti. Sesamettha pākaṭameva. Nigamanampi dvīhi tīhi vā padehi yojetvā purimagāthāsu",
  "atk-s0516a1:134_7": "vuttanayena veditabbaṁ (su. ni. aṭṭha. 1.50).",
  "atk-s0516a1:135_0": "Kāmaguṇāti kāmayitabbaṭṭhena kāmā. Bandhanaṭṭhena guṇā. ‘‘Anujānāmi, bhikkhave, ahatānaṁ",
  "atk-s0516a1:135_1": "vatthānaṁ diguṇaṁ saṅghāṭi’’nti (mahāva. 348) ettha paṭalaṭṭho guṇaṭṭho. ‘‘Accenti",
  "atk-s0516a1:135_2": "kālā tarayanti rattiyo, vayoguṇā anupubbaṁ jahantī’’ti (saṁ. ni. 1.4) ettha rāsaṭṭho",
  "atk-s0516a1:135_3": "guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṁsaṭṭho",
  "atk-s0516a1:135_4": "guṇaṭṭho. ‘‘Antaṁ antaguṇaṁ (dī. ni. 2.377; ma. ni. 1.110; khu. pā. 3.dvattiṁsākāra),",
  "atk-s0516a1:135_5": "kayirā mālāguṇe bahū’’ti ettha bandhanaṭṭho guṇaṭṭho. Idhāpi eseva adhippeto, tena",
  "atk-s0516a1:135_6": "vuttaṁ – ‘‘bandhanaṭṭhena guṇā’’ti. Cakkhuviññeyyāti cakkhuviññāṇena passitabbā.",
  "atk-s0516a1:135_7": "Etenupāyena sotaviññeyyādīsupi attho veditabbo. Iṭṭhāti pariyiṭṭhā vā hontu, mā vā,",
  "atk-s0516a1:135_8": "iṭṭhārammaṇabhūtāti attho. Kantāti kāmanīyā. Manāpāti manavaḍḍhanakā. Piyarūpāti",
  "atk-s0516a1:135_9": "piyajātikā. Kāmūpasaṁhitāti ārammaṇaṁ katvā uppajjamānena kāmena upasaṁhitā. Rajanīyāti",
  "atk-s0516a1:135_10": "rajjaniyā, rāguppattikāraṇabhūtāti attho.",
  "atk-s0516a1:136_0": "Yadi muddāyātiādīsu muddāti aṅgulipabbesu saññaṁ ṭhapetvā hatthamuddā. Gaṇanāti acchiddagaṇanā.",
  "atk-s0516a1:136_1": "Saṅkhānanti piṇḍagaṇanā. Yāya khettaṁ oloketvā ‘‘idha ettakā vīhī bhavissanti’’,",
  "atk-s0516a1:136_2": "rukkhaṁ oloketvā ‘‘idha ettakāni phalāni bhavissanti’’, ākāsaṁ oloketvā ‘‘ime ākāse",
  "atk-s0516a1:136_3": "sakuṇā ettakā nāma bhavissantī’’ti jānanti. Kasīti kasikammaṁ. Vaṇijjāti jaṅghavaṇijjathalavaṇijjādivaṇippatho.",
  "atk-s0516a1:136_4": "Gorakkhanti attano vā paresaṁ vā gāvo rakkhitvā pañcagorasavikkayena jīvanakammaṁ.",
  "atk-s0516a1:136_5": "Issattho vuccati āvudhaṁ gahetvā upaṭṭhānakammaṁ. Rājaporisanti vinā āvudhena rājakammaṁ",
  "atk-s0516a1:136_6": "katvā rājupaṭṭhānaṁ. Sippaññataranti gahitāvasesahatthiassasippādi.",
  "atk-s0516a1:137_0": "Sītassa purakkhatoti lakkhaṁ viya sarassa sītassa purato ṭhito, sītena bādhiyamānoti",
  "atk-s0516a1:137_1": "attho. Uṇhepi eseva nayo. Ḍaṁsādīsu ḍaṁsāti piṅgalamakkhikā. Makasāti sabbamakkhikā.",
  "atk-s0516a1:137_2": "Sarīsapāti ye keci saritvā gacchanti. Rissamānoti pīḷiyamāno ruppamāno ghaṭṭiyamāno.",
  "atk-s0516a1:137_3": "Mīyamānoti maramāno. Ayaṁ, bhikkhaveti bhikkhave, ayaṁ muddādīhi jīvikakappanaṁ āgamma",
  "atk-s0516a1:137_4": "sītādipaccayo ābādho. Kāmānaṁ ādīnavoti kāmesu upaddavo, upasaggoti attho. Sandiṭṭhikoti",
  "atk-s0516a1:137_5": "paccakkho sāmaṁ passitabbo. Dukkhakkhandhoti dukkharāsi. Kāmahetūtiādīsu paccayaṭṭhena",
  "atk-s0516a1:137_6": "kāmā assa hetūti kāmahetu. Mūlaṭṭhena kāmā nidānamassāti kāmanidāno. Liṅgavipallāsena",
  "atk-s0516a1:137_7": "pana ‘‘kāmanidāna’’nti vutto. Kāraṇaṭṭhena kāmā adhikaraṇaṁ assāti kāmādhikaraṇo.",
  "atk-s0516a1:137_8": "Liṅgavipallāseneva pana ‘‘kāmādhikaraṇa’’nti vutto. Kāmānameva hetūti idaṁ niyamavacanaṁ",
  "atk-s0516a1:137_9": "kāmapaccayā uppajjatiyevāti attho.",
  "atk-s0516a1:138_0": "Uṭṭhahatoti ājīvasamuṭṭhāpakavīriyena uṭṭhahantassa. Ghaṭatoti taṁ vīriyaṁ pubbenāparaṁ",
  "atk-s0516a1:138_1": "ghaṭentassa. Vāyamatoti vāyāmaṁ parakkamaṁ payogaṁ karontassa. Nābhinipphajjantīti",
  "atk-s0516a1:138_2": "na nipphajjanti, hatthaṁ nābhiruhanti. Socatīti citte uppannabalavasokena socati.",
  "atk-s0516a1:138_3": "Kilamatīti kāye uppannadukkhena kilamati. Paridevatīti vācāya paridevati. Urattāḷinti",
  "atk-s0516a1:138_4": "uraṁ tāḷetvā. Kandatīti rodati. Sammohaṁ āpajjatīti visaññī viya sammūḷho hoti. Moghanti",
  "atk-s0516a1:138_5": "tucchaṁ. Aphaloti nipphalo.",
  "atk-s0516a1:139_0": "Ārakkhādhikaraṇanti ārakkhakāraṇā. Kinti meti kena nu kho me upāyena. Yampi meti",
  "atk-s0516a1:139_1": "yampi mayhaṁ kasikammādīni katvā uppāditaṁ dhanaṁ ahosi. Tampi no natthīti tampi",
  "atk-s0516a1:139_2": "amhākaṁ idāni natthi.",
  "atk-s0516a1:140_0": "Puna caparaṁ, bhikkhave, kāmahetūtiādināpi kāraṇaṁ dassetvāva ādīnavaṁ dīpeti. Tattha",
  "atk-s0516a1:140_1": "kāmahetūti kāmapaccayā rājānopi rājūhi vivadantīti attho. Kāmanidānanti bhāvanapuṁsakaṁ,",
  "atk-s0516a1:140_2": "kāme nidānaṁ katvā vivadantīti attho. Kāmādhikaraṇantipi bhāvanapuṁsakameva, kāme",
  "atk-s0516a1:140_3": "adhikaraṇaṁ katvā vivadantīti attho. Kāmānameva hetūti gāmanigamasenāpatipurohitaṭṭhānantarādīnaṁ",
  "atk-s0516a1:140_4": "kāmānaṁyeva hetu vivadantīti attho. Upakkamantīti paharanti.",
  "atk-s0516a1:141": "Asicammanti asiñceva kheṭakaphalakādīni ca.",
  "atk-s0516a1:142_0": "Dhanukalāpaṁ sannayhitvāti dhanuṁ gahetvā sarakalāpaṁ sannayhitvā. Ubhatobyūḷhanti",
  "atk-s0516a1:142_1": "ubhatorāsibhūtaṁ. Pakkhandantīti pavisanti. Usūsūti kaṇḍesu. Vijjotalantesūti parivattamānesu.",
  "atk-s0516a1:142_2": "Te tatthāti te tasmiṁ saṅgāme.",
  "atk-s0516a1:143_0": "Addāvalepanāupakāriyoti cettha manussā pākārapādaṁ assakhurasaṇṭhānena iṭṭhakāhi",
  "atk-s0516a1:143_1": "cinitvā upari sudhāya limpanti. Evaṁ katapākārapādā ‘‘upakāriyo’’ti vuccanti. Tā",
  "atk-s0516a1:143_2": "tintena kalalena sittā addāvalepanā nāma honti. Pakkhandantīti tāsaṁ heṭṭhā tikhiṇaayasūlarukkhasūlādīhi",
  "atk-s0516a1:143_3": "vijjhiyamānā pākārassa picchillabhāvena ārohituṁ asakkontāpi upadhāvantiyeva. Chakaṇakāyāti",
  "atk-s0516a1:143_4": "kuthitagomayena. Abhivaggenāti satadantena. Taṁ aṭṭhadantākārena katvā ‘‘nagaradvāraṁ",
  "atk-s0516a1:143_5": "bhinditvā pavisissāmā’’ti āgate uparidvāre ṭhitā tassa bandhanayottāni chinditvā",
  "atk-s0516a1:143_6": "tena abhivaggena omaddanti.",
  "atk-s0516a1:144_0": "Sandhimpi chindantīti gharasandhimpi. Nillopanti gāme paharitvā mahāvilopaṁ karonti.",
  "atk-s0516a1:144_1": "Ekāgārikanti paṇṇāsamattāpi saṭṭhimattāpi parivāretvā jīvaggāhaṁ gahetvā dhanaṁ āharāpenti.",
  "atk-s0516a1:144_2": "Paripanthepi tiṭṭhantīti panthadūhanakammaṁ karonti. Aḍḍhadaṇḍakehīti muggarehi (ma.",
  "atk-s0516a1:144_3": "ni. aṭṭha. 1.169). Sesaṁ vuttatthameva.",
  "atk-s0516a1:145": "Chaṭṭhaṁ.",
  "atk-s0516a1:146_0": "137. Sattame etīti īti, āgantukānaṁ akusalabhāgiyānaṁ byasanahetūnaṁ etaṁ adhivacanaṁ.",
  "atk-s0516a1:146_1": "Tasmā kāmaguṇāpi ete anekabyasanāvahaṭṭhena daḷhasannipātaṭṭhena ca īti. Gaṇḍopi",
  "atk-s0516a1:146_2": "asuciṁ paggharati, uddhumātaparipakkaparibhinno hoti. Tasmā ete kilesā asucipaggharaṇato",
  "atk-s0516a1:146_3": "uppādajarābhaṅgehi uddhumātaparipakkaparibhinnabhāvato ca gaṇḍo. Upaddavatīti upaddavo,",
  "atk-s0516a1:146_4": "anatthaṁ janento abhibhavati ajjhottharatīti attho, rāgagaṇḍādīnametaṁ adhivacanaṁ.",
  "atk-s0516a1:146_5": "Tasmā kāmaguṇāpete aviditanibbānatthāvahahetutāya sabbupaddavavatthutāya ca upaddavo.",
  "atk-s0516a1:146_6": "Yasmā panete kilesāturabhāvaṁ janentā sīlasaṅkhātamārogyaṁ loluppaṁ vā uppādentā",
  "atk-s0516a1:146_7": "pākatikameva ārogyaṁ vilumpanti, tasmā iminā ārogyavilumpanaṭṭhena rogo. Abbhantaramanupaviṭṭhaṭṭhena",
  "atk-s0516a1:146_8": "pana antotudanaṭṭhena dunnīharaṇīyaṭṭhena ca sallaṁ. Diṭṭhadhammikasamparāyikabhayāvahanato",
  "atk-s0516a1:146_9": "bhayaṁ. Metanti etaṁ sesamettha pākaṭameva. Nigamanampi vuttanayeneva veditabbaṁ",
  "atk-s0516a1:146_10": "(su. ni. aṭṭha. 1.51).",
  "atk-s0516a1:147_0": "Kāmarāgarattāyanti kāmarāgena ratto ayaṁ. Chandarāgavinibaddhoti chandarāgena snehena",
  "atk-s0516a1:147_1": "baddho. Diṭṭhadhammikāpi gabbhāti imasmiṁ attabhāve vattamānasaḷāyatanagabbhā. Samparāyikāpi",
  "atk-s0516a1:147_2": "gabbhāti paralokepi saḷāyatanagabbhā. Na parimuccatīti parimuccituṁ na sakkoti. Otiṇṇo",
  "atk-s0516a1:147_3": "sātarūpenāti madhurasabhāvena rāgena otiṇṇo ogāhito. Palipathanti kāmakalalamaggaṁ. Dugganti duggamaṁ.",
  "atk-s0516a1:148": "Sattamaṁ.",
  "atk-s0516a1:149_0": "138. Aṭṭhame sītaṁ dubbidhaṁ abbhantaradhātukkhobhapaccayañca bāhiradhātukkhobhapaccayañca.",
  "atk-s0516a1:149_1": "Tathā uṇhaṁ. Tattha ḍaṁsāti piṅgalamakkhikā. Sarīsapeti ye keci dīghajātikā saritvā",
  "atk-s0516a1:149_2": "gacchanti. Sesaṁ pākaṭameva. Nigamanampi vuttanayeneva veditabbaṁ.",
  "atk-s0516a1:150": "Aṭṭhamaṁ.",
  "atk-s0516a1:151_0": "139. Navamagāthā padatthato pākaṭā eva. Ayaṁ panettha adhippāyayojanā – sā ca kho",
  "atk-s0516a1:151_1": "yuttivasena, na anussavavasena. Yathā ayaṁ hatthī manussakantesu sīlesu dantattā",
  "atk-s0516a1:151_2": "adantabhūmiṁ nāgacchatīti vā, sarīramahantatāya vā nāgo. Evaṁ kudāssu nāmāhampi ariyakantesu",
  "atk-s0516a1:151_3": "sīlesu dantattā adantabhūmiṁ nāgamanena, āguṁ akaraṇena, puna itthattaṁ anāgamanena",
  "atk-s0516a1:151_4": "ca guṇasarīramahantatāya vā nāgo bhaveyyaṁ. Yathā cesa yūthāni vivajjayitvā ekacariyasukhena",
  "atk-s0516a1:151_5": "yathābhirantaṁ vihare araññe, eko care khaggavisāṇakappo, kudāssu nāmāhampi evaṁ",
  "atk-s0516a1:151_6": "gaṇaṁ vivajjayitvā ekattābhiratisukhena jhānasukhena yathābhirantaṁ araññe attano",
  "atk-s0516a1:151_7": "yathā yathā sukhaṁ, tathā tathā yattakaṁ vā icchāmi, tattakaṁ araññe nivāsaṁ eko",
  "atk-s0516a1:151_8": "care khaggavisāṇakappo eko careyyanti attho. Yathā cesa susaṇṭhitakkhandhamahantatāya",
  "atk-s0516a1:151_9": "sañjātakkhandho, kudāssu nāmāhampi evaṁ asekkhasīlakkhandhamahantatāya sañjātakkhandho",
  "atk-s0516a1:151_10": "bhaveyyaṁ. Yathā cesa padumasadisagattatāya vā, padumakule uppannatāya vā padumī,",
  "atk-s0516a1:151_11": "kudāssu nāmāhampi evaṁ padumasadisabojjhaṅgamahantatāya vā, ariyajātipadume uppannatāya",
  "atk-s0516a1:151_12": "vā padumī bhaveyyaṁ. Yathā cesa thāmabalajavādīhi uḷāro, kudāssu nāmāhampi evaṁ parisuddhakāyasamācāratādīhi",
  "atk-s0516a1:151_13": "sīlasamādhinibbedhikapaññādīhi vā uḷāro bhaveyyanti evaṁ cintento vipassanaṁ ārabhitvā",
  "atk-s0516a1:151_14": "paccekabodhiṁ adhigatomhīti.",
  "atk-s0516a1:152": "Navamaṁ.",
  "atk-s0516a1:153_0": "140. Dasame aṭṭhānatanti aṭṭhānaṁ taṁ, akāraṇaṁ tanti vuttaṁ hoti. Anunāsikassa lopo",
  "atk-s0516a1:153_1": "kato ‘‘ariyasaccāna dassana’’ntiādīsu (khu. pā. 5.11; su. ni. 270) viya. Saṅgaṇikāratassāti",
  "atk-s0516a1:153_2": "gaṇābhiratassa. Yanti kāraṇavacanametaṁ ‘‘yaṁ hirīyati hirīyitabbenā’’tiādīsu (dha.",
  "atk-s0516a1:153_3": "sa. 30) viya. Phassayeti adhigacche. Sāmayikaṁ vimuttinti lokiyasamāpattiṁ. Sā hi",
  "atk-s0516a1:153_4": "appitappitasamaye eva paccanīkehi vimuccanato ‘‘sāmayikā vimuttī’’ti vuccati. Taṁ",
  "atk-s0516a1:153_5": "sāmayikaṁ vimuttiṁ. ‘‘Aṭṭhānaṁ taṁ, na taṁ kāraṇaṁ vijjati saṅgaṇikāratassa, yena",
  "atk-s0516a1:153_6": "kāraṇena phassaye iti etaṁ ādiccabandhussa paccekabuddhassa vaco nisamma saṅgaṇikāratiṁ",
  "atk-s0516a1:153_7": "pahāya yoniso paṭipajjanto adhigatomhī’’ti āha. Sesaṁ vuttanayameva (su. ni. aṭṭha.",
  "atk-s0516a1:153_8": "1.54; apa. aṭṭha. 1.1.110).",
  "atk-s0516a1:154_0": "Niddese nekkhammasukhanti pabbajjāsukhaṁ. Pavivekasukhanti kāyacittaupadhiviveke",
  "atk-s0516a1:154_1": "sukhaṁ. Upasamasukhanti kilesupasamaṁ phalasamāpattisukhaṁ. Sambodhisukhanti maggasukhaṁ.",
  "atk-s0516a1:154_2": "Nikāmalābhīti attano rucivasena yathākāmalābhī. Akicchalābhīti adukkhalābhī. Akasiralābhīti",
  "atk-s0516a1:154_3": "vipulalābhī. Asāmayikanti lokuttaraṁ. Akuppanti kuppavirahitaṁ acalitaṁ lokuttaramaggaṁ.",
  "atk-s0516a1:155": "Dasamaṁ.",
  "atk-s0516a1:156": "Dutiyavaggavaṇṇanā niṭṭhitā.",
  "atk-s0516a1:157": "3. Tatiyavaggavaṇṇanā",
  "atk-s0516a1:158_0": "141. Tatiyavaggassa paṭhame diṭṭhīvisūkānīti dvāsaṭṭhidiṭṭhigatāni. Tāni hi maggasammādiṭṭhiyā",
  "atk-s0516a1:158_1": "visūkaṭṭhena vijjhanaṭṭhena vilomaṭṭhena ca visūkāni. Evaṁ diṭṭhiyā visūkānīti diṭṭhivisūkāni,",
  "atk-s0516a1:158_2": "diṭṭhiyo eva vā visūkāni diṭṭhivisūkāni. Upātivattoti dassanamaggena atikkanto. Patto",
  "atk-s0516a1:158_3": "niyāmanti avinipātadhammatāya sambodhiparāyanatāya ca niyatabhāvaṁ adhigato, sammattaniyāmasaṅkhātaṁ",
  "atk-s0516a1:158_4": "vā paṭhamamagganti. Ettāvatā paṭhamamaggakiccanipphatti ca tassa paṭilābho ca vutto.",
  "atk-s0516a1:158_5": "Idāni paṭiladdhamaggoti iminā sesamaggapaṭilābhaṁ dasseti. Uppannañāṇomhīti uppannapaccekabodhiñāṇo",
  "atk-s0516a1:158_6": "amhi. Etena phalaṁ dasseti. Anaññaneyyoti aññehi ‘‘idaṁ saccaṁ idaṁ sacca’’nti nanetabbo.",
  "atk-s0516a1:158_7": "Etena sayambhutaṁ dīpeti. Patte vā paccekabodhiñāṇe aññaneyyatāya abhāvā sayaṁvasitaṁ.",
  "atk-s0516a1:158_8": "Samathavipassanāya vā diṭṭhivisūkāni upātivatto, ādimaggena patto niyāmaṁ, sesehi",
  "atk-s0516a1:158_9": "paṭiladdhamaggo, phalañāṇena uppannañāṇo, taṁ sabbaṁ attanāva adhigatoti anaññaneyyo.",
  "atk-s0516a1:158_10": "Sesaṁ vuttanayeneva veditabbaṁ (su. ni. aṭṭha. 1.54; apa. aṭṭha. 1.1.111).",
  "atk-s0516a1:159_0": "Na paraneyyoti na aññehi netabbo. Na parappattiyoti paccakkhadhammattā na aññehi",
  "atk-s0516a1:159_1": "saddahāpetabbo. Na parappaccayoti na assa paro paccayo, na parassa saddhāya vattatīti",
  "atk-s0516a1:159_2": "na parappaccayo. Na parapaṭibaddhagūti na aññesaṁ paṭibaddhañāṇagamano.",
  "atk-s0516a1:160": "Paṭhamaṁ.",
  "atk-s0516a1:161_0": "142. Dutiye nillolupoti alolupo. Yo hi rasataṇhābhibhūto hoti, so bhusaṁ luppati",
  "atk-s0516a1:161_1": "punappunañca luppati, tena ‘‘lolupo’’ti vuccati. Tasmā esa taṁ paṭikkhipanto āha",
  "atk-s0516a1:161_2": "‘‘nillolupo’’ti. Nikkuhoti ettha kiñcāpi yassa tividhakuhanavatthu natthi, so ‘‘nikkuho’’ti",
  "atk-s0516a1:161_3": "vuccati, imissā pana gāthāya manuññabhojanādīsu vimhayamanāpajjanato nikkuhoti ayamadhippāyo.",
  "atk-s0516a1:161_4": "Nippipāsoti ettha pātumicchā pipāsā, tassā abhāvena nippipāso, sādurasalobhena bhottukamyatāvirahitoti",
  "atk-s0516a1:161_5": "attho. Nimmakkhoti ettha paraguṇavināsanalakkhaṇo makkho, tassa abhāvena nimmakkho.",
  "atk-s0516a1:161_6": "Attano gahaṭṭhakāle sūdassa guṇamakkhanābhāvaṁ sandhāya āha. Niddhantakasāvamohoti",
  "atk-s0516a1:161_7": "ettha rāgādayo tayo kāyaduccaritādīni ca tīṇīti cha dhammā yathāsambhavaṁ appasannaṭṭhena",
  "atk-s0516a1:161_8": "sakabhāvaṁ vijahāpetvā parabhāvaṁ gaṇhāpanaṭṭhena kasaṭaṭṭhena ca ‘‘kasāvā’’ti veditabbā. Yathāha –",
  "atk-s0516a1:162": "‘‘Tattha katame tayo kasāvā? Rāgakasāvo dosakasāvo mohakasāvo, ime tayo kasāvā. Tattha katame aparepi tayo kasāvā? Kāyakasāvo vacīkasāvo manokasāvo’’ti (vibha. 924).",
  "atk-s0516a1:163_0": "Tesu mohaṁ ṭhapetvā pañcannaṁ kasāvānaṁ tesañca sabbesaṁ mūlabhūtassa mohassa niddhantattā",
  "atk-s0516a1:163_1": "niddhantakasāvamoho, tiṇṇaṁ eva vā kāyavacīmanokasāvānaṁ mohassa ca niddhantattā",
  "atk-s0516a1:163_2": "niddhantakasāvamoho. Itaresu nillolupatādīhi rāgakasāvassa, nimmakkhatāya dosakasāvassa",
  "atk-s0516a1:163_3": "niddhantabhāvo siddho eva. Nirāsasoti nittaṇho. Sabbaloketi sakalaloke, tīsu bhavesu",
  "atk-s0516a1:163_4": "dvādasasu vā āyatanesu bhavavibhavataṇhāvirahito hutvāti attho. Sesaṁ vuttanayeneva",
  "atk-s0516a1:163_5": "veditabbaṁ . Atha vā tayopi pāde vatvā eko careti eko carituṁ sakkuṇeyyāti evampi",
  "atk-s0516a1:163_6": "ettha sambandho kātabbo (su. ni. aṭṭha. 1.96).",
  "atk-s0516a1:164": "Dutiyaṁ.",
  "atk-s0516a1:165_0": "143. Tatiye ayaṁ saṅkhepattho – yvāyaṁ dasavatthukāya pāpadiṭṭhiyā samannāgatattā",
  "atk-s0516a1:165_1": "pāpo. Paresampi anatthaṁ dassetīti anatthadassī. Kāyaduccaritādimhi ca visame niviṭṭho.",
  "atk-s0516a1:165_2": "Taṁ atthakāmo kulaputto pāpaṁ sahāyaṁ parivajjayetha, anatthadassiṁ visame niviṭṭhaṁ.",
  "atk-s0516a1:165_3": "Sayaṁ na seveti attano vasena taṁ na seveyya. Yadi pana paravaso hoti, kiṁ sakkā",
  "atk-s0516a1:165_4": "kātunti vuttaṁ hoti. Pasutanti pasaṭaṁ, diṭṭhivasena tattha tattha lagganti attho.",
  "atk-s0516a1:165_5": "Pamattanti kāmaguṇesu vossaṭṭhacittaṁ, kusalabhāvanārahitaṁ vā. Taṁ evarūpaṁ na seve",
  "atk-s0516a1:165_6": "na bhaje na payirupāse, aññadatthu eko care khaggavisāṇakappoti.",
  "atk-s0516a1:166_0": "Niddese sayaṁ na seveyyāti sāmaṁ na upasaṅkameyya. Sāmaṁ na seveyyāti cittenapi na",
  "atk-s0516a1:166_1": "upasaṅkameyya. Na seveyyāti na bhajeyya. Naniseveyyāti samīpampi na gaccheyya. Na",
  "atk-s0516a1:166_2": "saṁseveyyāti dūre bhaveyya. Na parisaṁseveyyāti paṭikkameyya.",
  "atk-s0516a1:167": "Tatiyaṁ.",
  "atk-s0516a1:168_0": "144. Catutthe ayaṁ saṅkhepattho – bahussutanti duvidho bahussuto tīsu piṭakesu atthato",
  "atk-s0516a1:168_1": "nikhilo pariyattibahussuto ca maggaphalavijjābhiññānaṁ paṭividdhattā paṭivedhabahussuto",
  "atk-s0516a1:168_2": "ca. Āgatāgamo dhammadharo. Uḷārehi pana kāyavacīmanokammehi samannāgato uḷāro. Yuttapaṭibhāno",
  "atk-s0516a1:168_3": "ca muttapaṭibhāno ca yuttamuttapaṭibhāno ca paṭibhānavā. Pariyattiparipucchādhigamavasena",
  "atk-s0516a1:168_4": "vā tidhā paṭibhānavā veditabbo. Yassa hi pariyatti paṭibhāti, so pariyattipaṭibhānavā.",
  "atk-s0516a1:168_5": "Yassa atthañca ñāyañca lakkhaṇañca ṭhānāṭṭhānañca paripucchantassa paripucchā paṭibhāti,",
  "atk-s0516a1:168_6": "so paripucchāpaṭibhānavā. Yena maggādayo paṭividdhā honti, so adhigamapaṭibhānavā.",
  "atk-s0516a1:168_7": "Taṁ evarūpaṁ bahussutaṁ dhammadharaṁ bhajetha, mittaṁ uḷāraṁ paṭibhānavantaṁ. Tato",
  "atk-s0516a1:168_8": "tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato",
  "atk-s0516a1:168_9": "vā anekappakārāni aññāya atthāni, tato ‘‘ahosiṁ nu kho ahaṁ atītamaddhāna’’ntiādīsu",
  "atk-s0516a1:168_10": "(ma. ni. 1.18; saṁ. ni. 2.20; mahāni. 174) kaṅkhāṭṭhānesu vineyya kaṅkhaṁ vicikicchaṁ",
  "atk-s0516a1:168_11": "vinetvā vināsetvā evaṁ katasabbakicco eko care khaggavisāṇakappoti (su. ni. aṭṭha. 1.58).",
  "atk-s0516a1:169": "Catutthaṁ.",
  "atk-s0516a1:170_0": "145. Pañcame khiḍḍā ca rati ca pubbe vuttāva. Kāmasukhanti vatthukāmasukhaṁ. Vatthukāmāpi",
  "atk-s0516a1:170_1": "hi sukhassa visayādibhāvena sukhanti vuccanti. Yathāha – ‘‘atthi rūpaṁ sukhaṁ sukhānupatita’’nti",
  "atk-s0516a1:170_2": "(saṁ. ni. 3.60). Evametaṁ khiḍḍaṁ ratiṁ kāmasukhañca imasmiṁ okāsaloke analaṅkaritvā",
  "atk-s0516a1:170_3": "alanti akatvā ‘‘etaṁ tappaka’’nti vā ‘‘sārabhūta’’nti vā evaṁ aggahetvā. Anapekkhamānoti",
  "atk-s0516a1:170_4": "tena analaṅkaraṇena anapekkhanasīlo apihāluko nittaṇho. Vibhūsaṭṭhānāvirato saccavādī",
  "atk-s0516a1:170_5": "eko careti. Tattha vibhūsā duvidhā agārikavibhūsā ca anagārikavibhūsā ca. Tattha",
  "atk-s0516a1:170_6": "agārikavibhūsā sākaṭaveṭhanamālāgandhādi, anagārikavibhūsā ca pattamaṇḍanādi. Vibhūsā",
  "atk-s0516a1:170_7": "eva vibhūsaṭṭhānaṁ, tasmā vibhūsaṭṭhānā tividhāyapi viratiyā virato. Avitathavacanato",
  "atk-s0516a1:170_8": "saccavādīti evamattho daṭṭhabbo (su. ni. aṭṭha. 1.59).",
  "atk-s0516a1:171": "Pañcamaṁ.",
  "atk-s0516a1:172_0": "146. Chaṭṭhe dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni.",
  "atk-s0516a1:172_1": "Dhaññānīti sālivīhiyavagodhumakaṅkuvarakakudrūsakappabhedāni satta sesāparaṇṇāni",
  "atk-s0516a1:172_2": "ca. Bandhavānīti ñātibandhu, gottabandhu, mittabandhu, sippabandhuvasena catubbidhabandhave.",
  "atk-s0516a1:172_3": "Yathodhikānīti sakasakaodhivasena ṭhitāniyeva. Sesaṁ vuttanayamevāti (su. ni. aṭṭha. 1.60).",
  "atk-s0516a1:173": "Chaṭṭhaṁ.",
  "atk-s0516a1:174_0": "147. Sattame saṅgo esoti attano upabhogaṁ niddisati. So hi sajjanti tattha pāṇino",
  "atk-s0516a1:174_1": "kaddame paviṭṭho hatthī viyāti saṅgo. Parittamettha sokhyanti ettha pañcakāmaguṇūpabhogakāle",
  "atk-s0516a1:174_2": "viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṁ",
  "atk-s0516a1:174_3": "parittaṁ, vijjuppabhāya obhāsitanaccadassanasukhaṁ viya ittaraṁ, tāvakālikanti vuttaṁ",
  "atk-s0516a1:174_4": "hoti. Appassādo dukkhamettha bhiyyoti ettha ca yvāyaṁ ‘‘yaṁ kho, bhikkhave, ime pañca",
  "atk-s0516a1:174_5": "kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti vutto, so yamidaṁ",
  "atk-s0516a1:174_6": "‘‘ko ca, bhikkhave, kāmānaṁ ādīnavo, idha, bhikkhave, kulaputto yena sippaṭṭhānena",
  "atk-s0516a1:174_7": "jīvikaṁ kappeti yadi muddāya yadi gaṇanāyā’’ti (ma. ni. 1.162) evamādinā nayenettha",
  "atk-s0516a1:174_8": "dukkhaṁ vuttaṁ, taṁ upanidhāya appodakabindumatto hoti, atha kho dukkhameva bhiyyo",
  "atk-s0516a1:174_9": "bahu, catūsu samuddesu udakasadiso hoti. Tena vuttaṁ – ‘‘appassādo dukkhamettha bhiyyo’’ti.",
  "atk-s0516a1:174_10": "Gaḷo esoti assādaṁ dassetvā ākaḍḍhanavasena baḷiso viya eso, yadidaṁ pañca kāmaguṇā.",
  "atk-s0516a1:174_11": "Iti ñatvā matimāti evaṁ ñatvā buddhimā paṇḍito puriso sabbampetaṁ pahāya eko care",
  "atk-s0516a1:174_12": "khaggavisāṇakappoti (su. ni. aṭṭha. 1.61).",
  "atk-s0516a1:175": "Sattamaṁ.",
  "atk-s0516a1:176_0": "148. Aṭṭhamagāthāya dutiyapāde jālanti suttamayaṁ vuccati. Ambūti udakaṁ, tattha",
  "atk-s0516a1:176_1": "caratīti ambucārī, macchassetaṁ adhivacanaṁ. Salile ambucārī salilambucārī. Tasmiṁ",
  "atk-s0516a1:176_2": "nadīsalile jālaṁ bhetvā gataambucārīvāti vuttaṁ hoti. Tatiyapāde daḍḍhanti daḍḍhaṭṭhānaṁ",
  "atk-s0516a1:176_3": "vuccati. Yathā aggi daḍḍhaṭṭhānaṁ puna na nivattati, na tattha bhiyyo āgacchati,",
  "atk-s0516a1:176_4": "evaṁ maggañāṇagginā daḍḍhaṁ kāmaguṇaṭṭhānaṁ anivattamāno, tattha bhiyyo anāgacchantoti",
  "atk-s0516a1:176_5": "vuttaṁ hoti. Sesaṁ vuttanayamevāti.",
  "atk-s0516a1:177_0": "Saṁyojanānīti yassa saṁvijjanti, taṁ puggalaṁ vaṭṭasmiṁ saṁyojenti bandhantīti saṁyojanāni.",
  "atk-s0516a1:177_1": "Imāni pana saṁyojanāni kilesapaṭipāṭiyāpi āharituṁ vaṭṭati maggapaṭipāṭiyāpi. Kāmarāgapaṭighasaṁyojanāni",
  "atk-s0516a1:177_2": "anāgāmimaggena pahīyanti, mānasaṁyojanaṁ arahattamaggena, diṭṭhivicikicchāsīlabbataparāmāsā",
  "atk-s0516a1:177_3": "sotāpattimaggena, bhavarāgasaṁyojanaṁ arahattamaggena, issāmacchariyāni sotāpattimaggena,",
  "atk-s0516a1:177_4": "avijjā arahattamaggena. Maggapaṭipāṭiyā diṭṭhivicikicchāsīlabbataparāmāsaissāmacchariyā",
  "atk-s0516a1:177_5": "sotāpattimaggena pahīyanti, kāmarāgapaṭighā anāgāmimaggena, mānabhavarāgaavijjā arahattamaggenāti.",
  "atk-s0516a1:177_6": "Bhinditvāti bhedaṁ pāpetvā. Pabhinditvāti chindaṁ katvā. Dālayitvāti phāletvā. Padālayitvāti",
  "atk-s0516a1:177_7": "hīretvā. Sampadālayitvāti upasaggena padaṁ vaḍḍhitaṁ.",
  "atk-s0516a1:178": "Aṭṭhamaṁ.",
  "atk-s0516a1:179_0": "149. Navame okkhittacakkhūti heṭṭhākhittacakkhu, satta gīvaṭṭhīni paṭipāṭiyā ṭhapetvā",
  "atk-s0516a1:179_1": "parivajjanapahātabbadassanatthaṁ yugamattaṁ pekkhamānoti vuttaṁ hoti. Na tu hanukaṭṭhinā",
  "atk-s0516a1:179_2": "hadayaṭṭhiṁ saṅghaṭṭento. Evañhi okkhittacakkhutā na samaṇasārūppā hoti. Na ca pādaloloti",
  "atk-s0516a1:179_3": "ekassa dutiyo dvinnaṁ tatiyoti evaṁ gaṇamajjhaṁ, pavisitukāmatāya kaṇḍūyamānapādo",
  "atk-s0516a1:179_4": "viya abhavanto, dīghacārikaanavaṭṭhitacārikavirato vā. Guttindriyoti chasu indriyesu",
  "atk-s0516a1:179_5": "idha manindriyassa visuṁ vuttattā vuttāvasesavasena gopitindriyo. Rakkhitamānasānoti",
  "atk-s0516a1:179_6": "mānasaṁyeva mānasānaṁ, taṁ rakkhitamassāti rakkhitamānasāno. Yathā kileseti na viluppati,",
  "atk-s0516a1:179_7": "evaṁ rakkhitacittoti vuttaṁ hoti. Anavassutoti imāya paṭipattiyā tesu tesu ārammaṇesu",
  "atk-s0516a1:179_8": "kilesaanvāssavavirahito. Apariḍayhamānoti evaṁ anvāssavavirahitā eva kilesaggīhi",
  "atk-s0516a1:179_9": "apariḍayhamāno, bahiddhā vā anavassuto, ajjhattaṁ apariḍayhamāno. Sesaṁ vuttanayamevāti",
  "atk-s0516a1:179_10": "(su. ni. aṭṭha. 1.63).",
  "atk-s0516a1:180": "Cakkhunā rūpaṁ disvāti kāraṇavasena ‘‘cakkhū’’ti laddhavohārena rūpadassanasamatthena cakkhuviññāṇena rūpaṁ disvā. Porāṇā panāhu –",
  "atk-s0516a1:181_0": "‘‘Cakkhu rūpaṁ na passati acittakattā, cittaṁ na passati acakkhukattā, dvārārammaṇasaṅghaṭṭane",
  "atk-s0516a1:181_1": "pana pasādavatthukena cittena passati. Īdisī panesā ‘dhanunā vijjhatī’tiādīsu viya",
  "atk-s0516a1:181_2": "sasambhārakathā nāma hoti, tasmā cakkhuviññāṇena rūpaṁ disvāti ayamevettha attho’’ti",
  "atk-s0516a1:181_3": "(visuddhi. 1.15; dha. sa. aṭṭha. 1352).",
  "atk-s0516a1:182_0": "Nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ",
  "atk-s0516a1:182_1": "chandarāgavasena gaṇhāti, diṭṭhamattavasena na saṇṭhāti. Anubyañjanaggāhīti kilesānaṁ",
  "atk-s0516a1:182_2": "anubyañjanato pākaṭabhāvakaraṇato ‘‘anubyañjana’’nti laddhavohāraṁ hatthapādahasitalapitavilokitādibhedaṁ ākāraṁ gaṇhāti.",
  "atk-s0516a1:183_0": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu. Etaṁ puggalaṁ",
  "atk-s0516a1:183_1": "satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo",
  "atk-s0516a1:183_2": "dhammā anvāssaveyyuṁ. Tassa saṁvarāya na paṭipajjatīti tassa cakkhundriyassa satikavāṭena",
  "atk-s0516a1:183_3": "pidahanatthāya na paṭipajjati. Evaṁbhūtoyeva ca ‘‘na rakkhati cakkhundriyaṁ. Na cakkhundriye",
  "atk-s0516a1:183_4": "saṁvaraṁ āpajjatī’’tipi vuccati.",
  "atk-s0516a1:184_0": "Tattha kiñcāpi cakkhundriye saṁvaro vā asaṁvaro vā natthi. Na hi cakkhupasādaṁ nissāya",
  "atk-s0516a1:184_1": "sati vā muṭṭhassaccaṁ vā uppajjati, api ca yadā rūpārammaṇaṁ cakkhussa āpāthaṁ āgacchati,",
  "atk-s0516a1:184_2": "tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā",
  "atk-s0516a1:184_3": "uppajjitvā nirujjhati, tato cakkhuviññāṇaṁ dassanakiccaṁ tato vipākamanodhātu sampaṭicchanakiccaṁ",
  "atk-s0516a1:184_4": "tato vipākāhetukamanoviññāṇadhātu santīraṇakiccaṁ tato kiriyāhetukamanoviññāṇadhātu",
  "atk-s0516a1:184_5": "voṭṭhapanakiccaṁ sādhayamānā uppajjitvā nirujjhati, tadanantaraṁ javanaṁ javati.",
  "atk-s0516a1:184_6": "Tatrāpi neva bhavaṅgasamaye, na āvajjanādīnaṁ aññatarasamaye saṁvaro vā asaṁvaro",
  "atk-s0516a1:184_7": "vā atthi, javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti",
  "atk-s0516a1:184_8": "vā kosajjaṁ vā uppajjati, asaṁvaro hoti. Evaṁ honto pana so cakkhundriye asaṁvaroti",
  "atk-s0516a1:184_9": "vuccati. Kasmā? Yasmā tasmiṁ sati dvārampi aguttaṁ hoti bhavaṅgampi āvajjanādīni",
  "atk-s0516a1:184_10": "vīthicittānipi. Yathā kiṁ? Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo",
  "atk-s0516a1:184_11": "susaṁvutā, tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena",
  "atk-s0516a1:184_12": "hi pavisitvā corā yadicchanti, taṁ hareyyuṁ. Evameva javane dussīlyādīsu uppannesu",
  "atk-s0516a1:184_13": "tasmiṁ asaṁvare sati dvārampi aguttaṁ hoti bhavaṅgampi āvajjanādīni vīthicittānipīti.",
  "atk-s0516a1:185_0": "Cakkhunā rūpaṁ disvā na nimittaggāhī hotītiādīsu na nimittaggāhī hotīti chandarāgavasena",
  "atk-s0516a1:185_1": "vuttappakāraṁ nimittaṁ na gaṇhāti. Evaṁ sesapadānipi vuttapaṭikkhepena veditabbāni.",
  "atk-s0516a1:185_2": "Yathā ca heṭṭhā ‘‘javane dussīlyādīsu uppannesu tasmiṁ asaṁvare sati dvārampi aguttaṁ",
  "atk-s0516a1:185_3": "hoti bhavaṅgampi āvajjanādīni vīthicittānipī’’ti vuttaṁ, evamidha tasmiṁ sīlādīsu",
  "atk-s0516a1:185_4": "uppannesu dvārampi guttaṁ hoti bhavaṅgampi āvajjanādīni vīthicittānipi. Yathā kiṁ?",
  "atk-s0516a1:185_5": "Yathā nagaradvāresu saṁvutesu kiñcāpi antogharādayo asaṁvutā honti. Tathāpi antonagare",
  "atk-s0516a1:185_6": "sabbaṁ bhaṇḍaṁ surakkhitaṁ sugopitameva hoti. Nagaradvāresu pihitesu corānaṁ paveso",
  "atk-s0516a1:185_7": "natthi. Evameva javane sīlādīsu uppannesu dvārampi guttaṁ hoti bhavaṅgampi āvajjanādīni",
  "atk-s0516a1:185_8": "vīthicittānipi. Tasmā javanakkhaṇe uppajjamānopi cakkhundriye saṁvaroti vutto (dha.",
  "atk-s0516a1:185_9": "sa. aṭṭha. 1352; visuddhi. 1.15).",
  "atk-s0516a1:186": "Avassutapariyāyañcāti kilesehi tintakāraṇañca. Anavassutapariyāyañcāti kilesehi atintakāraṇañca.",
  "atk-s0516a1:187": "Piyarūperūpeti iṭṭhajātike rūpārammaṇe. Appiyarūpe rūpeti aniṭṭhasabhāve rūpārammaṇe. Byāpajjatīti dosavasena pūtibhāvamāpajjati. Otāranti chiddaṁ antaraṁ. Ārammaṇanti paccayaṁ.",
  "atk-s0516a1:188": "Adhibhaṁsūti maddaṁsu. Na adhibhosīti na maddi. Bahalamattikāti punappunaṁ dānavasena uddhamāyikā bahalamattikā. Addāvalepanāti asukkhamattikadānā. Sesamettha uttānaṁ.",
  "atk-s0516a1:189": "Navamaṁ.",
  "atk-s0516a1:190": "150. Dasame kāsāyavattho abhinikkhamitvāti imassa pādassa gehā abhinikkhamitvā kāsāyavattho hutvāti evamattho veditabbo. Sesaṁ vuttanayeneva sakkā jānitunti na vitthāritanti.",
  "atk-s0516a1:191": "Dasamaṁ.",
  "atk-s0516a1:192": "Tatiyavaggavaṇṇanā niṭṭhitā.",
  "atk-s0516a1:193": "4. Catutthavaggavaṇṇanā",
  "atk-s0516a1:194_0": "151. Catutthavaggassa paṭhame rasesūti ambilamadhuratittakakaṭukaloṇikakhārikakasāvādibhedesu",
  "atk-s0516a1:194_1": "sāyanīyesu. Gedhaṁ akaranti giddhiṁ akaronto, taṇhaṁ anuppādentoti vuttaṁ hoti. Aloloti",
  "atk-s0516a1:194_2": "‘‘idaṁ sāyissāmi, idaṁ sāyissāmī’’ti evaṁ rasavisesesu anākulo. Anaññaposīti posetabbakasaddhivihārikādivirahito,",
  "atk-s0516a1:194_3": "kāyasandhāraṇamattena santuṭṭhoti vuttaṁ hoti. Yathā vā pubbe uyyāne rasesu gedhakaraṇalolo",
  "atk-s0516a1:194_4": "hutvā aññaposī āsiṁ, evaṁ ahutvā yāya taṇhāya lolo hutvā rasesu gedhaṁ karoti, taṁ",
  "atk-s0516a1:194_5": "taṇhaṁ hitvā āyatiṁ taṇhāmūlakassa aññassa attabhāvassa anibbattanena anaññaposīti",
  "atk-s0516a1:194_6": "dasseti. Atha vā atthabhañjanakaṭṭhena kilesā ‘‘aññe’’ti vuccanti, tesaṁ aposanena",
  "atk-s0516a1:194_7": "anaññaposīti ayamettha attho. Sapadānacārīti avokkammacārī anupubbacārī, gharapaṭipāṭiṁ",
  "atk-s0516a1:194_8": "achaḍḍetvā aḍḍhakulañca daliddakulañca nirantaraṁ piṇḍāya pavisamānoti attho. Kule",
  "atk-s0516a1:194_9": "kule appaṭibaddhacittoti khattiyakulādīsu yattha katthaci kilesavasena alaggacitto,",
  "atk-s0516a1:194_10": "candūpamo niccanavako hutvāti attho. Sesaṁ vuttanayamevāti (su. ni. aṭṭha. 1.65;",
  "atk-s0516a1:194_11": "apa. aṭṭha. 1.1.121).",
  "atk-s0516a1:195": "Paṭhamaṁ.",
  "atk-s0516a1:196_0": "152. Dutiye āvaraṇānīti nīvaraṇāneva, tāni atthato uragasutte (su. ni. 1 ādayo) vuttāni.",
  "atk-s0516a1:196_1": "Tāni pana yasmā abbhādayo viya candaṁ sūriyaṁ vā ceto āvaranti, tasmā ‘‘āvaraṇāni",
  "atk-s0516a1:196_2": "cetaso’’ti vuttāni. Tāni upacārena vā appanāya vā pahāya. Upakkileseti upagamma cittaṁ",
  "atk-s0516a1:196_3": "vibādhente akusale dhamme, vatthopamādīsu (ma. ni. 1.70 ādayo) vutte abhijjhādayo",
  "atk-s0516a1:196_4": "vā. Byapanujjāti panuditvā vināsetvā, vipassanāmaggena pajahitvāti attho . Sabbeti",
  "atk-s0516a1:196_5": "anavasese. Evaṁ samathavipassanāsampanno paṭhamamaggena diṭṭhinissayassa pahīnattā",
  "atk-s0516a1:196_6": "anissito. Sesamaggehi chetvā tedhātukagataṁ sinehadosaṁ, taṇhārāganti vuttaṁ hoti.",
  "atk-s0516a1:196_7": "Sineho eva hi guṇapaṭipakkhato sinehadosoti vutto. Sesaṁ vuttanayameva (su. ni. aṭṭha. 1.66).",
  "atk-s0516a1:197": "Dutiyaṁ.",
  "atk-s0516a1:198_0": "153. Tatiye vipiṭṭhikatvānāti piṭṭhito katvā, chaḍḍetvā jahitvāti attho. Sukhaṁ dukhañcāti",
  "atk-s0516a1:198_1": "kāyikaṁ sātāsātaṁ. Somanassadomanassanti cetasikaṁ sātāsātaṁ. Upekkhanti catutthajjhānupekkhaṁ.",
  "atk-s0516a1:198_2": "Samathanti catutthajjhānasamathameva. Visuddhanti pañcanīvaraṇavitakkavicārapītisukhasaṅkhātehi",
  "atk-s0516a1:198_3": "navahi paccanīkadhammehi vimuttattā atisuddhaṁ, niddhantasuvaṇṇamiva vigatūpakkilesanti attho.",
  "atk-s0516a1:199_0": "Ayaṁ pana yojanā – vipiṭṭhikatvāna sukhaṁ dukkhañca pubbeva, paṭhamajjhānūpacārabhūmiyaṁyeva",
  "atk-s0516a1:199_1": "dukkhaṁ, tatiyajjhānūpacārabhūmiyañca sukhanti adhippāyo. Puna ādito vuttaṁ ca-kāraṁ",
  "atk-s0516a1:199_2": "parato netvā ‘‘somanassaṁ domanassañca vipiṭṭhikatvāna pubbevā’’ti adhikāro. Tena",
  "atk-s0516a1:199_3": "somanassaṁ catutthajjhānūpacāre, domanassañca dutiyajjhānūpacāreyevāti dīpeti. Etāni",
  "atk-s0516a1:199_4": "hi etesaṁ pariyāyato pahānaṭṭhānāni. Nippariyāyato pana dukkhassa paṭhamajjhānaṁ,",
  "atk-s0516a1:199_5": "domanassassa dutiyajjhānaṁ, sukhassa tatiyajjhānaṁ, somanassassa catutthajjhānaṁ",
  "atk-s0516a1:199_6": "pahānaṭṭhānaṁ. Yathāha – ‘‘paṭhamajjhānaṁ upasampajja viharati etthuppannaṁ dukkhindriyaṁ",
  "atk-s0516a1:199_7": "aparisesaṁ nirujjhatī’’tiādi (saṁ. ni. 5.510). Taṁ sabbaṁ heṭṭhā vuttanayena gahetabbaṁ.",
  "atk-s0516a1:199_8": "Parato pubbevāti tīsu paṭhamajjhānadīsu dukkhadomanassasukhāni vipiṭṭhikatvā ettheva",
  "atk-s0516a1:199_9": "ca catutthajjhāne somanassaṁ vipiṭṭhikatvā imāya paṭipadāya laddhānupekkhaṁ samathaṁ",
  "atk-s0516a1:199_10": "visuddhaṁ eko care iti. Sesaṁ vuttanayamevāti (su. ni. aṭṭha. 1.67; apa. aṭṭha. 1.1.123).",
  "atk-s0516a1:200": "Tatiyaṁ.",
  "atk-s0516a1:201_0": "154. Catutthe āraddhaṁ vīriyaṁ assāti āraddhaviriyo. Etena attano vīriyārambhaṁ ādivīriyaṁ",
  "atk-s0516a1:201_1": "dasseti. Paramattho vuccati nibbānaṁ, tattha pattiyā paramatthapattiyā. Etena vīriyārambhena",
  "atk-s0516a1:201_2": "pattabbaphalaṁ dasseti. Alīnacittoti etena vīriyupatthambhānaṁ cittacetasikānaṁ alīnataṁ",
  "atk-s0516a1:201_3": "dasseti. Akusītavuttīti etena ṭhānāsanacaṅkamādīsu kāyassa anavasīdanaṁ. Daḷhanikkamoti",
  "atk-s0516a1:201_4": "etena ‘‘kāmaṁ taco ca nhāru cā’’ti (ma. ni. 1.184; saṁ. ni. 2.22; a. ni. 2.5; mahāni.",
  "atk-s0516a1:201_5": "196) evaṁ pavattaṁ padahanavīriyaṁ dasseti. Yaṁ taṁ anupubbasikkhādīsu padahanto",
  "atk-s0516a1:201_6": "‘‘kāyena ceva paramatthasaccaṁ sacchikaroti, paññāya ca naṁ ativijjha passatī’’ti",
  "atk-s0516a1:201_7": "vuccati. Atha vā etena maggasampayuttavīriyaṁ dasseti. Tañhi daḷhañca bhāvanāpāripūrigatattā,",
  "atk-s0516a1:201_8": "nikkamo ca sabbaso paṭipakkhā nikkhantattā, tasmā taṁsamaṅgīpuggalopi daḷho nikkamo",
  "atk-s0516a1:201_9": "assāti ‘‘daḷhanikkamo’’ti vuccati. Thāmabalūpapannoti maggakkhaṇe kāyathāmena ñāṇabalena",
  "atk-s0516a1:201_10": "ca upapanno. Atha vā thāmabhūtena balena upapannoti thāmabalūpapanno, thirañāṇabalūpapannoti",
  "atk-s0516a1:201_11": "vuttaṁ hoti. Etena tassa vīriyassa vipassanāñāṇasampayogaṁ dīpento yoniso padahanabhāvaṁ",
  "atk-s0516a1:201_12": "sādheti. Pubbabhāgamajjhimaukkaṭṭhavīriyavasena vā tayopi pādā yojetabbā. Sesaṁ vuttanayamevāti",
  "atk-s0516a1:201_13": "(su. ni. aṭṭha. 1.68).",
  "atk-s0516a1:202": "Catutthaṁ.",
  "atk-s0516a1:203_0": "155. Pañcame paṭisallānanti tehi tehi sattasaṅkhārehi paṭinivattitvā sallīnaṁ, ekattasevitā",
  "atk-s0516a1:203_1": "ekībhāvo kāyavivekoti attho. Jhānanti paccanīkajhāpanato ārammaṇalakkhaṇūpanijjhānato",
  "atk-s0516a1:203_2": "ca cittaviveko vuccati. Tattha aṭṭha samāpattiyo nīvaraṇādipaccanīkajhāpanato kasiṇādiārammaṇūpanijjhānato",
  "atk-s0516a1:203_3": "ca ‘‘jhāna’’nti vuccati. Vipassanāmaggaphalāni sattasaññādipaccanīkajhāpanato lakkhaṇūpanijjhānato",
  "atk-s0516a1:203_4": "ca ‘‘jhāna’’nti vuccati. Idha pana ārammaṇūpanijjhānameva adhippetaṁ . Evametaṁ paṭisallānañca",
  "atk-s0516a1:203_5": "jhānañca ariñcamānoti ajahamāno anissajjamāno. Dhammesūti vipassanupagesu pañcakkhandhādidhammesu.",
  "atk-s0516a1:203_6": "Niccanti satataṁ samitaṁ abbokiṇṇaṁ. Anudhammacārīti te dhamme ārabbha pavattamānena",
  "atk-s0516a1:203_7": "anugataṁ vipassanādhammaṁ caramāno. Atha vā dhammesūti ettha dhammāti nava lokuttaradhammā,",
  "atk-s0516a1:203_8": "tesaṁ dhammānaṁ anulomo dhammoti anudhammo, vipassanāyetaṁ adhivacanaṁ. Tattha ‘‘dhammānaṁ",
  "atk-s0516a1:203_9": "niccaṁ anudhammacārī’’ti vattabbe gāthābandhasukhatthaṁ vibhattibyattayena ‘‘dhammesū’’ti",
  "atk-s0516a1:203_10": "vuttaṁ siyā. Ādīnavaṁ sammasitā bhavesūti tāya anudhammacāritāsaṅkhātāya vipassanāya",
  "atk-s0516a1:203_11": "aniccākārādidosaṁ tīsu bhavesu samanupassanto evaṁ imāya kāyavivekacittavivekaṁ ariñcamāno",
  "atk-s0516a1:203_12": "sikhāppattavipassanāsaṅkhātāya paṭipadāya adhigatoti vattabbo eko careti evaṁ yojanā",
  "atk-s0516a1:203_13": "veditabbā (su. ni. aṭṭha. 1.69; apa. aṭṭha. 1.1.125).",
  "atk-s0516a1:204": "Pañcamaṁ.",
  "atk-s0516a1:205_0": "156. Chaṭṭhe taṇhakkhayanti nibbānaṁ, evaṁ diṭṭhādīnavāya taṇhāya eva appavattiṁ.",
  "atk-s0516a1:205_1": "Appamattoti sātaccakārī. Aneḷamūgoti alālāmukho. Atha vā aneḷo ca amūgo ca, paṇḍito",
  "atk-s0516a1:205_2": "byattoti vuttaṁ hoti. Hitasukhasampāpakaṁ sutamassa atthīti sutavā, āgamasampannoti",
  "atk-s0516a1:205_3": "vuttaṁ hoti. Satīmāti cirakatādīnaṁ anussaritā. Saṅkhātadhammoti dhammūpaparikkhāya",
  "atk-s0516a1:205_4": "pariññātadhammo. Niyatoti ariyamaggena niyāmaṁ patto. Padhānavāti sammappadhānavīriyasampanno.",
  "atk-s0516a1:205_5": "Uppaṭipāṭiyā esa pāṭho yojetabbo. Evametehi appamādādīhi samannāgato niyāmasampāpakena",
  "atk-s0516a1:205_6": "padhānena padhānavā, tena padhānena pattaniyāmattā niyato, tato arahattappattiyā",
  "atk-s0516a1:205_7": "saṅkhātadhammo. Arahā hi puna saṅkhātabbābhāvato ‘‘saṅkhātadhammo’’ti vuccati. Yathāha",
  "atk-s0516a1:205_8": "– ‘‘ye ca saṅkhātadhammāse, ye ca sekkhā puthū idhā’’ti (saṁ. ni. 2.31; su. ni. 1044;",
  "atk-s0516a1:205_9": "cūḷani. ajitamāṇavapucchā 63, ajitamāṇavapucchāniddesa 7; netti. 14; peṭako. 45).",
  "atk-s0516a1:205_10": "Sesaṁ vuttanayamevāti (su. ni. aṭṭha. 1.70).",
  "atk-s0516a1:206": "Chaṭṭhaṁ.",
  "atk-s0516a1:207_0": "157. Sattame sīhoti cattāro sīhā – tiṇasīho, paṇḍusīho, kāḷasīho, kesarasīhoti. Tesaṁ",
  "atk-s0516a1:207_1": "kesarasīho aggamakkhāyati, eso idha adhippeto. Vāto puratthimādivasena anekavidho.",
  "atk-s0516a1:207_2": "Padumaṁ rattasetādivasena. Tesu yo koci vāto yaṁ kiñci padumaṁ vaṭṭatiyeva. Tattha",
  "atk-s0516a1:207_3": "yasmā santāso attasinehena hoti, attasineho ca taṇhālepo, sopi diṭṭhisampayuttena",
  "atk-s0516a1:207_4": "vā diṭṭhivippayuttena vā lobhena hoti, sopi ca taṇhāyeva. Sajjanaṁ pana tattha upaparikkhāvirahitassa",
  "atk-s0516a1:207_5": "mohena hoti, moho ca avijjā. Tattha samathena taṇhāya pahānaṁ hoti, vipassanāya avijjāya.",
  "atk-s0516a1:207_6": "Tasmā samathena attasinehaṁ pahāya sīho viya saddesu aniccadukkhādīsuasantasanto,",
  "atk-s0516a1:207_7": "vipassanāya mohaṁ pahāya vātova jālamhi khandhāyatanādīsu asajjamāno, samatheneva",
  "atk-s0516a1:207_8": "lobhaṁ, lobhasampayuttaṁ eva diṭṭhiñca pahāya, padumaṁva toyena sabbabhavabhogalobhena alippamāno.",
  "atk-s0516a1:208_0": "Ettha ca samathassa sīlaṁ padaṭṭhānaṁ, samatho samādhi, vipassanā paññāti evaṁ tesu",
  "atk-s0516a1:208_1": "dvīsu dhammesu siddhesu tayopi khandhā siddhā honti. Tattha sīlakkhandhena surato",
  "atk-s0516a1:208_2": "hoti, so sīhova saddhesu āghātavatthūsu akujjhitukāmatāya na santasati, paññākkhandhena",
  "atk-s0516a1:208_3": "paṭividdhasabhāvo vātova jālamhi khandhādidhammabhede na sajjati, samādhikkhandhena",
  "atk-s0516a1:208_4": "vītarāgo padumaṁva toyena rāgena na lippati. Evaṁ samathavipassanāhi sīlasamādhipaññākkhandhehi",
  "atk-s0516a1:208_5": "ca yathāsambhavaṁ avijjātaṇhānaṁ, tiṇṇañca akusalamūlānaṁ pahānavasena asantasanto",
  "atk-s0516a1:208_6": "asajjamāno alippamāno ca veditabbo. Sesaṁ vuttanayamevāti (su. ni. aṭṭha. 1.71; apa. aṭṭha. 1.1.127).",
  "atk-s0516a1:209": "Sattamaṁ.",
  "atk-s0516a1:210_0": "158. Aṭṭhame sahanā ca hananā ca sīghajavattā ca sīho. Kesarasīhova idha adhippeto.",
  "atk-s0516a1:210_1": "Dāṭhā balamassa atthīti dāṭhabalī. Pasayha abhibhuyyāti ubhayaṁ cārīsaddena saha",
  "atk-s0516a1:210_2": "yojetabbaṁ pasayhacārī abhibhuyyacārīti. Tattha pasayha niggayha pavāhetvā caraṇena",
  "atk-s0516a1:210_3": "pasayhacārī . Abhibhavitvā santāsetvā vasīkatvā caraṇena abhibhuyhacārī. Svāyaṁ kāyabalena",
  "atk-s0516a1:210_4": "pasayhacārī, tejasā abhibhuyyacārī. Tattha sace koci vadeyya ‘‘kiṁ pasayha abhibhuyyacārī’’ti.",
  "atk-s0516a1:210_5": "Tato migānanti sāmivacanaṁ upayogatthe katvā ‘‘mige pasayha abhibhuyyacārī’’ti paṭivattabbaṁ.",
  "atk-s0516a1:210_6": "Pantānīti dūrāni. Senāsanānīti vasanaṭṭhānāni. Sesaṁ pubbe vuttanayeneva sakkā jānitunti",
  "atk-s0516a1:210_7": "na vitthāritaṁ (su. ni. aṭṭha. 1.72).",
  "atk-s0516a1:211": "Aṭṭhamaṁ.",
  "atk-s0516a1:212_0": "159. Navame ‘‘sabbe sattā sukhitā bhavantū’’tiādinā nayena hitasukhūpanayanakāmatā",
  "atk-s0516a1:212_1": "mettā. ‘‘Aho vata imamhā dukkhā vimucceyyu’’ntiādinā nayena ahitadukkhāpanayanakāmatā",
  "atk-s0516a1:212_2": "karuṇā. ‘‘Modanti vata bhonto sattā, modanti sādhu suṭṭhū’’tiādinā nayena hitasukhāvippayogakāmatā",
  "atk-s0516a1:212_3": "muditā. ‘‘Paññāyissanti sakena kammenā’’ti sukhadukkhesu ajjhupekkhanatā upekkhā.",
  "atk-s0516a1:212_4": "Gāthābandhasukhatthaṁ pana uppaṭipāṭiyā mettaṁ vatvā upekkhā vuttā, muditā ca pacchā.",
  "atk-s0516a1:212_5": "Vimuttinti catassopi hi vimuttī. Etā attano paccanīkadhammehi vimuttattā vimuttiyo.",
  "atk-s0516a1:212_6": "Tena vuttaṁ – ‘‘mettaṁ upekkhaṁ karuṇaṁ vimuttiṁ, āsevamāno muditañca kāle’’ti.",
  "atk-s0516a1:213_0": "Tattha āsevamānoti tisso tikacatukkajjhānavasena bhāvayamāno, upekkhaṁ catutthajjhānavasena",
  "atk-s0516a1:213_1": "bhāvayamāno. Kāleti mettaṁ āsevitvā tato vuṭṭhāya karuṇaṁ, tato vuṭṭhāya muditaṁ,",
  "atk-s0516a1:213_2": "tato itarato vā nippītikajjhānato vuṭṭhāya upekkhaṁ āsevamānova ‘‘kāle āsevamāno’’ti",
  "atk-s0516a1:213_3": "vuccati, āsevituṁ phāsukāle vā. Sabbena lokena avirujjhamānoti dasasu disāsu sabbena",
  "atk-s0516a1:213_4": "sattalokena avirujjhamāno. Mettādīnañhi bhāvitattā sattā appaṭikkūlā honti, sattesupi",
  "atk-s0516a1:213_5": "virodhabhūto paṭigho vūpasammati. Tena vuttaṁ – ‘‘sabbena lokena avirujjhamāno’’ti.",
  "atk-s0516a1:213_6": "Sesaṁ vuttasadisamevāti (su. ni. aṭṭha. 1.73).",
  "atk-s0516a1:214": "Navamaṁ.",
  "atk-s0516a1:215_0": "160. Dasame saṁyojanānīti dasa saṁyojanāni, tāni ca tena tena maggena sandālayitvāna.",
  "atk-s0516a1:215_1": "Asantasaṁ jīvitasaṅkhayamhīti jīvitasaṅkhayo vuccati cuticittassa paribhedo, tasmiñca",
  "atk-s0516a1:215_2": "jīvitasaṅkhaye jīvitanikantiyā pahīnattā asantasanti. Ettāvatā saupādisesanibbānadhātuṁ",
  "atk-s0516a1:215_3": "attano dassetvā gāthāpariyosāne anupādisesāya nibbānadhātuyā parinibbāyīti (su. ni. aṭṭha. 1.74).",
  "atk-s0516a1:216": "Dasamaṁ.",
  "atk-s0516a1:217_0": "161. Ekādasame bhajantīti sarīrena allīyitvā payirupāsanti. Sevantīti añjalikammādīhi",
  "atk-s0516a1:217_1": "kiṁkārapaṭissāvitāya ca paricaranti. Kāraṇaṁ attho etesanti kāraṇatthā, bhajanāya",
  "atk-s0516a1:217_2": "sevanāya ca nāññaṁ kāraṇamatthi, attho eva tesaṁ kāraṇaṁ, atthahetu sevantīti vuttaṁ",
  "atk-s0516a1:217_3": "hoti. Nikkāraṇā dullabhā ajja mittāti ‘‘ito kiñci lacchāmā’’ti evaṁ attapaṭilābhakāraṇena",
  "atk-s0516a1:217_4": "nikkāraṇā, kevalaṁ –",
  "atk-s0516a1:218": "‘‘Upakāro ca yo mitto, sukhe dukkhe ca yo sakhā;",
  "atk-s0516a1:219": "Atthakkhāyī ca yo mitto, yo ca mittānukampako’’ti. (su. ni. aṭṭha. 1.75; apa. aṭṭha. 1.1.131; dī. ni. 3.265) –",
  "atk-s0516a1:220_0": "Evaṁ vuttena ariyena mittabhāvena samannāgatā dullabhā ajja mittā. Attani ṭhitā etesaṁ",
  "atk-s0516a1:220_1": "paññā, attānaṁyeva olokenti, na aññanti attaṭṭhapaññā. ‘‘Diṭṭhatthapaññā’’ti ayampi",
  "atk-s0516a1:220_2": "kira porāṇapāṭho . Sampati diṭṭheyeva atthe etesaṁ paññā, āyatiṁ na pekkhantīti vuttaṁ",
  "atk-s0516a1:220_3": "hoti. Asucīti asucinā anariyena kāyavacīmanokammena samannāgatāti. Sesaṁ pubbe vuttanayeneva",
  "atk-s0516a1:220_4": "veditabbaṁ. Yaṁ antarantarā ativitthārabhayena na vuttaṁ, taṁ sabbaṁ pāṭhānusāreneva",
  "atk-s0516a1:220_5": "veditabbaṁ (su. ni. aṭṭha. 1.75; apa. aṭṭha. 1.1.131). Ekādasamaṁ.",
  "atk-s0516a1:221": "Catutthavaggavaṇṇanā niṭṭhitā.",
  "atk-s0516a1:222": "Saddhammappajjotikāya cūḷaniddesa-aṭṭhakathāya",
  "atk-s0516a1:223": "Khaggavisāṇasuttaniddesavaṇṇanā niṭṭhitā.",
  "atk-s0516a1:224": "Nigamanakathā",
  "atk-s0516a1:225": "Yo so sugataputtānaṁ, adhipatibhūtena hitaratinā;",
  "atk-s0516a1:226": "Therena thiraguṇavatā, suvibhatto mahāniddeso.",
  "atk-s0516a1:227": "Tassatthavaṇṇanā yā, pubbaṭṭhakathānayaṁ tathā;",
  "atk-s0516a1:228": "Yuttiṁ nissāya mayāraddhā, niṭṭhānamupagatā esā.",
  "atk-s0516a1:229": "Yaṁ puraṁ puruttamaṁ, anurādhapuravhayaṁ;",
  "atk-s0516a1:230": "Yo tassa dakkhiṇe bhāge, mahāvihāro patiṭṭhito.",
  "atk-s0516a1:231": "Yo tassa tilako bhūto, mahāthūpo siluccayo;",
  "atk-s0516a1:232": "Yaṁ tassa pacchime bhāge, lekho kathikasaññito.",
  "atk-s0516a1:233": "Kittisenoti nāmena, sajīvo rājasammato;",
  "atk-s0516a1:234": "Sucicārittasampanno, lekho kusalakammiko.",
  "atk-s0516a1:235": "Sītacchāyatarupetaṁ, salilāsayasampadaṁ;",
  "atk-s0516a1:236": "Cārupākārasañcitaṁ, pariveṇamakārayi.",
  "atk-s0516a1:237": "Upaseno mahāthero, mahāpariveṇavāsiyo;",
  "atk-s0516a1:238": "Tassādāsi pariveṇaṁ, lekho kusalakammiko.",
  "atk-s0516a1:239": "Vasantenettha therena, thirasīlena tādinā;",
  "atk-s0516a1:240": "Upasenavhayena sā, katā saddhammajotikā.",
  "atk-s0516a1:241": "Rañño sirinivāsassa, sirisaṅghassa bodhino;",
  "atk-s0516a1:242": "Chabbīsatimhi vassamhi, niṭṭhitā niddesavaṇṇanā.",
  "atk-s0516a1:243": "Samayaṁ anulomentī, therānaṁ theravaṁsadīpānaṁ;",
  "atk-s0516a1:244": "Niṭṭhaṁ gatā yathāyaṁ, aṭṭhakathā lokahitajananī.",
  "atk-s0516a1:245": "Saddhammaṁ anulomentā, attahitaṁ parahitañca sādhentā;",
  "atk-s0516a1:246": "Niṭṭhaṁ gacchantu tathā, manorathā sabbasattānaṁ.",
  "atk-s0516a1:247": "Saddhammappajjotikāya, aṭṭhakathāyettha gaṇitakusalehi;",
  "atk-s0516a1:248": "Gaṇitā tu bhāṇavārā, ñeyyātirekacattārisā.",
  "atk-s0516a1:249": "Ānuṭṭhubhena assā, chando baddhena gaṇiyamānā tu;",
  "atk-s0516a1:250": "Atirekadasasahassa-saṅkhā gāthāti viññeyyā.",
  "atk-s0516a1:251": "Sāsanaciraṭṭhitatthaṁ, lokahitatthañca sādarena mayā;",
  "atk-s0516a1:252": "Puññaṁ imaṁ racayatā, yaṁ pattamanappakaṁ vipulaṁ.",
  "atk-s0516a1:253": "Puññena tena loko, saddhammarasāyanaṁ dasabalassa;",
  "atk-s0516a1:254": "Upabhuñjitvā vimalaṁ, pappotu sukhaṁ sukhenevāti.",
  "atk-s0516a1:255": "Saddhammappajjotikā nāma",
  "atk-s0516a1:256": "Cūḷaniddesa-aṭṭhakathā niṭṭhitā."
}