{
  "anya-e0501n14:0": "15. Āhārapaccayo",
  "anya-e0501n14:1": "Duvidho āhārapaccayo rūpāhārapaccayo arūpāhāra paccayo.",
  "anya-e0501n14:2_0": "Tattha rūpāhārapaccayo nāma kabaḷīkārāhārasaṅkhātaṁ oja rūpaṁ vuccati. So ca ajjhattāhāro",
  "anya-e0501n14:2_1": "bahiddhāhāroti duvidho. Kabaḷīkārāhārabhakkhānaṁ sattānaṁ sabbepi catusamuṭṭhānikarūpadhammā",
  "anya-e0501n14:2_2": "tassa duvidhassa rūpāhārassa paccayuppannā.",
  "anya-e0501n14:3_0": "Arūpāhāro pana tividho phassāhāro manosañcetanā hāro viññāṇāhāro ca. Tayopete dhammā",
  "anya-e0501n14:3_1": "sahajātānaṁ nāmarūpadhammānaṁ āhārapaccayo honti. Sahajātā ca nāmarūpa dhammā tesaṁ paccayuppannā.",
  "anya-e0501n14:4_0": "Kenaṭṭhena āhāroti. Bhusaṁ haraṇaṭṭhena āhāro. Bhusaṁ haraṇaṭṭhenātica daḷhaṁ pavattāpanaṭṭhena,",
  "anya-e0501n14:4_1": "cirakālaṁ ṭhitiyā vuḍḍhiyā viruḷhiyā vepullāya upatthambhanaṭṭhenāti vuttaṁ hoti.",
  "anya-e0501n14:4_2": "Jananakiccayuttopi āhāro upatthambhanakiccappadhāno hotīti.",
  "anya-e0501n14:5_0": "Tattha duvidho rūpāhāro ajjhattasantāne catusamuṭṭhānikaṁ rūpakāyaṁ upabrūhayanto",
  "anya-e0501n14:5_1": "bhusaṁ harati, daḷhaṁ pavatteti, ciraṁ addhānaṁ gameti, taṁ taṁ āyukappapariyosānaṁ pāpetīti āhāro.",
  "anya-e0501n14:6_0": "Phassāhāro ārammaṇesu iṭṭhāniṭṭharasaṁ nīharanto sampayuttadhamme bhusaṁ harati.",
  "anya-e0501n14:6_1": "Manosañcetanāhāro kāyavacī manokammesu ussāhaṁ janento sampayuttadhamme bhusaṁ harati.",
  "anya-e0501n14:6_2": "Viññāṇāhāro ārammaṇavijānanaṭṭhena pubbaṅgamakiccaṁ vahanto sampayuttadhamme bhusaṁ",
  "anya-e0501n14:6_3": "harati, daḷhaṁ pavatteti, ciraṁ addhānaṁ gametīti āhāro. Sampayuttadhamme bhusaṁ",
  "anya-e0501n14:6_4": "haranto sahajātarūpadhammepi bhusaṁ haratiyeva.",
  "anya-e0501n14:7_0": "Idha suttantanayopi vattabbo. Yathā sakuṇā nāma cakkhūhi disāvidisaṁ vibhāvetvā pattehi",
  "anya-e0501n14:7_1": "rukkhato rukkhaṁ vanato vanaṁ ākāsena pakkhanditvā tuṇḍakehi phalāphalāni tuditvā",
  "anya-e0501n14:7_2": "yāvajīvaṁ attānaṁ yāpenti. Tathā ime sattā chahi viññāṇehi ārammaṇāni vibhāvetvā",
  "anya-e0501n14:7_3": "chahi manosañcetanāhārehi ārammaṇavatthuppaṭilābhatthāya ussukkanaṁ katvā chahi phassāhārehi",
  "anya-e0501n14:7_4": "ārammaṇesu rasaṁ pātubhavantaṁ katvā sukhadukkhaṁ anubhavanti. Viññāṇehi vā ārammaṇāni",
  "anya-e0501n14:7_5": "vibhāvetvā nāmarūpa sampattiṁ sādhenti. Phassehi ārammaṇesu rasaṁ pātubhavantaṁ katvā",
  "anya-e0501n14:7_6": "ārammaṇarasānubhavanaṁ vedanaṁ sampādetvā taṇhāvepullaṁ āpajjanti. Cetanāhi taṇhāmūlakāni",
  "anya-e0501n14:7_7": "nānākammāni pasavetvā bhavato bhavaṁ saṁsaranti. Evaṁ āhāradhammānaṁ mahantaṁ āhārakiccaṁ",
  "anya-e0501n14:7_8": "veditabbanti. Āhārapaccayadīpanā niṭṭhitā."
}