{
  "tika-s0402t29:0": "(12) 2. Āpāyikavaggo",
  "tika-s0402t29:1": "1. Āpāyikasuttavaṇṇanā",
  "tika-s0402t29:2_0": "114. Dutiyassa paṭhame apāyesu nibbattanasīlatāya apāyūpagā āpāyikāti āha “apāyaṁ",
  "tika-s0402t29:2_1": "gacchissantīti āpāyikā”ti. Aññe brahmacārino sunivatthe supārute sumbhakapattadhare",
  "tika-s0402t29:2_2": "gāmanigamarājadhānīsu piṇḍāya caritvā jīvikaṁ kappente disvā sayampi tādisena ākārena",
  "tika-s0402t29:2_3": "tathāpaṭipajjanato “ahaṁ brahmacārī”ti paṭiññaṁ dento viya hotīti āha “brahmacāripaṭiññoti",
  "tika-s0402t29:2_4": "brahmacāripaṭirūpako”ti. “Ahampi bhikkhū”ti vatvā uposathaṅgādīni pavisanto pana",
  "tika-s0402t29:2_5": "brahmacāripaṭiñño hotiyeva, tathā saṅghikaṁ lābhaṁ gaṇhanto. Tenāha “tesaṁ vā…pe…",
  "tika-s0402t29:2_6": "evaṁpaṭiñño”ti. Akkosatīti “assamaṇosi, samaṇapaṭiññosī”tiādinā akkosati. Paribhāsatīti",
  "tika-s0402t29:2_7": "“so tvaṁ ‘hotu, muṇḍakasamaṇo aha’nti maññasi, idāni te assamaṇabhāvaṁ āropessāmī”tiādinā",
  "tika-s0402t29:2_8": "vadanto paribhāsati.",
  "tika-s0402t29:3_0": "Kilesakāmopi assādiyamāno vatthukāmantogadhoyeva, kilesakāmavasena ca tesaṁ assādanaṁ",
  "tika-s0402t29:3_1": "siyāti āha “kilesakāmena vatthukāme sevantassā”ti. Kilesakāmenāti karaṇatthe karaṇavacanaṁ.",
  "tika-s0402t29:3_2": "Natthi dosoti assādetvā visayaparibhoge natthi ādīnavo, tappaccayā na koci antarāyoti",
  "tika-s0402t29:3_3": "adhippāyo. Pātabbataṁ āpajjatīti paribhuñjanakataṁ upagacchati. Paribhogattho hi",
  "tika-s0402t29:3_4": "ayaṁ pā-saddo, kattusādhano ca tabba-saddo, yathāruci paribhuñjatīti attho. Pivitabbataṁ",
  "tika-s0402t29:3_5": "paribhuñjitabbatanti etthāpi kattuvaseneva attho veditabbo.",
  "tika-s0402t29:4": "Āpāyikasuttavaṇṇanā niṭṭhitā.",
  "tika-s0402t29:5": "2. Dullabhasuttavaṇṇanā",
  "tika-s0402t29:6": "115. Dutiye parena katassa upakārassa anurūpappavatti attani kataṁ upakāraṁ upakārato jānanto vediyanto kataññū katavedīti āha “iminā mayhaṁ kata”ntiādi.",
  "tika-s0402t29:7": "Dullabhasuttavaṇṇanā niṭṭhitā.",
  "tika-s0402t29:8": "3. Appameyyasuttavaṇṇanā",
  "tika-s0402t29:9_0": "116. Tatiye sukhena metabboti yathā parittassa udakassa sukhena pamāṇaṁ gayhati,",
  "tika-s0402t29:9_1": "evameva “uddhato”tiādinā yathāvuttehi aguṇaṅgehi samannāgatassa sukhena pamāṇaṁ gayhatīti,",
  "tika-s0402t29:9_2": "sukhena metabbo. Dukkhena metabboti yathā mahāsamuddassa dukkhena pamāṇaṁ gayhati,",
  "tika-s0402t29:9_3": "evameva “anuddhato”tiādinā dassitehi guṇaṅgehi samannāgatassa dukkhena pamāṇaṁ gayhati,",
  "tika-s0402t29:9_4": "“anāgāmī nu kho khīṇāsavo nu kho”ti vattabbataṁ gacchati, tenesa dukkhena metabbo.",
  "tika-s0402t29:9_5": "Pametuṁ na sakkotīti yathā ākāsassa na sakkā pamāṇaṁ gahetuṁ, evaṁ khīṇāsavassa,",
  "tika-s0402t29:9_6": "tenesa pametuṁ na sakkāti appameyyo.",
  "tika-s0402t29:10_0": "Sārābhāvena tucchattā naḷo viya naḷo, mānoti āha “unnaḷoti uggatanaḷo”ti, uṭṭhitatucchamānoti",
  "tika-s0402t29:10_1": "vuttaṁ hoti. Tenāha “tucchamānaṁ ukkhipitvā ṭhitoti attho”ti. Mano hi seyyassa seyyoti",
  "tika-s0402t29:10_2": "sadisoti ca pavattiyā visesato tuccho. Cāpallenāti capalabhāvena, taṇhāloluppenāti",
  "tika-s0402t29:10_3": "attho. Mukharoti mukhena pharuso, pharusavācoti attho. Vikiṇṇavācoti visaṭavacano",
  "tika-s0402t29:10_4": "samphappalāpitāya apariyantavacano. Tenāha “asaññatavacano”ti, divasampi niratthakavacanaṁ",
  "tika-s0402t29:10_5": "palāpīti vuttaṁ hoti. Cittekaggatārahitoti upacārappanāsamādhirahito caṇḍasote baddhanāvā",
  "tika-s0402t29:10_6": "viya anavaṭṭhitakiriyo. Bhantacittoti anavaṭṭhitacitto paṇṇāruḷhavālamigasadiso.",
  "tika-s0402t29:10_7": "Vivaṭindriyoti saṁvarābhāvena gihikāle viya asaṁvutacakkhādiindriyo.",
  "tika-s0402t29:11": "Appameyyasuttavaṇṇanā niṭṭhitā.",
  "tika-s0402t29:12": "4. Āneñjasuttavaṇṇanā",
  "tika-s0402t29:13_0": "117. Catutthe saha byayati gacchatīti sahabyo, sahapavattanako. Tassa bhāvo sahabyatā,",
  "tika-s0402t29:13_1": "sahapavattīti āha “sahabhāvaṁ upapajjatī”ti. “Yāvatakaṁ tesaṁ devānaṁ āyuppamāṇaṁ,",
  "tika-s0402t29:13_2": "taṁ sabbaṁ khepetvā nirayampi gacchatī”tiādivacanato arūpabhavato cutassa apāyūpapatti",
  "tika-s0402t29:13_3": "vuttā viya dissatīti tannivattanatthaṁ bhagavato adhippāyaṁ vivaranto “sandhāyabhāsitamidaṁ",
  "tika-s0402t29:13_4": "vacana”nti dīpeti “nirayādīhi avippamuttattā”tiādinā. Na hi tassa upacārajjhānato",
  "tika-s0402t29:13_5": "balavataraṁ akusalaṁ atthīti. Iminā tato cavantānaṁ upacārajjhānameva paṭisandhijanakaṁ",
  "tika-s0402t29:13_6": "kammanti dīpeti. Adhikaṁ payasati payujjati etenāti adhippayāso, savisesaṁ itikattabbakiriyā.",
  "tika-s0402t29:13_7": "Tenāha “adhikappayogo”ti. Sesamettha uttānameva.",
  "tika-s0402t29:14": "Āneñjasuttavaṇṇanā niṭṭhitā.",
  "tika-s0402t29:15": "5. Vipattisampadāsuttavaṇṇanā",
  "tika-s0402t29:16_0": "118. Pañcame dinnanti deyyadhammasīsena dānaṁ vuttanti āha “dinnassa phalābhāvaṁ",
  "tika-s0402t29:16_1": "sandhāya vadatī”ti. Dinnaṁ pana annādivatthuṁ kathaṁ paṭikkhipati. Esa nayo “yiṭṭhaṁ",
  "tika-s0402t29:16_2": "huta”nti etthāpi. Mahāyāgoti sabbasādhāraṇaṁ mahādānaṁ. Paheṇakasakkāroti pāhunakānaṁ",
  "tika-s0402t29:16_3": "kātabbasakkāro. Phalanti ānisaṁsaphalaṁ nissandaphalañca. Vipākoti sadisaphalaṁ.",
  "tika-s0402t29:16_4": "Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko",
  "tika-s0402t29:16_5": "na hoti. Idhaloke ṭhitassapi paraloko natthīti idhaloke ṭhitassa kammunā laddhabbo",
  "tika-s0402t29:16_6": "paraloko na hoti. Tattha kāraṇamāha “sabbe tattha tattheva ucchijjantī”ti. Ime sattā",
  "tika-s0402t29:16_7": "yattha yattha bhavayonigatiādīsu ṭhitā, tattha tattheva ucchijjanti, dvayavināsena vinassanti.",
  "tika-s0402t29:17_0": "Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena",
  "tika-s0402t29:17_1": "“natthi mātā, natthi pitā”ti vadati, na mātāpitūnaṁ, nāpi tesu sammāpaṭipattimicchāpaṭipattīnaṁ",
  "tika-s0402t29:17_2": "abhāvavasena tesaṁ lokapaccakkhattā. Pubbuḷakassa viya imesaṁ sattānaṁ uppādo nāma",
  "tika-s0402t29:17_3": "kevalo, na ca khanapubbakoti dassanatthaṁ “natthi sattā opapātikā”ti vuttanti āha",
  "tika-s0402t29:17_4": "“cavitvā uppajjanakā sattā nāma natthīti vadatī”ti. Sayaṁ abhiññā sacchikatvā pavedentīti",
  "tika-s0402t29:17_5": "ye imañca lokaṁ parañca lokaṁ abhivisiṭṭhāya paññāya sayaṁ paccakkhaṁ katvā pavedenti,",
  "tika-s0402t29:17_6": "te natthīti sabbaññubuddhānaṁ abhāvaṁ dīpeti.",
  "tika-s0402t29:18": "Vipattisampadāsuttavaṇṇanā niṭṭhitā.",
  "tika-s0402t29:19": "6-7. Apaṇṇakasuttādivaṇṇanā",
  "tika-s0402t29:20_0": "119-120. Chaṭṭhe chahi talehi samannāgato pāsakoti catūsu passesu cattāri talāni,",
  "tika-s0402t29:20_1": "dvīsu koṭīsu dve talānīti evaṁ chahi talehi samannāgato pāsakakīḷāpasutānaṁ maṇisadiso",
  "tika-s0402t29:20_2": "pāsakaviseso. Sattamaṁ uttānameva.",
  "tika-s0402t29:21": "Apaṇṇakasuttādivaṇṇanā niṭṭhitā.",
  "tika-s0402t29:22": "8. Paṭhamasoceyyasuttavaṇṇanā",
  "tika-s0402t29:23": "121. Aṭṭhame sucibhāvoti kilesāsucivigamena suddhabhāvo asaṁkiliṭṭhabhāvo, atthato kāyasucaritādīni.",
  "tika-s0402t29:24": "Paṭhamasoceyyasuttavaṇṇanā niṭṭhitā.",
  "tika-s0402t29:25": "9. Dutiyasoceyyasuttavaṇṇanā",
  "tika-s0402t29:26_0": "122. Navame samucchedavasena pahīnasabbakāyaduccaritatāya kāye, kāyena vā suci kāyasuci.",
  "tika-s0402t29:26_1": "Tenāha “kāyadvāre”tiādi. Soceyyasampannanti paṭippassaddhakilesattā parisuddhāya",
  "tika-s0402t29:26_2": "soceyyasampattiyā upetaṁ. Ninhātā aggamaggasalilena vikkhālitā pāpā etenāti ninhātapāpako,",
  "tika-s0402t29:26_3": "khīṇāsavo. Tenāha “khīṇāsavova kathito”ti.",
  "tika-s0402t29:27": "Dutiyasoceyyasuttavaṇṇanā niṭṭhitā.",
  "tika-s0402t29:28": "10. Moneyyasuttavaṇṇanā",
  "tika-s0402t29:29_0": "123. Dasame munino bhāvā moneyyāni, yehi dhammehi ubhayahitamunanato muni nāma hoti,",
  "tika-s0402t29:29_1": "te munibhāvakarā moneyyā paṭipadā dhammā eva vuttā. Munino vā etāni moneyyāni, yathāvuttadhammā",
  "tika-s0402t29:29_2": "eva. Tattha yasmā kāyena akattabbassa akaraṇaṁ, kattabbassa ca karaṇaṁ, “atthi imasmiṁ",
  "tika-s0402t29:29_3": "kāye kesā”tiādinā kāyasaṅkhātassa ārammaṇassa jānanaṁ, kāyassa ca samudayato atthaṅgamato",
  "tika-s0402t29:29_4": "assādato ādīnavato nissaraṇato ca yāthāvato parijānanatā, tathā parijānanavasena",
  "tika-s0402t29:29_5": "pana pavatto vipassanāmaggo, tena ca kāye chandarāgassa pajahanaṁ, kāyasaṅkhāraṁ",
  "tika-s0402t29:29_6": "nirodhetvā pattabbasamāpatti vā, sabbe ete kāyamukhena pavattā moneyyappaṭipadā dhammā",
  "tika-s0402t29:29_7": "kāyamoneyyaṁ nāma. Tasmā tamatthaṁ dassetuṁ “katamaṁ kāyamoneyyaṁ? Tividhakāyaduccaritassa",
  "tika-s0402t29:29_8": "pahānaṁ kāyamoneyyaṁ, tividhakāyasucaritampi kāyamoneyya”ntiādinā pāḷi āgatā. Idhāpi",
  "tika-s0402t29:29_9": "teneva pāḷinayena atthaṁ dassento “tividhakāyaduccaritappahānaṁ kāyamoneyyaṁ nāmā”tiādimāha.",
  "tika-s0402t29:30_0": "Idāni “katamaṁ vacīmoneyyaṁ? Catubbidhavacīduccaritassa pahānaṁ vacīmoneyyaṁ, catubbidhaṁ",
  "tika-s0402t29:30_1": "vacīsucaritaṁ, vācārammaṇe ñāṇaṁ, vācāpariññā, pariññāsahagato maggo, vācāya chandarāgassa",
  "tika-s0402t29:30_2": "pahānaṁ, vacīsaṅkhāranirodho dutiyajjhānasamāpatti vacīmoneyya”nti imāya pāḷiyā vuttamatthaṁ",
  "tika-s0402t29:30_3": "atidīpento “vacīmoneyyepi eseva nayo”tiādimāha. Tattha copanavācañceva saddavācañca",
  "tika-s0402t29:30_4": "ārabbha pavattā paññā vācārammaṇe ñāṇaṁ. Tassā vācāya samudayādito parijānanaṁ vācāpariññā.",
  "tika-s0402t29:31_0": "“Katamaṁ manomoneyyaṁ? Tividhamanoduccaritassa pahānaṁ manomoneyyaṁ, tividhaṁ manosuccaritaṁ,",
  "tika-s0402t29:31_1": "manārammaṇe ñāṇaṁ, manapariññā, pariññāsahagato maggo, manasmiṁ chandarāgassa pahānaṁ,",
  "tika-s0402t29:31_2": "cittasaṅkhāranirodho saññāvedayitanirodhasamāpatti manomoneyya”nti imāya pāḷiyā āgatanayena",
  "tika-s0402t29:31_3": "atthaṁ vibhāvento “manomoneyyepi imināva nayena atthaṁ ñatvā”tiādimāha. Tattha ca",
  "tika-s0402t29:31_4": "ekāsītividhaṁ lokiyacittaṁ ārabbha pavattañāṇaṁ manārammaṇe ñāṇaṁ. Tassa samudayādito",
  "tika-s0402t29:31_5": "parijānanaṁ manapariññāti ayaṁ viseso.",
  "tika-s0402t29:32": "Moneyyasuttavaṇṇanā niṭṭhitā.",
  "tika-s0402t29:33": "Āpāyikavaggavaṇṇanā niṭṭhitā."
}