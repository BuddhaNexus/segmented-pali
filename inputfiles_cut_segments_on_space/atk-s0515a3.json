{
  "atk-s0515a3:0": "3. Duṭṭhaṭṭhakasuttaniddesavaṇṇanā",
  "atk-s0515a3:1_0": "15. Duṭṭhaṭṭhake paṭhamagāthāyaṁ tāva tattha vadantīti bhagavantaṁ bhikkhusaṅghañca",
  "atk-s0515a3:1_1": "upavadanti. Duṭṭhamanāpi eke, athopi ve saccamanāti ekacce duṭṭhacittā, ekacce tathasaññinopi",
  "atk-s0515a3:1_2": "hutvā titthiyā tuṭṭhacittā, ye tesaṁ sutvā saddahiṁsu, te saccamanāti adhippāyo.",
  "atk-s0515a3:1_3": "Vādañca jātanti etaṁ akkosavādaṁ uppannaṁ. Muni no upetīti akārakatāya ca akuppanatāya",
  "atk-s0515a3:1_4": "ca buddhamuni na upeti. Tasmā munī natthi khilo kuhiñcīti tena kāraṇena ayaṁ muni,",
  "atk-s0515a3:1_5": "rāgādikhilehi natthi khilo kuhiñcīti veditabbo.",
  "atk-s0515a3:2_0": "Duṭṭhamanāti uppannehi dosehi dūsitacittā. Viruddhamanāti tehi kilesehi kusalassa",
  "atk-s0515a3:2_1": "dvāraṁ adatvā āvaritacittā. Paṭiviruddhamanāti upasaggavasena padaṁ vaḍḍhitaṁ. Āhatamanāti",
  "atk-s0515a3:2_2": "paṭighena āhataṁ cittaṁ etesanti āhatamanā. Paccāhatamanāti upasaggavaseneva. Āghātitamanāti",
  "atk-s0515a3:2_3": "vihiṁsāvasena āghātitaṁ manaṁ etesanti āghātitamanā. Paccāghātitamanāti upasaggavaseneva.",
  "atk-s0515a3:2_4": "Atha vā “kodhavasena duṭṭhamanā, upanāhavasena paduṭṭhamanā, makkhavasena viruddhamanā,",
  "atk-s0515a3:2_5": "paḷāsavasena paṭiviruddhamanā, dosavasena āhatapaccāhatamanā, byāpādavasena āghātitapaccāghātitamanā.",
  "atk-s0515a3:2_6": "Paccayānaṁ alābhena duṭṭhamanā paduṭṭhamanā, ayasena viruddhamanā paṭiviruddhamanā,",
  "atk-s0515a3:2_7": "garahena āhatapaccāhatamanā, dukkhavedanāsamaṅgībhāvena āghātitapaccāghātitamanā”ti",
  "atk-s0515a3:2_8": "evamādinā nayena eke vaṇṇayanti. Upavadantīti garahaṁ uppādenti. Abhūtenāti asaṁvijjamānena.",
  "atk-s0515a3:3_0": "Saddahantāti pasādavasena saddhaṁ uppādentā. Okappentāti guṇavasena otaritvā avakappayantā.",
  "atk-s0515a3:3_1": "Adhimuccantāti sampasādanavasena sanniṭṭhānaṁ katvā tesaṁ kathaṁ adhivāsentā. Saccamanāti",
  "atk-s0515a3:3_2": "tacchamanā. Saccasaññinoti tacchasaññino. Tathamanāti aviparītamanā. Bhūtamanāti",
  "atk-s0515a3:3_3": "bhūtatthamanā. Yāthāvamanāti niccalamanā. Aviparītamanāti nicchayamanā. Tattha “saccamanā",
  "atk-s0515a3:3_4": "saccasaññino”ti saccavādiguṇaṁ, “tathamanā tathasaññino”ti saccasaddhāguṇaṁ, “bhūtamanā",
  "atk-s0515a3:3_5": "bhūtasaññino”ti ṭhitaguṇaṁ, “yāthāvamanā yāthāvasaññino”ti paccayikaguṇaṁ, “aviparītamanā",
  "atk-s0515a3:3_6": "aviparītasaññino”ti avisaṁvādaguṇaṁ kathitanti ñātabbaṁ.",
  "atk-s0515a3:4_0": "Paratoghosoti aññesaṁ santikā uppannasaddo. Akkosoti jātiādīsu dasasu akkosesu aññataro.",
  "atk-s0515a3:4_1": "Yo vādaṁ upetīti yo puggalo upavādaṁ upagacchati. Kārako vāti katadoso vā. Kārakatāyāti",
  "atk-s0515a3:4_2": "dosassa katabhāvena vuccamānoti kathiyamāno. Upavadiyamānoti dosaṁ upavajjamāno.",
  "atk-s0515a3:4_3": "Kuppatīti kopaṁ karoti.",
  "atk-s0515a3:5_0": "Khīlajātatāpinatthīti cittabandhabhāvacittakacavarabhāvasaṅkhātaṁ paṭighakhilaṁ jātaṁ",
  "atk-s0515a3:5_1": "assāti khilajāto, tassa bhāvo khilajātatā, tāpi natthi na santi. Pañcapi cetokhilāti",
  "atk-s0515a3:5_2": "kāme avītarāgo, kāye avītarāgo, rūpe avītarāgo, yāvadatthaṁ udarāvadehakaṁ bhuñjitvā",
  "atk-s0515a3:5_3": "seyyasukhaṁ passasukhaṁ middhasukhaṁ anuyutto viharati, aññataraṁ devanikāyaṁ paṇidhāya",
  "atk-s0515a3:5_4": "brahmacariyaṁ carati “imināhaṁ sīlena vā vatena vā tapena vā brahmacariyena vā devo",
  "atk-s0515a3:5_5": "vā bhavissāmi, devaññataro vā”ti evarūpā pañcapi cittassa bandhabhāvakacavarabhāvasaṅkhātā cetokhilā natthi.",
  "atk-s0515a3:6_0": "16. Imañca gāthaṁ vatvā bhagavā ānandattheraṁ pucchi – “evaṁ khuṁsetvā vambhetvā",
  "atk-s0515a3:6_1": "vuccamānā bhikkhū, ānanda, kiṁ vadantī”ti, “na kiñci bhagavā”ti. “Na, ānanda, ‘ahaṁ",
  "atk-s0515a3:6_2": "sīlavā’ti sabbattha tuṇhī bhavitabbaṁ. Loke hi nābhāsamānaṁ jānanti, missaṁ bālehi",
  "atk-s0515a3:6_3": "paṇḍita”nti vatvā “bhikkhū, ānanda, te manusse evaṁ paṭicodentū”ti dhammadesanatthāya",
  "atk-s0515a3:6_4": "“abhūtavādī nirayaṁ upetī”ti imaṁ gāthaṁ abhāsi. Thero taṁ uggahetvā bhikkhū āha",
  "atk-s0515a3:6_5": "– “manussā tumhehi imāya gāthāya paṭicodetabbā”ti. Bhikkhū tathā akaṁsu. Paṇḍitamanussā",
  "atk-s0515a3:6_6": "tuṇhī ahesuṁ. Rājāpi rājapurise sabbattha pesetvā yesaṁ dhuttānaṁ lañjaṁ datvā titthiyā",
  "atk-s0515a3:6_7": "taṁ mārāpesuṁ, te gahetvā niggayha taṁ pavattiṁ ñatvā titthiye paribhāsi. Manussāpi",
  "atk-s0515a3:6_8": "titthiye disvā leḍḍunā hananti, paṁsunā okiranti “bhagavato ayasaṁ uppādesu”nti.",
  "atk-s0515a3:6_9": "Ānandatthero taṁ disvā bhagavato ārocesi, bhagavā therassa imaṁ gāthamabhāsi “sakañhi",
  "atk-s0515a3:6_10": "diṭṭhiṁ…pe… vadeyyā”ti.",
  "atk-s0515a3:7_0": "Tassa attho – yāyaṁ diṭṭhi titthiyajanassa “sundariṁ māretvā samaṇānaṁ sakyaputtiyānaṁ",
  "atk-s0515a3:7_1": "avaṇṇaṁ pakāsetvā etenupāyena laddhaṁ sakkāraṁ sādiyissāmā”ti so taṁ diṭṭhiṁ kathaṁ",
  "atk-s0515a3:7_2": "atikkameyya? Atha kho so ayaso tameva titthiyajanaṁ paccāgato taṁ diṭṭhiṁ accetuṁ",
  "atk-s0515a3:7_3": "asakkontaṁ. Yo vā sassatādivādī, sopi sakaṁ diṭṭhiṁ kathamaccayeyya, tena diṭṭhichandena",
  "atk-s0515a3:7_4": "anunīto tāya ca diṭṭhiruciyā niviṭṭho, api ca kho pana sayaṁ samattāni pakubbamāno",
  "atk-s0515a3:7_5": "attanāva paripuṇṇāni tāni diṭṭhigatāni karonto yathā jāneyya, tatheva vadeyyāti.",
  "atk-s0515a3:8_0": "Avaṇṇaṁpakāsayitvāti aguṇaṁ pākaṭaṁ katvā. Sakkāranti catunnaṁ paccayānaṁ sakkaccakaraṇaṁ.",
  "atk-s0515a3:8_1": "Sammānanti cittena bahumānanaṁ. Paccāharissāmāti etaṁ lābhādiṁ nibbattessāma. Evaṁdiṭṭhikāti",
  "atk-s0515a3:8_2": "evaṁladdhikā. Yathā taṁ “lābhādiṁ nibbattessāmā”ti evaṁ ayaṁ laddhi tesaṁ atthi,",
  "atk-s0515a3:8_3": "tathā “atthi me vuttappakāro dhammo”ti etesaṁ khamati ceva ruccati ca, evaṁsabhāvameva",
  "atk-s0515a3:8_4": "vā tesaṁ cittaṁ “atthi me citta”nti. Tadā tesaṁ diṭṭhi vā, diṭṭhiyā saha khanti vā,",
  "atk-s0515a3:8_5": "diṭṭhikhantīhi saddhiṁ ruci vā, diṭṭhikhantirucīhi saddhiṁ laddhi vā, diṭṭhikhantiruciladdhīhi",
  "atk-s0515a3:8_6": "saddhiṁ ajjhāsayo vā, diṭṭhikhantiruciladdhiajjhāsayehi saddhiṁ adhippāyo vā hotīti",
  "atk-s0515a3:8_7": "dassento “evaṁdiṭṭhikā…pe… evaṁadhippāyā”ti āha. Sakaṁ diṭṭhinti attano dassanaṁ.",
  "atk-s0515a3:8_8": "Sakaṁ khantinti attano sahanaṁ. Sakaṁ rucinti attano ruciṁ. Sakaṁ laddhinti attano",
  "atk-s0515a3:8_9": "laddhiṁ. Sakaṁ ajjhāsayanti attano ajjhāsayaṁ. Sakaṁ adhippāyanti attano bhāvaṁ.",
  "atk-s0515a3:8_10": "Atikkamitunti samatikkamituṁ. Atha kho sveva ayasoti so eva ayaso ekaṁsena. Te paccāgatoti",
  "atk-s0515a3:8_11": "tesaṁ patiāgato. Teti sāmiatthe upayogavacanaṁ.",
  "atk-s0515a3:9_0": "Atha vāti atthantaradassanaṁ. Sassatoti nicco dhuvo. Lokoti attabhāvo. Idameva saccaṁ,",
  "atk-s0515a3:9_1": "moghamaññanti idaṁ eva tacchaṁ tathaṁ, aññaṁ tucchaṁ. Samattāti sampuṇṇā. Samādinnāti",
  "atk-s0515a3:9_2": "sammā ādinnā. Gahitāti upagantvā gahitā.",
  "atk-s0515a3:10": "Parāmaṭṭhāti sabbākārena parāmasitvā gahitā. Abhiniviṭṭhāti visesena laddhappatiṭṭhā. Asassatoti vuttavipariyāyena veditabbo.",
  "atk-s0515a3:11_0": "Antavāti saanto. Anantavāti vuddhianantavā. Taṁ jīvanti so jīvo, liṅgavipallāso kato.",
  "atk-s0515a3:11_1": "Jīvoti ca attāyeva. Tathāgatoti satto, “araha”nti eke. Paraṁ maraṇāti maraṇato uddhaṁ,",
  "atk-s0515a3:11_2": "paraloketi attho. Na hoti tathāgato paraṁ maraṇāti maraṇato uddhaṁ na hoti. Hoti",
  "atk-s0515a3:11_3": "ca na ca hoti tathāgato paraṁ maraṇāti maraṇato uddhaṁ hoti ca na hoti ca. Neva hoti",
  "atk-s0515a3:11_4": "na na hoti tathāgato paraṁ maraṇāti ucchedavasena neva hoti, takkikavasena na na hoti.",
  "atk-s0515a3:12": "Sakāyadiṭṭhiyātiādayo karaṇavacanaṁ. Allīnoti ekībhūto.",
  "atk-s0515a3:13_0": "Sayaṁ samattaṁ karotīti attanā ūnabhāvaṁ mocetvā sammā attaṁ samattaṁ karoti. Paripuṇṇanti",
  "atk-s0515a3:13_1": "atirekadosaṁ mocetvā sampuṇṇaṁ. Anomanti hīnadosaṁ mocetvā alāmakaṁ. Agganti ādiṁ.",
  "atk-s0515a3:13_2": "Seṭṭhanti padhānaṁ niddosaṁ. Visesanti jeṭṭhakaṁ. Pāmokkhanti adhikaṁ. Uttamanti",
  "atk-s0515a3:13_3": "visesaṁ na heṭṭhimaṁ. Pavaraṁ karotīti atirekena uttamaṁ karoti. Atha vā “āsayadosamocanena",
  "atk-s0515a3:13_4": "aggaṁ, saṁkilesadosamocanena seṭṭhaṁ, upakkilesadosamocanena visesaṁ, pamattadosamocanena",
  "atk-s0515a3:13_5": "pāmokkhaṁ, majjhimadosamocanena uttamaṁ, uttamamajjhimadosamocanena pavaraṁ karotī”ti",
  "atk-s0515a3:13_6": "evameke vaṇṇayanti. Ayaṁ satthā sabbaññūti ayaṁ amhākaṁ satthā sabbajānanavasena",
  "atk-s0515a3:13_7": "sabbaññū. Ayaṁ dhammo svākkhātoti ayaṁ amhākaṁ dhammo suṭṭhu akkhāto. Ayaṁ gaṇo suppaṭipannoti",
  "atk-s0515a3:13_8": "ayaṁ amhākaṁ gaṇo suṭṭhu paṭipanno. Ayaṁ diṭṭhi bhaddikāti ayaṁ amhākaṁ laddhi sundarā.",
  "atk-s0515a3:13_9": "Ayaṁ paṭipadā supaññattāti ayaṁ amhākaṁ pubbabhāgā attanta pādipaṭipadā suṭṭhu paññattā.",
  "atk-s0515a3:13_10": "Ayaṁ maggo niyyānikoti ayaṁ amhākaṁ niyyāmokkantiko maggo niyyānikoti sayaṁ samattaṁ karoti.",
  "atk-s0515a3:14": "Katheyya “sassato loko”ti. Bhaṇeyya “idameva saccaṁ moghamañña”nti. Dīpeyya “antavā loko”ti. Vohareyya nānāvidhena gaṇhāpeyya “hoti ca na ca hotī”ti.",
  "atk-s0515a3:15_0": "17. Atha rājā sattāhaccayena taṁ kuṇapaṁ chaḍḍāpetvā sāyanhasamayaṁ vihāraṁ gantvā",
  "atk-s0515a3:15_1": "bhagavantaṁ abhivādetvā āha – “nanu, bhante, īdise ayase uppanne mayhampi ārocetabbaṁ",
  "atk-s0515a3:15_2": "siyā”ti? Evaṁ vutte bhagavā “na, mahārāja, ‘ahaṁ sīlavā guṇasampanno’ti paresaṁ ārocetuṁ",
  "atk-s0515a3:15_3": "ariyānaṁ paṭirūpa”nti vatvā tassā aṭṭhuppattiyā “yo attano sīlavatānīti avasesagāthāyo abhāsi.",
  "atk-s0515a3:16_0": "Tattha sīlavatānīti pātimokkhādīni sīlāni, āraññikādīni dhutaṅgavatāni ca. Anānupuṭṭhoti",
  "atk-s0515a3:16_1": "apucchito. Pāvāti vadati. Anariyadhammaṁ kusalā tamāhu, yo ātumānaṁ sayameva pāvāti",
  "atk-s0515a3:16_2": "yo evaṁ attānaṁ sayameva vadati, tassa taṁ vādaṁ “anariyadhammo eso”ti kusalā evaṁ kathenti.",
  "atk-s0515a3:17_0": "Atthi sīlañceva vatañcāti sīlanaṭṭhena sīlañceva atthi, samādānaṭṭhena vatañca atthi,",
  "atk-s0515a3:17_1": "vataṁ na sīlanti vuttatthena vataṁ atthi, taṁ na sīlaṁ. Katamanti kathetukamyatāpucchā.",
  "atk-s0515a3:17_2": "Idha bhikkhu sīlavātiādayo vuttanayā eva. Saṁvaraṭṭhenāti saṁvaraṇaṭṭhena, vītikkamadvāraṁ",
  "atk-s0515a3:17_3": "pidahanaṭṭhena. Samādānaṭṭhenāti taṁ taṁ sikkhāpadaṁ sammā ādānaṭṭhena. Āraññikaṅganti",
  "atk-s0515a3:17_4": "araññe nivāso sīlaṁ assāti āraññiko, tassa aṅgaṁ āraññikaṅgaṁ. Piṇḍapātikaṅganti",
  "atk-s0515a3:17_5": "bhikkhāsaṅkhātānaṁ paraāmisapiṇḍānaṁ pāto piṇḍapāto, parehi dinnānaṁ piṇḍānaṁ patte",
  "atk-s0515a3:17_6": "nipatananti vuttaṁ hoti. Taṁ piṇḍapātaṁ uñchati taṁ taṁ kulaṁ upasaṅkamanto gavesatīti",
  "atk-s0515a3:17_7": "piṇḍapātiko, piṇḍāya vā patituṁ vatametassāti piṇḍapātī. Patitunti carituṁ. Piṇḍapātī",
  "atk-s0515a3:17_8": "eva piṇḍapātiko, tassa aṅgaṁ piṇḍapātikaṅgaṁ. Aṅganti kāraṇaṁ vuccati. Tasmā yena",
  "atk-s0515a3:17_9": "samādānena so piṇḍapātiko hoti, tassetaṁ adhivacananti veditabbaṁ. Eteneva nayena",
  "atk-s0515a3:17_10": "rathikāsusānasaṅkārakūṭādīnaṁ yattha katthaci paṁsūnaṁ upari ṭhitattā abbhuggataṭṭhena",
  "atk-s0515a3:17_11": "tesu paṁsukūlamivāti paṁsukūlaṁ. Atha vā paṁsu viya kucchitabhāvaṁ ulatīti paṁsukūlaṁ,",
  "atk-s0515a3:17_12": "kucchitabhāvaṁ gacchatīti vuttaṁ hoti. Evaṁ laddhanibbacanassa paṁsukūlassa dhāraṇaṁ",
  "atk-s0515a3:17_13": "paṁsukūlaṁ, paṁsukūlaṁ sīlamassāti paṁsukūliko, paṁsukūlikassa aṅgaṁ paṁsukūlikaṅgaṁ.",
  "atk-s0515a3:17_14": "Saṅghāṭiuttarāsaṅgaantaravāsakasaṅkhātaṁ ticīvaraṁ sīlamassāti tecīvariko, tecīvarikassa",
  "atk-s0515a3:17_15": "aṅgaṁ tecīvarikaṅgaṁ. Sapadānacārikaṅganti dānaṁ vuccati avakhaṇḍanaṁ, apetaṁ dānato",
  "atk-s0515a3:17_16": "apadānaṁ, anavakhaṇḍananti attho. Saha apadānena sapadānaṁ, avakhaṇḍanavirahitaṁ,",
  "atk-s0515a3:17_17": "anugharanti vuttaṁ hoti. Sapadānaṁ carituṁ idamassa sīlanti sapadānacārī, sapadānacārīyeva",
  "atk-s0515a3:17_18": "sapadānacāriko, tassa aṅgaṁ sapadānacārikaṅgaṁ. Khalupacchābhattikaṅganti khalūti",
  "atk-s0515a3:17_19": "paṭisedhanatthe nipāto. Pavāritena satā pacchā laddhaṁ bhattaṁ pacchābhattaṁ nāma,",
  "atk-s0515a3:17_20": "tassa pacchābhattassa bhojanaṁ pacchābhattabhojanaṁ, tasmiṁ pacchābhattabhojane pacchābhattasaññaṁ",
  "atk-s0515a3:17_21": "katvā pacchābhattaṁ sīlamassāti pacchābhattiko, na pacchābhattiko khalupacchābhattiko,",
  "atk-s0515a3:17_22": "samādānavasena paṭikkhittātirittabhojanassetaṁ nāmaṁ, tassa aṅgaṁ khalupacchābhattikaṅgaṁ.",
  "atk-s0515a3:17_23": "Nesajjikaṅganti sayanaṁ paṭikkhipitvā nisajjāya viharituṁ sīlamassāti nesajjiko,",
  "atk-s0515a3:17_24": "tassa aṅgaṁ nesajjikaṅgaṁ. Yathāsanthatikaṅganti yadeva santhataṁ yathāsanthataṁ,",
  "atk-s0515a3:17_25": "“idaṁ tuyhaṁ pāpuṇātī”ti evaṁ paṭhamaṁ uddiṭṭhasenāsanassetaṁ adhivacanaṁ. Tasmiṁ",
  "atk-s0515a3:17_26": "yathāsanthate viharituṁ sīlamassāti yathāsanthatiko, tassa aṅgaṁ yathāsanthatikaṅgaṁ.",
  "atk-s0515a3:17_27": "Sabbāneva panetāni tena tena samādānena dhutakilesattā dhutassa bhikkhuno aṅgāni,",
  "atk-s0515a3:17_28": "kilesadhunanato vā dhutanti laddhavohāraṁ ñāṇaṁ aṅgaṁ etesanti dhutaṅgāni. Atha vā",
  "atk-s0515a3:17_29": "dhutāni ca tāni paṭipakkhānaṁ dhunanato aṅgāni ca paṭipattiyātipi dhutaṅgāni. Evaṁ",
  "atk-s0515a3:17_30": "tāvettha atthato viññātabbo vinicchayo. Sabbāneva cetāni samādānacetanālakkhaṇāni. Vuttampi cetaṁ –",
  "atk-s0515a3:18": "“Yo samādiyati, so puggalo. Yena samādiyati, cittacetasikā ete dhammā. Yā samādānacetanā, taṁ dhutaṅgaṁ. Yaṁ paṭikkhipati, taṁ vatthu”nti.",
  "atk-s0515a3:19": "Sabbāneva ca loluppaviddhaṁsanarasāni, nilloluppabhāvapaccupaṭṭhānāni, appicchatādiariyadhammapadaṭṭhānāni. Evamettha lakkhaṇādīhi vinicchayo veditabbo.",
  "atk-s0515a3:20_0": "Vīriyasamādānampīti vīriyaggahaṇampi. Kāmanti ekaṁsatthe nipāto. Taco ca nhāru cāti",
  "atk-s0515a3:20_1": "chavi ca nhāruvalliyo ca. Aṭṭhi cāti sabbā aṭṭhiyo ca. Avasissatūti tiṭṭhatu. Upasussatu",
  "atk-s0515a3:20_2": "maṁsalohitanti sabbaṁ maṁsañca lohitañca sukkhatu. “Taco”ti ekaṁ aṅgaṁ, “nhārū”ti",
  "atk-s0515a3:20_3": "ekaṁ, “aṭṭhī”ti ekaṁ, “upasussatu maṁsalohita”nti ekaṁ aṅgaṁ. Yaṁ tanti upari vattabbapadena",
  "atk-s0515a3:20_4": "sambandho. Purisathāmenāti purisassa kāyikena balena, balenāti ñāṇabalena. Vīriyenāti",
  "atk-s0515a3:20_5": "cetasikañāṇavīriyatejena. Parakkamenāti paraṁ paraṁ ṭhānaṁ akkamanena ussāhappattavīriyena.",
  "atk-s0515a3:20_6": "Pattabbanti yaṁ taṁ pāpuṇitabbaṁ. Na taṁ apāpuṇitvāti taṁ pattabbaṁ appatvā. Vīriyassa",
  "atk-s0515a3:20_7": "saṇṭhānaṁ bhavissatīti vuttappakārassa vīriyassa sithilattaṁ osīdanaṁ na bhavissati.",
  "atk-s0515a3:20_8": "“Paṭṭhāna”ntipi pāṭho, ayamevattho. Cittaṁ paggaṇhātīti cittaṁ ussāhaṁ gaṇhāpeti.",
  "atk-s0515a3:20_9": "Padahatīti patiṭṭhāpeti.",
  "atk-s0515a3:21_0": "Nāsissanti na khādissāmi na bhuñjissāmi. Na pivissāmīti yāgupānādīni na pivissāmi.",
  "atk-s0515a3:21_1": "Vihārato na nikkhameti senāsanato bahi na nikkhameyyaṁ. Napi passaṁ nipātessanti",
  "atk-s0515a3:21_2": "passaṁ mañce vā pīṭhe vā bhūmiyaṁ vā kaṭasantharake vā pātanaṁ ṭhapanaṁ na karissāmi.",
  "atk-s0515a3:21_3": "Taṇhāsalle anūhateti taṇhāsaṅkhāte kaṇḍe anuddhaṭe, avigateti attho.",
  "atk-s0515a3:22_0": "Imaṁ pallaṅkanti samantato ābhujitaṁ ūrubaddhāsanaṁ. Na bhindissāmīti na vijahissāmi.",
  "atk-s0515a3:22_1": "Yāva me na anupādāyāti catūhi upādānehi gahaṇaṁ aggahetvā. Āsavehīti kāmāsavādīhi",
  "atk-s0515a3:22_2": "catūhi āsavehi. Vimuccissatīti samucchedavimuttiyā na muccissati. Na tāvāhaṁ imamhā",
  "atk-s0515a3:22_3": "āsanā vuṭṭhahissāmīti ādiṁ katvā yāva rukkhamūlā nikkhamissāmīti okāsavasena vuttā.",
  "atk-s0515a3:22_4": "Imasmiññeva pubbaṇhasamayaṁ ariyadhammaṁ āharissāmīti ādiṁ katvā yāva gimheti kālavasena",
  "atk-s0515a3:22_5": "vuttā. Purime vayokhandhetiādayo vayavasena vuttā. Tattha āsanā na vuṭṭhahissāmīti",
  "atk-s0515a3:22_6": "nisinnāsanā na uṭṭhahissāmi. Aḍḍhayogāti nikuṇḍagehā. Pāsādāti dīghapāsādā. Hammiyāti",
  "atk-s0515a3:22_7": "muṇḍacchadanagehā. Guhāyāti paṁsuguhāya. Leṇāti mariyādachinnacchiddā pabbataleṇā.",
  "atk-s0515a3:22_8": "Kuṭiyāti ullittādikuṭiyā. Kūṭāgārāti kaṇṇikaṁ āropetvā katagehato. Aṭṭāti dvāraṭṭālakā.",
  "atk-s0515a3:22_9": "Māḷāti vaṭṭagehā. Uddaṇḍo nāma eko patissayaviseso. “Tichadanageho”tipi eke. Upaṭṭhānasālāti",
  "atk-s0515a3:22_10": "sannipātasālā bhojanasālā vā. Maṇḍapādayo pākaṭāyeva. Ariyadhammanti anavajjadhammaṁ,",
  "atk-s0515a3:22_11": "ariyānaṁ vā buddhapaccekabuddhabuddhasāvakānaṁ dhammaṁ. Āharissāmīti mama cittasamīpaṁ",
  "atk-s0515a3:22_12": "ānayissāmi sīlena. Samāharissāmīti visesena ānayissāmi samādhinā. Adhigacchissāmīti",
  "atk-s0515a3:22_13": "paṭilābhavasena gamissāmi tadaṅgena. Phassayissāmīti phusissāmi maggena. Sacchikarissāmīti",
  "atk-s0515a3:22_14": "paccakkhaṁ karissāmi phalena. Atha vā sotāpattimaggena āharissāmi. Sakadāgāmimaggena",
  "atk-s0515a3:22_15": "samāharissāmi, anāgāmimaggena adhigacchissāmi, arahattamaggena phassayissāmi, paccavekkhaṇena",
  "atk-s0515a3:22_16": "sacchikarissāmi. Dvīsupi nayesu phassayissāmīti nāmakāyena nibbānaṁ phusissāmīti attho.",
  "atk-s0515a3:23_0": "Apuṭṭhoti mūlapadaṁ, tassa apucchitoti attho. Apucchitoti ajānāpito. Ayācitoti anāyācito.",
  "atk-s0515a3:23_1": "Anajjhesitoti anāṇāpito, “na icchito”ti eke. Apasāditoti na pasādāpito. Pāvadatīti",
  "atk-s0515a3:23_2": "kathayati. Ahamasmīti ahaṁ asmi bhavāmi. Jātiyā vāti khattiyabrāhmaṇajātiyā vā. Gottena",
  "atk-s0515a3:23_3": "vāti gotamādigottena vā. Kolaputtiyena vāti kulaputtabhāvena vā. Vaṇṇapokkharatāya",
  "atk-s0515a3:23_4": "vāti sarīrasundaratāya vā. Dhanena vāti dhanasampattiyā vā. Ajjhenena vāti ajjhāyakaraṇena",
  "atk-s0515a3:23_5": "vā. Kammāyatanena vāti kammameva kammāyatanaṁ, tena kammāyatanena, kasigorakkhakammādinā",
  "atk-s0515a3:23_6": "vā. Sippāyatanena vāti dhanusippādinā vā. Vijjāṭṭhānena vāti aṭṭhārasavijjāṭṭhānena",
  "atk-s0515a3:23_7": "vā. Sutena vāti bahussutaguṇena vā. Paṭibhānena vāti kāraṇākāraṇapaṭibhānasaṅkhātañāṇena",
  "atk-s0515a3:23_8": "vā. Aññataraññatarena vā vatthunāti jātiādīnaṁ ekekena vatthunā vā.",
  "atk-s0515a3:24_0": "Uccā kulāti khattiyabrāhmaṇakulā, etena jātigottamahattaṁ dīpeti. Mahābhogakulāti",
  "atk-s0515a3:24_1": "gahapatimahāsālakulā, etena aḍḍhamahattaṁ dīpeti. Uḷārabhogakulāti avasesavessādikulā,",
  "atk-s0515a3:24_2": "etena pahūtajātarūparajatādiṁ dīpeti. Caṇḍālāpi hi uḷārabhogā honti. Ñātoti pākaṭo.",
  "atk-s0515a3:24_3": "Yassassīti parivārasampanno. Suttantikoti suttante niyutto. Vinayadharoti vinayapiṭakadharo.",
  "atk-s0515a3:24_4": "Dhammakathikoti ābhidhammiko. Āraññikotiādayo dhutaṅgapubbaṅgamapaṭipattidassanatthaṁ",
  "atk-s0515a3:24_5": "vuttā. Paṭhamassa jhānassa lābhītiādayo rūpārūpaaṭṭhasamāpattiyo dassetvā paṭivedhadassanavasena",
  "atk-s0515a3:24_6": "vuttā. Pāvadatīti mūlapadaṁ. Kathetīti “piṭakācariyosmī”ti kathayati. Bhaṇatīti “dhutaṅgikomhī”ti",
  "atk-s0515a3:24_7": "pākaṭaṁ karoti. Dīpayatīti “rūpajjhānaṁ lābhīmhī”ti paridīpayati. Voharatīti “arūpajjhānaṁ",
  "atk-s0515a3:24_8": "lābhīmhī”ti vākyabhedaṁ karoti.",
  "atk-s0515a3:25_0": "Khandhakusalāti pañcasu khandhesu salakkhaṇasāmaññalakkhaṇesu chekā, ñātatīraṇapahānavasena",
  "atk-s0515a3:25_1": "kusalāti attho. Dhātuāyatanapaṭiccasamuppādādīsupi eseva nayo. Nibbānakusalāti nibbāne",
  "atk-s0515a3:25_2": "chekā. Anariyānanti na ariyānaṁ. Eso dhammoti eso sabhāvo. Bālānanti apaṇḍitānaṁ.",
  "atk-s0515a3:25_3": "Asappurisānanti na sobhanapurisānaṁ. Attāti attānaṁ.",
  "atk-s0515a3:26_0": "18.Santoti rāgādikilesūpasamena santo. Tathā abhinibbutatto. Iti’hanti sīlesu akatthamānoti",
  "atk-s0515a3:26_1": "“ahamasmi sīlasampanno”tiādinā nayena iti sīlesu akatthamāno, sīlanimittaṁ attupanāyikaṁ",
  "atk-s0515a3:26_2": "vācaṁ abhāsamānoti vuttaṁ hoti. Tamariyadhammaṁ kusalā vadantīti tassa taṁ akatthanaṁ",
  "atk-s0515a3:26_3": "“ariyadhammo eso”ti buddhādayo khandhādikusalā vadanti. Yassussadā natthi kuhiñci",
  "atk-s0515a3:26_4": "loketi yassa khīṇāsavassa rāgādayo sattussadā kuhiñci loke natthi. Tassa taṁ akatthanaṁ",
  "atk-s0515a3:26_5": "“ariyadhammo eso”ti evaṁ kusalā vadantīti sambandho.",
  "atk-s0515a3:27_0": "Santoti mūlapadaṁ. Rāgassa samitattāti rañjanalakkhaṇassa rāgassa samitabhāvena.",
  "atk-s0515a3:27_1": "Dosādīsupi eseva nayo. Vijjhātattāti sabbapariḷāhānaṁ jhāpitattā. Nibbutattāti sabbasantāpānaṁ",
  "atk-s0515a3:27_2": "nibbāpitabhāvena. Vigatattāti sabbākusalābhisaṅkhārānaṁ vigatabhāvena dūrabhāvena.",
  "atk-s0515a3:27_3": "Paṭipassaddhattāti sabbākārena abhabbuppattikabhāvena. Sattannaṁdhammānaṁ bhinnattā",
  "atk-s0515a3:27_4": "bhikkhūti upari vattabbānaṁ sattadhammānaṁ bhinditvā ṭhitabhāvena bhikkhu. Sakkāyadiṭṭhivicikicchāsīlabbataparāmāsoti",
  "atk-s0515a3:27_5": "ime tayo kilesā sotāpattimaggena bhinnā, rāgo dosoti ime dve kilesā oḷārikā sakadāgāmimaggena",
  "atk-s0515a3:27_6": "bhinnā, te eva aṇusahagatā anāgāmimaggena bhinnā, moho mānoti ime dve kilesā arahattamaggena",
  "atk-s0515a3:27_7": "bhinnā. Avasese kilese dassetuṁ “bhinnāssa honti pāpakā akusalā dhammā”ti āha. Saṁkilesikāti",
  "atk-s0515a3:27_8": "kilesapaccayā. Ponobhavikāti punabbhavadāyikā. Sadarāti kilesadarathā ettha santīti",
  "atk-s0515a3:27_9": "sadarā. “Saddarā”tipi pāṭho, sahadarathāti attho. Dukkhavipākāti phalakāle dukkhadāyikā.",
  "atk-s0515a3:27_10": "Āyatiṁ jātijarāmaraṇiyāti anāgate jātijarāmaraṇassa paccayā.",
  "atk-s0515a3:28_0": "Pajjenakatena attanāti gāthāya ayaṁ piṇḍattho – yo attanā bhāvitena maggena parinibbānaṁ",
  "atk-s0515a3:28_1": "gato, kilesaparinibbānaṁ patto, parinibbānagatattā eva ca vitiṇṇakaṅkho, vipattisampattihānivuddhiucchedasassataapuññapuññappabhedaṁ",
  "atk-s0515a3:28_2": "bhavañca vibhavañca vippahāya maggavāsaṁ vusitavā khīṇapunabbhavoti etesaṁ thutivacanānaṁ araho so bhikkhūti.",
  "atk-s0515a3:29_0": "Itihanti, idahantīti duvidho pāṭho. Itīti padasandhiādayo sandhāya “idaha”nti pāṭhaṁ",
  "atk-s0515a3:29_1": "na rocenti. Tattha itīti yaṁ vuttaṁ. Padasandhīti padānaṁ sandhi padasandhi, padaghaṭananti",
  "atk-s0515a3:29_2": "attho. Padasaṁsaggoti padānaṁ ekībhāvo. Padapāripūrīti padānaṁ paripūraṇaṁ dvinnaṁ",
  "atk-s0515a3:29_3": "padānaṁ ekībhāvo. Akkharasamavāyoti ekībhūtopi aparipuṇṇopi hoti, ayaṁ na evaṁ. Akkharānaṁ",
  "atk-s0515a3:29_4": "samavāyo sannipāto hotīti dassanatthaṁ “akkharasamavāyo”ti āha. Byañjanasiliṭṭhatāti",
  "atk-s0515a3:29_5": "byañjanasamuccayo padamīti vuttānaṁ byañjanānaṁ atthabyañjanānaṁ atthabyattikāraṇānaṁ",
  "atk-s0515a3:29_6": "vā madhurabhāvattā pāṭhassa mudubhāvo. Padānupubbatāmetanti padānaṁ anupubbabhāvo",
  "atk-s0515a3:29_7": "padānupubbatā, padapaṭipāṭibhāvoti attho. Metanti etaṁ. Katamanti ce? Itīti idaṁ.",
  "atk-s0515a3:29_8": "Metanti ettha ma-kāro padasandhivasena vutto. Katthī hotīti “ahamasmi sīlasampanno”ti",
  "atk-s0515a3:29_9": "attānaṁ ukkaṁsetvā kathanasīlo hoti. Katthatīti vuttanayena kathayati. Vikatthatīti",
  "atk-s0515a3:29_10": "vividhā kathayati. Katthanāti kathanā. Āratoti dūrato rato. Viratoti ṭhānasaṅkantivasena",
  "atk-s0515a3:29_11": "vigatabhāvena rato. Paṭiviratoti tato nivattitvā sabbākārena viyutto hutvā rato.",
  "atk-s0515a3:29_12": "Tattha pisācaṁ viya disvā palāto ārato. Hatthimhi maddante viya paridhāvitvā gato",
  "atk-s0515a3:29_13": "virato. Yodhasampahāraṁ viya pothetvā maddetvā gato paṭivirato.",
  "atk-s0515a3:30": "Khīṇāsavassāti khīṇakilesāsavassa. Kammussadoti puññābhisaṅkhāraapuññābhisaṅkhāraāneñjābhisaṅkhārasaṅkhātānaṁ kammānaṁ ussado ussannatā. Yassimeti yassa khīṇāsavassa ime ussadā.",
  "atk-s0515a3:31_0": "19. Evaṁ khīṇāsavapaṭipattiṁ dassetvā idāni diṭṭhigatikānaṁ titthiyānaṁ paṭipattiñca",
  "atk-s0515a3:31_1": "dassento āha “pakappitā saṅkhatā”ti. Tattha pakappitāti parikappitā. Saṅkhatāti paccayābhisaṅkhatā.",
  "atk-s0515a3:31_2": "Yassāti yassa kassaci diṭṭhigatikassa. Dhammāti diṭṭhiyo. Purakkhatāti purato katā.",
  "atk-s0515a3:31_3": "Santīti saṁvijjanti. Avīvadātāti avodātā. Yadattani passati ānisaṁsaṁ, taṁ nissito",
  "atk-s0515a3:31_4": "kuppapaṭiccasantinti yassete diṭṭhidhammā ‘purakkhatā avodātā santi, so evaṁvidho",
  "atk-s0515a3:31_5": "yasmā attani tassā diṭṭhiyā diṭṭhadhammikañca sakkārādiṁ, samparāyikañca gativisesādiṁ",
  "atk-s0515a3:31_6": "ānisaṁsaṁ sampassati, tasmā tañca ānisaṁsaṁ, tañca kuppatāya ca paṭiccasamuppannatāya",
  "atk-s0515a3:31_7": "ca sammutisantitāya ca kuppapaṭiccasantisaṅkhātaṁ diṭṭhiṁ nissito ca hoti. So taṁ",
  "atk-s0515a3:31_8": "nissitattā attānaṁ vā ukkaṁseyya, pare vā vambheyya abhūtehipi guṇadosehi.",
  "atk-s0515a3:32_0": "Saṅkhatāti mūlapadaṁ. Saṅkhatāti paccayehi samāgantvā katā. Upasaggavasena padaṁ",
  "atk-s0515a3:32_1": "vaḍḍhitaṁ. Abhisaṅkhatāti paccayehi abhikatā. Saṇṭhapitāti paccayavaseneva sammā",
  "atk-s0515a3:32_2": "ṭhapitā. Aniccāti hutvā abhāvena. Paṭiccasamuppannāti vatthārammaṇaṁ paṭicca uppannā.",
  "atk-s0515a3:32_3": "Khayadhammāti kamena khayasabhāvā. Vayadhammāti pavattivasena parihāyanasabhāvā.",
  "atk-s0515a3:32_4": "Virāgadhammāti anivattī hutvā vigacchanasabhāvā. Nirodhadhammāti nirujjhanasabhāvā,",
  "atk-s0515a3:32_5": "anuppattidhammā hutvā nirujjhanasabhāvāti attho. Diṭṭhigatikassāti dvāsaṭṭhidiṭṭhiyo",
  "atk-s0515a3:32_6": "gahetvā ṭhitapuggalassa.",
  "atk-s0515a3:33_0": "Purekkhārāti pure katā. Taṇhādhajoti ussāpitaṭṭhena taṇhādhajo, taṇhāpaṭākā assa",
  "atk-s0515a3:33_1": "atthīti taṇhādhajo. Purecārikaṭṭhena taṇhā eva ketu assāti taṇhāketu. Taṇhādhipateyyoti",
  "atk-s0515a3:33_2": "chandādhipativasena, taṇhā adhipatito āgatāti vā taṇhādhipateyyo, taṇhādhipati vā",
  "atk-s0515a3:33_3": "etassa atthīti taṇhādhipateyyo. Diṭṭhidhajādīsupi eseva nayo. Avodātāti aparisuddhā.",
  "atk-s0515a3:33_4": "Saṁkiliṭṭhāti sayaṁ kiliṭṭhā. Saṁkilesikāti tapanīyā.",
  "atk-s0515a3:34_0": "Dve ānisaṁse passatīti dve guṇe dakkhati. Diṭṭhadhammikañca ānisaṁsanti imasmiṁyeva",
  "atk-s0515a3:34_1": "attabhāve paccakkhadhammānisaṁsañca. Samparāyikanti paraloke pattabbaṁ ānisaṁsañca.",
  "atk-s0515a3:34_2": "Yaṁdiṭṭhiko satthā hotīti satthā yathāladdhiko bhavati. Taṁdiṭṭhikā sāvakā hontīti",
  "atk-s0515a3:34_3": "tassa vacanaṁ suṇantā sāvakāpi tathāladdhikā honti. Sakkarontīti sakkārappattaṁ karonti.",
  "atk-s0515a3:34_4": "Garuṁ karontīti garukārappattaṁ karonti. Mānentīti manasā piyāyanti. Pūjentīti catupaccayābhihārapūjāya",
  "atk-s0515a3:34_5": "pūjenti. Apacitiṁ karontīti apacitippattaṁ karonti. Tattha yassa cattāro paccaye",
  "atk-s0515a3:34_6": "sakkaritvā suabhisaṅkhate paṇīte katvā denti, so sakkato. Yasmiṁ garubhāvaṁ paṭṭhapetvā",
  "atk-s0515a3:34_7": "denti, so garukato. Yaṁ manasā piyāyanti, so mānito. Yassa sabbampetaṁ karonti, so",
  "atk-s0515a3:34_8": "pūjito. Yassa abhivādanapaccupaṭṭhānaañjalikammādivasena paramanipaccakāraṁ karonti,",
  "atk-s0515a3:34_9": "so apacito. Keci “sakkaronti kāyena, garuṁ karonti vācāya, mānenti cittena, pūjenti",
  "atk-s0515a3:34_10": "lābhenā”ti vaṇṇayanti. Alaṁ nāgattāya vāti nāgabhāvāya nāgarājabhāvāya vā alaṁ pariyattaṁ.",
  "atk-s0515a3:34_11": "Supaṇṇattāya vāti supaṇṇarājabhāvāya. Yakkhattāya vāti yakkhasenāpatibhāvāya. Asurattāyavāti",
  "atk-s0515a3:34_12": "asurabhāvāya. Gandhabbattāya vāti gandhabbadevaghaṭe nibbattabhāvāya. Mahārājattāya",
  "atk-s0515a3:34_13": "vāti catunnaṁ mahārājānaṁ aññatarabhāvāya. Indattāya vāti sakkabhāvāya. Brahmattāya",
  "atk-s0515a3:34_14": "vāti brahmakāyikādīnaṁ aññatarabhāvāya. Devattāya vāti sammutidevādīnaṁ aññatarabhāvāya.",
  "atk-s0515a3:34_15": "Suddhiyāti parisuddhabhāvāya alaṁ pariyattaṁ. Visuddhiyāti sabbamalarahitaaccantaparisuddhabhāvāya.",
  "atk-s0515a3:34_16": "Parisuddhiyāti sabbākārena parisuddhabhāvāya.",
  "atk-s0515a3:35_0": "Tattha tiracchānayoniyaṁ adhipaccattaṁ suddhiyā. Devaloke adhipaccattaṁ visuddhiyā.",
  "atk-s0515a3:35_1": "Brahmaloke adhipaccattaṁ parisuddhiyā. Caturāsītikappasahassāni atikkamitvā muccanatthaṁ",
  "atk-s0515a3:35_2": "muttiyā. Antarāyābhāvena muccanatthaṁ vimuttiyā. Sabbākārena muttiyā parimuttiyā.",
  "atk-s0515a3:35_3": "Sujjhantīti tasmiṁ samaye pabbajitabhāvena suddhiṁ pāpuṇanti. Visujjhantīti pabbajjaṁ",
  "atk-s0515a3:35_4": "gahetvā paṭipattiyā yuttabhāvena vividhena sujjhanti. Parisujjhantīti nipphattiṁ",
  "atk-s0515a3:35_5": "pāpetvā sabbākārena sujjhanti. Muccanti tesaṁ samayantaradhammena. Vimuccanti etassa",
  "atk-s0515a3:35_6": "satthuno ovādena. Parimuccanti etassa satthuno anusāsanena. Sujjhissāmītiādayo anāgatavasena",
  "atk-s0515a3:35_7": "vuttā. Āyatiṁ phalapāṭikaṅkhīti anāgate vipākaphalamākaṅkhamāno. Idaṁ diṭṭhigatikānaṁ",
  "atk-s0515a3:35_8": "icchāmattaṁ. Diṭṭhigatañhi ijjhamānaṁ nirayaṁ vā tiracchānayoniṁ vā nipphādeti.",
  "atk-s0515a3:36_0": "Accantasantīti atiantanissaraṇasanti. Tadaṅgasantīti paṭhamajjhānādiguṇaṅgena nīvaraṇādiaguṇaṅgaṁ",
  "atk-s0515a3:36_1": "sametīti jhānaṁ tadaṅgasanti. Sammutisantīti samāhāravasena diṭṭhisanti. Tā vibhāgato",
  "atk-s0515a3:36_2": "dassetuṁ “katamā accantasantī”tiādimāha. Amataṁnibbānanti evamādayo heṭṭhā vuttatthāyeva.",
  "atk-s0515a3:36_3": "Paṭhamaṁ jhānaṁ samāpannassa nīvaraṇā santā hontīti evamādayo anto appanāyaṁ atisayavasena",
  "atk-s0515a3:36_4": "vuttā. Api ca sammutisanti imasmiṁ atthe adhippetā, santīti itare dve santiyo paṭikkhipitvā",
  "atk-s0515a3:36_5": "sammutisantimeva dīpeti. Kuppasantinti vipākajanakavasena parivattanavasena calasantiṁ.",
  "atk-s0515a3:36_6": "Pakuppasantinti visesena calasantiṁ. Eritasantinti kampanasantiṁ. Sameritasantinti",
  "atk-s0515a3:36_7": "visesena kampitasantiṁ. Calitasantinti tasseva vevacanaṁ. Ghaṭṭitasantinti pīḷitasantiṁ.",
  "atk-s0515a3:36_8": "Santiṁ nissitoti diṭṭhisaṅkhātaṁ santiṁ nissito. Assitoti āsito visesena nissito. Allīnoti ekībhūto.",
  "atk-s0515a3:37_0": "20. Evaṁ nissite tāva “diṭṭhīnivesā…pe… ādiyatī ca dhamma”nti tattha diṭṭhīnivesāti",
  "atk-s0515a3:37_1": "idaṁsaccābhinivesasaṅkhātāni diṭṭhinivesanāni. Na hi svātivattāti sukhena ativattitabbā",
  "atk-s0515a3:37_2": "na honti. Dhammesu niccheyya samuggahītanti dvāsaṭṭhidiṭṭhigatesu taṁ taṁ samuggahitaṁ",
  "atk-s0515a3:37_3": "abhiniviṭṭhadhammaṁ nicchinitvā pavattā diṭṭhinivesā na hi svātivattāti vuttaṁ hoti.",
  "atk-s0515a3:37_4": "Tasmā naro tesu nivesanesu, nirassatī ādiyatī ca dhammanti yasmā na hi svātivattā,",
  "atk-s0515a3:37_5": "tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṁ",
  "atk-s0515a3:37_6": "satthāraṁ dhammakkhānaṁ gaṇādibhedañca taṁ taṁ dhammaṁ nirassati ca ādiyati ca jahati",
  "atk-s0515a3:37_7": "ca gaṇhāti ca vanamakkaṭo viya taṁ taṁ sākhanti vuttaṁ hoti.",
  "atk-s0515a3:38_0": "Evaṁ nirassanto ca ādiyanto ca anavaṭṭhitacittattā asantehipi guṇadosehi attano vā",
  "atk-s0515a3:38_1": "parassa vā yasāyasaṁ uppādeyya. Durativattāti atikkamituṁ dukkhā. Duttarāti duuttarā.",
  "atk-s0515a3:38_2": "Duppatarā dussamatikkamā dubbinivattāti upasaggena vaḍḍhitā.",
  "atk-s0515a3:39_0": "Nicchinitvāti sassatavasena nicchayaṁ katvā. Vinicchinitvāti attavasena nānāvidhena",
  "atk-s0515a3:39_1": "vinicchayaṁ katvā. Vicinitvāti pariyesitvā. Pavicinitvāti attaniyavasena sabbākārena",
  "atk-s0515a3:39_2": "pariyesitvā. “Nicinitvā viccinitvā”tipi pāṭho. Odhiggāhoti avadhiyitvā gāho. Bilaggāhoti",
  "atk-s0515a3:39_3": "koṭṭhāsavasena gāho “bilaso vibhajitvā”tiādīsu viya. Varaggāhoti uttamagāho. Koṭṭhāsaggāhoti",
  "atk-s0515a3:39_4": "avayavavasena gāho. Uccayaggāhoti rāsivasena gāho. Samuccayaggāhoti koṭṭhāsavasena",
  "atk-s0515a3:39_5": "rāsivasena ca gāho. Idaṁ saccanti idameva sabhāvaṁ. Tacchanti tathabhāvaṁ aviparītasabhāvaṁ.",
  "atk-s0515a3:39_6": "Tathanti vipariṇāmarahitaṁ. Bhūtanti vijjamānaṁ. Yāthāvanti yathāsabhāvaṁ. Aviparītanti na viparītaṁ.",
  "atk-s0515a3:40_0": "Nirassatīti niassati vikkhipati. Paravicchindanāya vāti parehi vissajjāpanena. Anabhisambhuṇanto",
  "atk-s0515a3:40_1": "vāti asampāpuṇanto vā asakkonto vā vissajjeti. Paro vicchindetīti añño viyogaṁ karoti.",
  "atk-s0515a3:40_2": "Natthetthāti natthi ettha. Sīlaṁ anabhisambhuṇantoti sīlaṁ asampādento. Sīlaṁ nirassatīti",
  "atk-s0515a3:40_3": "sīlaṁ vissajjeti. Ito paresupi eseva nayo.",
  "atk-s0515a3:41_0": "21. Yo panāyaṁ sabbadiṭṭhigatādidosadhunanāya paññāya samannāgatattā dhono, tassa",
  "atk-s0515a3:41_1": "dhonassa hi…pe… anūpayo so. Kiṁ vuttaṁ hoti? Dhonadhammasamannāgamā dhonassa dhutasabbapāpassa",
  "atk-s0515a3:41_2": "arahato katthaci loke tesu tesu bhavesu saṁkappanā diṭṭhi natthi. So tassā diṭṭhiyā",
  "atk-s0515a3:41_3": "abhāvā, yāya ca attanā kataṁ pāpakammaṁ paṭicchādentā titthiyā māyāya vā mānena vā",
  "atk-s0515a3:41_4": "evaṁ agatiṁ gacchanti, tampi māyañca mānañca pahāya dhono rāgādīnaṁ dosānaṁ kenagaccheyya,",
  "atk-s0515a3:41_5": "diṭṭhadhamme samparāye vā nirayādīsu gativisesesu kena saṅkhaṁ gaccheyya, anūpayo",
  "atk-s0515a3:41_6": "so, so hi taṇhādiṭṭhiupayānaṁ dvinnaṁ abhāvena anūpayoti.",
  "atk-s0515a3:42_0": "Kiṁ kāraṇāti kena kāraṇena. Dhonā vuccati paññāti dhonā iti kiṁkāraṇā paññā kathīyati.",
  "atk-s0515a3:42_1": "Tāya paññāya kāyaduccaritanti tāya vuttappakārāya paññāya kāyato pavattaṁ duṭṭhu",
  "atk-s0515a3:42_2": "kilesapūtikattā vā caritanti kāyaduccaritaṁ. Dhūtañca dhotañcāti kampitañca dhovitañca.",
  "atk-s0515a3:42_3": "Sandhotañcāti sammā dhovitañca. Niddhotañcāti visesena suṭṭhu niddhotañca. Rāgo dhuto",
  "atk-s0515a3:42_4": "cātiādayo catunnaṁ maggānaṁ vasena yojetabbā.",
  "atk-s0515a3:43_0": "Sammādiṭṭhiyā micchādiṭṭhi dhutā cāti maggasampayuttāya sammādiṭṭhiyā micchādiṭṭhi",
  "atk-s0515a3:43_1": "kampitā calitā dhovitā. Sammāsaṅkappādīsupi eseva nayo. Vuttañhetaṁ “sammādiṭṭhikassa,",
  "atk-s0515a3:43_2": "bhikkhave, micchādiṭṭhi nijjiṇṇā hotī”ti suttaṁ vitthāretabbaṁ. Sammāñāṇenāti maggasampayuttañāṇena,",
  "atk-s0515a3:43_3": "paccavekkhaṇañāṇena vā. Micchāñāṇanti viparītañāṇaṁ ayāthāvañāṇaṁ, pāpakiriyāsu upacintāvasena",
  "atk-s0515a3:43_4": "pāpaṁ katvā “sukataṁ mayā”ti paccavekkhaṇākārena ca uppanno moho. Sammāvimuttiyā",
  "atk-s0515a3:43_5": "micchāvimuttīti samucchedavimuttiyā viparītā ayāthāvavimuttiyeva cetovimuttisaññitā.",
  "atk-s0515a3:44_0": "Arahā imehi dhoneyyehi dhammehīti rāgādīhi kilesehi dūre ṭhito arahā imehi vuttappakārehi",
  "atk-s0515a3:44_1": "kilesadhovanehi dhammehi upeto hoti. Dhonoti dhono puggalo, teneva “so dhutarāgo”tiādayo āha.",
  "atk-s0515a3:45_0": "Māyā vuccati vañcanikācariyāti vañcanakiriyaṁ vañcanakaraṇaṁ assā atthīti vañcanikācariyā.",
  "atk-s0515a3:45_1": "Tassa paṭicchādanahetūti tesaṁ duccaritānaṁ appakāsanakāraṇā. Pāpikaṁ icchaṁ paṇidahatīti",
  "atk-s0515a3:45_2": "lāmakaṁ patthanaṁ patiṭṭhāpeti. “Mā maṁ jaññā”ti icchatīti “mayhaṁ kataṁ pāpaṁ pare",
  "atk-s0515a3:45_3": "mā jāniṁsū”ti paccāsīsati. Saṅkappetīti vitakkaṁ uppādeti. Vācaṁ bhāsatīti jānaṁyeva",
  "atk-s0515a3:45_4": "paṇṇattiṁ vītikkamanto bhikkhu bhāriyaṁ karoti. “Amhākaṁ vītikkamaṭṭhānaṁ nāma natthī”ti",
  "atk-s0515a3:45_5": "upasanto viya bhāsati. Kāyena parakkamatīti “mayā kataṁ idaṁ pāpakammaṁ mā keci jāniṁsū”ti",
  "atk-s0515a3:45_6": "kāyena vattaṁ karoti. Vijjamānadosapaṭicchādanato cakkhumohanamāyā assāti māyāvī,",
  "atk-s0515a3:45_7": "māyāvino bhāvo māyāvitā. Katvā pāpaṁ puna paṭicchādanato aticca assarati etāya sattoti",
  "atk-s0515a3:45_8": "accasarā. Kāyavācākiriyāhi aññathā dassanato vañcetīti vañcanā. Etāya sattā nikarontīti",
  "atk-s0515a3:45_9": "nikati, micchā karontīti attho. “Nāhaṁ evaṁ karomī”ti pāpānaṁ vikkhipanato nikiraṇā.",
  "atk-s0515a3:45_10": "“Nāhaṁ evaṁ karomī”ti parivajjanato pariharaṇā. Kāyādīhi saṁharaṇato gūhanā. Samabhāgena",
  "atk-s0515a3:45_11": "gūhanā parigūhanā. Tiṇapaṇṇehi viya gūthaṁ kāyavacīkammehi pāpaṁ chādetīti chādanā.",
  "atk-s0515a3:45_12": "Sabbato bhāgena chādanā paricchādanā. Na uttāniṁ katvā dassetīti anuttānikammaṁ.",
  "atk-s0515a3:45_13": "Na pākaṭaṁ katvā dassetīti anāvikammaṁ. Suṭṭhu chādanā vocchādanā. Katapaṭicchādanavasena",
  "atk-s0515a3:45_14": "punapi pāpassa karaṇato pāpakiriyā. Ayaṁ vuccatīti ayaṁ katapaṭicchādanalakkhaṇā",
  "atk-s0515a3:45_15": "māyā nāma vuccati, yāya samannāgato puggalo bhasmapaṭicchanno viya aṅgāro, udakapaṭicchanno",
  "atk-s0515a3:45_16": "viya khāṇu, pilotikapaliveṭhitaṁ viya ca satthaṁ hoti.",
  "atk-s0515a3:46": "Ekavidhenamānoti ekaparicchedena ekakoṭṭhāsena māno. Yā cittassa unnatīti yā cittassa abbhussāpanā, ayaṁ mānoti attho. Ettha puggalaṁ anāmasitvā nibbattitamānova vutto.",
  "atk-s0515a3:47": "Attukkaṁsanamānoti attānaṁ upari ṭhapanamāno. Paravambhanamānoti pare lāmakakaraṇamāno. Ime dve mānā yebhuyyena tathā pavattākāravasena vuttā.",
  "atk-s0515a3:48_0": "“Seyyohamasmī”ti mānoti jātiādīni nissāya “ahamasmi seyyo”ti uppanno māno. Sadisamānādīsupi",
  "atk-s0515a3:48_1": "eseva nayo. Evamimepi tayo mānā puggalavisesaṁ anissāya tathā pavattākāravasena vuttā.",
  "atk-s0515a3:48_2": "Tesu ekeko tiṇṇampi seyyasadisahīnānaṁ uppajjati. Tattha “seyyohamasmī”ti māno seyyasseva",
  "atk-s0515a3:48_3": "yāthāvamāno, sesānaṁ ayāthāvamāno. “Sadisohamasmī”ti māno sadisasseva yāthāvamāno,",
  "atk-s0515a3:48_4": "sesānaṁ ayāthāvamāno. “Hīnohamasmī”ti māno hīnasseva yāthāvamāno, sesānaṁ ayāthāvamāno.",
  "atk-s0515a3:49": "Catubbidhena māno lokadhammavasena vutto. Pañcavidhena māno pañcakāmaguṇavasena vutto. Chabbidhena māno cakkhādisampattivasena vutto. Tattha mānaṁ janetīti mānaṁ uppādeti.",
  "atk-s0515a3:50_0": "Sattavidhena mānaniddese mānoti unnamo. Atimānoti “jātiādīhi mayā sadiso natthī”ti",
  "atk-s0515a3:50_1": "atikkamitvā maññanavasena uppanno māno. Mānātimānoti “ayaṁ pubbe mayā sadiso, idāni",
  "atk-s0515a3:50_2": "ahaṁ seṭṭho, ayaṁ hīnataro”ti uppanno māno. Ayaṁ bhārātibhāro viya purimaṁ sadisamānaṁ",
  "atk-s0515a3:50_3": "upādāya mānātimāno nāmāti dassetuṁ “mānātimāno”ti āha. Omānoti hīnamāno. Yo “hīnohamasmī”ti",
  "atk-s0515a3:50_4": "māno nāma vutto, ayaṁ omāno nāma. Api cettha “tvaṁ jātimā, kākajāti viya te jāti.",
  "atk-s0515a3:50_5": "Tvaṁ gottavā, caṇḍālagottaṁ viya te gottaṁ. Tuyhaṁ saro atthi, kākasaro viya te saro”ti",
  "atk-s0515a3:50_6": "evaṁ attānaṁ heṭṭhā katvā pavattanavasena ayaṁ “omāno”ti veditabbo.",
  "atk-s0515a3:51_0": "Adhimānoti cattāri saccāni appatvā pattasaññissa, catūhi maggehi kattabbe kicce akateyeva",
  "atk-s0515a3:51_1": "katasaññissa, catusaccadhamme anadhigate adhigatasaññissa, arahatte asacchikate sacchikatasaññissa",
  "atk-s0515a3:51_2": "uppanno adhigatamāno adhimāno nāma. Ayaṁ pana kassa uppajjati, kassa na uppajjatīti?",
  "atk-s0515a3:51_3": "Ariyasāvakassa tāva na uppajjati. So hi maggaphalanibbānapahīnakilesāvasiṭṭhakilesapaccavekkhaṇena",
  "atk-s0515a3:51_4": "sañjātasomanasso ariyaguṇapaṭivedhe nikkaṅkho, tasmā sotāpannādīnaṁ “ahaṁ sakadāgāmī”tiādivasena",
  "atk-s0515a3:51_5": "māno na uppajjati, dussīlassa ca na uppajjati. So hi ariyaguṇādhigame nirāsova. Sīlavatopi",
  "atk-s0515a3:51_6": "pariccattakammaṭṭhānassa niddārāmatādimanuyuttassa na uppajjati, parisuddhasīlassa",
  "atk-s0515a3:51_7": "pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa",
  "atk-s0515a3:51_8": "tilakkhaṇaṁ āropetvā saṅkhāre sammasantassa āraddhavipassakassa uppajjati, uppanne",
  "atk-s0515a3:51_9": "ca suddhasamathalābhī suddhavipassanālābhī vā antarā ṭhapeti. So hi dasapi vassāni",
  "atk-s0515a3:51_10": "vīsampi vassāni tiṁsampi vassāni asītipi vassāni kilesasamudācāraṁ apassanto “ahaṁ",
  "atk-s0515a3:51_11": "sotāpanno”ti vā “sakadāgāmī”ti vā “anāgāmī”ti vā maññati, samathavipassanālābhī pana",
  "atk-s0515a3:51_12": "arahatteyeva ṭhapeti. Tassa hi samādhibalena kilesā vikkhambhitā, vipassanābalena",
  "atk-s0515a3:51_13": "saṅkhārā supariggahitā, tasmā saṭṭhipi vassāni asītipi vassāni vassasatampi kilesā",
  "atk-s0515a3:51_14": "na samudācaranti, khīṇāsavasseva cittācāro hoti. So evaṁ dīgharattaṁ kilesasamudācāraṁ",
  "atk-s0515a3:51_15": "apassanto antarā aṭṭhatvāva “arahā aha”nti maññati.",
  "atk-s0515a3:52_0": "Asmimānoti rūpe asmītiādinā nayena pañcasu khandhesu “ahaṁ rūpādayo”ti uppanno māno.",
  "atk-s0515a3:52_1": "Micchāmānoti pāpakehi kammāyatanasippāyatanavijjāṭṭhānasutapaṭibhānasīlabbatehi,",
  "atk-s0515a3:52_2": "pāpikāya ca diṭṭhiyā uppanno māno. Tattha pāpakaṁ kammāyatanaṁ nāma kevaṭṭamacchabandhanesādānaṁ",
  "atk-s0515a3:52_3": "kammaṁ. Pāpakaṁ sippāyatanaṁ nāma macchajālakhipakumīnakaraṇesu ceva pāsaoḍḍanasūlāropanādīsu",
  "atk-s0515a3:52_4": "ca chekatā. Pāpakaṁ vijjāṭṭhānaṁ nāma yā kāci parūpaghātavijjā. Pāpakaṁ sutaṁ nāma",
  "atk-s0515a3:52_5": "bhāratayuddhasītāharaṇādipaṭisaṁyuttaṁ. Pāpakaṁ paṭibhānaṁ nāma dubbhāsitayuttaṁ",
  "atk-s0515a3:52_6": "kappanāṭakavilappanādipaṭibhānaṁ. Pāpakaṁ sīlaṁ nāma ajasīlaṁ gosīlaṁ. Vatampi ajavatagovatameva.",
  "atk-s0515a3:52_7": "Pāpikā diṭṭhi pana dvāsaṭṭhiyā diṭṭhigatesu yākāci diṭṭhi. Aṭṭhavidhamāno uttānatthoyeva.",
  "atk-s0515a3:53_0": "Navavidhena mānaniddese seyyassa “seyyohamasmī”tiādayo nava mānā puggalaṁ nissāya",
  "atk-s0515a3:53_1": "vuttā. Ettha pana seyyassa “seyyohamasmī”ti māno rājānañceva pabbajitānañca uppajjati.",
  "atk-s0515a3:53_2": "Rājā hi “raṭṭhena vā dhanavāhanehi vā ko mayā sadiso atthī”ti etaṁ mānaṁ karoti.",
  "atk-s0515a3:53_3": "Pabbajitopi “sīladhutaṅgādīhi ko mayā sadiso atthī”ti etaṁ mānaṁ karoti.",
  "atk-s0515a3:54_0": "Seyyassa “sadisohamasmī”ti mānopi etesaṁyeva uppajjati. Rājā hi “raṭṭhena vā dhanavāhanehi",
  "atk-s0515a3:54_1": "vā aññarājūhi saddhiṁ mayhaṁ kiṁ nānākaraṇa”nti etaṁ mānaṁ karoti. Pabbajitopi “sīladhutaṅgādīhi",
  "atk-s0515a3:54_2": "aññena bhikkhunā mayhaṁ kiṁ nānākaraṇa”nti etaṁ mānaṁ karoti.",
  "atk-s0515a3:55_0": "Seyyassa “hīnohamasmī”ti mānopi etesaṁyeva uppajjati. Yassa hi rañño raṭṭhaṁ vā dhanavāhanādīni",
  "atk-s0515a3:55_1": "vā nātisampannāni honti, so “mayhaṁ rājāti vohārasukhamattakameva, kiṁ rājā nāma",
  "atk-s0515a3:55_2": "aha”nti etaṁ mānaṁ karoti. Pabbajitopi appalābhasakkāro “ahaṁ dhammakathiko, bahussuto,",
  "atk-s0515a3:55_3": "mahātheroti kathāmattameva, kiṁ dhammakathiko nāmāhaṁ, kiṁ bahussuto nāmāhaṁ, kiṁ",
  "atk-s0515a3:55_4": "mahāthero nāmāhaṁ, yassa me lābhasakkāro natthī”ti etaṁ mānaṁ karoti.",
  "atk-s0515a3:56_0": "Sadisassa “seyyohamasmī”ti mānādayo amaccādīnaṁ uppajjanti. Amacco vā hi raṭṭhiyo",
  "atk-s0515a3:56_1": "vā “bhogayānavāhanādīhi ko mayā sadiso añño rājapuriso atthī”ti vā, “mayhaṁ aññehi",
  "atk-s0515a3:56_2": "saddhiṁ kiṁ nānākaraṇa”nti vā, “amaccoti nāmameva mayhaṁ, ghāsacchādanamattampi me",
  "atk-s0515a3:56_3": "natthi, kiṁ amacco nāmāha”nti vā ete māne karoti.",
  "atk-s0515a3:57_0": "Hīnassa “seyyohamasmī”ti mānādayo dāsādīnaṁ uppajjanti. Dāso hi “mātito vā pitito",
  "atk-s0515a3:57_1": "vā ko mayā sadiso añño dāso nāma atthi, aññe jīvituṁ asakkontā kucchihetu dāsā nāma",
  "atk-s0515a3:57_2": "jātā, ahaṁ pana paveṇīāgatattā seyyo”ti vā, “paveṇīāgatabhāvena ubhatosuddhikadāsattena",
  "atk-s0515a3:57_3": "asukadāsena nāma saddhiṁ ki mayhaṁ nānākaraṇa”nti vā, “kucchivasenāhaṁ dāsabyaṁ upagato,",
  "atk-s0515a3:57_4": "mātāpitukoṭiyā pana me dāsaṭṭhānaṁ natthi, kiṁ dāso nāma aha”nti vā ete māne karoti.",
  "atk-s0515a3:57_5": "Yathā ca dāso, evaṁ pukkusacaṇḍālādayopi ete māne karontiyeva.",
  "atk-s0515a3:58_0": "Ettha ca seyyassa “seyyohamasmī”ti uppannamānova yāthāvamāno, itare dve ayāthāvamānā.",
  "atk-s0515a3:58_1": "Tathā sadisassa “sadisohamasmī”ti, hīnassa “hīnohamasmī”ti uppannamānova yāthāvamāno,",
  "atk-s0515a3:58_2": "itare dve ayāthāvamānā. Tattha yāthāvamānā arahattamaggavajjhā, ayāthāvamānā sotāpattimaggavajjhā.",
  "atk-s0515a3:59_0": "Ettha ca seyyassa “seyyohamasmī”ti māno uttamassa uttamaṭṭhena “ahaṁ seyyo”ti evaṁ",
  "atk-s0515a3:59_1": "uppannamāno, seyyassa “sadisohamasmī”ti māno uttamassa samaṭṭhena “ahaṁ sadiso”ti",
  "atk-s0515a3:59_2": "evaṁ uppannamāno. Seyyassa “hīnohamasmī”ti māno uttamassa lāmakaṭṭhena “ahaṁ hīno”ti",
  "atk-s0515a3:59_3": "evaṁ uppannamāno. Evaṁ seyyamāno sadisamāno hīnamānoti ime tayo mānā seyyassa uppajjanti.",
  "atk-s0515a3:59_4": "Sadisassāpi ahaṁ seyyo, sadiso, hīnoti tayo mānā uppajjanti. Hīnassāpi ahaṁ hīno,",
  "atk-s0515a3:59_5": "sadiso, seyyoti tayo mānā uppajjanti.",
  "atk-s0515a3:60_0": "Dasavidhamānaniddese idhekacco mānaṁ janetīti ekacco puggalo mānaṁ janayati. Jātiyā",
  "atk-s0515a3:60_1": "vāti khattiyabhāvādijātisampattiyā vā. Gottena vāti gotamagottādinā ukkaṭṭhagottena",
  "atk-s0515a3:60_2": "vā. Kolaputtiyena vāti mahākulabhāvena vā. Vaṇṇapokkharatāya vāti vaṇṇasampannasarīratāya",
  "atk-s0515a3:60_3": "vā. Sarīrañhi “pokkhara”nti vuccati, tassa vaṇṇasampattiyā abhirūpabhāvenāti attho.",
  "atk-s0515a3:60_4": "Dhanena vāti dhanasampannabhāvena vā, mayhaṁ nidhānagatassa dhanassa pamāṇaṁ natthīti",
  "atk-s0515a3:60_5": "attho. Ajjhenena vāti ajjhāyanavasena vā. Kammāyatanena vāti “avasesā sattā chinnapakkhakākasadisā,",
  "atk-s0515a3:60_6": "ahaṁ pana mahiddhiko mahānubhāvo”ti vā, “ahaṁ yaṁ yaṁ kammaṁ karomi, taṁ taṁ samijjhatī”ti",
  "atk-s0515a3:60_7": "vā evamādinayappavattena kammāyatanena vā. Sippāyatanena vāti “avasesā sattā nisippā,",
  "atk-s0515a3:60_8": "ahaṁ sippavā”ti evamādinayappavattena sippāyatanena vā. Vijjāṭṭhānena vāti idaṁ heṭṭhā",
  "atk-s0515a3:60_9": "vuttanayameva. Sutena vāti “avasesā sattā appassutā, ahaṁ pana bahussuto”ti evamādisutena",
  "atk-s0515a3:60_10": "vā. Paṭibhānena vāti “avasesā sattā appaṭibhānā, mayhaṁ pana paṭibhānappamāṇaṁ natthī”ti",
  "atk-s0515a3:60_11": "evamādipaṭibhānena vā. Aññataraññatarena vā vatthunāti avuttena aññena vatthunā vā.",
  "atk-s0515a3:60_12": "Yo evarūpo mānoti mānakaraṇavasena māno. Maññanā maññitattanti ākārabhāvaniddeso.",
  "atk-s0515a3:60_13": "Ussitaṭṭhena unnati. Yassuppajjati, taṁ puggalaṁ unnāmeti ukkhipitvā ṭhapetīti unnāmo.",
  "atk-s0515a3:60_14": "Samussitaṭṭhena dhajo. Ukkhipanaṭṭhena cittaṁ sampaggaṇhātīti sampaggāho. Ketu vuccati",
  "atk-s0515a3:60_15": "bahūsu dhajesu accuggatadhajo. Mānopi punappunaṁ uppajjamāno aparāpare upādāya accuggataṭṭhena",
  "atk-s0515a3:60_16": "ketu viyāti ketu, taṁ ketuṁ icchatīti ketukamyaṁ, tassa bhāvo ketukamyatā. Sā pana",
  "atk-s0515a3:60_17": "cittassa, na attano. Tena vuttaṁ “ketukamyatā cittassā”ti. Mānasampayuttañhi cittaṁ",
  "atk-s0515a3:60_18": "ketuṁ icchati, tassa bhāvo, ketusaṅkhāto mānoti. Dhono māyañca mānañca pahāya pajahitvā",
  "atk-s0515a3:60_19": "yo so dhono arahā heṭṭhā vuttanayena vinodanabyantikaraṇādivasena kilese pajahitvā",
  "atk-s0515a3:60_20": "ṭhito, so tena rāgādinā kilesena gaccheyya.",
  "atk-s0515a3:61_0": "Nerayikoti vāti niraye nibbattakasattoti vā. Tiracchānayonikādīsupi eseva nayo. So",
  "atk-s0515a3:61_1": "hetu natthīti yena janakahetunā gatiyādīsu nibbatteyya, so hetu natthi. Paccayoti",
  "atk-s0515a3:61_2": "tasseva vevacanaṁ. Kāraṇanti ṭhānaṁ. Kāraṇañhi tadāyattavuttitāya attano phalassa",
  "atk-s0515a3:61_3": "ṭhānanti vuccati. Tasmā yena hetunā yena paccayena gatiyādīsu nibbatteyya, taṁ kāraṇaṁ natthi.",
  "atk-s0515a3:62_0": "22. Yo pana nesaṁ dvinnaṁ upayānaṁ bhāvena upayo hoti, so upayo hi…pe… diṭṭhimidheva",
  "atk-s0515a3:62_1": "sabbanti. Tattha upayoti taṇhādiṭṭhinissito. Dhammesu upeti vādanti “ratto”ti vā",
  "atk-s0515a3:62_2": "“duṭṭho”ti vā evaṁ tesu tesu dhammesu upeti vādaṁ. Anūpayaṁ kena kathaṁ vadeyyāti",
  "atk-s0515a3:62_3": "taṇhādiṭṭhippahānena pana anūpayaṁ khīṇāsavaṁ kena rāgena vā dosena vā kathaṁ “ratto”ti",
  "atk-s0515a3:62_4": "vā “duṭṭho”ti vā vadeyya. Evaṁ anupavajjo ca so kiṁ titthiyā viya katapaṭicchādako",
  "atk-s0515a3:62_5": "bhavissatīti adhippāyo. Attā nirattā na hi tassa atthīti tassa hi attadiṭṭhi vā ucchedadiṭṭhi",
  "atk-s0515a3:62_6": "vā natthi, gahaṇamuñcanaṁ vāpi attanirattasaññitaṁ natthi. Kiṁ kāraṇā natthīti ce?",
  "atk-s0515a3:62_7": "Adhosi so diṭṭhimidheva sabbanti. Yasmā so idheva attabhāve ñāṇambunā sabbadiṭṭhigataṁ",
  "atk-s0515a3:62_8": "adhosi pajahi vinodesīti arahattanikūṭena desanaṁ niṭṭhāpesi. Taṁ sutvā rājā attamano",
  "atk-s0515a3:62_9": "bhagavantaṁ abhivādetvā pakkāmīti.",
  "atk-s0515a3:63_0": "Rattoti vāti rāgena rattoti vā. Duṭṭhoti vātiādīsupi eseva nayo. Te abhisaṅkhārā",
  "atk-s0515a3:63_1": "appahīnāti ye puññāpuññaāneñjābhisaṅkhārā, te appahīnā. Abhisaṅkhārānaṁ appahīnattāti",
  "atk-s0515a3:63_2": "tesaṁ vuttappakārānaṁ kammābhisaṅkhārānaṁ na pahīnabhāvena. Gatiyā vādaṁ upetīti",
  "atk-s0515a3:63_3": "pañcannaṁ gatīnaṁ aññatarāya kathanaṁ upagacchati. Tenevāha – “nerayikoti vā…pe…",
  "atk-s0515a3:63_4": "vādaṁ upeti upagacchatī”ti. Vadeyyāti katheyya. Gahitaṁ natthīti gahetabbaṁ natthi.",
  "atk-s0515a3:63_5": "Muñcitabbaṁ natthīti muñcitvā ṭhitattā mocetabbaṁ natthi.",
  "atk-s0515a3:64_0": "Yassatthigahitanti yassa puggalassa “ahaṁ mamā”ti gahitaṁ atthi. Tassatthi muñcitabbanti",
  "atk-s0515a3:64_1": "tassa puggalassa mocetabbaṁ atthi. Upari padāni parivattetvā yojetabbāni. Gahaṇaṁ",
  "atk-s0515a3:64_2": "muñcanā samatikkantoti gahaṇamocanā arahā atikkanto. Buddhiparihānivītivattoti vaḍḍhiñca",
  "atk-s0515a3:64_3": "parihāniñca atikkamitvā pavatto. So vuṭṭhavāsotiādiṁ katvā ñāṇagginā daḍḍhānīti pariyosānaṁ",
  "atk-s0515a3:64_4": "heṭṭhā vuttanayameva. Adhosīti kantesi. Dhuni sandhuni niddhunīti upasaggena padaṁ vaḍḍhitaṁ.",
  "atk-s0515a3:65": "Saddhammappajjotikāya mahāniddesaṭṭhakathāya",
  "atk-s0515a3:66": "Duṭṭhaṭṭhakasuttaniddesavaṇṇanā niṭṭhitā."
}