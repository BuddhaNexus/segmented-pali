{
  "atk-s0103a4:0": "5. Sampasādanīyasuttavaṇṇanā",
  "atk-s0103a4:1": "Sāriputtasīhanādavaṇṇanā",
  "atk-s0103a4:2_0": "141.Evaṁme sutanti sampasādanīyasuttaṁ. Tatrāyamanuttānapadavaṇṇanā – nāḷandāyanti",
  "atk-s0103a4:2_1": "nāḷandāti evaṁnāmake nagare, taṁ nagaraṁ gocaragāmaṁ katvā. Pāvārikambavaneti dussapāvārikaseṭṭhino",
  "atk-s0103a4:2_2": "ambavane. Taṁ kira tassa uyyānaṁ ahosi. So bhagavato dhammadesanaṁ sutvā bhagavati",
  "atk-s0103a4:2_3": "pasanno tasmiṁ uyyāne kuṭileṇamaṇḍapādipaṭimaṇḍitaṁ bhagavato vihāraṁ katvā niyyātesi.",
  "atk-s0103a4:2_4": "So vihāro jīvakambavanaṁ viya “pāvārikambavana”ntveva saṅkhyaṁ gato, tasmiṁ pāvārikambavane",
  "atk-s0103a4:2_5": "viharatīti attho. Bhagavantaṁ etadavoca – “evaṁpasanno ahaṁ, bhante, bhagavatī”ti.",
  "atk-s0103a4:2_6": "Kasmā evaṁ avoca? Attano uppannasomanassapavedanatthaṁ.",
  "atk-s0103a4:3_0": "Tatrāyamanupubbikathā – thero kira taṁdivasaṁ kālasseva sarīrappaṭijagganaṁ katvā",
  "atk-s0103a4:3_1": "sunivatthanivāsano pattacīvaramādāya pāsādikehi abhikkantādīhi devamanussānaṁ pasādaṁ",
  "atk-s0103a4:3_2": "āvahanto nāḷandavāsīnaṁ hitasukhamanubrūhayanto piṇḍāya pavisitvā pacchābhattaṁ piṇḍapātapaṭikkanto",
  "atk-s0103a4:3_3": "vihāraṁ gantvā satthu vattaṁ dassetvā satthari gandhakuṭiṁ paviṭṭhe satthāraṁ vanditvā",
  "atk-s0103a4:3_4": "attano divāṭṭhānaṁ agamāsi. Tattha saddhivihārikantevāsikesu vattaṁ dassetvā paṭikkantesu",
  "atk-s0103a4:3_5": "divāṭṭhānaṁ sammajjitvā cammakkhaṇḍaṁ paññapetvā udakatumbato udakena hatthapāde",
  "atk-s0103a4:3_6": "sītale katvā tisandhipallaṅkaṁ ābhujitvā kālaparicchedaṁ katvā phalasamāpattiṁ samāpajji.",
  "atk-s0103a4:4_0": "So yathāparicchinnakālavasena samāpattito vuṭṭhāya attano guṇe anussaritumāraddho.",
  "atk-s0103a4:4_1": "Athassa guṇe anussarato sīlaṁ āpāthamāgataṁ. Tato paṭipāṭiyāva samādhi paññā vimutti",
  "atk-s0103a4:4_2": "vimuttiñāṇadassanaṁ paṭhamaṁ jhānaṁ dutiyaṁ jhānaṁ tatiyaṁ jhānaṁ catutthaṁ jhānaṁ",
  "atk-s0103a4:4_3": "ākāsānañcāyatanasamāpatti viññānañcāyatanasamāpatti ākiñcaññāyatanasamāpatti nevasaññānāsaññāyatanasamāpatti",
  "atk-s0103a4:4_4": "vipassanāñāṇaṁ manomayiddhiñāṇaṁ iddhividhañāṇaṁ dibbasotañāṇaṁ cetopariyañāṇaṁ pubbenivāsānussatiñāṇaṁ",
  "atk-s0103a4:4_5": "dibbacakkhuñāṇaṁ…pe… sotāpattimaggo sotāpattiphalaṁ…pe… arahattamaggo arahattaphalaṁ",
  "atk-s0103a4:4_6": "atthapaṭisambhidā dhammapaṭisambhidā niruttipaṭisambhidā paṭibhānapaṭisambhidā sāvakapāramīñāṇaṁ.",
  "atk-s0103a4:4_7": "Ito paṭṭhāya kappasatasahassādhikassa asaṅkhyeyyassa upari anomadassībuddhassa pādamūle",
  "atk-s0103a4:4_8": "kataṁ abhinīhāraṁ ādiṁ katvā attano guṇe anussarato yāva nisinnapallaṅkā guṇā upaṭṭhahiṁsu.",
  "atk-s0103a4:5_0": "Evaṁ thero attano guṇe anussaramāno guṇānaṁ pamāṇaṁ vā paricchedaṁ vā daṭṭhuṁ nāsakkhi.",
  "atk-s0103a4:5_1": "So cintesi – “mayhaṁ tāva padesañāṇe ṭhitassa sāvakassa guṇānaṁ pamāṇaṁ vā paricchedo",
  "atk-s0103a4:5_2": "vā natthi. Ahaṁ pana yaṁ satthāraṁ uddissa pabbajito, kīdisā nu kho tassa guṇā”ti",
  "atk-s0103a4:5_3": "dasabalassa guṇe anussarituṁ āraddho. So bhagavato sīlaṁ nissāya, samādhiṁ paññaṁ",
  "atk-s0103a4:5_4": "vimuttiṁ vimuttiñāṇadassanaṁ nissāya, cattāro satipaṭṭhāne nissāya, cattāro sammappadhāne",
  "atk-s0103a4:5_5": "cattāro iddhipāde cattāro magge cattāri phalāni catasso paṭisambhidā catuyoniparicchedakañāṇaṁ",
  "atk-s0103a4:5_6": "cattāro ariyavaṁse nissāya dasabalassa guṇe anussaritumāraddho.",
  "atk-s0103a4:6_0": "Tathā pañca padhāniyaṅgāni, pañcaṅgikaṁsammāsamādhiṁ, pañcindriyāni, pañca balāni,",
  "atk-s0103a4:6_1": "pañca nissaraṇiyā dhātuyo, pañca vimuttāyatanāni, pañca vimuttiparipācaniyā paññā,",
  "atk-s0103a4:6_2": "cha sāraṇīye dhamme, cha anussatiṭṭhānāni, cha gārave, cha nissaraṇiyā dhātuyo, cha",
  "atk-s0103a4:6_3": "satatavihāre, cha anuttariyāni, cha nibbedhabhāgiyā paññā, cha abhiññā, cha asādhāraṇañāṇāni,",
  "atk-s0103a4:6_4": "satta aparihāniye dhamme, satta ariyadhanāni, satta bojjhaṅge, satta sappurisadhamme,",
  "atk-s0103a4:6_5": "satta nijjaravatthūni, satta paññā, satta dakkhiṇeyyapuggale, satta khīṇāsavabalāni,",
  "atk-s0103a4:6_6": "aṭṭha paññāpaṭilābhahetū, aṭṭha sammattāni, aṭṭha lokadhammātikkame, aṭṭha ārambhavatthūni,",
  "atk-s0103a4:6_7": "aṭṭha akkhaṇadesanā, aṭṭha mahāpurisavitakke, aṭṭha abhibhāyatanāni, aṭṭha vimokkhe,",
  "atk-s0103a4:6_8": "nava yonisomanasikāramūlake dhamme, nava pārisuddhipadhāniyaṅgāni, nava sattāvāsadesanā,",
  "atk-s0103a4:6_9": "nava āghātappaṭivinaye, nava paññā, nava nānattāni, nava anupubbavihāre, dasa nāthakaraṇe",
  "atk-s0103a4:6_10": "dhamme, dasa kasiṇāyatanāni, dasa kusalakammapathe, dasa tathāgatabalāni, dasa sammattāni,",
  "atk-s0103a4:6_11": "dasa ariyavāse, dasa asekkhadhamme, ekādasa mettānisaṁse, dvādasa dhammacakkākāre,",
  "atk-s0103a4:6_12": "terasa dhutaṅgaguṇe, cuddasa buddhañāṇāni, pañcadasa vimuttiparipācaniye dhamme,",
  "atk-s0103a4:6_13": "soḷasavidhaṁ ānāpānassatiṁ, aṭṭhārasa buddhadhamme, ekūnavīsati paccavekkhaṇañāṇāni,",
  "atk-s0103a4:6_14": "catucattālīsa ñāṇavatthūni, paropaṇṇāsa kusaladhamme, sattasattati ñāṇavatthūni,",
  "atk-s0103a4:6_15": "catuvīsatikoṭisatasahassasamāpattisañcaramahāvajirañāṇaṁ nissāya dasabalassa guṇe anussarituṁ ārabhi.",
  "atk-s0103a4:7_0": "Tasmiṁyeva ca divāṭṭhāne nisinnoyeva upari “aparaṁ pana, bhante, etadānuttariya”nti",
  "atk-s0103a4:7_1": "āgamissanti soḷasa aparampariyadhammā, tepi nissāya anussarituṁ ārabhi. So “kusalapaññattiyaṁ",
  "atk-s0103a4:7_2": "anuttaro mayhaṁ satthā, āyatanapaññattiyaṁ anuttaro, gabbhāvakkantiyaṁ anuttaro,",
  "atk-s0103a4:7_3": "ādesanāvidhāsu anuttaro, dassanasamāpattiyaṁ anuttaro, puggalapaññattiyaṁ anuttaro,",
  "atk-s0103a4:7_4": "padhāne anuttaro, paṭipadāsu anuttaro, bhassasamācāre anuttaro, purisasīlasamācāre",
  "atk-s0103a4:7_5": "anuttaro, anusāsanīvidhāsu anuttaro, parapuggalavimuttiñāṇe anuttaro, sassatavādesu",
  "atk-s0103a4:7_6": "anuttaro, pubbenivāsañāṇe anuttaro, dibbacakkhuñāṇe anuttaro, iddhividhe anuttaro,",
  "atk-s0103a4:7_7": "iminā ca iminā ca anuttaro”ti evaṁ dasabalassa guṇe anussaranto bhagavato guṇānaṁ",
  "atk-s0103a4:7_8": "neva antaṁ, na pamāṇaṁ passi. Thero attanopi tāva guṇānaṁ antaṁ vā pamāṇaṁ vā nāddasa,",
  "atk-s0103a4:7_9": "bhagavato guṇānaṁ kiṁ passissati? Yassa yassa hi paññā mahatī ñāṇaṁ visadaṁ, so so",
  "atk-s0103a4:7_10": "buddhaguṇe mahantato saddahati. Lokiyamahājano ukkāsitvāpi khipitvāpi “namo buddhāna”nti",
  "atk-s0103a4:7_11": "attano attano upanissaye ṭhatvā buddhānaṁ guṇe anussarati. Sabbalokiyamahājanato",
  "atk-s0103a4:7_12": "eko sotāpanno buddhaguṇe mahantato saddahati. Sotāpannānaṁ satatopi sahassatopi eko",
  "atk-s0103a4:7_13": "sakadāgāmī. Sakadāgāmīnaṁ satatopi sahassatopi eko anāgāmī. Anāgāmīnaṁ satatopi sahassatopi",
  "atk-s0103a4:7_14": "eko arahā buddhaguṇe mahantato saddahati. Avasesaarahantehi asīti mahātherā buddhaguṇe",
  "atk-s0103a4:7_15": "mahantato saddahanti. Asītimahātherehi cattāro mahātherā. Catūhi mahātherehi dve",
  "atk-s0103a4:7_16": "aggasāvakā. Tesupi sāriputtatthero, sāriputtattheratopi eko paccekabuddho buddhaguṇe",
  "atk-s0103a4:7_17": "mahantato saddahati. Sace pana sakalacakkavāḷagabbhe saṅghāṭikaṇṇena saṅghāṭikaṇṇaṁ",
  "atk-s0103a4:7_18": "pahariyamānā nisinnā paccekabuddhā buddhaguṇe anussareyyuṁ, tehi sabbehipi eko sabbaññubuddhova",
  "atk-s0103a4:7_19": "buddhaguṇe mahantato saddahati.",
  "atk-s0103a4:8_0": "Seyyathāpi nāma mahājano “mahāsamuddo gambhīro uttāno”ti jānanatthaṁ yottāni vaṭṭeyya,",
  "atk-s0103a4:8_1": "tattha koci byāmappamāṇaṁ yottaṁ vaṭṭeyya, koci dve byāmaṁ, koci dasabyāmaṁ, koci",
  "atk-s0103a4:8_2": "vīsatibyāmaṁ, koci tiṁsabyāmaṁ, koci cattālīsabyāmaṁ, koci paññāsabyāmaṁ, koci satabyāmaṁ,",
  "atk-s0103a4:8_3": "koci sahassabyāmaṁ, koci caturāsītibyāmasahassaṁ. Te nāvaṁ āruyha, samuddamajjhe",
  "atk-s0103a4:8_4": "uggatapabbatādimhi vā ṭhatvā attano attano yottaṁ otāreyyuṁ, tesu yassa yottaṁ byāmamattaṁ,",
  "atk-s0103a4:8_5": "so byāmamattaṭṭhāneyeva udakaṁ jānāti…pe… yassa caturāsītibyāmasahassaṁ, so caturāsītibyāmasahassaṭṭhāneyeva",
  "atk-s0103a4:8_6": "udakaṁ jānāti. Parato udakaṁ ettakanti na jānāti. Mahāsamudde pana na tattakaṁyeva",
  "atk-s0103a4:8_7": "udakaṁ, atha kho anantamaparimāṇaṁ. Caturāsītiyojanasahassaṁ gambhīro hi mahāsamuddo,",
  "atk-s0103a4:8_8": "evameva ekabyāmayottato paṭṭhāya navabyāmayottena ñātaudakaṁ viya lokiyamahājanena",
  "atk-s0103a4:8_9": "diṭṭhabuddhaguṇā veditabbā. Dasabyāmayottena dasabyāmaṭṭhāne ñātaudakaṁ viya sotāpannena",
  "atk-s0103a4:8_10": "diṭṭhabuddhaguṇā. Vīsatibyāmayottena vīsatibyāmaṭṭhāne ñātaudakaṁ viya sakadāgāminā",
  "atk-s0103a4:8_11": "diṭṭhabuddhaguṇā. Tiṁsabyāmayottena tiṁsabyāmaṭṭhāne ñātaudakaṁ viya anāgāminā diṭṭhabuddhaguṇā.",
  "atk-s0103a4:8_12": "Cattālīsabyāmayottena cattālīsabyāmaṭṭhāne ñātaudakaṁ viya arahatā diṭṭhabuddhaguṇā.",
  "atk-s0103a4:8_13": "Paññāsabyāmayottena paññāsabyāmaṭṭhāne ñātaudakaṁ viya asītimahātherehi diṭṭhabuddhaguṇā.",
  "atk-s0103a4:8_14": "Satabyāmayottena satabyāmaṭṭhāne ñātaudakaṁ viya catūhi mahātherehi diṭṭhabuddhaguṇā.",
  "atk-s0103a4:8_15": "Sahassabyāmayottena sahassabyāmaṭṭhāne ñātaudakaṁ viya mahāmoggallānattherena diṭṭhabuddhaguṇā.",
  "atk-s0103a4:8_16": "Caturāsītibyāmasahassayottena caturāsītibyāmasahassaṭṭhāne ñātaudakaṁ viya dhammasenāpatinā",
  "atk-s0103a4:8_17": "sāriputtattherena diṭṭhabuddhaguṇā. Tattha yathā so puriso mahāsamudde udakaṁ nāma",
  "atk-s0103a4:8_18": "na ettakaṁyeva, anantamaparimāṇanti gaṇhāti, evameva āyasmā sāriputto dhammanvayena",
  "atk-s0103a4:8_19": "anvayabuddhiyā anumānena nayaggāhena sāvakapāramīñāṇe ṭhatvā dasabalassa guṇe anussaranto",
  "atk-s0103a4:8_20": "“buddhaguṇā anantā aparimāṇā”ti saddahi.",
  "atk-s0103a4:9_0": "Therena hi diṭṭhabuddhaguṇehi dhammanvayena gahetabbabuddhaguṇāyeva bahutarā. Yathā",
  "atk-s0103a4:9_1": "kathaṁ viya? Yathā ito nava ito navāti aṭṭhārasa yojanāni avattharitvā gacchantiyā",
  "atk-s0103a4:9_2": "candabhāgāya mahānadiyā puriso sūcipāsena udakaṁ gaṇheyya, sūcipāsena gahitaudakato",
  "atk-s0103a4:9_3": "aggahitameva bahu hoti. Yathā vā pana puriso mahāpathavito aṅguliyā paṁsuṁ gaṇheyya,",
  "atk-s0103a4:9_4": "aṅguliyā gahitapaṁsuto avasesapaṁsuyeva bahu hoti. Yathā vā pana puriso mahāsamuddābhimukhiṁ",
  "atk-s0103a4:9_5": "aṅguliṁ kareyya, aṅguliabhimukhaudakato avasesaṁ udakaṁyeva bahu hoti. Yathā ca puriso",
  "atk-s0103a4:9_6": "ākāsābhimukhiṁ aṅguliṁ kareyya, aṅguliabhimukhaākāsato sesaākāsappadesova bahu hoti.",
  "atk-s0103a4:9_7": "Evaṁ therena diṭṭhabuddhaguṇehi adiṭṭhā guṇāva bahūti veditabbā. Vuttampi cetaṁ –",
  "atk-s0103a4:10": "“Buddhopi buddhassa bhaṇeyya vaṇṇaṁ,",
  "atk-s0103a4:11": "Kappampi ce aññamabhāsamāno;",
  "atk-s0103a4:12": "Khīyetha kappo ciradīghamantare,",
  "atk-s0103a4:13": "Vaṇṇo na khīyetha tathāgatassā”ti.",
  "atk-s0103a4:14_0": "Evaṁ therassa attano ca satthu ca guṇe anussarato yamakamahānadīmahogho viya abbhantare",
  "atk-s0103a4:14_1": "pītisomanassaṁ avattharamānaṁ vāto viya bhastaṁ, ubbhijjitvā uggataudakaṁ viya mahārahadaṁ",
  "atk-s0103a4:14_2": "sakalasarīraṁ pūreti. Tato therassa “supatthitā vata me patthanā, suladdhā me pabbajjā,",
  "atk-s0103a4:14_3": "yvāhaṁ evaṁvidhassa satthu santike pabbajito”ti āvajjantassa balavataraṁ pītisomanassaṁ uppajji.",
  "atk-s0103a4:15_0": "Atha thero “kassāhaṁ imaṁ pītisomanassaṁ āroceyya”nti cintento añño koci samaṇo vā",
  "atk-s0103a4:15_1": "brāhmaṇo vā devo vā māro vā brahmā vā mama imaṁ pasādaṁ anucchavikaṁ katvā paṭiggahetuṁ",
  "atk-s0103a4:15_2": "na sakkhissati, ahaṁ imaṁ somanassaṁ satthunoyeva pavedeyyāmi, satthāva me paṭiggaṇhituṁ",
  "atk-s0103a4:15_3": "sakkhissati, so hi tiṭṭhatu mama pītisomanassaṁ, mādisassa samaṇasatassa vā samaṇasahassassa",
  "atk-s0103a4:15_4": "vā samaṇasatasahassassa vā somanassaṁ pavedentassa sabbesaṁ manaṁ gaṇhanto paṭiggahetuṁ",
  "atk-s0103a4:15_5": "sakkoti. Seyyathāpi nāma aṭṭhārasa yojanāni avattharamānaṁ gacchantiṁ candabhāgamahānadiṁ",
  "atk-s0103a4:15_6": "kusumbhā vā kandarā vā sampaṭicchituṁ na sakkonti, mahāsamuddova taṁ sampaṭicchati.",
  "atk-s0103a4:15_7": "Mahāsamuddo hi tiṭṭhatu candabhāgā, evarūpānaṁ nadīnaṁ satampi sahassampi satasahassampi",
  "atk-s0103a4:15_8": "sampaṭicchati, na cassa tena ūnattaṁ vā pūrattaṁ vā paññāyati, evameva satthā mādisassa",
  "atk-s0103a4:15_9": "samaṇasatassa samaṇasahassassa samaṇasatasahassassa vā pītisomanassaṁ pavedentassa",
  "atk-s0103a4:15_10": "sabbesaṁ manaṁ gaṇhanto paṭiggahetuṁ sakkoti. Sesā samaṇabrāhmaṇādayo candabhāgaṁ",
  "atk-s0103a4:15_11": "kusumbhakandarā viya mama somanassaṁ sampaṭicchituṁ na sakkonti. Handāhaṁ mama pītisomanassaṁ",
  "atk-s0103a4:15_12": "satthunova ārocemīti pallaṅkaṁ vinibbhujitvā cammakkhaṇḍaṁ papphoṭetvā ādāya sāyanhasamaye",
  "atk-s0103a4:15_13": "pupphānaṁ vaṇṭato chijjitvā paggharaṇakāle satthāraṁ upasaṅkamitvā attano somanassaṁ",
  "atk-s0103a4:15_14": "pavedento evaṁpasanno ahaṁ, bhantetiādimāha. Tattha evaṁpasannoti evaṁ uppannasaddho,",
  "atk-s0103a4:15_15": "evaṁ saddahāmīti attho. Bhiyyobhiññataroti bhiyyataro abhiññāto, bhiyyatarābhiñño",
  "atk-s0103a4:15_16": "vā, uttaritarañāṇoti attho. Sambodhiyanti sabbaññutaññāṇe arahattamaggañāṇe vā, arahattamaggeneva",
  "atk-s0103a4:15_17": "hi buddhaguṇā nippadesā gahitā honti. Dve hi aggasāvakā arahattamaggeneva sāvakapāramīñāṇaṁ",
  "atk-s0103a4:15_18": "paṭilabhanti. Paccekabuddhā paccekabodhiñāṇaṁ. Buddhā sabbaññutaññāṇañceva sakale",
  "atk-s0103a4:15_19": "ca buddhaguṇe. Sabbañhi nesaṁ arahattamaggeneva ijjhati. Tasmā arahattamaggañāṇaṁ",
  "atk-s0103a4:15_20": "sambodhi nāma hoti. Tena uttaritaro bhagavatā natthi. Tenāha “bhagavatā bhiyyobhiññataro",
  "atk-s0103a4:15_21": "yadidaṁ sambodhiya”nti.",
  "atk-s0103a4:16_0": "142.Uḷārāti seṭṭhā. Ayañhi uḷārasaddo “uḷārāni khādanīyāni khādantī”tiādīsu madhure",
  "atk-s0103a4:16_1": "āgacchati. “Uḷārāya khalu bhavaṁ, vacchāyano, samaṇaṁ gotamaṁ pasaṁsāya pasaṁsatī”tiādīsu",
  "atk-s0103a4:16_2": "seṭṭhe. “Appamāṇo uḷāro obhāso”tiādīsu vipule. Svāyamidha seṭṭhe āgato. Tena vuttaṁ",
  "atk-s0103a4:16_3": "– “uḷārāti seṭṭhā”ti. Āsabhīti usabhassa vācāsadisī acalā asampavedhī. Ekaṁso gahitoti",
  "atk-s0103a4:16_4": "anussavena vā ācariyaparamparāya vā itikirāya vā piṭakasampadānena vā ākāraparivitakkena",
  "atk-s0103a4:16_5": "vā diṭṭhinijjhānakkhantiyā vā takkahetu vā nayahetu vā akathetvā paccakkhato ñāṇena",
  "atk-s0103a4:16_6": "paṭivijjhitvā viya ekaṁso gahito, sanniṭṭhānakathāva kathitāti attho.",
  "atk-s0103a4:17_0": "Sīhanādoti seṭṭhanādo, neva dandhāyantena na gaggarāyantena sīhena viya uttamanādo",
  "atk-s0103a4:17_1": "naditoti attho. Kiṁ te sāriputtāti imaṁ desanaṁ kasmā ārabhīti? Anuyogadāpanatthaṁ.",
  "atk-s0103a4:17_2": "Ekacco hi sīhanādaṁ naditvā attano sīhanāde anuyogaṁ dātuṁ na sakkoti, nighaṁsanaṁ",
  "atk-s0103a4:17_3": "nakkhamati, lepe patitamakkaṭo viya hoti. Yathā dhamamānaṁ aparisuddhalohaṁ jhāyitvā",
  "atk-s0103a4:17_4": "jhāmaaṅgāro hoti, evaṁ jhāmaṅgāro viya hoti. Eko sīhanāde anuyogaṁ dāpiyamāno dātuṁ",
  "atk-s0103a4:17_5": "sakkoti, nighaṁsanaṁ khamati, dhamamānaṁ niddosajātarūpaṁ viya adhikataraṁ sobhati,",
  "atk-s0103a4:17_6": "tādiso thero. Tena naṁ bhagavā “anuyogakkhamo aya”nti ñatvā sīhanāde anuyogadāpanatthaṁ",
  "atk-s0103a4:17_7": "imampi desanaṁ ārabhi.",
  "atk-s0103a4:18": "Tattha sabbe teti sabbe te tayā. Evaṁsīlātiādīsu lokiyalokuttaravasena sīlādīni pucchati. Tesaṁ vitthārakathā mahāpadāne kathitāva.",
  "atk-s0103a4:19_0": "Kiṁ pana te, sāriputta, ye te bhavissantīti atītā ca tāva niruddhā, apaṇṇattikabhāvaṁ",
  "atk-s0103a4:19_1": "gatā dīpasikhā viya nibbutā, evaṁ niruddhe apaṇṇattikabhāvaṁ gate tvaṁ kathaṁ jānissasi,",
  "atk-s0103a4:19_2": "anāgatabuddhānaṁ pana guṇā kinti tayā attano cittena paricchinditvā viditāti pucchanto",
  "atk-s0103a4:19_3": "evamāha. Kiṁ pana te, sāriputta, ahaṁ etarahīti anāgatāpi buddhā ajātā anibbattā",
  "atk-s0103a4:19_4": "anuppannā, tepi kathaṁ tvaṁ jānissasi? Tesañhi jānanaṁ apade ākāse padadassanaṁ viya",
  "atk-s0103a4:19_5": "hoti. Idāni mayā saddhiṁ ekavihāre vasasi, ekato bhikkhāya carasi, dhammadesanākāle",
  "atk-s0103a4:19_6": "dakkhiṇapasse nisīdasi, kiṁ pana mayhaṁ guṇā attano cetasā paricchinditvā viditā",
  "atk-s0103a4:19_7": "tayāti anuyuñjanto evamāha.",
  "atk-s0103a4:20_0": "Thero pana pucchite pucchite “no hetaṁ, bhante”ti paṭikkhipati. Therassa ca viditampi",
  "atk-s0103a4:20_1": "atthi aviditampi atthi, kiṁ so attano viditaṭṭhāne paṭikkhepaṁ karoti, aviditaṭṭhāneti?",
  "atk-s0103a4:20_2": "Viditaṭṭhāne na karoti, aviditaṭṭhāneyeva karotīti. Thero kira anuyoge āraddheyeva",
  "atk-s0103a4:20_3": "aññāsi. Na ayaṁ anuyogo sāvakapāramīñāṇe, sabbaññutaññāṇe ayaṁ anuyogoti attano sāvakapāramīñāṇe",
  "atk-s0103a4:20_4": "paṭikkhepaṁ akatvā aviditaṭṭhāne sabbaññutaññāṇe paṭikkhepaṁ karoti. Tena idampi",
  "atk-s0103a4:20_5": "dīpeti “bhagavā mayhaṁ atītānāgatapaccuppannānaṁ buddhānaṁ sīlasamādhipaññāvimuttikāraṇajānanasamatthaṁ",
  "atk-s0103a4:20_6": "sabbaññutaññāṇaṁ natthī”ti.",
  "atk-s0103a4:21": "Etthāti etesu atītādibhedesu buddhesu. Atha kiñcarahīti atha kasmā evaṁ ñāṇe asati tayā evaṁ kathitanti vadati.",
  "atk-s0103a4:22_0": "143.Dhammanvayoti dhammassa paccakkhato ñāṇassa anuyogaṁ anugantvā uppannaṁ anumānañāṇaṁ",
  "atk-s0103a4:22_1": "nayaggāho vidito. Sāvakapāramīñāṇe ṭhatvāva imināva ākārena jānāmi bhagavāti vadati.",
  "atk-s0103a4:22_2": "Therassa hi nayaggāho appamāṇo apariyanto. Yathā sabbaññutaññāṇassa pamāṇaṁ vā pariyanto",
  "atk-s0103a4:22_3": "vā natthi, evaṁ dhammasenāpatino nayaggāhassa. Tena so “iminā evaṁvidho, iminā anuttaro",
  "atk-s0103a4:22_4": "satthā”ti jānāti. Therassa hi nayaggāho sabbaññutaññāṇagatiko eva. Idāni taṁ nayaggāhaṁ",
  "atk-s0103a4:22_5": "pākaṭaṁ kātuṁ upamāya dassento seyyathāpi, bhantetiādimāha. Tattha yasmā majjhimapadese",
  "atk-s0103a4:22_6": "nagarassa uddhāpapākārādīni thirāni vā hontu, dubbalāni vā, sabbaso vā pana mā hontu,",
  "atk-s0103a4:22_7": "corāsaṅkā na hoti, tasmā taṁ aggahetvā paccantimanagaranti āha. Daḷhuddhāpanti thirapākārapādaṁ.",
  "atk-s0103a4:22_8": "Daḷhapākāratoraṇanti thirapākārañceva thirapiṭṭhasaṅghāṭañca. Ekadvāranti kasmā āha?",
  "atk-s0103a4:22_9": "Bahudvāre hi nagare bahūhi paṇḍitadovārikehi bhavitabbaṁ. Ekadvāre ekova vaṭṭati.",
  "atk-s0103a4:22_10": "Therassa ca paññāya sadiso añño natthi. Tasmā attano paṇḍitabhāvassa opammatthaṁ",
  "atk-s0103a4:22_11": "ekaṁyeva dovārikaṁ dassetuṁ ekadvāra”nti āha. Paṇḍitoti paṇḍiccena samannāgato. Byattoti",
  "atk-s0103a4:22_12": "veyyattiyena samannāgato visadañāṇo. Medhāvīti ṭhānuppattikapaññāsaṅkhātāya medhāya",
  "atk-s0103a4:22_13": "samannāgato. Anupariyāyapathanti anupariyāyanāmakaṁ pākāramaggaṁ. Pākārasandhinti",
  "atk-s0103a4:22_14": "dvinnaṁ iṭṭhakānaṁ apagataṭṭhānaṁ. Pākāravivaranti pākārassa chinnaṭṭhānaṁ.",
  "atk-s0103a4:23_0": "Cetaso upakkileseti pañca nīvaraṇāni cittaṁ upakkilesenti kiliṭṭhaṁ karonti upatāpenti",
  "atk-s0103a4:23_1": "vibādhenti, tasmā “cetaso upakkilesā”ti vuccanti. Paññāya dubbalīkaraṇeti nīvaraṇā",
  "atk-s0103a4:23_2": "uppajjamānā anuppannāya paññāya uppajjituṁ na denti, uppannāya paññāya vaḍḍhituṁ",
  "atk-s0103a4:23_3": "na denti, tasmā “paññāya dubbalīkaraṇā”ti vuccanti. Suppatiṭṭhitacittāti catūsu satipaṭṭhānesu",
  "atk-s0103a4:23_4": "suṭṭhu ṭhapitacittā hutvā. Satta bojjhaṅge yathābhūtanti satta bojjhaṅge yathāsabhāvena",
  "atk-s0103a4:23_5": "bhāvetvā. Anuttaraṁ sammāsambodhinti arahattaṁ sabbaññutaññāṇaṁ vā paṭivijjhiṁsūti dasseti.",
  "atk-s0103a4:24_0": "Apicettha satipaṭṭhānāti vipassanā. Sambojjhaṅgā maggo. Anuttarāsammāsambodhi arahattaṁ.",
  "atk-s0103a4:24_1": "Satipaṭṭhānāti vā maggāti vā bojjhaṅgamissakā. Sammāsambodhi arahattameva. Dīghabhāṇakamahāsīvatthero",
  "atk-s0103a4:24_2": "panāha “satipaṭṭhāne vipassanāti gahetvā bojjhaṅge maggo ca sabbaññutaññāṇañcāti",
  "atk-s0103a4:24_3": "gahite sundaro pañho bhaveyya, na panevaṁ gahita”nti. Iti thero sabbaññubuddhānaṁ",
  "atk-s0103a4:24_4": "nīvaraṇappahāne satipaṭṭhānabhāvanāya sambodhiyañca majjhe bhinnasuvaṇṇarajatānaṁ",
  "atk-s0103a4:24_5": "viya nānattābhāvaṁ dasseti.",
  "atk-s0103a4:25_0": "Idha ṭhatvā upamā saṁsandetabbā – āyasmā hi sāriputto paccantanagaraṁ dassesi, pākāraṁ",
  "atk-s0103a4:25_1": "dassesi, pariyāyapathaṁ dassesi, dvāraṁ dassesi, paṇḍitadovārikaṁ dassesi, nagaraṁ",
  "atk-s0103a4:25_2": "pavesanakanikkhamanake oḷārike pāṇe dassesi, paṇḍitadovārikassa tesaṁ pāṇānaṁ pākaṭabhāvañca",
  "atk-s0103a4:25_3": "dassesi. Tattha kiṁ kena sadisanti ce. Nagaraṁ viya hi nibbānaṁ, pākāro viya sīlaṁ,",
  "atk-s0103a4:25_4": "pariyāyapatho viya hirī, dvāraṁ viya ariyamaggo, paṇḍitadovāriko viya dhammasenāpati,",
  "atk-s0103a4:25_5": "nagarappavisanakanikkhamanakaoḷārikapāṇā viya atītānāgatapaccuppannā buddhā, dovārikassa",
  "atk-s0103a4:25_6": "tesaṁ pāṇānaṁ pākaṭabhāvo viya āyasmato sāriputtassa atītānāgatapaccuppannabuddhānaṁ",
  "atk-s0103a4:25_7": "sīlasamathādīhi pākaṭabhāvo. Ettāvatā therena bhagavā evamahaṁ sāvakapāramīñāṇe ṭhatvā",
  "atk-s0103a4:25_8": "dhammanvayena nayaggāhena jānāmīti attano sīhanādassa anuyogo dinno hoti.",
  "atk-s0103a4:26_0": "144.Idhāhaṁ, bhante, yena bhagavāti imaṁ desanaṁ kasmā ārabhi ? Sāvakapāramīñāṇassa",
  "atk-s0103a4:26_1": "nipphattidassanatthaṁ. Ayañhettha adhippāyo, bhagavā ahaṁ sāvakapāramīñāṇaṁ paṭilabhanto",
  "atk-s0103a4:26_2": "pañcanavutipāsaṇḍe na aññaṁ ekampi samaṇaṁ vā brāhmaṇaṁ vā upasaṅkamitvā sāvakapāramīñāṇampi",
  "atk-s0103a4:26_3": "paṭilabhiṁ, tumheyeva upasaṅkamitvā tumhe payirupāsanto paṭilabhinti. Tattha idhāti",
  "atk-s0103a4:26_4": "nipātamattaṁ. Upasaṅkamiṁ dhammasavanāyāti tumhe upasaṅkamanto panāhaṁ na cīvarādihetu",
  "atk-s0103a4:26_5": "upasaṅkamanto, dhammasavanatthāya upasaṅkamanto. Evaṁ upasaṅkamitvā sāvakapāramīñāṇaṁ",
  "atk-s0103a4:26_6": "paṭilabhiṁ. Kadā pana thero dhammasavanatthāya upasaṅkamantoti. Sūkarakhataleṇe bhāgineyyadīghanakhaparibbājakassa",
  "atk-s0103a4:26_7": "vedanāpariggahasuttantakathanadivase upasaṅkamanto, tadāyeva sāvakapāramīñāṇaṁ paṭilabhīti.",
  "atk-s0103a4:26_8": "Taṁdivasañhi thero tālavaṇṭaṁ gahetvā bhagavantaṁ bījamāno ṭhito taṁ desanaṁ sutvā",
  "atk-s0103a4:26_9": "tattheva sāvakapāramīñāṇaṁ hatthagataṁ akāsi. Uttaruttaraṁ paṇītapaṇītanti uttaruttarañceva",
  "atk-s0103a4:26_10": "paṇītapaṇītañca katvā desesi. Kaṇhasukkasappaṭibhāganti kaṇhañceva sukkañca. Tañca",
  "atk-s0103a4:26_11": "kho sappaṭibhāgaṁ savipakkhaṁ katvā. Kaṇhaṁ paṭibāhitvā sukkaṁ, sukkaṁ paṭibāhitvā",
  "atk-s0103a4:26_12": "kaṇhanti evaṁ sappaṭibhāgaṁ katvā kaṇhasukkaṁ desesi, kaṇhaṁ desentopi ca saussāhaṁ",
  "atk-s0103a4:26_13": "savipākaṁ desesi, sukkaṁ desentopi saussāhaṁ savipākaṁ desesi.",
  "atk-s0103a4:27_0": "Tasmiṁ dhamme abhiññā idhekaccaṁ dhammaṁ dhammesu niṭṭhamagamanti tasmiṁ desite dhamme",
  "atk-s0103a4:27_1": "ekaccaṁ dhammaṁ nāma sāvakapāramīñāṇaṁ sañjānitvā dhammesu niṭṭhamagamaṁ. Katamesu",
  "atk-s0103a4:27_2": "dhammesūti? Catusaccadhammesu. Etthāyaṁ therasallāpo, kāḷavallavāsī sumatthero tāva",
  "atk-s0103a4:27_3": "vadati “catusaccadhammesu idāni niṭṭhagamanakāraṇaṁ natthi. Assajimahāsāvakassa hi",
  "atk-s0103a4:27_4": "diṭṭhadivaseyeva so paṭhamamaggena catusaccadhammesu niṭṭhaṁ gato, aparabhāge sūkarakhataleṇadvāre",
  "atk-s0103a4:27_5": "upari tīhi maggehi catusaccadhammesu niṭṭhaṁ gato, imasmiṁ pana ṭhāne ‘dhammesū’ti",
  "atk-s0103a4:27_6": "buddhaguṇesu niṭṭhaṁ gato”ti. Lokantaravāsī cūḷasīvatthero pana “sabbaṁ tatheva vatvā",
  "atk-s0103a4:27_7": "imasmiṁ pana ṭhāne ‘dhammesū’ti arahatte niṭṭhaṁ gato”ti āha. Dīghabhāṇakatipiṭakamahāsīvatthero",
  "atk-s0103a4:27_8": "pana “tatheva purimavādaṁ vatvā imasmiṁ pana ṭhāne ‘dhammesū’ti sāvakapāramīñāṇe",
  "atk-s0103a4:27_9": "niṭṭhaṁ gato”ti vatvā “buddhaguṇā pana nayato āgatā”ti āha.",
  "atk-s0103a4:28_0": "Satthari pasīdinti evaṁ sāvakapāramīñāṇadhammesu niṭṭhaṁ gantvā bhiyyosomattāya “sammāsambuddho",
  "atk-s0103a4:28_1": "vata so bhagavā”ti satthari pasīdiṁ. Svākkhāto bhagavatā dhammoti suṭṭhu akkhāto",
  "atk-s0103a4:28_2": "sukathito niyyāniko maggo phalatthāya niyyāti rāgadosamohanimmadanasamattho.",
  "atk-s0103a4:29": "Suppaṭipanno saṅghoti buddhassa bhagavato sāvakasaṅghopi vaṅkādidosavirahitaṁ sammāpaṭipadaṁ paṭipannattā suppaṭipannoti pasannomhi bhagavatīti dasseti.",
  "atk-s0103a4:30": "Kusaladhammadesanāvaṇṇanā",
  "atk-s0103a4:31_0": "145. Idāni divāṭṭhāne nisīditvā samāpajjite soḷasa aparāpariyadhamme dassetuṁ aparaṁ",
  "atk-s0103a4:31_1": "pana bhante etadānuttariyanti desanaṁ ārabhi. Tattha anuttariyanti anuttarabhāvo.",
  "atk-s0103a4:31_2": "Yathā bhagavādhammaṁ desetīti yathā yenākārena yāya desanāya bhagavā dhammaṁ deseti,",
  "atk-s0103a4:31_3": "sā tumhākaṁ desanā anuttarāti vadati. Kusalesu dhammesūti tāya desanāya desitesu",
  "atk-s0103a4:31_4": "kusalesu dhammesupi bhagavāva anuttaroti dīpeti. Yā vā sā desanā, tassā bhūmiṁ dassentopi",
  "atk-s0103a4:31_5": "“kusalesu dhammesū”ti āha. Tatrime kusalā dhammāti tatra kusalesu dhammesūti vuttapade",
  "atk-s0103a4:31_6": "ime kusalā dhammā nāmāti veditabbā. Tattha ārogyaṭṭhena, anavajjaṭṭhena, kosallasambhūtaṭṭhena,",
  "atk-s0103a4:31_7": "niddarathaṭṭhena, sukhavipākaṭṭhenāti pañcadhā kusalaṁ veditabbaṁ. Tesu jātakapariyāyaṁ",
  "atk-s0103a4:31_8": "patvā ārogyaṭṭhena kusalaṁ vaṭṭati. Suttantapariyāyaṁ patvā anavajjaṭṭhena. Abhidhammapariyāyaṁ",
  "atk-s0103a4:31_9": "patvā kosallasambhūtaniddarathasukhavipākaṭṭhena. Imasmiṁ pana ṭhāne bāhitikasuttantapariyāyena",
  "atk-s0103a4:31_10": "anavajjaṭṭhena kusalaṁ daṭṭhabbaṁ.",
  "atk-s0103a4:32_0": "Cattāro satipaṭṭhānāti cuddasavidhena kāyānupassanāsatipaṭṭhānaṁ, navavidhena vedanānupassanāsatipaṭṭhānaṁ,",
  "atk-s0103a4:32_1": "soḷasavidhena cittānupassanāsatipaṭṭhānaṁ, pañcavidhena dhammānupassanāsatipaṭṭhānanti",
  "atk-s0103a4:32_2": "evaṁ nānānayehi vibhajitvā samathavipassanāmaggavasena lokiyalokuttaramissakā cattāro",
  "atk-s0103a4:32_3": "satipaṭṭhānā desitā. Phalasatipaṭṭhānaṁ pana idha anadhippetaṁ. Cattāro sammappadhānāti",
  "atk-s0103a4:32_4": "paggahaṭṭhena ekalakkhaṇā, kiccavasena nānākiccā. “Idha bhikkhu anuppannānaṁ pāpakānaṁ",
  "atk-s0103a4:32_5": "akusalānaṁ dhammānaṁ anuppādāyā”tiādinā nayena samathavipassanāmaggavasena lokiyalokuttaramissakāva",
  "atk-s0103a4:32_6": "cattāro sammappadhānā desitā. Cattāro iddhipādāti ijjhanaṭṭhena ekasaṅgahā, chandādivasena",
  "atk-s0103a4:32_7": "nānāsabhāvā. “Idha bhikkhu chandasamādhipadhānasaṅkhārasamannāgataṁ iddhipādaṁ bhāvetī”tiādinā",
  "atk-s0103a4:32_8": "nayena samathavipassanāmaggavasena lokiyalokuttaramissakāva cattāro iddhipādā desitā.",
  "atk-s0103a4:33_0": "Pañcindriyānīti ādhipateyyaṭṭhena ekalakkhaṇāni, adhimokkhādisabhāvavasena nānāsabhāvāni.",
  "atk-s0103a4:33_1": "Samathavipassanāmaggavaseneva ca lokiyalokuttaramissakāni saddhādīni pañcindriyāni",
  "atk-s0103a4:33_2": "desitāni. Pañca balānīti upatthambhanaṭṭhena akampiyaṭṭhena vā ekasaṅgahāni, salakkhaṇena",
  "atk-s0103a4:33_3": "nānāsabhāvāni. Samathavipassanāmaggavaseneva lokiyalokuttaramissakāni saddhādīni",
  "atk-s0103a4:33_4": "pañca balāni desitāni. Satta bojjhaṅgāti niyyānaṭṭhena ekasaṅgahā, upaṭṭhānādinā",
  "atk-s0103a4:33_5": "salakkhaṇena nānāsabhāvā. Samathavipassanā maggavaseneva lokiyalokuttaramissakā satta bojjhaṅgā desitā.",
  "atk-s0103a4:34": "Ariyo aṭṭhaṅgiko maggoti hetuṭṭhena ekasaṅgaho, dassanādinā salakkhaṇena nānāsabhāvo. Samathavipassanāmaggavaseneva lokiyalokuttaramissako ariyo aṭṭhaṅgiko maggo desitoti attho.",
  "atk-s0103a4:35_0": "Idha, bhante, bhikkhu āsavānaṁ khayāti idaṁ kimatthaṁ āraddhaṁ? Sāsanassa pariyosānadassanatthaṁ.",
  "atk-s0103a4:35_1": "Sāsanassa hi na kevalaṁ maggeneva pariyosānaṁ hoti, arahattaphalena pana hoti. Tasmā",
  "atk-s0103a4:35_2": "taṁ dassetuṁ idamāraddhanti veditabbaṁ. Etadānuttariyaṁ, bhante, kusalesu dhammesūti",
  "atk-s0103a4:35_3": "bhante yā ayaṁ kusalesu dhammesu evaṁdesanā, etadānuttariyaṁ. Taṁbhagavāti taṁ desanaṁ",
  "atk-s0103a4:35_4": "bhagavā asesaṁ sakalaṁ abhijānāti. Taṁ bhagavatoti taṁ desanaṁ bhagavato asesaṁ abhijānato.",
  "atk-s0103a4:35_5": "Uttari abhiññeyyaṁ natthīti taduttari abhijānitabbaṁ natthi, ayaṁ nāma ito añño dhammo",
  "atk-s0103a4:35_6": "vā puggalo vā yaṁ bhagavā na jānātīti idaṁ natthi. Yadabhijānaṁ añño samaṇo vāti",
  "atk-s0103a4:35_7": "yaṁ tumhehi anabhiññātaṁ, taṁ añño samaṇo vā brāhmaṇo vā abhijānanto bhagavatā bhiyyobhiññataro",
  "atk-s0103a4:35_8": "assa, adhikatarapañño bhaveyya. Yadidaṁ kusalesu dhammesūti ettha yadidanti nipātamattaṁ,",
  "atk-s0103a4:35_9": "kusalesu dhammesu bhagavatā uttaritaro natthīti ayametthattho. Iti bhagavāva kusalesu",
  "atk-s0103a4:35_10": "dhammesu anuttaroti dassento “imināpi kāraṇena evaṁpasanno ahaṁ, bhante, bhagavatī”ti",
  "atk-s0103a4:35_11": "dīpeti. Ito paresu aparaṁ panātiādīsu visesamattameva vaṇṇayissāma. Purimavārasadisaṁ",
  "atk-s0103a4:35_12": "pana vuttanayeneva veditabbaṁ.",
  "atk-s0103a4:36": "Āyatanapaṇṇattidesanāvaṇṇanā",
  "atk-s0103a4:37_0": "146.Āyatanapaṇṇattīsūti āyatanapaññāpanāsu. Idāni tā āyatanapaññattiyo dassento chayimāni,",
  "atk-s0103a4:37_1": "bhantetiādimāha. Āyatanakathā panesā visuddhimagge vitthārena kathitā, tena na taṁ",
  "atk-s0103a4:37_2": "vitthārayissāma, tasmā tattha vuttanayeneva sā vitthārato veditabbā.",
  "atk-s0103a4:38": "Etadānuttariyaṁ, bhante, āyatanapaṇṇattīsūti yāyaṁ āyatanapaṇṇattīsu ajjhattikabāhiravavatthānādivasena evaṁ desanā, etadānuttariyaṁ. Sesaṁ vuttanayameva.",
  "atk-s0103a4:39": "Gabbhāvakkantidesanāvaṇṇanā",
  "atk-s0103a4:40_0": "147.Gabbhāvakkantīsūti gabbhokkamanesu. Tā gabbhāvakkantiyo dassento catasso imā,",
  "atk-s0103a4:40_1": "bhantetiādimāha. Tattha asampajānoti ajānanto sammūḷho hutvā. Mātukucchiṁ okkamatīti",
  "atk-s0103a4:40_2": "paṭisandhivasena pavisati. Ṭhātīti vasati. Nikkhamatīti nikkhamantopi asampajāno",
  "atk-s0103a4:40_3": "sammūḷhova nikkhamati. Ayaṁ paṭhamāti ayaṁ pakatilokiyamanussānaṁ paṭhamā gabbhāvakkanti.",
  "atk-s0103a4:41": "Sampajāno mātukucchiṁ okkamatīti okkamanto sampajāno asammūḷho hutvā okkamati.",
  "atk-s0103a4:42": "Ayaṁdutiyāti ayaṁ asītimahātherānaṁ sāvakānaṁ dutiyā gabbhāvakkanti. Te hi pavisantāva jānanti, vasantā ca nikkhamantā ca na jānanti.",
  "atk-s0103a4:43_0": "Ayaṁ tatiyāti ayaṁ dvinnañca aggasāvakānaṁ paccekabodhisattānañca tatiyā gabbhāvakkanti.",
  "atk-s0103a4:43_1": "Te kira kammajehi vātehi adhosirā uddhaṁpādā anekasataporise papāte viya yonimukhe",
  "atk-s0103a4:43_2": "khittā tāḷacchiggaḷena hatthī viya sambādhena yonimukhena nikkhamamānā anantaṁ dukkhaṁ",
  "atk-s0103a4:43_3": "pāpuṇanti. Tena nesaṁ “mayaṁ nikkhamamhā”ti sampajānatā na hoti. Evaṁ pūritapāramīnampi",
  "atk-s0103a4:43_4": "ca sattānaṁ evarūpe ṭhāne mahantaṁ dukkhaṁ uppajjatīti alameva gabbhāvāse nibbindituṁ alaṁ virajjituṁ.",
  "atk-s0103a4:44_0": "Ayaṁ catutthāti ayaṁ sabbaññubodhisattānaṁ vasena catutthā gabbhāvakkanti. Sabbaññubodhisattā",
  "atk-s0103a4:44_1": "hi mātukucchismiṁ paṭisandhiṁ gaṇhantāpi jānanti, tattha vasantāpi jānanti, nikkhamantāpi",
  "atk-s0103a4:44_2": "jānanti, nikkhamanakālepi ca te kammajavātā uddhaṁpāde adhosire katvā khipituṁ na",
  "atk-s0103a4:44_3": "sakkonti, dve hatthe pasāretvā akkhīni ummīletvā ṭhitakāva nikkhamanti. Bhavaggaṁ",
  "atk-s0103a4:44_4": "upādāya avīciantare añño tīsu kālesu sampajāno nāma natthi ṭhapetvā sabbaññubodhisatte.",
  "atk-s0103a4:44_5": "Teneva nesaṁ mātukucchiṁ okkamanakāle ca nikkhamanakāle ca dasasahassilokadhātu kampatīti.",
  "atk-s0103a4:44_6": "Sesamettha vuttanayeneva veditabbaṁ.",
  "atk-s0103a4:45": "Ādesanavidhādesanāvaṇṇanā",
  "atk-s0103a4:46_0": "148.Ādesanavidhāsūti ādesanakoṭṭhāsesu. Idāni tā ādesanavidhā dassento catasso imātiādimāha.",
  "atk-s0103a4:46_1": "Nimittena ādisatīti āgatanimittena gatanimittena ṭhitanimittena vā idaṁ nāma bhavissatīti katheti.",
  "atk-s0103a4:47_0": "Tatridaṁ vatthu – eko rājā tisso muttā gahetvā purohitaṁ pucchi “kiṁ me, ācariya,",
  "atk-s0103a4:47_1": "hatthe”ti? So ito cito ca olokesi. Tena ca samayena ekā sarabū “makkhikaṁ gahessāmī”ti",
  "atk-s0103a4:47_2": "pakkhandi, gahaṇakāle makkhikā palātā, so makkhikāya muttattā “muttā mahārājā”ti",
  "atk-s0103a4:47_3": "āha. Muttā tāva hotu, kati muttāti? So puna nimittaṁ olokesi. Atha avidūre kukkuṭo",
  "atk-s0103a4:47_4": "tikkhattuṁ saddaṁ nicchāresi. Brāhmaṇo “tisso mahārājā”ti āha. Evaṁ ekacco āgatanimittena",
  "atk-s0103a4:47_5": "katheti. Etenupāyena gataṭhitani mittehipi kathanaṁ veditabbaṁ.",
  "atk-s0103a4:48_0": "Amanussānanti yakkhapisācādīnaṁ. Devatānanti cātumahārājikādīnaṁ. Saddaṁ sutvāti",
  "atk-s0103a4:48_1": "aññassa cittaṁ ñatvā kathentānaṁ saddaṁ sutvā. Vitakkavipphārasaddanti vitakkavipphāravasena",
  "atk-s0103a4:48_2": "uppannaṁ vippalapantānaṁ suttapamattādīnaṁ saddaṁ. Sutvāti taṁ saddaṁ sutvā. Yaṁ",
  "atk-s0103a4:48_3": "vitakkayato tassa so saddo uppanno, tassa vasena “evampi te mano”ti ādisati. Manosaṅkhārā",
  "atk-s0103a4:48_4": "paṇihitāti cittasaṅkhārā suṭṭhapitā. Vitakkessatīti vitakkayissati pavattessatīti",
  "atk-s0103a4:48_5": "pajānāti. Jānanto ca āgamanena jānāti, pubbabhāgena jānāti, antosamāpattiyaṁ cittaṁ",
  "atk-s0103a4:48_6": "oloketvā jānāti. Āgamanena jānāti nāma kasiṇaparikammakāleyeva yenākārena esa kasiṇabhāvanaṁ",
  "atk-s0103a4:48_7": "āraddho paṭhamajjhānaṁ vā…pe… catutthajjhānaṁ vā aṭṭhasamāpattiyo vā nibbattessatīti",
  "atk-s0103a4:48_8": "jānāti. Pubbabhāgena jānāti nāma samathavipassanāya āraddhāyeva jānāti, yenākārena",
  "atk-s0103a4:48_9": "esa vipassanaṁ āraddho sotāpattimaggaṁ vā nibbattessati, sakadāgāmimaggaṁ vā nibbattessati,",
  "atk-s0103a4:48_10": "anāgāmimaggaṁ vā nibbattessati, arahattamaggaṁ vā nibbattessatīti jānāti. Antosamāpattiyaṁ",
  "atk-s0103a4:48_11": "cittaṁ oloketvā jānāti nāma yenākārena imassa manosaṅkhārā suṭṭhapitā, imassa nāma",
  "atk-s0103a4:48_12": "cittassa anantarā imaṁ nāma vitakkaṁ vitakkessati. Ito vuṭṭhitassa etassa hānabhāgiyo",
  "atk-s0103a4:48_13": "vā samādhi bhavissati, ṭhitibhāgiyo vā visesabhāgiyo vā nibbedhabhāgiyo vā abhiññāyo",
  "atk-s0103a4:48_14": "vā nibbattessatīti jānāti.",
  "atk-s0103a4:49_0": "Tattha puthujjano cetopariyañāṇalābhī puthujjanānaṁyeva cittaṁ jānāti, na ariyānaṁ.",
  "atk-s0103a4:49_1": "Ariyesupi heṭṭhimo heṭṭhimo uparimassa uparimassa cittaṁ na jānāti, uparimo pana",
  "atk-s0103a4:49_2": "heṭṭhimassa jānāti. Etesu ca sotāpanno sotāpattiphalasamāpattiṁ samāpajjati. Sakadāgāmī,",
  "atk-s0103a4:49_3": "anāgāmī, arahā, arahattaphalasamāpattiṁ samāpajjati. Uparimo heṭṭhimaṁ na samāpajjati.",
  "atk-s0103a4:49_4": "Tesañhi heṭṭhimā heṭṭhimā samāpatti tatrupapattiyeva hoti. Tatheva taṁ hotīti idaṁ",
  "atk-s0103a4:49_5": "ekaṁsena tatheva hoti. Cetopariyañāṇavasena ñātañhi aññathābhāvī nāma natthi. Sesaṁ",
  "atk-s0103a4:49_6": "purimanayeneva yojetabbaṁ.",
  "atk-s0103a4:50": "Dassanasamāpattidesanāvaṇṇanā",
  "atk-s0103a4:51_0": "149.Ātappamanvāyātiādi brahmajāle vitthāritameva. Ayaṁ panettha saṅkhepo, ātappanti",
  "atk-s0103a4:51_1": "vīriyaṁ. Tadeva padahitabbato padhānaṁ. Anuyuñjitabbato anuyogo.Appamādanti satiavippavāsaṁ.",
  "atk-s0103a4:51_2": "Sammāmanasikāranti anicce aniccantiādivasena pavattaṁ upāyamanasikāraṁ. Cetosamādhinti",
  "atk-s0103a4:51_3": "paṭhamajjhānasamādhiṁ. Ayaṁ paṭhamā dassanasamāpattīti ayaṁ dvattiṁ sākāraṁ paṭikūlato",
  "atk-s0103a4:51_4": "manasikatvā paṭikūladassanavasena uppāditā paṭhamajjhānasamāpatti paṭhamā dassanasamāpatti",
  "atk-s0103a4:51_5": "nāma, sace pana taṁ jhānaṁ pādakaṁ katvā sotāpanno hoti, ayaṁ nippariyāyeneva paṭhamā dassanasamāpatti.",
  "atk-s0103a4:52_0": "Atikkamma cāti atikkamitvā ca. Chavimaṁsalohitanti chaviñca maṁsañca lohitañca. Aṭṭhiṁ",
  "atk-s0103a4:52_1": "paccavekkhatīti aṭṭhi aṭṭhīti paccavekkhati. Aṭṭhi aṭṭhīti paccavekkhitvā uppāditā",
  "atk-s0103a4:52_2": "aṭṭhiārammaṇā dibbacakkhupādakajjhānasamāpatti dutiyā dassanasamāpatti nāma. Sace",
  "atk-s0103a4:52_3": "pana taṁ jhānaṁ pādakaṁ katvā sakadāgāmimaggaṁ nibbatteti. Ayaṁ nippariyāyena dutiyā",
  "atk-s0103a4:52_4": "dassanasamāpatti. Kāḷavallavāsī sumatthero pana “yāva tatiyamaggā vaṭṭatī”ti āha.",
  "atk-s0103a4:53_0": "Viññāṇasotanti viññāṇameva. Ubhayato abbocchinnanti dvīhipi bhāgehi acchinnaṁ. Idha",
  "atk-s0103a4:53_1": "loke patiṭṭhitañcāti chandarāgavasena imasmiñca loke patiṭṭhitaṁ. Dutiyapadepi eseva",
  "atk-s0103a4:53_2": "nayo. Kammaṁ vā kammato upagacchantaṁ idha loke patiṭṭhitaṁ nāma. Kammabhavaṁ ākaḍḍhantaṁ",
  "atk-s0103a4:53_3": "paraloke patiṭṭhitaṁ nāma. Iminā kiṁ kathitaṁ? Sekkhaputhujjanānaṁ cetopariyañāṇaṁ",
  "atk-s0103a4:53_4": "kathitaṁ. Sekkhaputhujjanānañhi cetopariyañāṇaṁ tatiyā dassanasamāpatti nāma.",
  "atk-s0103a4:54_0": "Idha loke appatiṭṭhitañcāti nicchandarāgattā idhaloke ca appatiṭṭhitaṁ. Dutiyapadepi",
  "atk-s0103a4:54_1": "eseva nayo. Kammaṁ vā kammato na upagacchantaṁ idha loke appatiṭṭhitaṁ nāma. Kammabhavaṁ",
  "atk-s0103a4:54_2": "anākaḍḍhantaṁ paraloke appatiṭṭhitaṁ nāma. Iminā kiṁ kathitaṁ? Khīṇāsavassa cetopariyañāṇaṁ",
  "atk-s0103a4:54_3": "kathitaṁ. Khīṇāsavassa hi cetopariyañāṇaṁ catutthā dassanasamāpatti nāma.",
  "atk-s0103a4:55_0": "Apica dvattiṁsākāre āraddhavipassanāpi paṭhamā dassanasamāpatti. Aṭṭhiārammaṇe āraddhavipassanā",
  "atk-s0103a4:55_1": "dutiyā dassanasamāpatti. Sekkhaputhujjanānaṁ cetopariyañāṇaṁ khīṇāsavassa cetopariyañāṇanti",
  "atk-s0103a4:55_2": "idaṁ padadvayaṁ niccalameva. Aparo nayo paṭhamajjhānaṁ paṭhamā dassanasamāpatti.",
  "atk-s0103a4:55_3": "Dutiyajjhānaṁ dutiyā. Tatiyajjhānaṁ tatiyā. Catutthajjhānaṁ catutthā dassanasamāpatti.",
  "atk-s0103a4:55_4": "Tathā paṭhamamaggo paṭhamā dassanasamāpatti. Dutiyamaggo dutiyā. Tatiyamaggo tatiyā.",
  "atk-s0103a4:55_5": "Catutthamaggo catutthā dassanasamāpattīti. Sesamettha purimanayeneva yojetabbaṁ.",
  "atk-s0103a4:56": "Puggalapaṇṇattidesanāvaṇṇanā",
  "atk-s0103a4:57_0": "150.Puggalapaṇṇattīsūti lokavohāravasena “satto puggalo naro poso”ti evaṁ paññāpetabbāsu",
  "atk-s0103a4:57_1": "lokapaññattīsu. Buddhānañhi dve kathā sammutikathā, paramatthakathāti poṭṭhapādasutte vitthāritā.",
  "atk-s0103a4:58_0": "Tattha puggalapaṇṇattīsūti ayaṁ sammutikathā. Idāni ye puggale paññapento puggalapaṇṇattīsu",
  "atk-s0103a4:58_1": "bhagavā anuttaro hoti, te dassento sattime bhante puggalā. Ubhatobhāgavimuttotiādimāha.",
  "atk-s0103a4:58_2": "Tattha ubhatobhāgavimuttoti dvīhi bhāgehi vimutto, arūpasamāpattiyā rūpakāyato vimutto,",
  "atk-s0103a4:58_3": "maggena nāmakāyato. So catunnaṁ arūpasamāpattīnaṁ ekekato vuṭṭhāya saṅkhāre sammasitvā",
  "atk-s0103a4:58_4": "arahattappattānaṁ, catunnaṁ, nirodhā vuṭṭhāya arahattappattaanāgāmino ca vasena pañcavidho hoti.",
  "atk-s0103a4:59_0": "Pāḷi panettha “katamo ca puggalo ubhatobhāgavimutto? Idhekacco puggalo aṭṭhavimokkhe",
  "atk-s0103a4:59_1": "kāyena phusitvā viharati, paññāya cassa disvā āsavā parikkhīṇā hontī”ti evaṁ aṭṭhavimokkhalābhino",
  "atk-s0103a4:59_2": "vasena āgatā. Paññāya vimuttoti paññāvimutto. So sukkhavipassako ca, catūhi jhānehi",
  "atk-s0103a4:59_3": "vuṭṭhāya arahattaṁ pattā cattāro cāti imesaṁ vasena pañcavidhova hoti.",
  "atk-s0103a4:60_0": "Pāḷi panettha aṭṭhavimokkhapaṭikkhepavaseneva āgatā. Yathāha “na heva kho aṭṭha vimokkhe",
  "atk-s0103a4:60_1": "kāyena phusitvā viharati. Paññāya cassa disvā āsavā parikkhīṇā honti. Ayaṁ vuccati",
  "atk-s0103a4:60_2": "puggalo paññāvimutto”ti.",
  "atk-s0103a4:61_0": "Phuṭṭhantaṁ sacchi karotīti kāyasakkhi. So jhānaphassaṁ paṭhamaṁ phusati, pacchā",
  "atk-s0103a4:61_1": "nirodhaṁ nibbānaṁ sacchikaroti, so sotāpattiphalaṭṭhaṁ ādiṁ katvā yāva arahattamaggaṭṭhā",
  "atk-s0103a4:61_2": "chabbidho hotīti veditabbo. Tenevāha “idhekacco puggalo aṭṭha vimokkhe kāyena phusitvā",
  "atk-s0103a4:61_3": "viharati, paññāya cassa disvā ekacce āsavā parikkhīṇā honti. Ayaṁ vuccati puggalo kāyasakkhī”ti.",
  "atk-s0103a4:62_0": "Diṭṭhantaṁ pattoti diṭṭhippatto. Tatridaṁ saṅkhepalakkhaṇaṁ, dukkhā saṅkhārā sukho",
  "atk-s0103a4:62_1": "nirodhoti ñātaṁ hoti diṭṭhaṁ viditaṁ sacchikataṁ passitaṁ paññāyāti diṭṭhippatto.",
  "atk-s0103a4:62_2": "Vitthārato panesopi kāyasakkhi viya chabbidho hoti. Tenevāha – “idhekacco puggalo",
  "atk-s0103a4:62_3": "idaṁ dukkhanti yathābhūtaṁ pajānāti…pe… ayaṁ dukkhanirodhagāminī paṭipadāti yathābhūtaṁ",
  "atk-s0103a4:62_4": "pajānāti, tathāgatappaveditā cassa dhammā paññāya vodiṭṭhā honti vocaritā, paññāya",
  "atk-s0103a4:62_5": "cassa disvā ekacce āsavā parikkhīṇā honti. Ayaṁ vuccati puggalo diṭṭhippatto”ti.",
  "atk-s0103a4:63_0": "Saddhāya vimuttoti saddhāvimutto. Sopi vuttanayeneva chabbidho hoti. Tenevāha – “idhekacco",
  "atk-s0103a4:63_1": "puggalo idaṁ dukkhanti yathābhūtaṁ pajānāti, ayaṁ dukkhasamudayoti yathābhūtaṁ pajānāti,",
  "atk-s0103a4:63_2": "ayaṁ dukkhanirodhoti yathābhūtaṁ pajānāti, ayaṁ dukkhanirodhagāminī paṭipadāti yathābhūtaṁ",
  "atk-s0103a4:63_3": "pajānāti, tathāgatappaveditā cassa dhammā paññāya vodiṭṭhā honti vocaritā, paññāya",
  "atk-s0103a4:63_4": "cassa disvā ekacce āsavā parikkhīṇā honti no ca kho yathā diṭṭhippattassa. Ayaṁ vuccati",
  "atk-s0103a4:63_5": "puggalo saddhāvimutto”ti. Etesu hi saddhāvimuttassa pubbabhāgamaggakkhaṇe saddahantassa",
  "atk-s0103a4:63_6": "viya, okappentassa viya, adhimuccantassa viya ca kilesakkhayo hoti. Diṭṭhippattassa",
  "atk-s0103a4:63_7": "pubbabhāgamaggakkhaṇe kilesacchedakaṁ ñāṇaṁ adandhaṁ tikhiṇaṁ sūraṁ hutvā vahati.",
  "atk-s0103a4:63_8": "Tasmā yathā nāma nātitikhiṇena asinā kadaliṁ chindantassa chinnaṭṭhānaṁ na maṭṭhaṁ",
  "atk-s0103a4:63_9": "hoti, asi na sīghaṁ vahati, saddo suyyati, balavataro vāyāmo kātabbo hoti, evarūpā",
  "atk-s0103a4:63_10": "saddhāvimuttassa pubbabhāgamaggabhāvanā. Yathā pana atinisitena asinā kadaliṁ chindantassa",
  "atk-s0103a4:63_11": "chinnaṭṭhānaṁ maṭṭhaṁ hoti, asi sīghaṁ vahati, saddo na suyyati, balavataraṁ vāyāmakiccaṁ",
  "atk-s0103a4:63_12": "na hoti, evarūpā paññāvimuttassa pubbabhāgamaggabhāvanā veditabbā.",
  "atk-s0103a4:64_0": "Dhammaṁ anussaratīti dhammānusārī. Dhammoti paññā, paññāpubbaṅgamaṁ maggaṁ bhāvetīti",
  "atk-s0103a4:64_1": "attho. Saddhānusārimhipi eseva nayo, ubhopete sotāpattimaggaṭṭhāyeva. Vuttampi cetaṁ",
  "atk-s0103a4:64_2": "“yassa puggalassa sotāpattiphalasacchikiriyāya paṭipannassa paññindriyaṁ adhimattaṁ",
  "atk-s0103a4:64_3": "hoti, paññāvāhiṁ paññāpubbaṅgamaṁ ariyamaggaṁ bhāveti. Ayaṁ vuccati puggalo dhammānusārī”ti.",
  "atk-s0103a4:65_0": "Tathā “yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ",
  "atk-s0103a4:65_1": "hoti, saddhāvāhiṁ saddhāpubbaṅgamaṁ ariyamaggaṁ bhāveti. Ayaṁ vuccati puggalo saddhānusārī”ti.",
  "atk-s0103a4:65_2": "Ayamettha saṅkhepo, vitthārato panesā ubhatobhāgavimuttādikathā visuddhimagge paññābhāvanādhikāre",
  "atk-s0103a4:65_3": "vuttā. Tasmā tattha vuttanayeneva veditabbā. Sesamidhāpi purimanayeneva yojetabbaṁ.",
  "atk-s0103a4:66": "Padhānadesanāvaṇṇanā",
  "atk-s0103a4:67": "151.Padhānesūti idha padahanavasena “satta bojjhaṅgā padhānā”ti vuttā. Tesaṁ vitthārakathā mahāsatipaṭṭhāne vuttanayeneva veditabbā. Sesamidhāpi purimanayeneva yojetabbaṁ.",
  "atk-s0103a4:68": "Paṭipadādesanāvaṇṇanā",
  "atk-s0103a4:69_0": "152.Dukkhapaṭipadādīsu ayaṁ vitthāranayo – “tattha katamā dukkhapaṭipadā dandhābhiññā",
  "atk-s0103a4:69_1": "paññā? Dukkhena kasirena samādhiṁ uppādentassa dandhaṁ taṁ ṭhānaṁ abhijānantassa",
  "atk-s0103a4:69_2": "yā paññā pajānanā…pe… amoho dhammavicayo sammādiṭṭhi, ayaṁ vuccati dukkhapaṭipadā",
  "atk-s0103a4:69_3": "dandhābhiññā paññā. Tattha katamā dukkhapaṭipadā khippābhiññā paññā? Dukkhena kasirena",
  "atk-s0103a4:69_4": "samādhiṁ uppādentassa khippaṁ taṁ ṭhānaṁ abhijānantassa yā paññā pajānanā…pe… sammādiṭṭhi,",
  "atk-s0103a4:69_5": "ayaṁ vuccati dukkhapaṭipadā khippābhiññā paññā. Tattha katamā sukhapaṭipadā dandhābhiññā",
  "atk-s0103a4:69_6": "paññā? Akicchena akasirena samādhiṁ uppādentassa dandhaṁ taṁ ṭhānaṁ abhijānantassa",
  "atk-s0103a4:69_7": "yā paññā pajānanā…pe… sammādiṭṭhi, ayaṁ vuccati sukhapaṭipadā dandhābhiññā paññā.",
  "atk-s0103a4:69_8": "Tattha katamā sukhapaṭipadā khippābhiññā paññā? Akicchena akasirena samādhiṁ uppādentassa",
  "atk-s0103a4:69_9": "khippaṁ taṁ ṭhānaṁ abhijānantassa yā paññā pajānanā…pe… sammādiṭṭhi, ayaṁ vuccati",
  "atk-s0103a4:69_10": "sukhapaṭipadā khippābhiññā paññā”ti. Ayamettha saṅkhepo, vitthāro pana visuddhimagge",
  "atk-s0103a4:69_11": "vutto. Sesamidhāpi purimanayeneva yojetabbaṁ.",
  "atk-s0103a4:70": "Bhassasamācārādivaṇṇanā",
  "atk-s0103a4:71_0": "153.Na ceva musāvādūpasañhitanti bhassasamācāre ṭhitopi kathāmaggaṁ anupacchinditvā",
  "atk-s0103a4:71_1": "kathentopi idhekacco bhikkhu na ceva musāvādūpasañhitaṁ bhāsati. Aṭṭha anariyavohāre",
  "atk-s0103a4:71_2": "vajjetvā aṭṭha ariyavohārayuttameva bhāsati. Naca vebhūtiyanti bhassasamācāre ṭhitopi",
  "atk-s0103a4:71_3": "bhedakaravācaṁ na bhāsati. Na ca pesuṇiyanti tassāyevetaṁ vevacanaṁ. Vebhūtiyavācā",
  "atk-s0103a4:71_4": "hi piyabhāvassa suññakaraṇato “pesuṇiya”nti vuccati. Nāmamevassā etanti mahāsīvatthero",
  "atk-s0103a4:71_5": "avoca. Na ca sārambhajanti sārambhajā ca yā vācā, tañca na bhāsati. “Tvaṁ dussīlo”ti",
  "atk-s0103a4:71_6": "vutte, “tvaṁ dussīlo tavācariyo dussīlo”ti vā, “tuyhaṁ āpattī”ti vutte, “ahaṁ piṇḍāya",
  "atk-s0103a4:71_7": "caritvā pāṭaliputtaṁ gato”tiādinā nayena bahiddhā vikkhepakathāpavattaṁ vā karaṇuttariyavācaṁ",
  "atk-s0103a4:71_8": "na bhāsati. Jayāpekkhoti jayapurekkhāro hutvā, yathā hatthako sakyaputto titthiyā",
  "atk-s0103a4:71_9": "nāma dhammenapi adhammenapi jetabbāti saccālikaṁ yaṁkiñci bhāsati, evaṁ jayāpekkho",
  "atk-s0103a4:71_10": "jayapurekkhāro hutvā na bhāsatīti attho. Mantā mantā ca vācaṁ bhāsatīti ettha mantāti",
  "atk-s0103a4:71_11": "vuccati paññā, mantāya paññāya. Puna mantāti upaparikkhitvā. Idaṁ vuttaṁ hoti, bhassasamācāre",
  "atk-s0103a4:71_12": "ṭhito divasabhāgampi kathento paññāya upaparikkhitvā yuttakathameva kathetīti. Nidhānavatinti",
  "atk-s0103a4:71_13": "hadayepi nidahitabbayuttaṁ. Kālenāti yuttapattakālena.",
  "atk-s0103a4:72_0": "Evaṁ bhāsitā hi vācā amusā ceva hoti apisuṇā ca apharusā ca asaṭhā ca asamphappalāpā",
  "atk-s0103a4:72_1": "ca. Evarūpā ca ayaṁ vācā catusaccanissitātipi sikkhattayanissitātipi dasakathāvatthunissitātipi",
  "atk-s0103a4:72_2": "terasadhutaṅganissitātipi sattattiṁsabodhipakkhiyadhammanissitātipi magganissitātipi",
  "atk-s0103a4:72_3": "vuccati. Tenāha etadānuttariyaṁ, bhante, bhassasamācāreti taṁ purimanayeneva yojetabbaṁ.",
  "atk-s0103a4:73_0": "Sacco cassa saddho cāti sīlācāre ṭhito bhikkhu sacco ca bhaveyya saccakatho saddho",
  "atk-s0103a4:73_1": "ca saddhāsampanno. Nanu heṭṭhā saccaṁ kathitameva, idha kasmā puna vuttanti? Heṭṭhā",
  "atk-s0103a4:73_2": "vācāsaccaṁ kathitaṁ. Sīlācāre ṭhito pana bhikkhu antamaso hasanakathāyapi musāvādaṁ",
  "atk-s0103a4:73_3": "na karotīti dassetuṁ idha vuttaṁ. Idāni so dhammena samena jīvitaṁ kappetīti dassanatthaṁ",
  "atk-s0103a4:73_4": "na ca kuhakotiādi vuttaṁ. Tattha “kuhako”tiādīni brahmajāle vitthāritāni.",
  "atk-s0103a4:74_0": "Indriyesu guttadvāro, bhojane mattaññūti chasu indriyesu guttadvāro bhojanepi pamāṇaññū.",
  "atk-s0103a4:74_1": "Samakārīti samacārī, kāyena vācāya manasā ca kāyavaṅkādīni pahāya samaṁ caratīti",
  "atk-s0103a4:74_2": "attho. Jāgariyānuyogamanuyuttoti rattindivaṁ cha koṭṭhāse katvā “divasaṁ caṅkamena",
  "atk-s0103a4:74_3": "nisajjāyā”ti vuttanayeneva jāgariyānuyogaṁ yuttappayutto viharati. Atanditoti nittandī",
  "atk-s0103a4:74_4": "kāyālasiyavirahito. Āraddhavīriyoti kāyikavīriyenāpi āraddhavīriyo hoti, gaṇasaṅgaṇikaṁ",
  "atk-s0103a4:74_5": "vinodetvā catūsu iriyāpathesu aṭṭhaārabbhavatthuvasena ekavihārī. Cetasikavīriyenāpi",
  "atk-s0103a4:74_6": "āraddhavīriyo hoti, kilesasaṅgaṇikaṁ pahāya vinodetvā aṭṭhasamāpattivasena ekavihārī.",
  "atk-s0103a4:74_7": "Api ca yathā tathā kilesuppattiṁ nivārento cetasikavīriyena āraddhavīriyo hoti. Jhāyīti",
  "atk-s0103a4:74_8": "ārammaṇalakkhaṇūpanijjhānavasena jhāyī. Satimāti cirakatādianussaraṇasamatthāya satiyā samannāgato.",
  "atk-s0103a4:75_0": "Kalyāṇapaṭibhānoti vākkaraṇasampanno ceva hoti paṭibhānasampanno ca. Yuttapaṭibhāno",
  "atk-s0103a4:75_1": "kho pana hoti no muttapaṭibhāno. Sīlasamācārasmiñhi ṭhitabhikkhu muttapaṭibhāno na",
  "atk-s0103a4:75_2": "hoti, yuttapaṭibhāno pana hoti vaṅgīsatthero viya. Gatimāti gamanasamatthāya paññāya",
  "atk-s0103a4:75_3": "samannāgato. Dhitimāti dhāraṇasamatthāya paññāya samannāgato. Matimāti ettha pana",
  "atk-s0103a4:75_4": "matīti paññāya nāmameva, tasmā paññavāti attho. Iti tīhipi imehi padehi paññāva kathitā.",
  "atk-s0103a4:75_5": "Tattha heṭṭhā samaṇadhammakaraṇavīriyaṁ kathitaṁ, idha buddhavacanagaṇhanavīriyaṁ.",
  "atk-s0103a4:75_6": "Tathā heṭṭhā vipassanāpaññā kathitā, idha buddhavacanagaṇhanapaññā. Na ca kāmesu",
  "atk-s0103a4:75_7": "giddhoti vatthukāmakilesakāmesu agiddho. Sato ca nipako cāti abhikkantapaṭikkantādīsu",
  "atk-s0103a4:75_8": "sattasu ṭhānesu satiyā ceva ñāṇena ca samannāgato caratīti attho. Nepakkanti paññā,",
  "atk-s0103a4:75_9": "tāya samannāgatattā nipakoti vutto. Sesamidhāpi purimanayeneva yojetabbaṁ.",
  "atk-s0103a4:76": "Anusāsanavidhādivaṇṇanā",
  "atk-s0103a4:77_0": "154.Paccattaṁ yoniso manasikārāti attano upāyamanasikārena. Yathānusiṭṭhaṁ tathā",
  "atk-s0103a4:77_1": "paṭipajjamānoti yathā mayā anusiṭṭhaṁ anusāsanī dinnā, tathā paṭipajjamāno. Tiṇṇaṁsaṁyojanānaṁ",
  "atk-s0103a4:77_2": "parikkhayātiādi vuttatthameva. Sesamidhāpi purimanayeneva yojetabbaṁ.",
  "atk-s0103a4:78": "155.Parapuggalavimuttiñāṇeti sotāpannādīnaṁ parapuggalānaṁ tena tena maggena kilesavimuttiñāṇe. Sesamidhāpi purimanayeneva yojetabbaṁ.",
  "atk-s0103a4:79_0": "156.Amutrāsiṁ evaṁnāmoti eko pubbenivāsaṁ anussaranto nāmagottaṁ pariyādiyamāno gacchati.",
  "atk-s0103a4:79_1": "Eko suddhakhandheyeva anussarati, eko hi sakkoti, eko na sakkoti. Tattha yo sakkoti,",
  "atk-s0103a4:79_2": "tassa vasena aggahetvā asakkontassa vasena gahitaṁ. Asakkonto pana kiṁ karoti? Suddhakhandheyeva",
  "atk-s0103a4:79_3": "anussaranto gantvā anekajātisatasahassamatthake ṭhatvā nāmagottaṁ pariyādiyamāno",
  "atk-s0103a4:79_4": "otarati. Taṁ dassento evaṁnāmotiādimāha. So evamāhāti so diṭṭhigatiko evamāha. Tattha",
  "atk-s0103a4:79_5": "kiñcāpi sassatoti vatvā “te ca sattā saṁsarantī”ti vadantassa vacanaṁ pubbāparaviruddhaṁ",
  "atk-s0103a4:79_6": "hoti. Diṭṭhigatikattā panesa etaṁ na sallakkhesi. Diṭṭhigatikassa hi ṭhānaṁ vā niyamo",
  "atk-s0103a4:79_7": "vā natthi. Imaṁ gahetvā imaṁ vissajjeti, imaṁ vissajjetvā imaṁ gaṇhātīti brahmajāle",
  "atk-s0103a4:79_8": "vitthāritamevetaṁ. Ayaṁ tatiyo sassatavādoti thero lābhisseva vasena tayo sassatavāde",
  "atk-s0103a4:79_9": "āha. Bhagavatā pana takkīvādampi gahetvā brahmajāle cattāro vuttā. Etesaṁ pana tiṇṇaṁ",
  "atk-s0103a4:79_10": "vādānaṁ vitthārakathā brahmajāle vuttanayeneva veditabbā. Sesamidhāpi purimanayeneva vitthāretabbaṁ.",
  "atk-s0103a4:80_0": "157.Gaṇanāya vāti piṇḍagaṇanāya. Saṅkhānenāti acchiddakavasena manogaṇanāya. Ubhayathāpi",
  "atk-s0103a4:80_1": "piṇḍagaṇanameva dasseti. Idaṁ vuttaṁ hoti, vassānaṁ satavasena sahassavasena satasahassavasena",
  "atk-s0103a4:80_2": "koṭivasena piṇḍaṁ katvāpi ettakāni vassasatānīti vā ettakā vassakoṭiyoti vā evaṁ",
  "atk-s0103a4:80_3": "saṅkhātuṁ na sakkā. Tumhe pana attano dasannaṁ pāramīnaṁ pūritattā sabbaññutaññāṇassa",
  "atk-s0103a4:80_4": "suppaṭividdhattā yasmā vo anāvaraṇañāṇaṁ sūraṁ vahati. Tasmā desanāñāṇakusalataṁ",
  "atk-s0103a4:80_5": "purakkhatvā vassagaṇanāyapi pariyantikaṁ katvā kappagaṇanāyapi paricchinditvā ettakanti",
  "atk-s0103a4:80_6": "dassethāti dīpeti. Pāḷiyattho panettha vuttanayoyeva. Sesamidhāpi purimanayeneva yojetabbaṁ.",
  "atk-s0103a4:81_0": "158.Etadānuttariyaṁ, bhante, sattānaṁ cutūpapātañāṇeti bhante yāpi ayaṁ sattānaṁ",
  "atk-s0103a4:81_1": "cutipaṭisandhivasena ñāṇadesanā, sāpi tumhākaṁyeva anuttarā. Atītabuddhāpi evameva",
  "atk-s0103a4:81_2": "desesuṁ. Anāgatāpi evameva desessanti. Tumhe tesaṁ atītānāgatabuddhānaṁ ñāṇena saṁsanditvāva",
  "atk-s0103a4:81_3": "desayittha. “Imināpi kāraṇena evaṁpasanno ahaṁ bhante bhagavatī”ti dīpeti. Pāḷiyattho",
  "atk-s0103a4:81_4": "panettha vitthāritoyeva.",
  "atk-s0103a4:82_0": "159.Sāsavā saupadhikāti sadosā saupārambhā. No ariyāti vuccatīti ariyiddhīti na vuccati.",
  "atk-s0103a4:82_1": "Anāsavā anupadhikāti niddosā anupārambhā. Ariyāti vuccatīti ariyiddhīti vuccati.",
  "atk-s0103a4:82_2": "Appaṭikūlasaññītattha viharatīti kathaṁ appaṭikūlasaññī tattha viharatīti? Paṭikūle",
  "atk-s0103a4:82_3": "satte mettaṁ pharati, saṅkhāre dhātusaññaṁ upasaṁharati. Yathāha “kathaṁ paṭikūle",
  "atk-s0103a4:82_4": "appaṭikūlasaññī viharati ? Aniṭṭhasmiṁ vatthusmiṁ mettāya vā pharati, dhātuto vā",
  "atk-s0103a4:82_5": "upasaṁharatī”ti. Paṭikūlasaññī tattha viharatīti appaṭikūle satte asubhasaññaṁ pharati,",
  "atk-s0103a4:82_6": "saṅkhāre aniccasaññaṁ upasaṁharati. Yathāha “kathaṁ appaṭikūle paṭikūlasaññī viharati?",
  "atk-s0103a4:82_7": "Iṭṭhasmiṁ vatthusmiṁ asubhāya vā pharati, aniccato vā upasaṁharatī”ti. Evaṁ sesapadesupi attho veditabbo.",
  "atk-s0103a4:83_0": "Upekkhako tattha viharatīti iṭṭhe arajjanto aniṭṭhe adussanto yathā aññe asamapekkhanena",
  "atk-s0103a4:83_1": "mohaṁ uppādenti, evaṁ anuppādento chasu ārammaṇesu chaḷaṅgupekkhāya upekkhako viharati.",
  "atk-s0103a4:83_2": "Etadānuttariyaṁ, bhante, iddhividhāsūti, bhante, yā ayaṁ dvīsu iddhīsu evaṁdesanā,",
  "atk-s0103a4:83_3": "etadānuttariyaṁ. Taṁ bhagavāti taṁ desanaṁ bhagavā asesaṁ sakalaṁ abhijānāti. Taṁ",
  "atk-s0103a4:83_4": "bhagavatoti taṁ desanaṁ bhagavato asesaṁ abhijānato. Uttari abhiññeyyaṁ natthīti",
  "atk-s0103a4:83_5": "uttari abhijānitabbaṁ natthi. Ayaṁ nāma ito añño dhammo vā puggalo vā yaṁ bhagavā",
  "atk-s0103a4:83_6": "na jānāti idaṁ natthi. Yadabhijānaṁ añño samaṇo vā brāhmaṇo vāti yaṁ tumhehi anabhiññātaṁ",
  "atk-s0103a4:83_7": "añño samaṇo vā brāhmaṇo vā abhijānanto bhagavatā bhiyyobhiññataro assa, adhikatarapañño",
  "atk-s0103a4:83_8": "bhaveyya. Yadidaṁ iddhividhāsūti ettha yadidanti nipātamattaṁ. Iddhividhāsu bhagavatā",
  "atk-s0103a4:83_9": "uttaritaro natthi. Atītabuddhāpi hi imā dve iddhiyo desesuṁ, anāgatāpi imāva desessanti.",
  "atk-s0103a4:83_10": "Tumhepi tesaṁ ñāṇena saṁsanditvā imāva desayittha. Iti bhagavā iddhividhāsu anuttaroti",
  "atk-s0103a4:83_11": "dassento “imināpi kāraṇena evaṁpasanno ahaṁ, bhante, bhagavatī”ti dīpeti. Ettāvatā",
  "atk-s0103a4:83_12": "ye dhammasenāpati divāṭṭhāne nisīditvā soḷasa aparampariyadhamme sammasi, teva dassitā honti.",
  "atk-s0103a4:84": "Aññathāsatthuguṇadassanādivaṇṇanā",
  "atk-s0103a4:85_0": "160. Idāni aparenapi ākārena bhagavato guṇe dassento yaṁ taṁ bhantetiādimāha. Tattha",
  "atk-s0103a4:85_1": "saddhena kulaputtenāti saddhā kulaputtā nāma atītānāgatapaccuppannā bodhisattā. Tasmā",
  "atk-s0103a4:85_2": "yaṁ sabbaññubodhisattena pattabbanti vuttaṁ hoti. Kiṁ pana tena pattabbaṁ? Nava lokuttaradhammā.",
  "atk-s0103a4:85_3": "Āraddhavīriyenātiādīsu “vīriyaṁ thāmo”tiādīni sabbāneva vīriyavevacanāni. Tattha",
  "atk-s0103a4:85_4": "āraddhavīriyenāti paggahitavīriyena. Thāmavatāti thāmasampannena thiravīriyena. Purisathāmenāti",
  "atk-s0103a4:85_5": "tena thāmavatā yaṁ purisathāmena pattabbanti vuttaṁ hoti. Anantarapadadvayepi eseva",
  "atk-s0103a4:85_6": "nayo. Purisadhorayhenāti yā asamadhurehi buddhehi vahitabbā dhurā, taṁ dhuraṁ vahanasamatthena",
  "atk-s0103a4:85_7": "mahāpurisena. Anuppattaṁ taṁ bhagavatāti taṁ sabbaṁ atītānāgatabuddhehi pattabbaṁ,",
  "atk-s0103a4:85_8": "sabbameva anuppattaṁ, bhagavato ekaguṇopi ūno natthīti dasseti. Kāmesu kāmasukhallikānuyoganti",
  "atk-s0103a4:85_9": "vatthukāmesu kāmasukhallikānuyogaṁ. Yathā aññe keṇiyajaṭilādayo samaṇabrāhmaṇā “ko",
  "atk-s0103a4:85_10": "jānāti paralokaṁ. Sukho imissā paribbājikāya mudukāya lomasāya bāhāya samphasso”ti",
  "atk-s0103a4:85_11": "moḷibandhāhi paribbājikāhi paricārenti sampattaṁ sampattaṁ rūpādiārammaṇaṁ anubhavamānā",
  "atk-s0103a4:85_12": "kāmasukhamanuyuttā, na evamanuyuttoti dasseti.",
  "atk-s0103a4:86_0": "Hīnanti lāmakaṁ. Gammanti gāmavāsīnaṁ dhammaṁ. Pothujjanikanti puthujjanehi sevitabbaṁ.",
  "atk-s0103a4:86_1": "Anariyanti na niddosaṁ. Na vā ariyehi sevitabbaṁ. Anatthasañhitanti anatthasaṁyuttaṁ.",
  "atk-s0103a4:86_2": "Attakilamathānuyoganti attano ātāpanaparitāpanānuyogaṁ. Dukkhanti dukkhayuttaṁ, dukkhamaṁ",
  "atk-s0103a4:86_3": "vā. Yathā eke samaṇabrāhmaṇā kāmasukhallikānuyogaṁ parivajjessāmāti kāyakilamathaṁ",
  "atk-s0103a4:86_4": "anudhāvanti, tato muñcissāmāti kāmasukhaṁ anudhāvanti, na evaṁ bhagavā. Bhagavā pana",
  "atk-s0103a4:86_5": "ubho ete ante vajjetvā yā sā “atthi, bhikkhave, majjhimā paṭipadā tathāgatena abhisambuddhā",
  "atk-s0103a4:86_6": "cakkhukaraṇī”ti evaṁ vuttā sammāpaṭipatti, tameva paṭipanno. Tasmā “na ca attakilamathānuyoga”ntiādimāha.",
  "atk-s0103a4:87_0": "Ābhicetasikānanti abhicetasikānaṁ, kāmāvacaracittāni atikkamitvā ṭhitānanti attho.",
  "atk-s0103a4:87_1": "Diṭṭhadhammasukhavihārānanti imasmiṁyeva attabhāve sukhavihārānaṁ. Poṭṭhapādasuttantasmiñhi",
  "atk-s0103a4:87_2": "sappītikadutiyajjhānaphalasamāpatti kathitā. Pāsādikasuttante saha maggena vipassanāpādakajjhānaṁ.",
  "atk-s0103a4:87_3": "Dasuttarasuttante catutthajjhānikaphalasamāpatti. Imasmiṁ sampasādanīye diṭṭhadhammasukhavihārajjhānāni",
  "atk-s0103a4:87_4": "kathitāni. Nikāmalābhīti yathākāmalābhī. Akicchalābhīti adukkhalābhī. Akasiralābhīti vipulalābhī.",
  "atk-s0103a4:88": "Anuyogadānappakāravaṇṇanā",
  "atk-s0103a4:89_0": "161.Ekissā lokadhātuyāti dasasahassilokadhātuyā. Tīṇi hi khettāni – jātikhettaṁ āṇākhettaṁ",
  "atk-s0103a4:89_1": "visayakhettaṁ. Tattha jātikhettaṁ nāma dasasahassī lokadhātu. Sā hi tathāgatassa",
  "atk-s0103a4:89_2": "mātukucchiṁ okkamanakāle nikkhamanakāle sambodhikāle dhammacakkappavattane āyusaṅkhārossajjane",
  "atk-s0103a4:89_3": "parinibbāne ca kampati. Koṭisatasahassacakkavāḷaṁ pana āṇākhettaṁ nāma. Āṭānāṭiyamoraparittadhajaggaparittaratanaparittādīnañhi",
  "atk-s0103a4:89_4": "ettha āṇā vattati. Visayakhettassa pana parimāṇaṁ natthi, buddhānañhi “yāvatakaṁ",
  "atk-s0103a4:89_5": "ñāṇaṁ, tāvatakaṁ ñeyyaṁ, yāvatakaṁ ñeyyaṁ tāvatakaṁ ñāṇaṁ, ñāṇapariyantikaṁ ñeyyaṁ,",
  "atk-s0103a4:89_6": "ñeyyapariyantikaṁ ñāṇa”nti vacanato avisayo nāma natthi.",
  "atk-s0103a4:90_0": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti",
  "atk-s0103a4:90_1": "suttaṁ natthi, nuppañjantīti pana atthi. Tīṇi piṭakāni vinayapiṭakaṁ, suttantapiṭakaṁ",
  "atk-s0103a4:90_2": "abhidhammapiṭakaṁ. Tisso saṅgītiyo mahākassapattherassa saṅgīti, yasattherassa saṅgīti,",
  "atk-s0103a4:90_3": "moggaliputtatissattherassa saṅgītīti. Imā tisso saṅgītiyo āruḷhe tepiṭake buddhavacane",
  "atk-s0103a4:90_4": "“imaṁ cakkavāḷaṁ muñcitvā aññattha buddhā uppajjantī”ti suttaṁ natthi, nuppajjantīti pana atthi.",
  "atk-s0103a4:91_0": "Apubbaṁ acarimanti apure apacchā ekato nuppajjanti, pure vā pacchā vā uppajjantīti",
  "atk-s0103a4:91_1": "vuttaṁ hoti. Tattha bodhipallaṅke “bodhiṁ apatvā na uṭṭhahissāmī”ti nisinnakālato",
  "atk-s0103a4:91_2": "paṭṭhāya yāva mātukucchismiṁ paṭisandhiggahaṇaṁ, tāva pubbeti na veditabbaṁ. Bodhisattassa",
  "atk-s0103a4:91_3": "hi paṭisandhiggahaṇe dasasahassacakkavāḷakampaneneva khettapariggaho kato. Aññassa",
  "atk-s0103a4:91_4": "buddhassa uppattipi nivāritā hoti. Parinibbānato paṭṭhāya ca yāva sāsapamattāpi dhātuyo",
  "atk-s0103a4:91_5": "tiṭṭhanti, tāva pacchāti na veditabbaṁ. Dhātūsu hi ṭhitāsu buddhāpi ṭhitāva honti.",
  "atk-s0103a4:91_6": "Tasmā etthantare aññassa buddhassa uppatti nivāritāva hoti. Dhātuparinibbāne pana",
  "atk-s0103a4:91_7": "jāte aññassa buddhassa uppatti na nivāritā.",
  "atk-s0103a4:92": "Tipiṭakaantaradhānakathā",
  "atk-s0103a4:93_0": "Tīṇi antaradhānāni nāma pariyattiantaradhānaṁ, paṭivedhaantaradhānaṁ, paṭipattiantaradhānanti.",
  "atk-s0103a4:93_1": "Tattha pariyattīti tīṇi piṭakāni. Paṭivedhoti saccappaṭivedho. Paṭipattīti paṭipadā.",
  "atk-s0103a4:93_2": "Tattha paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū",
  "atk-s0103a4:93_3": "bahū honti, esa bhikkhu puthujjanoti aṅguliṁ pasāretvā dassetabbo hoti. Imasmiṁyeva",
  "atk-s0103a4:93_4": "dīpe ekavāraṁ puthujjanabhikkhu nāma nāhosi. Paṭipattipūrakāpi kadāci bahū honti,",
  "atk-s0103a4:93_5": "kadāci appā. Iti paṭivedho ca paṭipatti ca hotipi na hotipi. Sāsanaṭṭhitiyā pana",
  "atk-s0103a4:93_6": "pariyatti pamāṇaṁ. Paṇḍito hi tepiṭakaṁ sutvā dvepi pūreti.",
  "atk-s0103a4:94_0": "Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā",
  "atk-s0103a4:94_1": "nevasaññānāsaññāyatanasamāpattiyā parikammaṁ pucchi, so na jānāmīti āha. Tato udakassa",
  "atk-s0103a4:94_2": "santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ",
  "atk-s0103a4:94_3": "pucchi, so ācikkhi, tassa vacanasamanantarameva mahāsatto taṁ jhānaṁ sampādesi, evameva",
  "atk-s0103a4:94_4": "paññavā bhikkhu pariyattiṁ sutvā dvepi pūreti. Tasmā pariyattiyā ṭhitāya sāsanaṁ",
  "atk-s0103a4:94_5": "ṭhitaṁ hoti. Yadā pana sā antaradhāyati, tadā paṭhamaṁ abhidhammapiṭakaṁ nassati.",
  "atk-s0103a4:94_6": "Tattha paṭṭhānaṁ sabbapaṭhamaṁ antaradhāyati. Anukkamena pacchā dhammasaṅgaho, tasmiṁ",
  "atk-s0103a4:94_7": "antarahite itaresu dvīsu piṭakesu ṭhitesupi sāsanaṁ ṭhitameva hoti.",
  "atk-s0103a4:95_0": "Tattha suttantapiṭake antaradhāyamāne paṭhamaṁ aṅguttaranikāyo ekādasakato paṭṭhāya",
  "atk-s0103a4:95_1": "yāva ekakā antaradhāyati, tadanantaraṁ saṁyuttanikāyo cakkapeyyālato paṭṭhāya yāva",
  "atk-s0103a4:95_2": "oghataraṇā antaradhāyati. Tadanantaraṁ majjhimanikāyo indriyabhāvanato paṭṭhāya yāva",
  "atk-s0103a4:95_3": "mūlapariyāyā antaradhāyati. Tadanantaraṁ dīghanikāyo dasuttarato paṭṭhāya yāva brahmajālā",
  "atk-s0103a4:95_4": "antaradhāyati. Ekissāpi dvinnampi gāthānaṁ pucchā addhānaṁ gacchati, sāsanaṁ dhāretuṁ",
  "atk-s0103a4:95_5": "na sakkoti, sabhiyapucchā āḷavakapucchā viya ca. Etā kira kassapabuddhakālikā antarā",
  "atk-s0103a4:95_6": "sāsanaṁ dhāretuṁ nāsakkhiṁsu.",
  "atk-s0103a4:96_0": "Dvīsu pana piṭakesu antarahitesupi vinayapiṭake ṭhite sāsanaṁ tiṭṭhati. Parivārakkhandhakesu",
  "atk-s0103a4:96_1": "antarahitesu ubhatovibhaṅge ṭhite ṭhitameva hoti. Ubhatovibhaṅge antarahite mātikāyapi",
  "atk-s0103a4:96_2": "ṭhitāya ṭhitameva hoti. Mātikāya antarahitāya pātimokkhapabbajjāupasampadāsu ṭhitāsu",
  "atk-s0103a4:96_3": "sāsanaṁ tiṭṭhati. Liṅgaṁ addhānaṁ gacchati. Setavatthasamaṇavaṁso pana kassapabuddhakālato",
  "atk-s0103a4:96_4": "paṭṭhāya sāsanaṁ dhāretuṁ nāsakkhi. Paṭisambhidāpattehi vassasahassaṁ aṭṭhāsi. Chaḷabhiññehi",
  "atk-s0103a4:96_5": "vassasahassaṁ. Tevijjehi vassasahassaṁ. Sukkhavipassakehi vassasahassaṁ. Pātimokkhehi",
  "atk-s0103a4:96_6": "vassasahassaṁ aṭṭhāsi. Pacchimakassa pana saccappaṭivedhato pacchimakassa sīlabhedato",
  "atk-s0103a4:96_7": "paṭṭhāya sāsanaṁ osakkitaṁ nāma hoti. Tato paṭṭhāya aññassa buddhassa uppatti na nivāritā.",
  "atk-s0103a4:97": "Sāsanaantarahitavaṇṇanā",
  "atk-s0103a4:98_0": "Tīṇi parinibbānāni nāma kilesaparinibbānaṁ khandhaparinibbānaṁ dhātuparinibbānanti.",
  "atk-s0103a4:98_1": "Tattha kilesaparinibbānaṁ bodhipallaṅke ahosi. Khandhaparinibbānaṁ kusinārāyaṁ. Dhātuparinibbānaṁ",
  "atk-s0103a4:98_2": "anāgate bhavissati. Sāsanassa kira osakkanakāle imasmiṁ tambapaṇṇidīpe dhātuyo sannipatitvā",
  "atk-s0103a4:98_3": "mahācetiyaṁ gamissanti. Mahācetiyato nāgadīpe rājāyatanacetiyaṁ. Tato mahābodhipallaṅkaṁ",
  "atk-s0103a4:98_4": "gamissanti. Nāgabhavanatopi devalokatopi brahmalokatopi dhātuyo mahābodhipallaṅkameva",
  "atk-s0103a4:98_5": "gamissanti. Sāsapamattāpi dhātuyo na antarā nassissanti. Sabbadhātuyo mahābodhipallaṅke",
  "atk-s0103a4:98_6": "rāsibhūtā suvaṇṇakkhandho viya ekagghanā hutvā chabbaṇṇarasmiyo vissajjessanti.",
  "atk-s0103a4:99_0": "Tā dasasahassilokadhātuṁ pharissanti, tato dasasahassacakkavāḷadevatā sannipatitvā",
  "atk-s0103a4:99_1": "“ajja satthā parinibbāti, ajja sāsanaṁ osakkati, pacchimadassanaṁ dāni idaṁ amhāka”nti",
  "atk-s0103a4:99_2": "dasabalassa parinibbutadivasato mahantataraṁ kāruññaṁ karissanti. Ṭhapetvā anāgāmikhīṇāsave",
  "atk-s0103a4:99_3": "avasesā sakabhāvena sandhāretuṁ na sakkhissanti. Dhātūsu tejodhātu uṭṭhahitvā yāva",
  "atk-s0103a4:99_4": "brahmalokā uggacchissati. Sāsapamattāyapi dhātuyā sati ekajālā bhavissati. Dhātūsu",
  "atk-s0103a4:99_5": "pariyādānaṁ gatāsu upacchijjissati. Evaṁ mahantaṁ ānubhāvaṁ dassetvā dhātūsu antarahitāsu",
  "atk-s0103a4:99_6": "sāsanaṁ antarahitaṁ nāma hoti.",
  "atk-s0103a4:100_0": "Yāva na evaṁ antaradhāyati, tāva acarimaṁ nāma hoti. Evaṁ apubbaṁ acarimaṁ uppajjeyyuṁ,",
  "atk-s0103a4:100_1": "netaṁ ṭhānaṁ vijjati. Kasmā pana apubbaṁ acarimaṁ nuppajjantīti? Anacchariyattā.",
  "atk-s0103a4:100_2": "Buddhā hi acchariyamanussā. Yathāha – “ekapuggalo, bhikkhave, loke uppajjamāno uppajjati",
  "atk-s0103a4:100_3": "acchariyamanusso. Katamo ekapuggalo? Tathāgato arahaṁ sammāsambuddho”ti. Yadi ca",
  "atk-s0103a4:100_4": "dve vā cattāro vā aṭṭha vā soḷasa vā ekato uppajjeyyuṁ, anacchariyā bhaveyyuṁ. Ekasmiñhi",
  "atk-s0103a4:100_5": "vihāre dvinnaṁ cetiyānampi lābhasakkāro uḷāro na hoti. Bhikkhūpi bahutāya na acchariyā",
  "atk-s0103a4:100_6": "jātā, evaṁ buddhāpi bhaveyyuṁ, tasmā nuppajjanti. Desanāya ca visesābhāvato. Yañhi",
  "atk-s0103a4:100_7": "satipaṭṭhānādibhedaṁ dhammaṁ eko deseti. Aññena uppajjitvāpi sova desetabbo siyā,",
  "atk-s0103a4:100_8": "tato anacchariyo siyā. Ekasmiṁ pana dhammaṁ desente desanāpi acchariyā hoti, vivādabhāvato",
  "atk-s0103a4:100_9": "ca. Bahūsu hi buddhesu uppannesu bahūnaṁ ācariyānaṁ antevāsikā viya amhākaṁ buddho",
  "atk-s0103a4:100_10": "pāsādiko, amhākaṁ buddho madhurassaro lābhī puññavāti vivadeyyuṁ. Tasmāpi evaṁ nuppajjanti.",
  "atk-s0103a4:100_11": "Api cetaṁ kāraṇaṁ milindaraññāpi puṭṭhena nāgasenattherena vitthāritameva. Vuttañhi tattha –",
  "atk-s0103a4:101_0": "Bhante, nāgasena, bhāsitampi hetaṁ bhagavatā “aṭṭhānametaṁ, bhikkhave, anavakāso,",
  "atk-s0103a4:101_1": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "atk-s0103a4:101_2": "netaṁ ṭhānaṁ vijjatī”ti. Desayantā ca, bhante nāgasena, sabbepi tathāgatā sattatiṁsa",
  "atk-s0103a4:101_3": "bodhipakkhiye dhamme desenti, kathayamānā ca cattāri ariyasaccāni kathenti, sikkhāpentā",
  "atk-s0103a4:101_4": "ca tīsu sikkhāsu sikkhāpenti, anusāsamānā ca appamādappaṭipattiyaṁ anusāsanti. Yadi,",
  "atk-s0103a4:101_5": "bhante nāgasena, sabbesampi tathāgatānaṁ ekā desanā ekā kathā ekasikkhā ekānusāsanī,",
  "atk-s0103a4:101_6": "kena kāraṇena dve tathāgatā ekakkhaṇe nuppajjanti. Ekenapi tāva buddhuppādena ayaṁ",
  "atk-s0103a4:101_7": "loko obhāsajāto, yadi dutiyo buddho bhaveyya, dvinnaṁ pabhāya ayaṁ loko bhiyyosomattāya",
  "atk-s0103a4:101_8": "obhāsajāto bhaveyya, ovadamānā ca dve tathāgatā sukhaṁ ovadeyyuṁ, anusāsamānā ca",
  "atk-s0103a4:101_9": "sukhaṁ anusāseyyuṁ, tattha me kāraṇaṁ desehi, yathāhaṁ nissaṁsayo bhaveyya”nti.",
  "atk-s0103a4:102_0": "Ayaṁ, mahārāja, dasasahassī lokadhātu ekabuddhadhāraṇī, ekasseva tathāgatassa guṇaṁ",
  "atk-s0103a4:102_1": "dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya, caleyya,",
  "atk-s0103a4:102_2": "kampeyya, nameyya, oṇameyya, vinameyya, vikireyya, vidhameyya, viddhaṁseyya, na ṭhānamupagaccheyya.",
  "atk-s0103a4:103_0": "Yathā, mahārāja, nāvā ekapurisasandhāraṇī bhaveyya, ekapurise abhirūḷhe sā nāvā samupādikā",
  "atk-s0103a4:103_1": "bhaveyya, atha dutiyo puriso āgaccheyya tādiso āyunā vaṇṇena vayena pamāṇena kisathūlena",
  "atk-s0103a4:103_2": "sabbaṅgapaccaṅgena, so taṁ nāvaṁ abhirūheyya, api nu sā, mahārāja, nāvā dvinnampi",
  "atk-s0103a4:103_3": "dhāreyyāti? Na hi, bhante, caleyya, kampeyya, nameyya, oṇameyya, vinameyya, vikireyya,",
  "atk-s0103a4:103_4": "vidhameyya, viddhaṁseyya, na ṭhānamupagaccheyya osīdeyya udaketi. Evameva kho, mahārāja,",
  "atk-s0103a4:103_5": "ayaṁ dasasahassī lokadhātu ekabuddhadhāraṇī, ekasseva tathāgatassa guṇaṁ dhāreti,",
  "atk-s0103a4:103_6": "yadi dutiyo buddho uppajjeyya, nāyaṁ dasasahassī lokadhātu dhāreyya…pe… na ṭhānamupagaccheyya.",
  "atk-s0103a4:104_0": "Yathā vā pana, mahārāja, puriso yāvadatthaṁ bhojanaṁ bhuñjeyya chādentaṁ yāva kaṇṭhamabhipūrayitvā,",
  "atk-s0103a4:104_1": "so dhāto pīṇito paripuṇṇo nirantaro tandīkato anoṇamitadaṇḍajāto punadeva tāvatakaṁ",
  "atk-s0103a4:104_2": "bhojanaṁ bhuñjeyya, api nu kho so, mahārāja, puriso sukhito bhaveyyāti? Na hi, bhante,",
  "atk-s0103a4:104_3": "sakiṁ bhuttova mareyyāti; evameva kho, mahārāja, ayaṁ dasasahassī lokadhātu ekabuddhadhāraṇī",
  "atk-s0103a4:104_4": "…pe… na ṭhānamupagaccheyyāti.",
  "atk-s0103a4:105_0": "Kiṁ nu kho, bhante nāgasena, atidhammabhārena pathavī calatīti? Idha, mahārāja, dve",
  "atk-s0103a4:105_1": "sakaṭā ratanapūritā bhaveyyuṁ yāva mukhasamā, ekasmā sakaṭato ratanaṁ gahetvā ekasmiṁ",
  "atk-s0103a4:105_2": "sakaṭe ākireyyuṁ, api nu kho taṁ, mahārāja, sakaṭaṁ dvinnampi sakaṭānaṁ ratanaṁ dhāreyyāti?",
  "atk-s0103a4:105_3": "Na hi, bhante, nābhipi tassa phaleyya, arāpi tassa bhijjeyyuṁ, nemipi tassa opateyya,",
  "atk-s0103a4:105_4": "akkhopi tassa bhijjeyyāti. Kiṁ nu kho, mahārāja, atiratanabhārena sakaṭaṁ bhijjatīti?",
  "atk-s0103a4:105_5": "Āma, bhante,ti. Evameva kho, mahārāja, atidhammabhārena pathavī calati.",
  "atk-s0103a4:106_0": "Apica, mahārāja, imaṁ kāraṇaṁ buddhabalaparidīpanāya osāritaṁ aññampi tattha atirūpaṁ",
  "atk-s0103a4:106_1": "kāraṇaṁ suṇohi, yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-s0103a4:106_2": "dve sammāsambuddhā ekakkhaṇe uppajjeyyuṁ, tesaṁ parisāya vivādo uppajjeyya “tumhākaṁ",
  "atk-s0103a4:106_3": "buddho amhākaṁ buddho”ti, ubhato pakkhajātā bhaveyyuṁ. Yathā, mahārāja, dvinnaṁ balavāmaccānaṁ",
  "atk-s0103a4:106_4": "parisāya vivādo uppajjeyya “tumhākaṁ amacco amhākaṁ amacco”ti, ubhato pakkhajātā",
  "atk-s0103a4:106_5": "honti; evameva kho, mahārāja, yadi dve sammāsambuddhā ekakkhaṇe uppajjeyyuṁ, tesaṁ",
  "atk-s0103a4:106_6": "parisāya vivādo uppajjeyya “tumhākaṁ buddho, amhākaṁ buddho”ti, ubhato pakkhajātā",
  "atk-s0103a4:106_7": "bhaveyyuṁ, idaṁ tāva, mahārāja, ekaṁ kāraṇaṁ, yena kāraṇena dve sammāsambuddhā ekakkhaṇe nuppajjanti.",
  "atk-s0103a4:107_0": "Aparampi, mahārāja, uttariṁ kāraṇaṁ suṇohi, yena kāraṇena dve sammāsambuddhā ekakkhaṇe",
  "atk-s0103a4:107_1": "nuppajjanti. Yadi, mahārāja, dve sammāsambuddhā ekakkhaṇe uppajjeyyuṁ, “aggo buddho”ti",
  "atk-s0103a4:107_2": "yaṁ vacanaṁ, taṁ micchā bhaveyya, “jeṭṭho buddho”ti, seṭṭho buddhoti, visiṭṭho buddhoti,",
  "atk-s0103a4:107_3": "uttamo buddhoti, pavaro buddhoti, asamo buddhoti, asamasamo buddhoti, appaṭimo buddhoti,",
  "atk-s0103a4:107_4": "appaṭibhāgo buddhoti, appaṭipuggalo buddhoti yaṁ vacanaṁ, taṁ micchā bhaveyya. Imampi",
  "atk-s0103a4:107_5": "kho tvaṁ, mahārāja, kāraṇaṁ atthato sampaṭiccha, yena kāraṇena dve sammāsambuddhā",
  "atk-s0103a4:107_6": "ekakkhaṇe nuppajjanti.",
  "atk-s0103a4:108_0": "Apica kho, mahārāja, buddhānaṁ bhagavantānaṁ sabhāvapakati esā, yaṁ ekoyeva buddho",
  "atk-s0103a4:108_1": "loke uppajjati. Kasmā kāraṇā? Mahantatāya sabbaññubuddhaguṇānaṁ, yaṁ aññampi, mahārāja,",
  "atk-s0103a4:108_2": "mahantaṁ hoti, taṁ ekaṁyeva hoti. Pathavī, mahārāja, mahantī, sā ekāyeva. Sāgaro",
  "atk-s0103a4:108_3": "mahanto, so ekoyeva. Sineru girirājā mahanto, so ekoyeva. Ākāso mahanto, so ekoyeva.",
  "atk-s0103a4:108_4": "Sakko mahanto, so ekoyeva. Māro mahanto, so ekoyeva. Mahābrahmā mahanto, so ekoyeva.",
  "atk-s0103a4:108_5": "Tathāgato arahaṁ sammāsambuddho mahanto, so ekoyeva lokasmiṁ. Yattha te uppajjanti,",
  "atk-s0103a4:108_6": "tattha aññesaṁ okāso na hoti. Tasmā, mahārāja, tathāgato arahaṁ sammāsambuddho ekoyeva",
  "atk-s0103a4:108_7": "loke uppajjatīti. Sukathito, bhante nāgasena, pañho opammehi kāraṇehīti.",
  "atk-s0103a4:109": "Dhammassa cānudhammanti navavidhassa lokuttaradhammassa anudhammaṁ pubbabhāgappaṭipadaṁ. Sahadhammikoti sakāraṇo. Vādānuvādoti vādoyeva.",
  "atk-s0103a4:110": "Acchariyaabbhutavaṇṇanā",
  "atk-s0103a4:111_0": "162.Āyasmā udāyīti tayo therā udāyī nāma – lāḷudāyī, kāḷudāyī, mahāudāyīti. Idha",
  "atk-s0103a4:111_1": "mahāudāyī adhippeto. Tassa kira imaṁ suttaṁ ādito paṭṭhāya yāva pariyosānā suṇantassa",
  "atk-s0103a4:111_2": "abbhantare pañcavaṇṇā pīti uppajjitvā pādapiṭṭhito sīsamatthakaṁ gacchati, sīsamatthakato",
  "atk-s0103a4:111_3": "pādapiṭṭhiṁ āgacchati, ubhato paṭṭhāya majjhaṁ otarati, majjhato paṭṭhāya ubhato",
  "atk-s0103a4:111_4": "gacchati. So nirantaraṁ pītiyā phuṭasarīro balavasomanassena dasabalassa guṇaṁ kathento",
  "atk-s0103a4:111_5": "acchariyaṁ bhantetiādimāha. Appicchatāti nittaṇhatā. Santuṭṭhitāti catūsu paccayesu",
  "atk-s0103a4:111_6": "tīhākārehi santoso. Sallekhatāti sabbakilesānaṁ sallikhitabhāvo. Yatra hi nāmāti",
  "atk-s0103a4:111_7": "yo nāma. Na attānaṁ pātukarissatīti attano guṇe na āvi karissati. Paṭākaṁ parihareyyunti",
  "atk-s0103a4:111_8": "“ko amhehi sadiso atthī”ti vadantā paṭākaṁ ukkhipitvā nāḷandaṁ vicareyyuṁ.",
  "atk-s0103a4:112_0": "Passakho tvaṁ, udāyi, tathāgatassa appicchatāti passa udāyi yādisī tathāgatassa appicchatāti",
  "atk-s0103a4:112_1": "therassa vacanaṁ sampaṭicchanto āha. Kiṁ pana bhagavā neva attānaṁ pātukaroti, na",
  "atk-s0103a4:112_2": "attano guṇaṁ kathetīti ce? Na, na katheti. Appicchatādīhi kathetabbaṁ, cīvarādihetuṁ",
  "atk-s0103a4:112_3": "na katheti. Tenevāha – “passa kho tvaṁ, udāyi, tathāgatassa appicchatā”tiādi. Bujjhanakasattaṁ",
  "atk-s0103a4:112_4": "pana āgamma veneyyavasena katheti. Yathāha –",
  "atk-s0103a4:113": "“Na me ācariyo atthi, sadiso me na vijjati;",
  "atk-s0103a4:114": "Sadevakasmiṁ lokasmiṁ, natthi me paṭipuggalo”ti. ;",
  "atk-s0103a4:115": "Evaṁ tathāgatassa guṇadīpikā bahū gāthāpi suttantāpi vitthāretabbā.",
  "atk-s0103a4:116_0": "163.Abhikkhaṇaṁ bhāseyyāsīti punappunaṁ bhāseyyāsi. Pubbaṇhasamaye me kathitanti",
  "atk-s0103a4:116_1": "mā majjhanhikādīsu na kathayittha. Ajja vā me kathitanti mā paradivasādīsu na kathayitthāti",
  "atk-s0103a4:116_2": "attho. Pavedesīti kathesi. Imassa veyyākaraṇassāti niggāthakattā idaṁ suttaṁ “veyyākaraṇa”nti",
  "atk-s0103a4:116_3": "vuttaṁ. Adhivacananti nāmaṁ. Idaṁ pana “iti hida”nti paṭṭhāya padaṁ saṅgītikārehi",
  "atk-s0103a4:116_4": "ṭhapitaṁ. Sesaṁ sabbattha uttānatthamevāti.",
  "atk-s0103a4:117": "Sumaṅgalavilāsiniyā dīghanikāyaṭṭhakathāya",
  "atk-s0103a4:118": "Sampasādanīyasuttavaṇṇanā niṭṭhitā."
}