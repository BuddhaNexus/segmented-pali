{
  "iti5:0.1": "Itivuttaka 5 ",
  "iti5:0.2": "Ekakanipāta ",
  "iti5:0.3": "Paṭhamavagga ",
  "iti5:0.4": "Makkhasutta ",
  "iti5:1.1": "Vuttañhetaṁ bhagavatā vuttamarahatāti me sutaṁ: ",
  "iti5:2.1": "“Ekadhammaṁ, bhikkhave, pajahatha; ",
  "iti5:2.2": "ahaṁ vo pāṭibhogo anāgāmitāya. ",
  "iti5:2.3": "Katamaṁ ekadhammaṁ? ",
  "iti5:2.4": "Makkhaṁ, bhikkhave, ekadhammaṁ pajahatha; ",
  "iti5:2.5": "ahaṁ vo pāṭibhogo anāgāmitāyā”ti. ",
  "iti5:2.6": "Etamatthaṁ bhagavā avoca. ",
  "iti5:2.7": "Tatthetaṁ iti vuccati: ",
  "iti5:3.1": "“Yena makkhena makkhāse, ",
  "iti5:3.2": "sattā gacchanti duggatiṁ; ",
  "iti5:3.3": "Taṁ makkhaṁ sammadaññāya, ",
  "iti5:3.4": "pajahanti vipassino; ",
  "iti5:3.5": "Pahāya na punāyanti, ",
  "iti5:3.6": "imaṁ lokaṁ kudācanan”ti. ",
  "iti5:4.1": "Ayampi attho vutto bhagavatā, iti me sutanti. ",
  "iti5:4.2": "Pañcamaṁ. "
}