{
  "tika-s0402t14:0": "(15) 5. Samāpattivaggavaṇṇanā",
  "tika-s0402t14:1_0": "164. Pañcamassa paṭhame ‘‘ito pubbe parikammaṁ pavattaṁ, ito paraṁ bhavaṅgaṁ majjhe",
  "tika-s0402t14:1_1": "samāpattī’’ti evaṁ saha parikammena appanāparicchedappajānanā paññā samāpattikusalatā.",
  "tika-s0402t14:1_2": "Vuṭṭhāne kusalabhāvo vuṭṭhānakusalatā. Pageva vuṭṭhānaparicchedakañāṇanti evamettha attho daṭṭhabbo.",
  "tika-s0402t14:2_0": "165. Dutiye ujuno bhāvo ajjavaṁ, ajimhatā akuṭilatā avaṅkatāti attho. Abhidhammepi",
  "tika-s0402t14:2_1": "(dha. sa. 1346) vuttaṁ – ‘‘tattha katamo ajjavo? Yā ajjavatā ajimhatā akuṭilatā avaṅkatā,",
  "tika-s0402t14:2_2": "ayaṁ vuccati ajjavo’’ti. Anajjavañca ajjavappaṭikkhepena veditabbaṁ. Gomuttavaṅkatā,",
  "tika-s0402t14:2_3": "candalekhāvaṅkatā, naṅgalakoṭivaṅkatāti hi tayo anajjavā. Ekacco hi bhikkhu paṭhamavaye",
  "tika-s0402t14:2_4": "majjhima-pacchimavaye ca ekavīsatiyā anesanāsu chasu ca agocaresu carati, ayaṁ gomuttavaṅkatā",
  "tika-s0402t14:2_5": "nāma, ādito paṭṭhāya yāva pariyosānā paṭipattiyā vaṅkabhāvato. Eko paṭhamavaye pacchimavaye",
  "tika-s0402t14:2_6": "ca catupārisuddhisīlaṁ pūreti, lajjī kukkuccako sikkhākāmo hoti, majjhimavaye purimasadiso,",
  "tika-s0402t14:2_7": "ayaṁ candalekhāvaṅkatā nāma, paṭipattiyā majjhaṭṭhāne vaṅkabhāvāpattito. Eko paṭhamavayepi",
  "tika-s0402t14:2_8": "majjhimavayepi catupārisuddhisīlaṁ pūreti, lajjī kukkuccako sikkhākāmo hoti, pacchimavaye",
  "tika-s0402t14:2_9": "purimasadiso, ayaṁ naṅgalakoṭivaṅkatā nāma, pariyosāne vaṅkabhāvāpattito. Eko sabbampetaṁ",
  "tika-s0402t14:2_10": "vaṅkataṁ pahāya tīsu vayesu pesalo lajjī kukkuccako sikkhākāmo hoti, tassa yo so",
  "tika-s0402t14:2_11": "ujubhāvo, idaṁ ajjavaṁ nāma, sabbattha ujubhāvasiddhito.",
  "tika-s0402t14:3_0": "Maddavanti ettha ‘‘lajjava’’ntipi paṭhanti. Evaṁ panettha attho – ‘‘tattha katamo",
  "tika-s0402t14:3_1": "lajjavo? Yo hirīyati hirīyitabbena hirīyati pāpakānaṁ akusalānaṁ dhammānaṁ samāpattiyā,",
  "tika-s0402t14:3_2": "ayaṁ vuccati lajjavo’’ti evaṁ vutto lajjibhāvo lajjavaṁ nāma. Idaṁ panettha nibbacanaṁ",
  "tika-s0402t14:3_3": "– lajjatīti lajjo, hirimā, tassa bhāvo lajjavaṁ, hirīti attho. Lajjā etassa atthīti",
  "tika-s0402t14:3_4": "lajjī yathā ‘‘mālī māyī’’ti, tassa bhāvo lajjibhāvo, sā eva lajjā.",
  "tika-s0402t14:4_0": "166. Tatiye adhivāsanakhantīti ettha adhivāsanaṁ vuccati khamanaṁ. Tañhi paresaṁ",
  "tika-s0402t14:4_1": "dukkaṭaṁ duruttañca paṭivirodhākaraṇena attano upari āropetvā vāsanato ‘‘adhivāsana’’nti",
  "tika-s0402t14:4_2": "vuccati. Adhivāsanalakkhaṇā khanti adhivāsanakhanti. Sucisīlatā soraccaṁ. Sā hi sobhanakammaratatā.",
  "tika-s0402t14:4_3": "Suṭṭhu vā pāpato oratabhāvo viratatāti āha ‘‘suratabhāvo’’ti. Teneva abhidhammepi (dha. sa. 1349) –",
  "tika-s0402t14:5": "‘‘Tattha katamaṁ soraccaṁ? Yo kāyiko avītikkamo vācasiko avītikkamo kāyikavācasiko avītikkamo, idaṁ vuccati soraccaṁ, sabbopi sīlasaṁvaro soracca’’nti – āgato.",
  "tika-s0402t14:6_0": "167. Catutthe sakhilo vuccati saṇhavāco, tassa bhāvo sākhalyaṁ, saṇhavācatā. Tenāha",
  "tika-s0402t14:6_1": "‘‘saṇhavācāvasena sammodamānabhāvo’’ti. Saṇhavācāvasena hi sammodamānassa puggalassa",
  "tika-s0402t14:6_2": "bhāvo nāma saṇhavācatā. Teneva abhidhamme (dha. sa. 1350) –",
  "tika-s0402t14:7_0": "‘‘Tattha katamaṁ sākhalyaṁ? Yā sā vācā aṇḍakā kakkasā parakaṭukā parābhisajjanī kodhasāmantā",
  "tika-s0402t14:7_1": "asamādhisaṁvattanikā, tathārūpiṁ vācaṁ pahāya yā sā vācā nelā kaṇṇasukhā pemanīyā",
  "tika-s0402t14:7_2": "hadayaṅgamā porī bahujanakantā bahujanamanāpā, tathārūpiṁ vācaṁ bhāsitā hoti, yā",
  "tika-s0402t14:7_3": "tattha saṇhavācatā sakhilavācatā apharusavācatā, idaṁ vuccati sākhalya’’nti vuttaṁ.",
  "tika-s0402t14:8_0": "Tattha aṇḍakāti sadose savaṇe rukkhe niyyāsapiṇḍo, ahicchattādīni vā uṭṭhitāni aṇḍakānīti",
  "tika-s0402t14:8_1": "vadanti, pheggurukkhassa pana kuthitassa aṇḍāni viya uṭṭhitā cuṇṇapiṇḍiyo vā gaṇṭhiyo",
  "tika-s0402t14:8_2": "vā aṇḍakā. Idha pana byāpajjanakakkasādisabhāvato kaṇṭakappaṭibhāgena vācā aṇḍakāti",
  "tika-s0402t14:8_3": "vuttā. Padumanāḷaṁ viya sotaṁ ghaṁsayamānā pavisantī kakkasā daṭṭhabbā. Kodhena nibbattā",
  "tika-s0402t14:8_4": "tassa parivārabhūtā kodhasāmantā. Pure saṁvaddhanārī porī. Sā viya sukumārā mudukā",
  "tika-s0402t14:8_5": "vācā porī viyāti porī. Saṇhavācatātiādinā taṁ vācaṁ pavattamānaṁ dasseti.",
  "tika-s0402t14:9_0": "168. Pañcame ‘‘avihiṁsāti karuṇāpubbabhāgo’’ti ettakameva idha vuttaṁ, dīghanikāyaṭṭhakathāya",
  "tika-s0402t14:9_1": "saṅgītisuttavaṇṇanāyaṁ (dī. ni. aṭṭha. 3.304) pana ‘‘avihiṁsāti karuṇāpi karuṇāpubbabhāgopī’’ti",
  "tika-s0402t14:9_2": "vuttaṁ. Abhidhammepi (vibha. 182) ‘‘tattha katamā avihiṁsā? Yā sattesu karuṇā karuṇāyanā",
  "tika-s0402t14:9_3": "karuṇāyitattaṁ karuṇācetovimutti, ayaṁ vuccati avihiṁsā’’ti āgataṁ. Etthāpi hi yā",
  "tika-s0402t14:9_4": "kāci karuṇā ‘‘karuṇā’’ti vuttā, karuṇācetovimutti pana appanāppattāva.",
  "tika-s0402t14:10_0": "Sucisaddato bhāve yakāraṁ ikārassa ca ukārādesaṁ katvā ayaṁ niddesoti āha ‘‘socabyaṁ",
  "tika-s0402t14:10_1": "sucibhāvo’’ti. Ettha ca socabyanti sīlavasena sucibhāvoti vuttaṁ. Dīghanikāyaṭṭhakathāya",
  "tika-s0402t14:10_2": "saṅgītisuttavaṇṇanāyaṁ (dī. ni. aṭṭha. 3.304) pana ‘‘soceyyanti mettāya ca mettāpubbabhāgassa",
  "tika-s0402t14:10_3": "ca vasena sucibhāvo’’ti vuttaṁ. Teneva abhidhammepi ‘‘tattha katamaṁ socabyaṁ? Yā",
  "tika-s0402t14:10_4": "sattesu metti mettāyanā mettāyitattaṁ mettācetovimutti, idaṁ vuccati socabya’’nti",
  "tika-s0402t14:10_5": "niddeso kato. Etthāpi hi ‘‘mettī’’tiādinā yā kāci mettā vuttā, mettācetovimutti pana appanāppattāva.",
  "tika-s0402t14:11": "169-171. Chaṭṭhasattamaaṭṭhamāni heṭṭhā vuttanayāneva.",
  "tika-s0402t14:12": "172. Navame kāmaṁ sampayuttadhammesu thirabhāvopi balaṭṭho eva, paṭipakkhehi pana akampanīyataṁ sātisayaṁ balaṭṭhoti vuttaṁ ‘‘muṭṭhassacce akampanenā’’tiādi.",
  "tika-s0402t14:13_0": "173. Dasame paccanīkadhammasamanato samatho, samādhīti āha ‘‘samathoti cittekaggatā’’ti.",
  "tika-s0402t14:13_1": "Aniccādinā vividhenākārena dassanato passanato vipassanā, paññāti āha ‘‘saṅkhārapariggāhakañāṇa’’nti.",
  "tika-s0402t14:14_0": "174. Ekādasame dussīlyanti samādinnassa sīlassa bhedakaro vītikkamo. Diṭṭhivipattīti",
  "tika-s0402t14:14_1": "‘‘atthi dinna’’ntiādinayappavattāya sammādiṭṭhiyā dūsikā micchādiṭṭhīti āha ‘‘diṭṭhivipattīti micchādiṭṭhī’’ti.",
  "tika-s0402t14:15_0": "175. Dvādasame sīlasampadāti sabbabhāgato tassa anūnatāpatti paripuṇṇabhāvo sīlasampadā.",
  "tika-s0402t14:15_1": "Paripūraṇattho hettha sampadāsaddo. Tenevāha ‘‘paripuṇṇasīlatā’’ti. Diṭṭhisampadāti",
  "tika-s0402t14:15_2": "atthikadiṭṭhiādisammādiṭṭhipāripūribhāvena pavattaṁ ñāṇaṁ. Tañca kammassakatāsammādiṭṭhiādivasena",
  "tika-s0402t14:15_3": "pañcavidhaṁ hotīti āha ‘‘tena kammassakatā’’ti.",
  "tika-s0402t14:16_0": "176. Terasame sīlavisuddhīti visuddhiṁ pāpetuṁ samatthaṁ sīlaṁ, cittavisuddhiādiuparivisuddhiyā",
  "tika-s0402t14:16_1": "paccayo bhavituṁ samatthaṁ visuddhasīlanti vuttaṁ hoti. Suvisuddhameva hi sīlaṁ tassā",
  "tika-s0402t14:16_2": "padaṭṭhānaṁ hoti. Tenāha ‘‘sīlavisuddhīhi visuddhisampāpakaṁ sīla’’nti. Etthāpi visuddhisampāpakanti",
  "tika-s0402t14:16_3": "cittavisuddhiādiuparivisuddhiyā sampāpakanti attho daṭṭhabbo. Abhidhamme (dha. sa.",
  "tika-s0402t14:16_4": "1372) panāyaṁ ‘‘tattha katamā sīlavisuddhi? Kāyiko avītikkamo vācasiko avītikkamo",
  "tika-s0402t14:16_5": "kāyikavācasiko avītikkamo, ayaṁ vuccati sīlavisuddhī’’ti evaṁ vibhattā.",
  "tika-s0402t14:17_0": "Diṭṭhivisuddhīti visuddhiṁ pāpetuṁ samatthaṁ dassanañāṇaṁ dassanavisuddhi, paramatthavisuddhiṁ",
  "tika-s0402t14:17_1": "nibbānañca pāpetuṁ upanetuṁ samatthaṁ kammassakatañāṇādi sammādassananti attho. Tenāha",
  "tika-s0402t14:17_2": "‘‘visuddhisampāpikā…pe… pañcavidhāpi vā sammādiṭṭhī’’ti. Etthāpi visuddhisampāpikāti",
  "tika-s0402t14:17_3": "ñāṇadassanavisuddhiyā dassananibbānasaṅkhātāya paramatthavisuddhiyā ca sampāpikāti",
  "tika-s0402t14:17_4": "evamattho daṭṭhabbo. Abhidhamme (dha. sa. 1373) panāyaṁ ‘‘tattha katamā diṭṭhivisuddhi?",
  "tika-s0402t14:17_5": "Kammassakatañāṇaṁ, saccānulomikaṁ ñāṇaṁ, maggassa maggasamaṅgissa ñāṇaṁ, phalasamaṅgissa",
  "tika-s0402t14:17_6": "ñāṇa’’nti evaṁ vuttaṁ.",
  "tika-s0402t14:18_0": "Ettha ca idaṁ akusalakammaṁ no sakaṁ, idaṁ pana kammaṁ sakanti evaṁ byatirekato anvayato",
  "tika-s0402t14:18_1": "ca kammassakatajānanañāṇaṁ kammassakatañāṇaṁ. Tividhaduccaritañhi attanā katampi",
  "tika-s0402t14:18_2": "parena katampi no sakakammaṁ nāma hoti atthabhañjanato, sucaritaṁ sakakammaṁ nāma",
  "tika-s0402t14:18_3": "atthajananato. Vipassanāñāṇaṁ pana vacīsaccañca anulometi, paramatthasaccañca na",
  "tika-s0402t14:18_4": "vilometīti saccānulomikañāṇanti vuttaṁ. Vipassanāñāṇañhi lakkhaṇāni paṭivijjhanatthaṁ",
  "tika-s0402t14:18_5": "ārambhakāle ‘‘aniccaṁ dukkhaṁ anattā’’ti pavattaṁ vacīsaccañca anulometi, tatheva",
  "tika-s0402t14:18_6": "paṭivijjhanato paramatthasaccaṁ nibbānañca na vilometi na virādheti ekanteneva sampāpanato.",
  "tika-s0402t14:19_0": "177. Cuddasame diṭṭhivisuddhīti paṭhamamaggasammādiṭṭhi vuttā. Yathādiṭṭhissa ca",
  "tika-s0402t14:19_1": "padhānanti taṁsampayuttameva vīriyaṁ. Teneva dīghanikāyaṭṭhakathāyaṁ (dī. ni. aṭṭha.",
  "tika-s0402t14:19_2": "3.304) ‘‘diṭṭhivisuddhīti ñāṇadassanaṁ kathitaṁ. Yathādiṭṭhissa ca padhānanti taṁsampayuttameva",
  "tika-s0402t14:19_3": "vīriya’’nti vuttaṁ. Ettha hi ñāṇadassananti ñāṇabhūtaṁ dassanaṁ. Tena dassanamaggaṁ",
  "tika-s0402t14:19_4": "vadati. Taṁsampayuttameva vīriyanti paṭhamamaggasampayuttavīriyamāha. Apica diṭṭhivisuddhīti",
  "tika-s0402t14:19_5": "sabbāpi maggasammādiṭṭhi. Yathādiṭṭhissa ca padhānanti taṁsampayuttameva vīriyaṁ.",
  "tika-s0402t14:19_6": "Teneva dīghanikāyaṭṭhakathāyaṁ ‘‘apica purimapadena catumaggañāṇaṁ, pacchimapadena",
  "tika-s0402t14:19_7": "taṁsampayuttaṁ vīriya’’nti vuttaṁ.",
  "tika-s0402t14:20_0": "Atha vā diṭṭhīvisuddhīti kammassakatañāṇādisaṅkhātā sabbāpi sammādiṭṭhi vuttā. Yathādiṭṭhissa",
  "tika-s0402t14:20_1": "ca padhānanti yo cetasiko vīriyārambho…pe… sammāvāyāmoti. Ayameva pāḷiyā sameti.",
  "tika-s0402t14:20_2": "Abhidhamme hi ‘‘diṭṭhivisuddhi kho panāti yā paññā pajānanā…pe… amoho dhammavicayo",
  "tika-s0402t14:20_3": "sammādiṭṭhi. Yathādiṭṭhissa ca padhānanti yo cetasiko vīriyārambho…pe… sammāvāyāmo’’ti",
  "tika-s0402t14:20_4": "evamayaṁ duko vibhatto. Teneva abhidhammaṭṭhakathāyaṁ (dha. sa. aṭṭha. 1374) ‘‘yā",
  "tika-s0402t14:20_5": "paññā pajānanātiādīhi heṭṭhā vuttāni kammassakatañāṇādīneva cattāri ñāṇāni vibhattāni.",
  "tika-s0402t14:20_6": "‘Yo cetasiko vīriyārambho’tiādīhi padehi niddiṭṭhaṁ vīriyaṁ gahitaṁ paññāya lokiyaṭṭhāne",
  "tika-s0402t14:20_7": "lokiyaṁ, lokuttaraṭṭhāne lokuttara’’nti vuttaṁ.",
  "tika-s0402t14:21_0": "Idhāpi visuddhisampāpikā catumaggasammādiṭṭhi, pañcavidhāpi vā sammādiṭṭhi diṭṭhivisuddhīti",
  "tika-s0402t14:21_1": "adhippāyena ‘‘diṭṭhivisuddhīti visuddhisampāpikā sammādiṭṭhiyevā’’ti vuttaṁ. Heṭṭhimamaggasampayuttaṁ",
  "tika-s0402t14:21_2": "vīriyanti idaṁ pana ‘‘yathādiṭṭhissa ca padhānanti paṭhamamaggasampayuttaṁ vīriyanti",
  "tika-s0402t14:21_3": "vutta’’nti adhippāyena vadati. Ettha ca taṁtaṁbhāṇakānaṁ matabhedenāyaṁ vaṇṇanābhedoti",
  "tika-s0402t14:21_4": "na aṭṭhakathāvacanānaṁ aññamaññavirodho saṅkitabbo. Atha yathādiṭṭhissa ca padhānanti",
  "tika-s0402t14:21_5": "heṭṭhimamaggasampayuttameva vīriyaṁ kasmā vuttanti āha ‘‘tañhi tassā diṭṭhiyā anurūpattā’’tiādi.",
  "tika-s0402t14:21_6": "Tattha tassā diṭṭhiyāti heṭṭhimamaggasampayuttāya diṭṭhiyā. Yathādiṭṭhissāti anurūpadiṭṭhissa",
  "tika-s0402t14:21_7": "kalyāṇadiṭṭhissa nibbattitappakāradiṭṭhissa vā nibbattetabbapadhānānurūpadiṭṭhissa",
  "tika-s0402t14:21_8": "yathādiṭṭhippavattakiriyassa vāti evampettha atthaṁ saṁvaṇṇayanti.",
  "tika-s0402t14:22_0": "178. Pannarasame samattaṁ tussanaṁ titti santuṭṭhi, natthi etassa santuṭṭhīti asantuṭṭhi,",
  "tika-s0402t14:22_1": "asantuṭṭhissa bhāvo asantuṭṭhitā. Yā kusalānaṁ dhammānaṁ bhāvanāya asantuṭṭhassa",
  "tika-s0402t14:22_2": "bhiyyokamyatā, tassā etaṁ adhivacanaṁ. Tāya hi samaṅgibhūto puggalo sīlaṁ pūretvā",
  "tika-s0402t14:22_3": "jhānaṁ uppādeti, jhānaṁ labhitvā vipassanaṁ ārabhati, āraddhavipassako arahattaṁ",
  "tika-s0402t14:22_4": "aggahetvā antarā vosānaṁ nāpajjati, ‘‘alamettāvatā katamettāvatā’’ti saṅkocaṁ na",
  "tika-s0402t14:22_5": "pāpuṇāti. Tenāha ‘‘aññatra arahattamaggā kusalesu dhammesu asantuṭṭhibhāvo’’ti. Tatra",
  "tika-s0402t14:22_6": "aññatra arahattamaggāti arahattamaggasampattaṁ vināti attho. ‘‘Appaṭivānitā ca padhānasmi’’nti",
  "tika-s0402t14:22_7": "idaṁ heṭṭhā vuttanayattā uttānatthamevāti na vibhattaṁ.",
  "tika-s0402t14:23_0": "179. Soḷasame muṭṭhā naṭṭhā sati etassāti muṭṭhassati, tassa bhāvo muṭṭhassaccanti",
  "tika-s0402t14:23_1": "āha ‘‘muṭṭhassaccanti muṭṭhassatibhāvo’’ti. Muṭṭhassatibhāvoti ca satippaṭipakkho",
  "tika-s0402t14:23_2": "dhammo, na satiyā abhāvamattaṁ. Asampajaññanti ‘‘tattha katamaṁ asampajaññaṁ? Yaṁ",
  "tika-s0402t14:23_3": "aññāṇaṁ adassanaṁ…pe… avijjālaṅghī moho akusalamūla’’nti (dha. sa. 1357) evaṁ vuttā",
  "tika-s0402t14:23_4": "avijjāyeva. Tathā hi vijjāpaṭipakkho avijjā vijjāya pahātabbato, evaṁ sampajaññappaṭipakkho",
  "tika-s0402t14:23_5": "asampajaññaṁ . Yasmā pana sampajaññappaṭipakkhe sati tassa vasena ñāṇassa abhāvo",
  "tika-s0402t14:23_6": "hoti, tasmā vuttaṁ ‘‘aññāṇabhāvo’’ti.",
  "tika-s0402t14:24_0": "180. Sattarasame apilāpanalakkhaṇā satīti udake lābu viya yena cittaṁ ārammaṇe pilavitvā",
  "tika-s0402t14:24_1": "viya tiṭṭhati, na ogāhati, taṁ pilāpanaṁ. Na pilāpanaṁ apilāpanaṁ, taṁ lakkhaṇaṁ",
  "tika-s0402t14:24_2": "sabhāvo etissāti apilāpanalakkhaṇā.",
  "tika-s0402t14:25": "Samāpattivaggavaṇṇanā niṭṭhitā.",
  "tika-s0402t14:26": "Tatiyapaṇṇāsakaṁ niṭṭhitaṁ."
}