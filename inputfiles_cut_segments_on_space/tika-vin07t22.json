{
  "tika-vin07t22:0": "7. Kathinakkhandhako",
  "tika-vin07t22:1": "Kathinānujānanakathāvaṇṇanā",
  "tika-vin07t22:2_0": "306. Kathinakkhandhake sīsavasenāti padhānavasena. Kathinanti pañcānisaṁse antokaraṇasamatthatāya",
  "tika-vin07t22:2_1": "thiranti attho. So nesaṁ bhavissatīti yujjatīti “so tumhāka”nti avatvā “nesa”nti",
  "tika-vin07t22:2_2": "vacanaṁ yujjati. Ye atthatakathināti na kevalaṁ tumhākameva, ye aññepi atthatakathinā,",
  "tika-vin07t22:2_3": "tesaṁ bhavissatīti attho. Atha vā voti tadā sammukhībhūtehi saddhiṁ asammukhībhūte",
  "tika-vin07t22:2_4": "ca anāgate ca bhikkhū sabbe ekato sampiṇḍetvā vuttaṁ, tumhākanti attho. So nesanti",
  "tika-vin07t22:2_5": "ettha so tesanti yojetabbaṁ. Tenāha “atthatakathinānaṁ vo, bhikkhave, imāni pañca",
  "tika-vin07t22:2_6": "kappissantī”ti. Matakacīvaranti matassa cīvaraṁ. “Vutthavassavasenā”ti idaṁ pacchimavassaṁvutthānampi",
  "tika-vin07t22:2_7": "sādhāraṇanti āha “purimikāya vassaṁ upagantvā paṭhamapavāraṇāya pavāritā labhantī”ti.",
  "tika-vin07t22:2_8": "Upagatā vā na labhantīti pacchimikāya vutthavassepi sandhāya vuttaṁ.",
  "tika-vin07t22:3": "Khalimakkhitasāṭakoti ahatavatthaṁ sandhāya vuttaṁ. “Akātuṁ na labbhatī”ti iminā anādariye sati dukkaṭanti dīpeti.",
  "tika-vin07t22:4_0": "“Apaloketvā”ti idaṁ aññesaṁ vassaṁvutthabhikkhūnaṁ adatvā dātukāmehi kattabbavidhidassanaṁ.",
  "tika-vin07t22:4_1": "Yadi evaṁ kammavācāya eva dānaṁ avuttanti āha “kammavācā panā”tiādi. Kathinacīvaraṁ",
  "tika-vin07t22:4_2": "viya kammavācāya dātuṁ na vaṭṭatīti apaloketvāva dātabbanti adhippāyo.",
  "tika-vin07t22:5_0": "308.Mahābhūmikanti mahāvisayaṁ, catuvīsatiākāravantatāya mahāvitthārikanti vuttaṁ",
  "tika-vin07t22:5_1": "hoti. Pañcakanti pañcakhaṇḍaṁ. Eseva nayo sesesupi. Paṭhamacimilikāti kathinavatthato",
  "tika-vin07t22:5_2": "aññā attano pakaticimilikā. Kucchicimilikaṁ katvā sibbitamattenāti thirajiṇṇānaṁ",
  "tika-vin07t22:5_3": "cimilikānaṁ ekato katvā sibbanassetaṁ adhivacananti vadanti. Mahāpaccariyaṁ, kurundiyañca",
  "tika-vin07t22:5_4": "vuttavacananti dassanaṁ, byañjanato eva bhedo, na atthatoti dassanatthaṁ katantipi",
  "tika-vin07t22:5_5": "vadanti. Piṭṭhianuvātāropanamattenāti dīghato anuvātassa āropanamattena. Kucchianuvātāropanamattenāti",
  "tika-vin07t22:5_6": "puthulato anuvātassa āropanamattena. Rattinissaggiyenāti rattiatikkantena.",
  "tika-vin07t22:6_0": "309.Hatavatthakasāṭakenāti atijiṇṇasāṭako. Na hi tenātiādīsu tena parivārāgatapāṭhena",
  "tika-vin07t22:6_1": "idha ānetvā avuccamānena kathinatthārakassa jānitabbesu na kiñci parihāyati, tassa",
  "tika-vin07t22:6_2": "sabbassa idheva vuttattāti adhippāyo.",
  "tika-vin07t22:7_0": "310. Mātā viyāti mātikā, ivatthe ka-paccayo daṭṭhabbo. Tena siddhamatthaṁ dassento",
  "tika-vin07t22:7_1": "āha “mātikāti mātaro”tiādi. Assāti etissā mātikāya. Pakkamanantiko kathinubbhāro",
  "tika-vin07t22:7_2": "eva hi sayaṁ attano uppajjatīti evamabhedūpacārena “mātikā”ti vutto ubbhārasseva",
  "tika-vin07t22:7_3": "pakkamanante samuppattito, tabbinimuttāya ca mātikāya abhāvā, tappakāsikāpi cettha",
  "tika-vin07t22:7_4": "pāḷi “mātikā”ti vattuṁ yujjati. Sāpi hi pakkamanantikubbhārappakāsanena “pakkamanantikā”ti",
  "tika-vin07t22:7_5": "vuttā. Eseva nayo sesubbhāresupi. Pakkamananti cettha upacārasīmātikkamanaṁ daṭṭhabbaṁ.",
  "tika-vin07t22:8": "Kathinānujānanakathāvaṇṇanā niṭṭhitā.",
  "tika-vin07t22:9": "Ādāyasattakakathāvaṇṇanā",
  "tika-vin07t22:10_0": "311.“Na puna āgamissa”nti idaṁ āvāsapalibodhupacchedakāraṇadassanaṁ. Pañcasu hi cīvaramāsesu",
  "tika-vin07t22:10_1": "yadā kadāci na paccessanti cittena upacārasīmātikkamena āvāsapalibodho chijjati.",
  "tika-vin07t22:10_2": "Paccessanti bahiupacāragatassa pana yattha katthaci na paccessanti citte uppannamatte",
  "tika-vin07t22:10_3": "chijjati. Paṭhamaṁ cīvarapalibodho chijjatīti na paccessanti pakkamanato puretarameva",
  "tika-vin07t22:10_4": "cīvarassa niṭṭhitattā vuttaṁ. “Katacīvaramādāyā”ti hi vuttaṁ. Atthatakathinassa hi",
  "tika-vin07t22:10_5": "bhikkhuno yāva “saṅghato vā dāyakakulādito vā cīvaraṁ labhissāmī”ti cīvarāsā vā laddhavatthānaṁ",
  "tika-vin07t22:10_6": "sahāyasampadādiyogaṁ labhitvā saṅghāṭiādibhāvena “chinditvā karissāmī”ti karaṇicchā",
  "tika-vin07t22:10_7": "vā pavattati, tāva cīvarapalibodho anupacchinno eva. Yadā pana yathāpatthitaṭṭhānato",
  "tika-vin07t22:10_8": "cīvarādīnaṁ sabbathā alābhena vā cīvarāsā ceva laddhānaṁ katvā niṭṭhānena vā naṭṭhavinaṭṭhādibhāvena",
  "tika-vin07t22:10_9": "vā cīvare nirapekkhatāya vā karaṇicchā ca vigacchati, tadā cīvarapalibodho upacchinno hoti.",
  "tika-vin07t22:11_0": "So ca idha “katacīvaraṁ ādāyā”ti vacanena pakāsito. Evaṁ upari sabbattha pāḷivacanakkamaṁ",
  "tika-vin07t22:11_1": "nissāya nesaṁ paṭhamaṁ, pacchā ca upacchijjanaṁ vuttanti daṭṭhabbaṁ. Sabbathāpi ca",
  "tika-vin07t22:11_2": "imesaṁ ubhinnaṁ palibodhānaṁ upacchedeneva kathinubbhāro, na ekassa. Tesañca pubbāpariyena,",
  "tika-vin07t22:11_3": "ekakkhaṇe ca upacchijjanaṁ dassetuṁ imā aṭṭha mātikā ṭhapitāti veditabbā. Antosīmāyanti",
  "tika-vin07t22:11_4": "cīvaraniṭṭhānakkhaṇeyeva chinnattā vuttaṁ. Nevimaṁ cīvaraṁ kāressanti cīvare apekkhāya",
  "tika-vin07t22:11_5": "vigatattā karaṇapalibodhassāpi upacchinnataṁ dasseti. Yo pana appicchatāya vā anatthikatāya",
  "tika-vin07t22:11_6": "vā sabbathā cīvaraṁ na sampaṭicchati, tassa bahisīmāgatassa sabbathāpi cīvarapalibodhābhāvena",
  "tika-vin07t22:11_7": "na paccessanti sanniṭṭhānamattena sanniṭṭhānantiko kathinubbhāro veditabbo. So panāti",
  "tika-vin07t22:11_8": "palibodhupacchedo. Ayaṁ panāti āsāvacchedako kathinubbhāro visuṁ vitthāretvā vutto,",
  "tika-vin07t22:11_9": "idha na vuttoti sambandho.",
  "tika-vin07t22:12_0": "Anāsāya labhatīti “yasmiṁ kule cīvaraṁ labhissāmā”ti āsā anuppannapubbā, tattha cīvarāsāya",
  "tika-vin07t22:12_1": "anuppannaṭṭhāne yattha katthaci labhatīti attho. Āsāya na labhatīti āsīsitaṭṭhāne",
  "tika-vin07t22:12_2": "na labhatīti attho. Idha na vuttoti idha savanantikānantare na vutto. Tatthāti tasmiṁ",
  "tika-vin07t22:12_3": "sīmātikkantike. Sīmātikkantiko nāma cīvaramāsānaṁ pariyantadivasasaṅkhātāya sīmāya",
  "tika-vin07t22:12_4": "atikkamanato sañjāto. Keci “bahisīmāya kālātikkamo sīmātikkamo”ti maññanti, tesaṁ",
  "tika-vin07t22:12_5": "antoupacāre cīvarakālātikkamepi kathinubbhāro asammato nāma siyāti na cetaṁ yuttaṁ.",
  "tika-vin07t22:12_6": "Tasmā yattha katthaci kālātikkamo sīmātikkamoti veditabbo. Ettha ca pāḷiyaṁ “katacīvaro”ti",
  "tika-vin07t22:12_7": "idaṁ upalakkhaṇamattaṁ, akatacīvarassapi kālātikkamena sīmātikkantiko hoti, dve ca",
  "tika-vin07t22:12_8": "palibodhā ekato chijjanti. Evaṁ aññatthāpi yathāsambhavaṁ taṁtaṁ visesanābhāvepi",
  "tika-vin07t22:12_9": "kathinubbhāratā, palibodhupacchedappakāro ca veditabbo. “Sahubbhāre dvepi palibodhā",
  "tika-vin07t22:12_10": "apubbaṁ acarimaṁ chijjantī”ti idaṁ akatacīvarassa paccessanti adhiṭṭhānasambhavapakkhaṁ",
  "tika-vin07t22:12_11": "sandhāya vuttaṁ, tesu aññatarābhāvepi sahubbhārova hoti.",
  "tika-vin07t22:13_0": "312-325. Samādāyavāro ādāyavārasadisova. Upasaggamevettha viseso. Tenāha “puna samādāyavārepi…pe…",
  "tika-vin07t22:13_1": "teyeva dassitā”ti. Vippakatacīvare pakkamanantikassa abhāvato “yathāsambhava”nti",
  "tika-vin07t22:13_2": "vuttaṁ. Teneva vippakatacīvaravāre chaḷeva ubbhārā vuttā, cīvare hatthagate ca āsāvacchedikassa",
  "tika-vin07t22:13_3": "asambhavā, so etesu vāresu yattha katthaci na vutto, visuññeva vutto. Vippakatavāre",
  "tika-vin07t22:13_4": "cettha ādāyavārasamādāyavāravasena dve chakkavārā vuttā.",
  "tika-vin07t22:14_0": "Tato paraṁ niṭṭhānasanniṭṭhānanāsanantikānaṁ vasena tīṇi tikāni dassitāni. Tattha",
  "tika-vin07t22:14_1": "tatiyattike anadhiṭṭhitenāti “paccessaṁ, na paccessa”nti evaṁ anadhiṭṭhitena, na",
  "tika-vin07t22:14_2": "evaṁ manasikatvāti attho. Tatiyattikato pana paraṁ ekaṁ chakkaṁ dassitaṁ. Evaṁ tīṇi",
  "tika-vin07t22:14_3": "tikāni, ekaṁ chakkañcāti paṭhamaṁ pannarasakaṁ vuttaṁ, iminā nayena dutiyapannarasakādīni veditabbāni.",
  "tika-vin07t22:15_0": "Pāḷiyaṁ āsādvādasake bahisīmāgatassa kathinuddhāresu tesampi cīvarāsādivasena cīvarapalibodho",
  "tika-vin07t22:15_1": "yāva cīvaraniṭṭhānā tiṭṭhatīti āha “so bahisīmāgato suṇāti ‘ubbhataṁ kira tasmiṁ",
  "tika-vin07t22:15_2": "āvāse kathinanti…pe… savanantiko kathinuddhāro”’ti. Ettha ca savanakkhaṇe āvāsapalibodho",
  "tika-vin07t22:15_3": "paṭhamaṁ chijjati, niṭṭhite cīvarapalibodhoti veditabbo.",
  "tika-vin07t22:16_0": "Disaṁgamikanavake disaṁgamiko pakkamatīti na paccessanti pakkamati, iminā āvāsapalibodhābhāvo",
  "tika-vin07t22:16_1": "dassito hoti. Teneva vassaṁvutthāvāse puna gantvā cīvaraniṭṭhāpitamatte niṭṭhānantiko",
  "tika-vin07t22:16_2": "kathinuddhāro vutto. “Cīvarapaṭivisaṁ apavilāyamāno”ti iminā cīvarapalibodhasamaṅgikattamassa",
  "tika-vin07t22:16_3": "dasseti, apavilāyamānoti ākaṅkhamāno. Sesaṁ suviññeyyameva.",
  "tika-vin07t22:17": "Ādāyasattakakathāvaṇṇanā niṭṭhitā.",
  "tika-vin07t22:18": "Kathinakkhandhakavaṇṇanānayo niṭṭhito."
}