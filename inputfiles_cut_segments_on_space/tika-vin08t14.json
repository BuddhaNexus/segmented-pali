{
  "tika-vin08t14:0": "14. Pathavīkhaṇanavinicchayakathā",
  "tika-vin08t14:1_0": "72. Evaṁ dānavissāsaggāhalābhapariṇāmanavinicchayaṁ kathetvā idāni pathavīvinicchayaṁ",
  "tika-vin08t14:1_1": "kathetuṁ “pathavī”tyādimāha. Tattha pattharatīti pathavī, pa-pubba thara santharaṇeti",
  "tika-vin08t14:1_2": "dhātu, ra-kārassa va-kāro, sasambhārapathavī. Tappabhedamāha “dve pathavī, jātā ca",
  "tika-vin08t14:1_3": "pathavī ajātā ca pathavī”ti. Tāsaṁ visesaṁ dassetuṁ “tattha jātā nāma pathavī”tyādimāha.",
  "tika-vin08t14:1_4": "Tattha suddhapaṁsukā…pe… yebhuyyenamattikāpathavī jātā nāma pathavī hoti. Na kevalaṁ",
  "tika-vin08t14:1_5": "sāyeva, adaḍḍhā pathavīpi “jātā pathavī”ti vuccati. Na kevalaṁ imā dveyeva, yopi",
  "tika-vin08t14:1_6": "paṁsupuñjo vā…pe… cātumāsaṁ ovaṭṭho, sopi “jātā pathavī”ti vuccatīti yojanā. Itaratrapi eseva nayo.",
  "tika-vin08t14:2_0": "Tattha suddhā paṁsukāyeva ettha pathaviyā atthi, na pāsāṇādayoti suddhapaṁsukā. Tathā",
  "tika-vin08t14:2_1": "suddhamattikā. Appā pāsāṇā etthāti appapāsāṇā. Itaresupi eseva nayo. Yebhuyyena paṁsukā",
  "tika-vin08t14:2_2": "etthāti yebhuyyenapaṁsukā, aluttasamāsoyaṁ, tathā yebhuyyenamattikā. Tattha muṭṭhippamāṇato",
  "tika-vin08t14:2_3": "upari pāsāṇā. Muṭṭhippamāṇā sakkharā. Kathalāti kapālakhaṇḍādi. Marumpāti kaṭasakkharā.",
  "tika-vin08t14:2_4": "Vālukā vālukāyeva. Yebhuyyenapaṁsukāti ettha tīsu koṭṭhāsesu dve koṭṭhāsā paṁsu,",
  "tika-vin08t14:2_5": "eko pāsāṇādīsu aññatarakoṭṭhāso. Adaḍḍhāpīti uddhanapattapacanakumbhakārātapādivasena",
  "tika-vin08t14:2_6": "tathā tathā adaḍḍhā, sā pana visuṁ natthi, suddhapaṁsuādīsu aññatarāvāti veditabbā.",
  "tika-vin08t14:2_7": "Yebhuyyenasakkharāti bahutarasakkharā. Hatthikucchiyaṁ kira ekaṁ pacchipūraṁ āharāpetvā",
  "tika-vin08t14:2_8": "doṇiyaṁ dhovitvā pathaviyā yebhuyyenasakkharabhāvaṁ ñatvā sayaṁ bhikkhū pokkharaṇiṁ",
  "tika-vin08t14:2_9": "khaṇiṁsūti. Yāni pana majjhe “appapaṁsuappamattikā”ti dve padāni, tāni yebhuyyenapāsāṇādipañcakameva",
  "tika-vin08t14:2_10": "pavisanti. Tesaññeva hi dvinnaṁ pabhedavacanametaṁ, yadidaṁ suddhapāsāṇādiādi.",
  "tika-vin08t14:3_0": "Ettha ca kiñcāpi yebhuyyenapaṁsuṁ appapaṁsuñca pathaviṁ vatvā upaḍḍhapaṁsukāpathavī",
  "tika-vin08t14:3_1": "na vuttā, tathāpi paṇṇattivajjasikkhāpadesu sāvasesapaññattiyāpi sambhavato upaḍḍhapaṁsukāyapi",
  "tika-vin08t14:3_2": "pathaviyā pācittiyamevāti gahetabbaṁ. Keci pana “sabbacchannādīsu upaḍḍhacchanne",
  "tika-vin08t14:3_3": "dukkaṭassa vuttattā idhāpi dukkaṭaṁ yujjatī”ti vadanti, taṁ na yuttaṁ pācittiyavatthukañca",
  "tika-vin08t14:3_4": "anāpattivatthukañca duvidhaṁ pathaviṁ ṭhapetvā aññissā dukkaṭavatthukāya tatiyāya",
  "tika-vin08t14:3_5": "pathaviyā abhāvato. Dveyeva hi pathaviyo vuttā “jātā ca pathavī ajātā ca pathavī”ti,",
  "tika-vin08t14:3_6": "tasmā dvīsu aññatarāya pathaviyā bhavitabbaṁ. Vinayavinicchaye ca sampatte garukalahukesu",
  "tika-vin08t14:3_7": "garukeyeva ṭhātabbattā na sakkā ettha anāpattiyā bhavituṁ. Sabbacchannādīsu pana",
  "tika-vin08t14:3_8": "upaḍḍhe dukkaṭaṁ yuttaṁ tattha tādisassa dukkaṭavatthuno sambhavato. Vimativinodaniyampi",
  "tika-vin08t14:3_9": "“appapaṁsumattikāya pathaviyā anāpattivatthubhāvena vuttattā upaḍḍhapaṁsumattikāyapi",
  "tika-vin08t14:3_10": "pācittiyamevāti gahetabbaṁ. Na hetaṁ dukkaṭavatthūti sakkā vattuṁ jātājātavinimuttāya",
  "tika-vin08t14:3_11": "tatiyāya pathaviyā abhāvato”ti vuttaṁ.",
  "tika-vin08t14:4_0": "Khaṇantassa khaṇāpentassa vāti antamaso pādaṅguṭṭhakenapi sammajjanisalākāyapi sayaṁ",
  "tika-vin08t14:4_1": "vā khaṇantassa aññena vā khaṇāpentassa. “Pokkharaṇiṁ khaṇā”ti vadati, vaṭṭatīti “imasmiṁ",
  "tika-vin08t14:4_2": "okāse”ti aniyametvā vuttattā vaṭṭati. “Imaṁ valliṁ khaṇā”ti vuttepi pathavikhaṇanaṁ",
  "tika-vin08t14:4_3": "sandhāya pavattavohārattā imināva sikkhāpadena pācittiyaṁ, na bhūtagāmasikkhāpadena,",
  "tika-vin08t14:4_4": "ubhayampi sandhāya vutte pana dvepi pācittiyāni honti.",
  "tika-vin08t14:5_0": "73.Kuṭehīti ghaṭehi. Tanukakaddamoti udakamissakakaddamo, so ca udakagatikattā vaṭṭati.",
  "tika-vin08t14:5_1": "Udakapappaṭakoti udake antobhūmiyaṁ paviṭṭhe tassa uparibhāgaṁ chādetvā tanukapaṁsu",
  "tika-vin08t14:5_2": "vā mattikā vā paṭalaṁ hutvā palavamānā uṭṭhāti, tasmiṁ udake sukkhepi taṁ paṭalaṁ",
  "tika-vin08t14:5_3": "vātena calamānaṁ tiṭṭhati, taṁ udakapappaṭako nāma. Omakacātumāsanti ūnacātumāsaṁ.",
  "tika-vin08t14:5_4": "Ovaṭṭhanti devena ovaṭṭhaṁ. Akatapabbhāreti avalañjanaṭṭhānadassanatthaṁ vuttaṁ.",
  "tika-vin08t14:5_5": "Tādise hi vammikassa sabbhāvoti. Mūsikukkuraṁ nāma mūsikāhi khaṇitvā bahi katapaṁsurāsi.",
  "tika-vin08t14:6_0": "Esevanayoti omakacātumāsaṁ ovaṭṭhoyeva vaṭṭatīti attho. Ekadivasampi na vaṭṭatīti",
  "tika-vin08t14:6_1": "ovaṭṭhacātumāsato ekadivasātikkantopi vikopetuṁ na vaṭṭati. Heṭṭhabhūmisambandhepi",
  "tika-vin08t14:6_2": "ca gokaṇṭake bhūmito chinditvā chinditvā uggatattā accuggataṁ matthakato chindituṁ",
  "tika-vin08t14:6_3": "gahetuñca vaṭṭatīti vadanti. Sakaṭṭhāne atiṭṭhamānaṁ katvā pādehi madditvā āloḷitakaddamampi gahetuṁ vaṭṭati.",
  "tika-vin08t14:7_0": "Acchadanantiādinā vuttattā ujukaṁ ākāsato patitavassodakena ovaṭṭhameva jātapathavī",
  "tika-vin08t14:7_1": "hoti, na chadanādīsu patitvā tato pavattaudakena tintanti veditabbaṁ. Tatoti purāṇasenāsanato.",
  "tika-vin08t14:7_2": "Iṭṭhakaṁ gaṇhāmītiādi suddhacittaṁ sandhāya vuttaṁ. “Udakenāti ujukaṁ ākāsatoyeva",
  "tika-vin08t14:7_3": "patitaudakena. Sace pana aññattha paharitvā patitena udakena temitaṁ hoti, vaṭṭatī”ti",
  "tika-vin08t14:7_4": "vadanti. Maṇḍapatthambhanti sākhāmaṇḍapatthambhaṁ.",
  "tika-vin08t14:8_0": "74.Uccāletvāti ukkhipitvā. Tena apadesenāti tena lesena. Avisayattā anāpattīti ettha",
  "tika-vin08t14:8_1": "sacepi nibbāpetuṁ sakkā hoti, paṭhamaṁ suddhacittena dinnattā dahatūti sallakkhetvāpi",
  "tika-vin08t14:8_2": "tiṭṭhati, anāpatti. Mahāmattikanti bhittilepanaṁ.",
  "tika-vin08t14:9": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t14:10": "Pathavīkhaṇanavinicchayakathālaṅkāro nāma",
  "tika-vin08t14:11": "Cuddasamo paricchedo."
}