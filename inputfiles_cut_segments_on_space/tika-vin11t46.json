{
  "tika-vin11t46:0": "Sādhāraṇāsādhāraṇakathāvaṇṇanā",
  "tika-vin11t46:1_0": "779-80.Sabbasikkhāpadānanti ubhatovibhaṅgāgatānaṁ sabbasikkhāpadānaṁ. Bhikkhūhi bhikkhunīhīti",
  "tika-vin11t46:1_1": "ubhayattha sahatthe karaṇavacanaṁ. Bhikkhūhi bhikkhunīnañca, bhikkhunīhi bhikkhūnañcāti",
  "tika-vin11t46:1_2": "ubhayattha asādhāraṇapaññattañca, tathā bhikkhūhi bhikkhunīnañca, bhikkhunīhi bhikkhūnañcāti",
  "tika-vin11t46:1_3": "ubhayattha sādhāraṇasikkhāpadañca ahaṁ vakkhāmīti yojanā. Samāhitāti ekaggacittā.",
  "tika-vin11t46:1_4": "Taṁ mayā vuccamānaṁ nidānādinayaṁ. Suṇāthāti sotujanaṁ sakkaccasavane niyojeti.",
  "tika-vin11t46:2": "781.‘‘Nidāna’’ntiādigāthā vuttatthāva.",
  "tika-vin11t46:3": "782-3.‘‘Kati vesāliyā’’tiādi pucchāgāthā uttānatthāyeva.",
  "tika-vin11t46:4_0": "786. ‘‘Dasa vesāliyā’’tiādivissajjanagāthānaṁ ‘‘methuna’’ntiādayo niddesavasena vuttā.",
  "tika-vin11t46:4_1": "Viggahoti manussaviggahaṁ pārājikaṁ. Catutthantimavatthukanti uttarimanussadhammapārājikaṁ.",
  "tika-vin11t46:4_2": "Atirekacīvaranti paṭhamakathinaṁ. Suddhakāḷakeḷakalomakanti eḷakalomavagge dutiyaṁ.",
  "tika-vin11t46:5_0": "787.Bhūtanti paṭhame musāvādavagge aṭṭhamaṁ. Paramparañcevāti paramparabhojanasikkhāpadaṁ.",
  "tika-vin11t46:5_1": "Mukhadvāranti catutthe bhojanavagge dasamaṁ. Bhikkhunīsu ca akkosoti bhikkhunipātimokkhe",
  "tika-vin11t46:5_2": "chaṭṭhe ārāmavagge dutiyaṁ.",
  "tika-vin11t46:6": "788.Dveanuddhaṁsanānīti aṭṭhamanavamasaṅghādisesā. Cīvarassa paṭiggahoti cīvaravagge pañcamaṁ.",
  "tika-vin11t46:7_0": "789.Rūpiyanti eḷakalomavagge aṭṭhamaṁ. Suttaviññattīti pattavagge chaṭṭhaṁ. Ujjhāpananti",
  "tika-vin11t46:7_1": "dutiye bhūtagāmavagge tatiyaṁ. Paripācitapiṇḍoti tatiye ovādavagge navamaṁ. Tatheva",
  "tika-vin11t46:7_2": "gaṇabhojananti catutthe bhojanavagge dutiyaṁ.",
  "tika-vin11t46:8_0": "790.Vikāle bhojanañcevāti tattheva sattamaṁ. Cārittanti acelakavagge pañcame chaṭṭhaṁ.",
  "tika-vin11t46:8_1": "Nhānanti surāpānavagge chaṭṭhe sattamaṁ. Ūnavīsativassanti sattame sappāṇakavagge",
  "tika-vin11t46:8_2": "pañcamaṁ. Datvā saṅghena cīvaranti aṭṭhame sahadhammikavagge navamaṁ.",
  "tika-vin11t46:9_0": "791.Vosāsantīti dutiyaṁ bhikkhupāṭidesanīyaṁ. Naccaṁ vā gītaṁ vāti paṭhame lasuṇavagge",
  "tika-vin11t46:9_1": "dasamaṁ. Cārikadvayanti catutthe tuvaṭṭavagge sattamaṭṭhamāni. Chandadānenāti aṭṭhame",
  "tika-vin11t46:9_2": "kumāribhūtavagge ekādasamaṁ. ‘‘Chandadānetī’’ti vā pāṭho. ‘‘Chandadānaṁ iti ime’’ti padacchedo.",
  "tika-vin11t46:10_0": "792.Kuṭīti chaṭṭho saṅghādiseso. Kosiyanti nissaggiyesu dutiye eḷakalomavagge paṭhamaṁ.",
  "tika-vin11t46:10_1": "Seyyanti musāvādavagge pañcamaṁ. Pathavīti musāvādavagge dasamaṁ. Bhūtagāmakanti",
  "tika-vin11t46:10_2": "bhūtagāmavagge dutiye paṭhamaṁ. Sappāṇakañca siñcantīti bhūtagāmavagge dasamaṁ.",
  "tika-vin11t46:11": "800.Chaūnāni tīṇeva satānīti chahi ūnāni tīṇeva satāni, catunavutādhikāni dvisatānīti attho. Samacetasāti –",
  "tika-vin11t46:12": "‘‘Vadhake devadattamhi, core aṅgulimālake;",
  "tika-vin11t46:13": "Dhanapāle rāhule ca, sabbattha samamānaso’’ti. (mi. pa. 6.6.5; dha. pa. aṭṭha. 1.16 devadattavatthu; itivu. aṭṭha. 100) –",
  "tika-vin11t46:14": "Vacanato sabbesu hitāhitesu, lābhālābhādīsu ca aṭṭhasu lokadhammesu nibbikāratāya ca samānacittena tathāgatena.",
  "tika-vin11t46:15": "Vuttāvasesāti vesāliyādīsu chasu nagaresu vuttehi avasiṭṭhāni. Ime sabbe imāni sabbāni sikkhāpadāni sāvatthiyaṁ katāni bhavanti, paññattāni hontīti attho.",
  "tika-vin11t46:16_0": "801.Pārājikāni cattārīti vesāliyaṁ vuttaṁ methunamanussaviggahauttarimanussadhammaṁ,",
  "tika-vin11t46:16_1": "rājagahe adinnādānanti cattāri. Satta saṅghādisesakāti rājagahe vuttā dve anuddhaṁsanā,",
  "tika-vin11t46:16_2": "dve ca bhedā, āḷaviyaṁ kuṭikāro, kosambiyaṁ mahallakavihāro, dovacassanti satta.",
  "tika-vin11t46:16_3": "Nissaggiyāni aṭṭhevāti vesāliyaṁ atirekacīvaraṁ, kāḷakaeḷakalomaṁ, rājagahe cīvarapaṭiggahaṇaṁ,",
  "tika-vin11t46:16_4": "rūpiyapaṭiggahaṇaṁ, suttaviññatti, āḷaviyaṁ kosiyamissakaṁ, kapilavatthumhi eḷakalomadhovanaṁ,",
  "tika-vin11t46:16_5": "ūnapañcabandhananti aṭṭha.",
  "tika-vin11t46:17_0": "Dvattiṁseva ca khuddakāti vesāliyaṁ bhūtārocanaṁ, paramparabhojanaṁ, appaṭiggahaṇaṁ,",
  "tika-vin11t46:17_1": "acelakaṁ, ‘‘yā pana bhikkhunī bhikkhuṁ akkoseyyā’’ti pañca, rājagahe ujjhāpanakaṁ,",
  "tika-vin11t46:17_2": "bhikkhuniparipācitapiṇḍo, gaṇabhojanaṁ, vikālabhojanaṁ, ‘‘yo pana bhikkhu nimantito’’tiādi",
  "tika-vin11t46:17_3": "ca, ‘‘orenaḍḍhamāsaṁ nahāyeyyā’’ti, ūnavīsativassaṁ, ‘‘samaggena saṅghena cīvaraṁ",
  "tika-vin11t46:17_4": "datvā’’ti bhikkhūnaṁ aṭṭha, bhikkhunīnaṁ pana ‘‘naccaṁ vā gītaṁ vā’’tiādi ca, ‘‘yā",
  "tika-vin11t46:17_5": "pana bhikkhunī antovassa’’ntiādi ca, ‘‘yā pana bhikkhunī vassaṁvutthā’’tiādi cāti",
  "tika-vin11t46:17_6": "dvayaṁ, ‘‘yā pana bhikkhunī pārivāsikachandadānenā’’tiādi cāti cattāri, āḷaviyaṁ",
  "tika-vin11t46:17_7": "anupasampannena uttari dirattatirattaṁ, ‘‘pathaviṁ khaṇeyya vā’’tiādi, bhūtagāmapātabyatāya,",
  "tika-vin11t46:17_8": "‘‘jānaṁ sappāṇakaṁ udaka’’nti cattāri, kosambiyaṁ aññavādake vihesake, yāvadvārakosā",
  "tika-vin11t46:17_9": "aggaḷaṭṭhapanāya, surāmerayapāne, anādariye, ‘‘yo pana bhikkhu bhikkhūhi sahadhammika’’ntiādi",
  "tika-vin11t46:17_10": "cāti pañca, kapilavatthumhi ‘‘bhikkhunupassayaṁ gantvā’’tiādi, ‘‘agilānena bhikkhunā",
  "tika-vin11t46:17_11": "cātumāsa’’ntiādi, ‘‘aṭṭhimayaṁ vā dantamayaṁ vā’’tiādi tīṇi bhikkhūnaṁ, bhikkhunīnaṁ",
  "tika-vin11t46:17_12": "pana ‘‘udakasuddhikaṁ panā’’tiādi, ‘‘ovādāya vā’’tiādīti dve, bhaggesu ‘‘agilāno",
  "tika-vin11t46:17_13": "visibbanāpekkho’’tiādi ekanti etāni bāttiṁseva pācittiyāni.",
  "tika-vin11t46:18_0": "802.Dvegārayhāti ‘‘bhikkhu paneva kulesū’’tiādi, ‘‘yāni kho pana tāni āraññakānī’’tiādi",
  "tika-vin11t46:18_1": "cāti dve pāṭidesanīyā. Tayo sekhāti kosambiyaṁ na surusurukārakaṁ, bhaggesu na sāmisena",
  "tika-vin11t46:18_2": "hatthena pānīyathālakaṁ, na sasitthakaṁ pattadhovananti tīṇi sekhiyāni. Chappaññāseva",
  "tika-vin11t46:18_3": "sikkhāpadāni piṇḍitāni vesāliyādīsu chasu nagaresu paññattāni bhavantīti yojanā.",
  "tika-vin11t46:19_0": "803. Sattasu nagaresu paññattāni etāni sabbāneva sikkhāpadāni pana aḍḍhuḍḍhāni satāneva",
  "tika-vin11t46:19_1": "bhavanti. Sāvatthiyaṁ paññattehi catunavutādhikadvisatasikkhāpadehi saddhiṁ chasu",
  "tika-vin11t46:19_2": "nagaresu paññattāni chapaññāsa sikkhāpadāni paññāsādhikāni tīṇi satāni bhavantīti",
  "tika-vin11t46:19_3": "attho. Aḍḍhena catutthaṁ yesaṁ tāni aḍḍhuḍḍhāni.",
  "tika-vin11t46:20_0": "804-10. Evaṁ nidānavasena nagaraṁ dassetvā idāni nidānamaññamasesetvā ubhatovibhaṅgāgatānaṁ",
  "tika-vin11t46:20_1": "sabbesaṁ sikkhāpadānaṁ kevalaṁ piṇḍavasena gaṇanaṁ dassetumāha ‘‘sikkhāpadāni bhikkhūna’’ntiādi.",
  "tika-vin11t46:21_0": "811. Evaṁ sabbasikkhāpadānaṁ nidānañca gaṇanañca dassetvā idāni asādhāraṇāni dassetumāha",
  "tika-vin11t46:21_1": "‘‘chacattālīsā’’tiādi. Bhikkhūnaṁ bhikkhunīhi asādhāraṇabhāvaṁ mahesinā gamitāni",
  "tika-vin11t46:21_2": "sikkhāpadāni chacattālīseva hontīti yojanā. Iminā uddesamāha.",
  "tika-vin11t46:22": "814. ‘‘Cha ca saṅghādisesā’’tiādīhi dvīhi gāthāhi niddesaṁ dassetvā ‘‘vissaṭṭhī’’tiādinā paṭiniddesamāha.",
  "tika-vin11t46:23": "815. ‘‘Nissaggiye ādivaggasmi’’nti padacchedo. Dhovananti aññātikāya bhikkhuniyā cīvaradhovanaṁ. Paṭiggahoti tassāyeva hatthato cīvarapaṭiggahaṇaṁ.",
  "tika-vin11t46:24": "816.Āraññanti ekūnatiṁsatimaṁ sikkhāpadaṁ.",
  "tika-vin11t46:25_0": "817. Bhikkhūnaṁ, bhikkhunīnañca vuttāni sabbāni pācittiyāni gaṇanāvasā aṭṭhāsītisataṁ",
  "tika-vin11t46:25_1": "bhavantīti yojanā. Aṭṭhāsītisatanti bhikkhunipātimokkhāgataṁ chasaṭṭhisatapācittiyaṁ",
  "tika-vin11t46:25_2": "vakkhamānehi bhikkhuniyatehi bāvīsatipācittiyehi saddhiṁ aṭṭhāsītisataṁ hoti. Tatoti",
  "tika-vin11t46:25_3": "aṭṭhāsītādhikasatapācittiyato niddhāritāni etāni dvāvīsati khuddakāni bhikkhūnaṁ",
  "tika-vin11t46:25_4": "pātimokkhake bhavantīti yojanā.",
  "tika-vin11t46:26": "818.Bhikkhunivaggoti bhikkhunīnaṁ ovādavaggo. Paramparabhojane paññattaṁ sikkhāpadaṁ paramparabhojanaṁ, paramparabhojanena saha vattatīti saparamparabhojano.",
  "tika-vin11t46:27": "822.‘‘Ekato pana paññattā’’tiādi nigamanaṁ. Bhikkhunīhi asādhāraṇataṁ gatā ekatova paññattā ime imāni sikkhāpadāni piṇḍitāni chacattālīsa hontīti yojanā.",
  "tika-vin11t46:28": "823. Mahesinā bhikkhūhi asādhāraṇabhāvaṁ gamitāni bhikkhunīnaṁ sikkhāpadāni paripiṇḍitāni sataṁ, tiṁsa ca bhavantīti yojanā.",
  "tika-vin11t46:29": "824. Evaṁ uddiṭṭhānaṁ niddesamāha ‘‘pārājikānī’’tiādinā. Pārājikāni cattārīti ubbhajāṇumaṇḍalikavajjapaṭicchādikaukkhittānuvattikaaṭṭhavatthukasaṅkhātāni cattāri pārājikāni.",
  "tika-vin11t46:30_0": "826. Dvīhi gāthāhi niddiṭṭhānaṁ paṭiniddeso ‘‘bhikkhunīnaṁ tu saṅghādisesehī’’tiādi.",
  "tika-vin11t46:30_1": "Catunnaṁ pārājikānaṁ uddesavaseneva pākaṭattā paṭiniddese aggahaṇaṁ. Ādito chāti",
  "tika-vin11t46:30_2": "ussayavādikādayo cha saṅghādisesā. ‘‘Ādito’’ti idaṁ ‘‘yāvatatiyakā’’ti imināpi yojetabbaṁ,",
  "tika-vin11t46:30_3": "aṭṭhasu yāvatatiyakesu purimāni cattāri sikkhāpadānīti vuttaṁ hoti.",
  "tika-vin11t46:31_0": "827.Sattaññadatthikādīnīti ādi-saddena aññadatthikasikkhāpadato pacchimāni cattāri,",
  "tika-vin11t46:31_1": "purimāni ‘‘aññaṁ viññāpeyya, aññaṁ cetāpeyyā’’ti dve ca gahitāni. Patto cevāti paṭhamaṁ",
  "tika-vin11t46:31_2": "pattasannicayasikkhāpadamāha. Dutiyavagge purimasikkhāpadadvayaṁ ‘‘garuṁ lahu’’nti iminā gahitaṁ.",
  "tika-vin11t46:32": "828.Idha bhikkhunipātimokkhe etāni pana dvādaseva nissaggiyāni satthārā bhikkhunīnaṁ vasena ekato paññattānīti yojanā.",
  "tika-vin11t46:33": "829-30.‘‘Sabbeva gaṇanāvasā’’tiādi nigamanaṁ. Bhikkhūhi asādhāraṇataṁ gatā bhikkhunīnaṁ ekato paññattā sataṁ, tiṁsa bhavantīti yojanā.",
  "tika-vin11t46:34_0": "831-3. ‘‘Asādhāraṇā ubhinna’’nti padacchedo. Ubhinnaṁ asādhāraṇasikkhāpadāni satañca",
  "tika-vin11t46:34_1": "sattati ca cha ca bhavanti. Evamuddiṭṭhānaṁ niddeso ‘‘pārājikāni cattārī’’tiādi.",
  "tika-vin11t46:34_2": "Bhikkhūhi asādhāraṇāni bhikkhunīnaṁ cattāri pārājikāni. Dasacchacāti bhikkhūhi asādhāraṇāni",
  "tika-vin11t46:34_3": "bhikkhunīnaṁ saṅghādisesā dasa, bhikkhunīhi asādhāraṇāni bhikkhūnaṁ vissaṭṭhiādikā",
  "tika-vin11t46:34_4": "saṅghādisesā cha cāti saṅghādisesā soḷasa.",
  "tika-vin11t46:35_0": "Aniyatā duve cevāti bhikkhunīhi asādhāraṇāni bhikkhūnaṁ aniyatā dve ca. Nissaggā",
  "tika-vin11t46:35_1": "catuvīsatīti bhikkhunīhi asādhāraṇāni bhikkhūnaṁ dvādasa, bhikkhūhi asādhāraṇāni",
  "tika-vin11t46:35_2": "bhikkhunīnaṁ dvādasāti evaṁ nissaggiyā catuvīsati ca. Sataṁ aṭṭhārasa khuddakāti",
  "tika-vin11t46:35_3": "bhikkhunīhi asādhāraṇāni bhikkhūnaṁ bāvīsati, bhikkhūhi asādhāraṇāni bhikkhunīnaṁ",
  "tika-vin11t46:35_4": "channavutīti aṭṭhārasādhikasataṁ khuddakāni ca. Etthāti imasmiṁ asādhāraṇasaṅgahe.",
  "tika-vin11t46:36_0": "Dvādaseva ca gārayhāti bhikkhunīhi asādhāraṇāni bhikkhūnaṁ cattāri, bhikkhūhi asādhāraṇāni",
  "tika-vin11t46:36_1": "bhikkhunīnaṁ aṭṭhāti ete pāṭidesanīyā cāti ime chasattatiadhikāni satasikkhāpadāni",
  "tika-vin11t46:36_2": "ubhinnampi asādhāraṇānīti yojanā.",
  "tika-vin11t46:37": "834. Ubhinnampi sādhāraṇāni satthunā paññattāni sikkhāpadāni satañca sattati ca cattāri ca bhavantīti pakāsitāti yojanā.",
  "tika-vin11t46:38_0": "835-6.Pārājikāni cattārīti methunaadinnādānamanussaviggahauttarimanussadhammapārājikāni",
  "tika-vin11t46:38_1": "cattāri ca. Satta saṅghādisesakāti sañcarittaamūlakaaññabhāgiyā, cattāro yāvatatiyakā",
  "tika-vin11t46:38_2": "cāti saṅghādisesā satta ca. Aṭṭhārasa ca nissaggāti nissaggiyesu paṭhame cīvaravagge",
  "tika-vin11t46:38_3": "dhovanapaṭiggahaṇasikkhāpadadvayavajjitāni aṭṭha, eḷakalomavagge aṭṭhamanavamadasamānīti",
  "tika-vin11t46:38_4": "tayo, pattavagge paṭhamapattavassikasāṭikaāraññakasikkhāpadattayassa vajjitāni satta",
  "tika-vin11t46:38_5": "cāti imāni aṭṭhārasa nissaggiyasikkhāpadāni ca. Samasattati khuddakāti –",
  "tika-vin11t46:39": "‘‘Sabbo bhikkhunivaggopi…pe… dvāvīsati bhavanti hī’’ti. (u. vi. 818-821) –",
  "tika-vin11t46:40_0": "Vuttā bhikkhūnaṁ bhikkhunīhi asādhāraṇāti imehi bāvīsatipācittiyehi vajjitāni avasesāni",
  "tika-vin11t46:40_1": "sattati pācittiyāni ca ubhayasādhāraṇavasena paññattāni. Pañcasattati sekhiyāpi cāti",
  "tika-vin11t46:40_2": "ubhinnaṁ bhikkhubhikkhunīnaṁ samasikkhatā sādhāraṇasikkhāpadāni sabbaso sataṁ, sattati,",
  "tika-vin11t46:40_3": "cattāri ca hontīti yojanā.",
  "tika-vin11t46:41": "Iti uttare līnatthapakāsaniyā",
  "tika-vin11t46:42": "Sādhāraṇāsādhāraṇakathāvaṇṇanā niṭṭhitā."
}