{
  "atk-s0507a2:0": "2. Ubbarivaggo",
  "atk-s0507a2:1": "1. Saṁsāramocakapetivatthuvaṇṇanā",
  "atk-s0507a2:2_0": "Naggādubbaṇṇarūpāsīti idaṁ satthari veḷuvane viharante magadharaṭṭhe iṭṭhakavatīnāmake",
  "atk-s0507a2:2_1": "gāme aññataraṁ petiṁ ārabbha vuttaṁ. Magadharaṭṭhe kira iṭṭhakavatī ca dīgharāji",
  "atk-s0507a2:2_2": "cāti dve gāmakā ahesuṁ, tattha bahū saṁsāramocakā micchādiṭṭhikā paṭivasanti. Atīte",
  "atk-s0507a2:2_3": "ca kāle pañcannaṁ vassasatānaṁ matthake aññatarā itthī tattheva iṭṭhakavatiyaṁ aññatarasmiṁ",
  "atk-s0507a2:2_4": "saṁsāramocakakule nibbattitvā micchādiṭṭhivasena bahū kīṭapaṭaṅge jīvitā voropetvā petesu nibbatti.",
  "atk-s0507a2:3_0": "Sā pañca vassasatāni khuppipāsādidukkhaṁ anubhavitvā amhākaṁ bhagavati loke uppajjitvā",
  "atk-s0507a2:3_1": "pavattitavaradhammacakke anukkamena rājagahaṁ upanissāya veḷuvane viharante punapi",
  "atk-s0507a2:3_2": "iṭṭhakavatiyaṁyeva aññatarasmiṁ saṁsāramocakakuleyeva nibbattitvā yadā sattaṭṭhavassuddesikakāle",
  "atk-s0507a2:3_3": "aññāhi dārikāhi saddhiṁ rathikāya kīḷanasamatthā ahosi, tadā āyasmā sāriputtatthero",
  "atk-s0507a2:3_4": "tameva gāmaṁ upanissāya aruṇavatīvihāre viharanto ekadivasaṁ dvādasahi bhikkhūhi",
  "atk-s0507a2:3_5": "saddhiṁ tassa gāmassa dvārasamīpena maggena atikkamati. Tasmiṁ khaṇe bahū gāmadārikā",
  "atk-s0507a2:3_6": "gāmato nikkhamitvā dvārasamīpe kīḷantiyo pasannamānasā mātāpitūnaṁ paṭipattidassanena",
  "atk-s0507a2:3_7": "vegenāgantvā theraṁ aññe ca bhikkhū pañcapatiṭṭhitena vandiṁsu. Sā panesā assaddhakulassa",
  "atk-s0507a2:3_8": "dhītā cirakālaṁ aparicitakusalatāya sādhujanācāravirahitā anādarā alakkhikā viya",
  "atk-s0507a2:3_9": "aṭṭhāsi. Thero tassā pubbacaritaṁ idāni ca saṁsāramocakakule nibbattanaṁ āyatiñca",
  "atk-s0507a2:3_10": "niraye nibbattanārahataṁ disvā “sacāyaṁ maṁ vandissati, niraye na uppajjissati, petesu",
  "atk-s0507a2:3_11": "nibbattitvāpi mamaṁyeva nissāya sampattiṁ paṭilabhissatī”ti ñatvā karuṇāsañcoditamānaso",
  "atk-s0507a2:3_12": "tā dārikāyo āha – “tumhe bhikkhū vandatha, ayaṁ pana dārikā alakkhikā viya ṭhitā”ti.",
  "atk-s0507a2:3_13": "Atha naṁ tā dārikā hatthesu pariggahetvā ākaḍḍhitvā balakkārena therassa pāde vandāpesuṁ.",
  "atk-s0507a2:4_0": "Sā aparena samayena vayappattā dīgharājiyaṁ saṁsāramocakakule aññatarassa kumārassa",
  "atk-s0507a2:4_1": "dinnā paripuṇṇagabbhā hutvā kālakatā petesu uppajjitvā naggā dubbaṇṇarūpā khuppipāsābhibhūtā",
  "atk-s0507a2:4_2": "ativiya bībhacchadassanā vicarantī rattiyaṁ āyasmato sāriputtattherassa attānaṁ dassetvā",
  "atk-s0507a2:4_3": "ekamantaṁ aṭṭhāsi. Taṁ disvā thero –",
  "atk-s0507a2:5": "95.",
  "atk-s0507a2:6": "“Naggā dubbaṇṇarūpāsi, kisā dhamanisanthatā;",
  "atk-s0507a2:7": "Upphāsulike kisike, kā nu tvaṁ idha tiṭṭhasī”ti. –",
  "atk-s0507a2:8_0": "Gāthāya pucchi. Tattha dhamanisanthatāti nimmaṁsalohitatāya sirājālehi patthatagattā.",
  "atk-s0507a2:8_1": "Upphāsuliketi uggataphāsulike. Kisiketi kisasarīre. Pubbepi “kisā”ti vatvā puna “kisike”ti",
  "atk-s0507a2:8_2": "vacanaṁ aṭṭhicammanhārumattasarīratāya ativiya kisabhāvadassanatthaṁ vuttaṁ. Taṁ",
  "atk-s0507a2:8_3": "sutvā petī attānaṁ pavedentī –",
  "atk-s0507a2:9": "96.",
  "atk-s0507a2:10": "“Ahaṁ bhadante petīmhi, duggatā yamalokikā;",
  "atk-s0507a2:11": "Pāpakammaṁ karitvāna, petalokaṁ ito gatā”ti. – gāthaṁ vatvā puna therena –",
  "atk-s0507a2:12": "97.",
  "atk-s0507a2:13": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a2:14": "Kissakammavipākena, petalokaṁ ito gatā”ti. –",
  "atk-s0507a2:15": "Katakammaṁ puṭṭhā “adānasīlā maccharinī hutvā petayoniyaṁ nibbattitvā evaṁ mahādukkhaṁ anubhavāmī”ti dassentī tisso gāthā abhāsi –",
  "atk-s0507a2:16": "98.",
  "atk-s0507a2:17": "“Anukampakā mayhaṁ nāhesuṁ bhante, pitā ca mātā athavāpi ñātakā;",
  "atk-s0507a2:18": "Ye maṁ niyojeyyuṁ dadāhi dānaṁ, pasannacittā samaṇabrāhmaṇānaṁ.",
  "atk-s0507a2:19": "99.",
  "atk-s0507a2:20": "“Ito ahaṁ vassasatāni pañca, yaṁ evarūpā vicarāmi naggā;",
  "atk-s0507a2:21": "Khudāya taṇhāya ca khajjamānā, pāpassa kammassa phalaṁ mamedaṁ.",
  "atk-s0507a2:22": "100.",
  "atk-s0507a2:23": "“Vandāmi taṁ ayya pasannacittā, anukampa maṁ vīra mahānubhāva;",
  "atk-s0507a2:24": "Datvā ca me ādisa yañhi kiñci, mocehi maṁ duggatiyā bhadante”ti.",
  "atk-s0507a2:25_0": "98. Tattha anukampakāti samparāyikena atthena anuggaṇhakā. Bhanteti theraṁ ālapati.",
  "atk-s0507a2:25_1": "Ye maṁ niyojeyyunti mātā vā pitā vā atha vā ñātakā edisā pasannacittā hutvā “samaṇabrāhmaṇānaṁ",
  "atk-s0507a2:25_2": "dadāhi dāna”nti ye maṁ niyojeyyuṁ, tādisā anukampakā mayhaṁ nāhesunti yojanā.",
  "atk-s0507a2:26_0": "99.Ito ahaṁ vassasatāni pañca, yaṁ evarūpā vicarāmi naggāti idaṁ sā petī ito tatiyāya",
  "atk-s0507a2:26_1": "jātiyā attano petattabhāvaṁ anussaritvā idānipi tathā pañcavassasatāni vicarāmīti",
  "atk-s0507a2:26_2": "adhippāyenāha. Tattha yanti yasmā, dānādīnaṁ puññānaṁ akatattā evarūpā naggā petī",
  "atk-s0507a2:26_3": "hutvā ito paṭṭhāya vassasatāni pañca vicarāmīti yojanā. Taṇhāyāti pipāsāya. Khajjamānāti",
  "atk-s0507a2:26_4": "khādiyamānā, bādhiyamānāti attho.",
  "atk-s0507a2:27_0": "100.Vandāmi taṁ ayya pasannacittāti ayya, tamahaṁ pasannacittā hutvā vandāmi, ettakameva",
  "atk-s0507a2:27_1": "puññaṁ idāni mayā kātuṁ sakkāti dasseti. Anukampa manti anuggaṇha mamaṁ uddissa anuddayaṁ",
  "atk-s0507a2:27_2": "karohi. Datvā ca me ādisa yañhi kiñcīti kiñcideva deyyadhammaṁ samaṇabrāhmaṇānaṁ",
  "atk-s0507a2:27_3": "datvā taṁ dakkhiṇaṁ mayhaṁ ādisa, tena me ito petayonito mokkho bhavissatīti adhippāyena",
  "atk-s0507a2:27_4": "vadati. Tenevāha “mocehi maṁ duggatiyā bhadante”ti.",
  "atk-s0507a2:28": "Evaṁ petiyā vutte yathā so thero paṭipajji, taṁ dassetuṁ saṅgītikārehi tisso gāthā vuttā –",
  "atk-s0507a2:29": "101.",
  "atk-s0507a2:30": "“Sādhūti so paṭissutvā, sāriputtonukampako;",
  "atk-s0507a2:31": "Bhikkhūnaṁ ālopaṁ datvā, pāṇimattañca coḷakaṁ;",
  "atk-s0507a2:32": "Thālakassa ca pānīyaṁ, tassā dakkhiṇamādisi.",
  "atk-s0507a2:33": "102.",
  "atk-s0507a2:34": "“Samanantarānuddiṭṭhe, vipāko udapajjatha;",
  "atk-s0507a2:35": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a2:36": "103.",
  "atk-s0507a2:37": "“Tato suddhā sucivasanā, kāsikuttamadhārinī;",
  "atk-s0507a2:38": "Vicittavatthābharaṇā, sāriputtaṁ upasaṅkamī”ti.",
  "atk-s0507a2:39_0": "101-103. Tattha bhikkhūnanti bhikkhuno, vacanavipallāsena hetaṁ vuttaṁ. “Ālopaṁ bhikkhuno",
  "atk-s0507a2:39_1": "datvā”ti keci paṭhanti. Ālopanti kabaḷaṁ, ekālopamattaṁ bhojananti attho. Pāṇimattañca",
  "atk-s0507a2:39_2": "coḷakanti ekahatthappamāṇaṁ coḷakhaṇḍanti attho. Thālakassa ca pānīyanti ekathālakapūraṇamattaṁ",
  "atk-s0507a2:39_3": "udakaṁ. Sesaṁ khallāṭiyapetavatthusmiṁ vuttanayameva.",
  "atk-s0507a2:40_0": "Athāyasmā sāriputto taṁ petiṁ pīṇindriyaṁ parisuddhachavivaṇṇaṁ dibbavatthābharaṇālaṅkāraṁ",
  "atk-s0507a2:40_1": "samantato attano pabhāya obhāsentiṁ attano santikaṁ upagantvā ṭhitaṁ disvā paccakkhato",
  "atk-s0507a2:40_2": "kammaphalaṁ tāya vibhāvetukāmo hutvā tisso gāthā abhāsi –",
  "atk-s0507a2:41": "104.",
  "atk-s0507a2:42": "“Abhikkantena vaṇṇena, yā tvaṁ tiṭṭhasi devate;",
  "atk-s0507a2:43": "Obhāsentī disā sabbā, osadhī viya tārakā.",
  "atk-s0507a2:44": "105.",
  "atk-s0507a2:45": "“Kena tetādiso vaṇṇo, kena te idha mijjhati;",
  "atk-s0507a2:46": "Uppajjanti ca te bhogā, ye keci manaso piyā.",
  "atk-s0507a2:47": "106.",
  "atk-s0507a2:48": "“Pucchāmi taṁ devi mahānubhāve, manussabhūtā kimakāsi puññaṁ;",
  "atk-s0507a2:49": "Kenāsi evaṁ jalitānubhāvā, vaṇṇo ca te sabbadisā pabhāsatī”ti.",
  "atk-s0507a2:50_0": "104. Tattha abhikkantenāti atimanāpena, abhirūpenāti attho. Vaṇṇenāti chavivaṇṇena.",
  "atk-s0507a2:50_1": "Obhāsentī disā sabbāti sabbāpi dasa disā jotentī ekālokaṁ karontī. Yathā kinti āha",
  "atk-s0507a2:50_2": "“osadhī viya tārakā”ti. Ussannā pabhā etāya dhīyati, osadhānaṁ vā anubalappadāyikāti",
  "atk-s0507a2:50_3": "katvā “osadhī”ti laddhanāmā tārakā yathā samantato ālokaṁ kurumānā tiṭṭhati, evameva",
  "atk-s0507a2:50_4": "tvaṁ sabbadisā obhāsentīti attho.",
  "atk-s0507a2:51_0": "105.Kenāti kiṁ-saddo pucchāyaṁ. Hetuatthe cetaṁ karaṇavacanaṁ, kena hetunāti attho.",
  "atk-s0507a2:51_1": "Teti tava. Etādisoti ediso, etarahi yathādissamānoti vuttaṁ hoti. Kena te idha mijjhatīti",
  "atk-s0507a2:51_2": "kena puññavisesena idha imasmiṁ ṭhāne idāni tayā labbhamānaṁ sucaritaphalaṁ ijjhati",
  "atk-s0507a2:51_3": "nipphajjati. Uppajjantīti nibbattanti. Bhogāti paribhuñjitabbaṭṭhena “bhogā”ti laddhanāmā",
  "atk-s0507a2:51_4": "vatthābharaṇādivittūpakaraṇavisesā. Ye kecīti bhoge anavasesato byāpetvā saṅgaṇhāti.",
  "atk-s0507a2:51_5": "Anavasesabyāpako hi ayaṁ niddeso yathā “ye keci saṅkhārā”ti. Manaso piyāti manasā",
  "atk-s0507a2:51_6": "piyāyitabbā, manāpiyāti attho.",
  "atk-s0507a2:52_0": "106.Pucchāmīti pucchaṁ karomi, ñātuṁ icchāmīti attho. Tanti tvaṁ. Devīti dibbānabhāvasamaṅgitāya,",
  "atk-s0507a2:52_1": "devi. Tenāha “mahānubhāve”ti. Manussabhūtāti manussesu jātā manussabhāvaṁ pattā.",
  "atk-s0507a2:52_2": "Idaṁ yebhuyyena sattā manussattabhāve ṭhitā puññāni karontīti katvā vuttaṁ. Ayametāyaṁ",
  "atk-s0507a2:52_3": "gāthānaṁ saṅkhepato attho, vitthārato pana paramatthadīpaniyaṁ vimānavatthuaṭṭhakathāyaṁ",
  "atk-s0507a2:52_4": "vuttanayeneva veditabbo.",
  "atk-s0507a2:53": "Evaṁ puna therena puṭṭhā petī tassā sampattiyā laddhakāraṇaṁ pakāsentī sesagāthā abhāsi –",
  "atk-s0507a2:54": "107.",
  "atk-s0507a2:55": "“Uppaṇḍukiṁ kisaṁ chātaṁ, naggaṁ sampatitacchaviṁ;",
  "atk-s0507a2:56": "Muni kāruṇiko loke, taṁ maṁ addakkhi duggataṁ.",
  "atk-s0507a2:57": "108.",
  "atk-s0507a2:58": "“Bhikkhūnaṁ ālopaṁ datvā, pāṇimattañca coḷakaṁ;",
  "atk-s0507a2:59": "Thālakassa ca pānīyaṁ, mama dakkhiṇamādisi.",
  "atk-s0507a2:60": "109.",
  "atk-s0507a2:61": "“Ālopassa phalaṁ passa, bhattaṁ vassasataṁ dasa;",
  "atk-s0507a2:62": "Bhuñjāmi kāmakāminī, anekarasabyañjanaṁ.",
  "atk-s0507a2:63": "110.",
  "atk-s0507a2:64": "“Pāṇimattassa coḷassa, vipākaṁ passa yādisaṁ;",
  "atk-s0507a2:65": "Yāvatā nandarājassa, vijitasmiṁ paṭicchadā.",
  "atk-s0507a2:66": "111.",
  "atk-s0507a2:67": "“Tato bahutarā bhante, vatthānacchādanāni me;",
  "atk-s0507a2:68": "Koseyyakambalīyāni, khomakappāsikāni ca.",
  "atk-s0507a2:69": "112.",
  "atk-s0507a2:70": "“Vipulā ca mahagghā ca, tepākāsevalambare;",
  "atk-s0507a2:71": "Sāhaṁ taṁ paridahāmi, yaṁ yañhi manaso piyaṁ.",
  "atk-s0507a2:72": "113.",
  "atk-s0507a2:73": "“Thālakassa ca pānīyaṁ, vipākaṁ passa yādisaṁ;",
  "atk-s0507a2:74": "Gambhīrā caturassā ca, pokkharañño sunimmitā.",
  "atk-s0507a2:75": "114.",
  "atk-s0507a2:76": "“Setodakā suppatitthā, sītā appaṭigandhiyā;",
  "atk-s0507a2:77": "Padumuppalasañchannā, vārikiñjakkhapūritā.",
  "atk-s0507a2:78": "115.",
  "atk-s0507a2:79": "“Sāhaṁ ramāmi kīḷāmi, modāmi akutobhayā;",
  "atk-s0507a2:80": "Muniṁ kāruṇikaṁ loke, bhante vanditumāgatā”ti.",
  "atk-s0507a2:81_0": "107. Tattha uppaṇḍukinti uppaṇḍukajātaṁ. Chātanti bubhukkhitaṁ khudāya abhibhūtaṁ.",
  "atk-s0507a2:81_1": "Sampatitacchavinti chinnabhinnasarīracchaviṁ. Loketi idaṁ “kāruṇiko”ti ettha vuttakaruṇāya",
  "atk-s0507a2:81_2": "visayadassanaṁ. Taṁ manti tādisaṁ mamaṁ, vuttanayena ekantato karuṇaṭṭhāniyaṁ maṁ.",
  "atk-s0507a2:81_3": "Duggatanti duggatiṁ gataṁ.",
  "atk-s0507a2:82_0": "108-109.Bhikkhūnaṁ ālopaṁ datvātiādi therena attano karuṇāya katākāradassanaṁ. Tattha",
  "atk-s0507a2:82_1": "bhattanti odanaṁ, dibbabhojananti attho. Vassasataṁ dasāti dasa vassasatāni, vassasahassanti",
  "atk-s0507a2:82_2": "vuttaṁ hoti. Accantasaṁyoge cetaṁ upayogavacanaṁ. Bhuñjāmi kāmakāminī, anekarasabyañjananti",
  "atk-s0507a2:82_3": "aññehipi kāmetabbakāmehi samannāgatā anekarasabyañjanaṁ bhattaṁ bhuñjāmīti yojanā.",
  "atk-s0507a2:83_0": "110.Coḷassāti deyyadhammasīsena tabbisayaṁ dānamayaṁ puññameva dasseti. Vipākaṁ passa",
  "atk-s0507a2:83_1": "yādisanti tassa coḷadānassa vipākasaṅkhātaṁ phalaṁ passa, bhante. Taṁ pana yādisaṁ",
  "atk-s0507a2:83_2": "yathārūpaṁ, kinti ceti āha “yāvatā nandarājassā”tiādi.",
  "atk-s0507a2:84_0": "Tattha koyaṁ nandarājā nāma? Atīte kira dasavassasahassāyukesu manussesu bārāṇasivāsī",
  "atk-s0507a2:84_1": "eko kuṭumbiko araññe jaṅghāvihāraṁ vicaranto araññaṭṭhāne aññataraṁ paccekabuddhaṁ",
  "atk-s0507a2:84_2": "addasa. So paccekabuddho tattha cīvarakammaṁ karonto anuvāte appahonte saṁharitvāva",
  "atk-s0507a2:84_3": "ṭhapetuṁ āraddho. So kuṭumbiko taṁ disvā, “bhante, kiṁ karothā”ti vatvā tena appicchatāya",
  "atk-s0507a2:84_4": "kiñci avuttepi “cīvaradussaṁ nappahotī”ti ñatvā attano uttarāsaṅgaṁ paccekabuddhassa",
  "atk-s0507a2:84_5": "pādamūle ṭhapetvā agamāsi. Paccekabuddho taṁ gahetvā anuvātaṁ āropento cīvaraṁ katvā",
  "atk-s0507a2:84_6": "pārupi. So kuṭumbikā jīvitapariyosāne kālaṁ katvā tāvatiṁsabhavane nibbattitvā tattha",
  "atk-s0507a2:84_7": "yāvatāyukaṁ dibbasampattiṁ anubhavitvā tato cavitvā bārāṇasito yojanamatte ṭhāne",
  "atk-s0507a2:84_8": "aññatarasmiṁ gāme amaccakule nibbatti.",
  "atk-s0507a2:85_0": "Tassa vayappattakāle tasmiṁ gāme nakkhattaṁ saṅghuṭṭhaṁ ahosi. So mātaraṁ āha – “amma,",
  "atk-s0507a2:85_1": "sāṭakaṁ me dehi, nakkhattaṁ kīḷissāmī”ti. Sā sudhotavatthaṁ nīharitvā adāsi. “Amma,",
  "atk-s0507a2:85_2": "thūlaṁ ida”nti. Aññaṁ nīharitvā adāsi, tampi paṭikkhipi. Atha naṁ mātā āha – “tāta,",
  "atk-s0507a2:85_3": "yādise gehe mayaṁ jātā, natthi no ito sukhumatarassa vatthassa paṭilābhāya puñña”nti.",
  "atk-s0507a2:85_4": "“Labhanaṭṭhānaṁ gacchāmi, ammā”ti. “Gaccha, putta, ahaṁ ajjeva tuyhaṁ bārāṇasinagare",
  "atk-s0507a2:85_5": "rajjapaṭilābhaṁ icchāmī”ti. So “sādhu, ammā”ti mātaraṁ vanditvā padakkhiṇaṁ katvā",
  "atk-s0507a2:85_6": "āha – “gacchāmi, ammā”ti. “Gaccha, tātā”ti. Evaṁ kirassā cittaṁ ahosi – “kahaṁ gamissati,",
  "atk-s0507a2:85_7": "idha vā ettha vā gehe nisīdissatī”ti. So pana puññaniyāmena codiyamāno gāmato nikkhamitvā",
  "atk-s0507a2:85_8": "bārāṇasiṁ gantvā maṅgalasilāpaṭṭe sasīsaṁ pārupitvā nipajji. So ca bārāṇasirañño",
  "atk-s0507a2:85_9": "kālakatassa sattamo divaso hoti.",
  "atk-s0507a2:86_0": "Amaccā ca purohito ca rañño sarīrakiccaṁ katvā rājaṅgaṇe nisīditvā mantayiṁsu – “rañño",
  "atk-s0507a2:86_1": "ekā dhītā atthi, putto natthi, arājakaṁ rajjaṁ na tiṭṭhati, phussarathaṁ vissajjemā”ti.",
  "atk-s0507a2:86_2": "Te kumudavaṇṇe cattāro sindhave yojetvā setacchattappamukhaṁ pañcavidhaṁ rājakakudhabhaṇḍaṁ",
  "atk-s0507a2:86_3": "rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ. Ratho",
  "atk-s0507a2:86_4": "pācīnadvārena nikkhamitvā uyyānābhimukkho ahosi. “Paricayena uyyānābhimukho gacchati,",
  "atk-s0507a2:86_5": "nivattemā”ti keci āhaṁsu. Purohito “mā nivattayitthā”ti āha. Ratho kumāraṁ padakkhiṇaṁ",
  "atk-s0507a2:86_6": "katvā ārohanasajjo hutvā aṭṭhāsi, purohito pārupanakaṇṇaṁ apanetvā pādatalāni olokento",
  "atk-s0507a2:86_7": "“tiṭṭhatu ayaṁ dīpo, dvisahassadīpaparivāresu catūsu mahādīpesu ekarajjaṁ kāretuṁ",
  "atk-s0507a2:86_8": "yutto”ti vatvā “tūriyāni paggaṇhatha, punapi paggaṇhathā”ti tikkhattuṁ tūriyāni paggaṇhāpesi.",
  "atk-s0507a2:87_0": "Atha kumāro mukhaṁ vivaritvā oloketvā “kena kammena āgatattha, tātā”ti āha. “Deva,",
  "atk-s0507a2:87_1": "tumhākaṁ rajjaṁ pāpuṇātī”ti. “Tumhākaṁ rājā kaha”nti? “Divaṅgato, sāmī”ti. “Kati",
  "atk-s0507a2:87_2": "divasā atikkantā”ti? “Ajja sattamo divaso”ti. “Putto vā dhītā vā natthī”ti? “Dhītā",
  "atk-s0507a2:87_3": "atthi, deva, putto natthī”ti. “Tena hi karissāmi rajja”nti. Te tāvadeva abhisekamaṇḍapaṁ",
  "atk-s0507a2:87_4": "katvā rājadhītaraṁ sabbālaṅkārehi alaṅkaritvā uyyānaṁ ānetvā kumārassa abhisekaṁ akaṁsu.",
  "atk-s0507a2:88_0": "Athassa katābhisekassa satasahassagghanikaṁ vatthaṁ upanesuṁ. So “kimidaṁ, tātā”ti",
  "atk-s0507a2:88_1": "āha. “Nivāsanavatthaṁ, devā”ti. “Nanu, tātā, thūla”nti? “Manussānaṁ paribhogavatthesu",
  "atk-s0507a2:88_2": "ito sukhumataraṁ natthi, devā”ti. “Tumhākaṁ rājā evarūpaṁ nivāsesī”ti? “Āma, devā”ti.",
  "atk-s0507a2:88_3": "“Na maññe puññavā tumhākaṁ rājā suvaṇṇabhiṅkāraṁ āharatha, labhissāmi vattha”nti.",
  "atk-s0507a2:88_4": "Suvaṇṇabhiṅkāraṁ āhariṁsu. So uṭṭhāya hatthe dhovitvā mukhaṁ vikkhāletvā hatthena",
  "atk-s0507a2:88_5": "udakaṁ ādāya puratthimadisāyaṁ abbhukkiri. Tadā ghanapathaviṁ bhinditvā aṭṭha kapparukkhā",
  "atk-s0507a2:88_6": "uṭṭhahiṁsu. Puna udakaṁ gahetvā dakkhiṇāya pacchimāya uttarāyāti evaṁ catūsu disāsu",
  "atk-s0507a2:88_7": "abbhukkiri. Sabbadisāsu aṭṭha aṭṭha katvā dvattiṁsa kapparukkhā uṭṭhahiṁsu. Ekekāya",
  "atk-s0507a2:88_8": "disāya soḷasa soḷasa katvā catusaṭṭhi kammarukkhāti keci vadanti. So ekaṁ dibbadussaṁ",
  "atk-s0507a2:88_9": "nivāsetvā ekaṁ pārupitvā “nandarañño vijite suttakantikā itthiyo mā suttaṁ kantiṁsūti",
  "atk-s0507a2:88_10": "bheriṁ carāpethā”ti vatvā chattaṁ ussāpetvā alaṅkatapaṭiyatto hatthikkhandhavaragato",
  "atk-s0507a2:88_11": "nagaraṁ pavisitvā pāsādaṁ āruyha mahāsampattiṁ anubhavi.",
  "atk-s0507a2:89_0": "Evaṁ gacchante kāle ekadivasaṁ devī rañño sampattiṁ disvā “aho tapassī”ti kāruññākāraṁ",
  "atk-s0507a2:89_1": "dassesi. “Kimidaṁ, devī”ti ca puṭṭhā “atimahatī te, deva, sampatti. Atīte addhani",
  "atk-s0507a2:89_2": "kalyāṇaṁ akattha, idāni anāgatassa atthāya kusalaṁ na karothā”ti āha. “Kassa dema?",
  "atk-s0507a2:89_3": "Sīlavanto natthī”ti. “Asuñño, deva, jambudīpo arahantehi, tumhe dānameva sajjetha,",
  "atk-s0507a2:89_4": "ahaṁ arahante lacchāmī”ti āha. Punadivase rājā mahārahaṁ dānaṁ sajjāpesi. Devī “sace",
  "atk-s0507a2:89_5": "imissāya disāya arahanto atthi, idhāgantvā amhākaṁ bhikkhaṁ gaṇhantū”ti adhiṭṭhahitvā",
  "atk-s0507a2:89_6": "uttaradisābhimukhā urena nipajji. Nipannamattāya eva deviyā himavante vasantānaṁ",
  "atk-s0507a2:89_7": "padumavatiyā puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho",
  "atk-s0507a2:89_8": "bhātike āmantesi – “mārisā nandarājā tumhe nimanteti, adhivāsetha tassā”ti. Te adhivāsetvā",
  "atk-s0507a2:89_9": "tāvadeva ākāsenāgantvā uttaradvāre otariṁsu. Manussā “pañcasatā, deva, paccekabuddhā",
  "atk-s0507a2:89_10": "āgatā”ti rañño ārocesuṁ. Rājā saddhiṁ deviyā āgantvā vanditvā pattaṁ gahetvā paccekabuddhe",
  "atk-s0507a2:89_11": "pāsādaṁ āropetvā tattha tesaṁ dānaṁ datvā bhattakiccāvasāne rājā saṅghattherassa,",
  "atk-s0507a2:89_12": "devī saṅghanavakassa pādamūle nipajjitvā “ayyā, paccayehi na kilamissanti, mayaṁ",
  "atk-s0507a2:89_13": "puññena na hāyissāma, amhākaṁ idha nivāsāya paṭiññaṁ dethā”ti paṭiññaṁ kāretvā uyyāne",
  "atk-s0507a2:89_14": "nivāsaṭṭhānāni kāretvā yāvajīvaṁ paccekabuddhe upaṭṭhahitvā tesu parinibbutesu sādhukīḷitaṁ",
  "atk-s0507a2:89_15": "kāretvā gandhadāruādīhi sarīrakiccaṁ kāretvā dhātuyo gahetvā cetiyaṁ patiṭṭhāpetvā",
  "atk-s0507a2:89_16": "“evarūpānampi nāma mahānubhāvānaṁ mahesīnaṁ maraṇaṁ bhavissati, kimaṅgaṁ pana mādisāna”nti",
  "atk-s0507a2:89_17": "saṁvegajāto jeṭṭhaputtaṁ rajje patiṭṭhāpetvā sayaṁ tāpasapabbajjaṁ pabbaji. Devīpi",
  "atk-s0507a2:89_18": "“raññe pabbajite ahaṁ kiṁ karissāmī”ti pabbaji. Dvepi uyyāne vasantā jhānāni nibbattetvā",
  "atk-s0507a2:89_19": "jhānasukhena vītināmetvā āyupariyosāne brahmaloke nibbattiṁsu. So kira nandarājā",
  "atk-s0507a2:89_20": "amhākaṁ satthu mahāsāvako mahākassapatthero ahosī, tassa aggamahesī bhaddā kāpilānī nāma.",
  "atk-s0507a2:90_0": "Ayaṁ pana nandarājā dasa vassasahassāni sayaṁ dibbavatthāni paridahanto sabbameva",
  "atk-s0507a2:90_1": "attano vijitaṁ uttarakurusadisaṁ karonto āgatāgatānaṁ manussānaṁ dibbadussāni adāsi.",
  "atk-s0507a2:90_2": "Tayidaṁ dibbavatthasamiddhiṁ sandhāya sā petī āha “yāvatā nandarājassa, vijitasmiṁ",
  "atk-s0507a2:90_3": "paṭicchadā”ti. Tattha vijitasminti raṭṭhe. Paṭicchadāti vatthāni. Tāni hi paṭicchādenti",
  "atk-s0507a2:90_4": "etehīti “paṭicchadā”ti vuccanti.",
  "atk-s0507a2:91_0": "111. Idāni sā petī “nandarājasamiddhitopi etarahi mayhaṁ samiddhi vipulatarā”ti dassentī",
  "atk-s0507a2:91_1": "“tato bahutarā, bhante, vatthānacchādanāni me”tiādimāha. Tattha tatoti nandarājassa",
  "atk-s0507a2:91_2": "pariggahabhūtavatthatopi bahutarāni mayhaṁ vatthacchādanānīti attho. Vatthānacchādanānīti",
  "atk-s0507a2:91_3": "nivāsanavatthāni ceva pārupanavatthāni ca. Koseyyakambalīyānīti koseyyāni ceva kambalāni",
  "atk-s0507a2:91_4": "ca. Khomakappāsikānīti khomavatthāni ceva kappāsamayavatthāni ca.",
  "atk-s0507a2:92_0": "112.Vipulāti āyāmato ca vitthārato ca vipulā. Mahagghāti mahagghavasena mahantā mahārahā.",
  "atk-s0507a2:92_1": "Ākāsevalambareti ākāseyeva olambamānā tiṭṭhanti. Yaṁ yañhi manaso piyanti yaṁ yaṁ",
  "atk-s0507a2:92_2": "mayhaṁ manaso piyaṁ, taṁ taṁ gahetvā paridahāmi pārupāmi cāti yojanā.",
  "atk-s0507a2:93_0": "113.Thālakassa ca pānīyaṁ, vipākaṁ passa yādisanti thālakapūraṇamattaṁ pānīyaṁ dinnaṁ",
  "atk-s0507a2:93_1": "anumoditaṁ, tassa pana vipākaṁ yādisaṁ yāva mahantaṁ passāti dassentī “gambhīrā caturassā",
  "atk-s0507a2:93_2": "cā”tiādimāha. Tattha gambhīrāti agādhā. Caturassāti caturassasaṇṭhānā. Pokkharaññoti",
  "atk-s0507a2:93_3": "pokkharaṇiyo. Sunimmitāti kammānubhāveneva suṭṭhu nimmitā.",
  "atk-s0507a2:94_0": "114.Setodakāti setaudakā setavālukasamparikiṇṇā. Suppatitthāti sundaratitthā. Sītāti",
  "atk-s0507a2:94_1": "sītalodakā. Appaṭigandhiyāti paṭikūlagandharahitā surabhigandhā. Vārikiñjakkhapūritāti",
  "atk-s0507a2:94_2": "kamalakuvalayādīnaṁ kesarasañchannena vārinā paripuṇṇā.",
  "atk-s0507a2:95_0": "115.Sāhanti sā ahaṁ. Ramāmīti ratiṁ vindāmi. Kīḷāmīti indriyāni paricāremi. Modāmīti",
  "atk-s0507a2:95_1": "bhogasampattiyā pamuditā homi. Akutobhayāti kutocipi asañjātabhayā, serī sukhavihārinī",
  "atk-s0507a2:95_2": "homi. Bhante, vanditumāgatāti, bhante, imissā dibbasampattiyā paṭilābhassa kāraṇabhūtaṁ",
  "atk-s0507a2:95_3": "tvaṁ vandituṁ āgatā upagatāti attho. Yaṁ panettha atthato avibhattaṁ, taṁ tattha tattha vuttameva.",
  "atk-s0507a2:96_0": "Evaṁ tāya petiyā vutte āyasmā sāriputto iṭṭhakavatiyaṁ dīgharājiyanti gāmadvayavāsikesu",
  "atk-s0507a2:96_1": "attano santikaṁ upagatesu manussesu imamatthaṁ vitthārato kathento saṁvejetvā saṁsāramocanapāpakammato",
  "atk-s0507a2:96_2": "mocetvā upāsakabhāve patiṭṭhāpesi. Sā pavatti bhikkhūsu pākaṭā jātā. Taṁ bhikkhū",
  "atk-s0507a2:96_3": "bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ",
  "atk-s0507a2:96_4": "desesi, sā desanā mahājanassa sātthikā ahosīti.",
  "atk-s0507a2:97": "Saṁsāramocakapetivatthuvaṇṇanā niṭṭhitā.",
  "atk-s0507a2:98": "2. Sāriputtattheramātupetivatthuvaṇṇanā",
  "atk-s0507a2:99_0": "Naggā dubbaṇṇarūpāsīti idaṁ satthari veḷuvane viharante āyasmato sāriputtattherassa",
  "atk-s0507a2:99_1": "ito pañcamāya jātiyā mātubhūtaṁ petiṁ ārabbha vuttaṁ. Ekadivasaṁ āyasmā ca sāriputto",
  "atk-s0507a2:99_2": "āyasmā ca mahāmoggallāno āyasmā ca anuruddho āyasmā ca kappino rājagahassa avidūre",
  "atk-s0507a2:99_3": "aññatarasmiṁ araññāyatane viharanti. Tena ca samayena bārāṇasiyaṁ aññataro brāhmaṇo",
  "atk-s0507a2:99_4": "aḍḍho mahaddhano mahābhogo samaṇabrāhmaṇakapaṇaddhikavanibbakayācakānaṁ opānabhūto",
  "atk-s0507a2:99_5": "annapānavatthasayanādīni deti. Dento ca āgatāgatānaṁ yathākālaṁ yathārahañca pādodakapādabbhañjanādidānānupubbakaṁ",
  "atk-s0507a2:99_6": "sabbābhideyyaṁ paṭipanno hoti, purebhattaṁ bhikkhū annapānādinā sakkaccaṁ parivisati.",
  "atk-s0507a2:99_7": "So desantaraṁ gacchanto bhariyaṁ āha – “bhoti, yathāpaññattaṁ imaṁ dānavidhiṁ aparihāpentī",
  "atk-s0507a2:99_8": "sakkaccaṁ anupatiṭṭhāhī”ti. Sā “sādhū”ti paṭissuṇitvā tasmiṁ pakkante eva tāva bhikkhūnaṁ",
  "atk-s0507a2:99_9": "paññattaṁ dānavidhiṁ pacchindi, addhikānaṁ pana nivāsatthāya upagatānaṁ gehapiṭṭhito",
  "atk-s0507a2:99_10": "chaḍḍitaṁ jarasālaṁ dassesi “ettha vasathā”ti. Annapānādīnaṁ atthāya tattha addhikesu",
  "atk-s0507a2:99_11": "āgatesu “gūthaṁ khādatha, muttaṁ pivatha, lohitaṁ pivatha, tumhākaṁ mātu matthaluṅgaṁ",
  "atk-s0507a2:99_12": "khādathā”ti yaṁ yaṁ asuci jegucchaṁ, tassa tassa nāmaṁ gahetvā niṭṭhuraṁ vadati.",
  "atk-s0507a2:100_0": "Sā aparena samayena kālaṁ katvā kammānubhāvukkhittā petayoniyaṁ nibbattitvā attano",
  "atk-s0507a2:100_1": "vacīduccaritānurūpaṁ dukkhaṁ anubhavantī purimajātisambandhaṁ anussaritvā āyasmato",
  "atk-s0507a2:100_2": "sāriputtassa santikaṁ upasaṅkamitukāmā tassa vihāradvāraṁ sampāpuṇi, tassa vihāradvāradevatāyo",
  "atk-s0507a2:100_3": "vihārappavesanaṁ nivāresuṁ. Sā kira ito pañcamāya jātiyā therassa mātubhūtapubbā,",
  "atk-s0507a2:100_4": "tasmā evamāha – “ahaṁ ayyassa sāriputtattherassa ito pañcamāya jātīyā mātā, detha",
  "atk-s0507a2:100_5": "me dvārappavesanaṁ theraṁ daṭṭhu”nti. Taṁ sutvā devatā tassā pavesanaṁ anujāniṁsu.",
  "atk-s0507a2:100_6": "Sā pavisitvā caṅkamanakoṭiyaṁ ṭhatvā therassa attānaṁ dassesi. Thero taṁ disvā karuṇāya",
  "atk-s0507a2:100_7": "sañcoditamānaso hutvā –",
  "atk-s0507a2:101": "116.",
  "atk-s0507a2:102": "“Naggā dubbaṇṇarūpāsi, kisā dhamanisanthatā;",
  "atk-s0507a2:103": "Upphāsulike kisike, kā nu tvaṁ idha tiṭṭhasī”ti. –",
  "atk-s0507a2:104": "Gāthāya pucchi. Sā therena puṭṭhā paṭivacanaṁ dentī –",
  "atk-s0507a2:105": "117.",
  "atk-s0507a2:106": "“Ahaṁ te sakiyā mātā, pubbe aññāsu jātīsu;",
  "atk-s0507a2:107": "Upapannā pettivisayaṁ, khuppipāsasamappitā.",
  "atk-s0507a2:108": "118.",
  "atk-s0507a2:109": "“Chaḍḍitaṁ khipitaṁ kheḷaṁ, siṅghāṇikaṁ silesumaṁ;",
  "atk-s0507a2:110": "Vasañca ḍayhamānānaṁ, vijātānañca lohitaṁ.",
  "atk-s0507a2:111": "119.",
  "atk-s0507a2:112": "“Vaṇikānañca yaṁ ghāna-sīsacchinnāna lohitaṁ;",
  "atk-s0507a2:113": "Khudāparetā bhuñjāmi, icchipurisanissitaṁ.",
  "atk-s0507a2:114": "120.",
  "atk-s0507a2:115": "“Pubbalohitaṁ bhakkhāmi, pasūnaṁ mānusāna ca;",
  "atk-s0507a2:116": "Aleṇā anagārā ca, nīlamañcaparāyaṇā.",
  "atk-s0507a2:117": "121.",
  "atk-s0507a2:118": "“Dehi puttaka me dānaṁ, datvā anvādisāhi me;",
  "atk-s0507a2:119": "Appeva nāma mucceyyaṁ, pubbalohitabhojanā”ti. – pañcagāthā abhāsi;",
  "atk-s0507a2:120_0": "117. Tattha ahaṁ te sakiyā mātāti ahaṁ tuyhaṁ jananibhāvato sakiyā mātā. Pubbe aññāsu",
  "atk-s0507a2:120_1": "jātīsūti mātā hontīpi na imissaṁ jātiyaṁ, atha kho pubbe aññāsu jātīsu, ito pañcamiyanti",
  "atk-s0507a2:120_2": "daṭṭhabbaṁ. Upapannā pettivisayanti paṭisandhivasena petalokaṁ upagatā. Khuppipāsasamappitāti",
  "atk-s0507a2:120_3": "khudāya ca pipāsāya ca abhibhūtā, nirantaraṁ jighacchāpipāsāhi abhibhuyyamānāti attho.",
  "atk-s0507a2:121_0": "118-119.Chaḍḍitanti ucchiṭṭhakaṁ, vantanti attho. Khipitanti khipitena saddhiṁ mukhato",
  "atk-s0507a2:121_1": "nikkhantamalaṁ. Kheḷanti niṭṭhubhaṁ. Siṅghāṇikanti matthaluṅgato vissanditvā nāsikāya",
  "atk-s0507a2:121_2": "nikkhantamalaṁ. Silesumanti semhaṁ. Vasañca ḍayhamānānanti citakasmiṁ ḍayhamānānaṁ",
  "atk-s0507a2:121_3": "kaḷevarānaṁ vasātelañca. Vijātānañca lohitanti pasūtānaṁ itthīnaṁ lohitaṁ, gabbhamalaṁ",
  "atk-s0507a2:121_4": "ca-saddena saṅgaṇhāti. Vaṇikānanti sañjātavaṇānaṁ. Yanti yaṁ lohitanti sambandho.",
  "atk-s0507a2:121_5": "Ghānasīsacchinnānanti ghānacchinnānaṁ sīsacchinnānañca yaṁ lohitaṁ, taṁ bhuñjāmīti",
  "atk-s0507a2:121_6": "yojanā. Desanāsīsametaṁ “ghānasīsacchinnāna”nti, yasmā hatthapādādicchinnānampi lohitaṁ",
  "atk-s0507a2:121_7": "bhuñjāmiyeva. Tathā “vaṇikāna”nti iminā tesampi lohitaṁ saṅgahitanti daṭṭhabbaṁ.",
  "atk-s0507a2:121_8": "Khudāparetāti jighacchābhibhūtā hutvā. Itthipurisanissitanti itthipurisasarīranissitaṁ",
  "atk-s0507a2:121_9": "yathāvuttaṁ aññañca cammamaṁsanhārupubbādikaṁ paribhuñjāmīti dasseti.",
  "atk-s0507a2:122_0": "120-121.Pasūnanti ajagomahiṁsādīnaṁ. Aleṇāti asaraṇā. Anagārāti anāvāsā. Nīlamañcaparāyaṇāti",
  "atk-s0507a2:122_1": "susāne chaḍḍitamalamañcasayanā. Atha vā nīlāti chārikaṅgārabahulā susānabhūmi adhippetā,",
  "atk-s0507a2:122_2": "taṁyeva mañcaṁ viya adhisayanāti attho. Anvādisāhimeti yathā dinnaṁ dakkhiṇaṁ mayhaṁ",
  "atk-s0507a2:122_3": "upakappati, tathā uddisa pattidānaṁ dehi. Appeva nāma mucceyyaṁ, pubbalohitabhojanāti",
  "atk-s0507a2:122_4": "tava uddisanena etasmā pubbalohitabhojanā petajīvikā api nāma mucceyyaṁ.",
  "atk-s0507a2:123_0": "Taṁ sutvā āyasmā sāriputtatthero dutiyadivase mahāmoggallānattherādike tayo there",
  "atk-s0507a2:123_1": "āmantetvā tehi saddhiṁ rājagahe piṇḍāya caranto rañño bimbisārassa nivesanaṁ agamāsi.",
  "atk-s0507a2:123_2": "Rājā there disvā vanditvā “kiṁ, bhante, āgatatthā”ti āgamanakāraṇaṁ pucchi. Āyasmā",
  "atk-s0507a2:123_3": "mahāmoggallāno taṁ pavattiṁ rañño ārocesi. Rājā “aññātaṁ, bhante”ti vatvā there vissajjetvā",
  "atk-s0507a2:123_4": "sabbakammikaṁ amaccaṁ pakkosāpetvā āṇāpesi “nagarassa avidūre vivitte chāyūdakasampanne",
  "atk-s0507a2:123_5": "ṭhāne catasso kuṭiyo kārehī”ti. Antepure ca pahonakavisesavasena tidhā vibhajitvā",
  "atk-s0507a2:123_6": "catasso kuṭiyo paṭicchāpesi, sayañca tattha gantvā kātabbayuttakaṁ akāsi. Niṭṭhitāsu",
  "atk-s0507a2:123_7": "kuṭikāsu sabbaṁ balikaraṇaṁ sajjāpetvā annapānavatthādīni buddhappamukhassa cātuddisassa",
  "atk-s0507a2:123_8": "bhikkhusaṅghassa anucchavike sabbaparikkhāre ca upaṭṭhāpetvā āyasmato sāriputtattherassa",
  "atk-s0507a2:123_9": "taṁ sabbaṁ niyyādesi. Atha thero taṁ petiṁ uddissa taṁ sabbaṁ buddhappamukhassa cātuddisassa",
  "atk-s0507a2:123_10": "bhikkhusaṅghassa adāsi. Sā petī taṁ anumoditvā devaloke nibbattitvā sabbakāmasamiddhā",
  "atk-s0507a2:123_11": "ca hutvā aparadivase āyasmato mahāmoggallānattherassa santikaṁ upagantvā vanditvā",
  "atk-s0507a2:123_12": "aṭṭhāsi. Taṁ thero paṭipucchi, sā attano petūpapattiṁ puna devūpapattiñca vitthārato",
  "atk-s0507a2:123_13": "kathesi. Tena vuttaṁ –",
  "atk-s0507a2:124": "122.",
  "atk-s0507a2:125": "“Mātuyā vacanaṁ sutvā, upatissonukampako;",
  "atk-s0507a2:126": "Āmantayi moggallānaṁ, anuruddhañca kappinaṁ.",
  "atk-s0507a2:127": "123.",
  "atk-s0507a2:128": "“Catasso kuṭiyo katvā, saṅghe cātuddise adā;",
  "atk-s0507a2:129": "Kuṭiyo annapānañca, mātu dakkhiṇamādisī.",
  "atk-s0507a2:130": "124.",
  "atk-s0507a2:131": "“Samanantarānuddiṭṭhe, vipāko udapajjatha;",
  "atk-s0507a2:132": "Bhojanaṁ pānīyaṁ vatthaṁ, dakkhiṇāya idaṁ phalaṁ.",
  "atk-s0507a2:133": "125.",
  "atk-s0507a2:134": "“Tato suddhā sucivasanā, kāsikuttamadhārinī;",
  "atk-s0507a2:135": "Vicittavatthābharaṇā, kolikaṁ upasaṅkamī”ti.",
  "atk-s0507a2:136": "123. Tattha saṅghe cātuddise adāti cātuddisassa saṅghassa adāsi, niyyādesīti attho. Sesaṁ vuttatthameva.",
  "atk-s0507a2:137": "Athāyasmā mahāmoggallāno taṁ petiṁ –",
  "atk-s0507a2:138": "126.",
  "atk-s0507a2:139": "“Abhikkantena vaṇṇena, yā tvaṁ tiṭṭhasi devate;",
  "atk-s0507a2:140": "Obhāsentī disā sabbā, osadhī viya tārakā.",
  "atk-s0507a2:141": "127.",
  "atk-s0507a2:142": "“Kena tetādiso vaṇṇo, tena te idha mijjhati;",
  "atk-s0507a2:143": "Uppajjanti ca te bhogā, ye keci manaso piyā.",
  "atk-s0507a2:144": "128.",
  "atk-s0507a2:145": "“Pucchāmi taṁ devi mahānubhāve, manussabhūtā kimakāsi puññaṁ;",
  "atk-s0507a2:146": "Kenāsi evaṁ jalitānubhāvā,",
  "atk-s0507a2:147": "Vaṇṇo ca te sabbadisā pabhāsatī”ti. – pucchi;",
  "atk-s0507a2:148_0": "129-133. Atha sā “sāriputtassāhaṁ mātā”tiādinā vissajjesi. Sesaṁ vuttatthameva. Athāyasmā",
  "atk-s0507a2:148_1": "mahāmoggallāno taṁ pavattiṁ bhagavato ārocesi. Bhagavā tamatthaṁ aṭṭhuppattiṁ katvā",
  "atk-s0507a2:148_2": "sampattaparisāya dhammaṁ desesi, sā desanā mahājanassa sātthikā ahosīti.",
  "atk-s0507a2:149": "Sāriputtattheramātupetivatthuvaṇṇanā niṭṭhitā.",
  "atk-s0507a2:150": "3. Mattāpetivatthuvaṇṇanā",
  "atk-s0507a2:151_0": "Naggā dubbaṇṇarūpāsīti idaṁ satthari jetavane viharante mattaṁ nāma petiṁ ārabbha",
  "atk-s0507a2:151_1": "vuttaṁ. Sāvatthiyaṁ kira aññataro kuṭumbiko saddho pasanno ahosi. Tassa bhariyā assaddhā",
  "atk-s0507a2:151_2": "appasannā kodhanā vañjhā ca ahosi nāmena mattā nāma. Atha so kuṭumbiko kulavaṁsūpacchedanabhayena",
  "atk-s0507a2:151_3": "sadisakulato tissaṁ nāma aññaṁ kaññaṁ ānesi. Sā ahosi saddhā pasannā sāmino ca piyā",
  "atk-s0507a2:151_4": "manāpā, sā nacirasseva gabbhinī hutvā dasamāsaccayena puttaṁ vijāyi, “bhūto”tissa",
  "atk-s0507a2:151_5": "nāmaṁ ahosi. Sā gehassāminī hutvā cattāro bhikkhū sakkaccaṁ upaṭṭhahi, vañjhā pana taṁ usūyati.",
  "atk-s0507a2:152_0": "Tā ubhopi ekasmiṁ divase sīsaṁ nhatvā allakesā aṭṭhaṁsu, kuṭumbiko guṇavasena tissāya",
  "atk-s0507a2:152_1": "ābaddhasineho manuññena hadayena tāya saddhiṁ bahuṁ sallapanto aṭṭhāsi. Taṁ asahamānā",
  "atk-s0507a2:152_2": "mattā issāpakatā gehe sammajjitvā ṭhapitaṁ saṅkāraṁ tissāya matthake okiri. Sā aparena",
  "atk-s0507a2:152_3": "samayena kālaṁ katvā petayoniyaṁ nibbattitvā attano kammabalena pañcavidhaṁ dukkhaṁ",
  "atk-s0507a2:152_4": "anubhavati. Taṁ pana dukkhaṁ pāḷito eva viññāyati. Athekadivasaṁ sā petī sañjhāya",
  "atk-s0507a2:152_5": "vītivattāya gehassa piṭṭhipasse nhāyantiyā tissāya attānaṁ dassesi. Taṁ disvā tissā –",
  "atk-s0507a2:153": "134.",
  "atk-s0507a2:154": "“Naggā dubbaṇṇarūpāsi, kisā dhamanisanthatā;",
  "atk-s0507a2:155": "Upphāsulike kisike, kā nu tvaṁ idha tiṭṭhasī”ti. –",
  "atk-s0507a2:156": "Gāthāya paṭipucchi. Itarā –",
  "atk-s0507a2:157": "135.",
  "atk-s0507a2:158": "“Ahaṁ mattā tuvaṁ tissā, sapattī te pure ahuṁ;",
  "atk-s0507a2:159": "Pāpakammaṁ karitvāna, petalokaṁ ito gatā”ti. –",
  "atk-s0507a2:160": "Gāthāya paṭivacanaṁ adāsi. Tattha ahaṁ mattā tuvaṁ tissāti ahaṁ mattā nāma, tuvaṁ tissā nāma. Pureti purimattabhāve. Teti tuyhaṁ sapattī ahuṁ, ahosinti attho. Puna tissā –",
  "atk-s0507a2:161": "136.",
  "atk-s0507a2:162": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a2:163": "Kissakammavipākena, petalokaṁ ito gatā”ti. –",
  "atk-s0507a2:164": "Gāthāya katakammaṁ pucchi. Puna itarā –",
  "atk-s0507a2:165": "137.",
  "atk-s0507a2:166": "“Caṇḍī ca pharusā cāsiṁ, issukī maccharī saṭhā;",
  "atk-s0507a2:167": "Tāhaṁ duruttaṁ vatvāna, petalokaṁ ito gatā”ti. –",
  "atk-s0507a2:168_0": "Gāthāya attanā katakammaṁ ācikkhi. Tattha caṇḍīti kodhanā. Pharusāti pharusavacanā.",
  "atk-s0507a2:168_1": "Āsinti ahosiṁ. Tāhanti taṁ ahaṁ. Duruttanti dubbhāsitaṁ niratthakavacanaṁ. Ito parampi",
  "atk-s0507a2:168_2": "tāsaṁ vacanapaṭivacanavaseneva gāthā pavattā –",
  "atk-s0507a2:169": "138.",
  "atk-s0507a2:170": "“Sabbaṁ ahampi jānāmi, yathā tvaṁ caṇḍikā ahu;",
  "atk-s0507a2:171": "Aññañca kho taṁ pucchāmi, kenāsi paṁsukunthitā.",
  "atk-s0507a2:172": "139.",
  "atk-s0507a2:173": "“Sīsaṁnhātā tuvaṁ āsi, sucivatthā alaṅkatā;",
  "atk-s0507a2:174": "Ahañca kho adhimattaṁ, samalaṅkatatarā tayā.",
  "atk-s0507a2:175": "140.",
  "atk-s0507a2:176": "“Tassā me pekkhamānāya, sāmikena samantayi;",
  "atk-s0507a2:177": "Tato me issā vipulā, kodho me samajāyatha.",
  "atk-s0507a2:178": "141.",
  "atk-s0507a2:179": "“Tato paṁsuṁ gahetvāna, paṁsunā tañhi okiriṁ;",
  "atk-s0507a2:180": "Tassakammavipākena, tenamhi paṁsukunthitā.",
  "atk-s0507a2:181": "142.",
  "atk-s0507a2:182": "“Sabbaṁ ahampi jānāmi, paṁsunā maṁ tvamokiri;",
  "atk-s0507a2:183": "Aññañca kho taṁ pucchāmi, kena khajjasi kacchuyā.",
  "atk-s0507a2:184": "143.",
  "atk-s0507a2:185": "“Bhesajjahārī ubhayo, vanantaṁ agamimhase;",
  "atk-s0507a2:186": "Tvañca bhesajjamāhari, ahañca kapikacchuno.",
  "atk-s0507a2:187": "144.",
  "atk-s0507a2:188": "“Tassā tyājānamānāya, seyyaṁ tyāhaṁ samokiriṁ;",
  "atk-s0507a2:189": "Tassakammavipākena, tena khajjāmi kacchuyā.",
  "atk-s0507a2:190": "145.",
  "atk-s0507a2:191": "“Sabbaṁ ahampi jānāmi, seyyaṁ me tvaṁ samokiri;",
  "atk-s0507a2:192": "Aññañca kho taṁ pucchāmi, kenāsi naggiyā tuvaṁ.",
  "atk-s0507a2:193": "146.",
  "atk-s0507a2:194": "“Sahāyānaṁ samayo āsi, ñātīnaṁ samitī ahu;",
  "atk-s0507a2:195": "Tvañca āmantitā āsi, sasāminī no ca khohaṁ.",
  "atk-s0507a2:196": "147.",
  "atk-s0507a2:197": "“Tassā tyājānamānāya, dussaṁ tyāhaṁ apānudiṁ;",
  "atk-s0507a2:198": "Tassakammavipākena, tenamhi naggiyā ahaṁ.",
  "atk-s0507a2:199": "148.",
  "atk-s0507a2:200": "“Sabbaṁ ahampi jānāmi, dussaṁ me tvaṁ apānudi;",
  "atk-s0507a2:201": "Aññañca kho taṁ pucchāmi, kenāsi gūthagandhinī.",
  "atk-s0507a2:202": "149.",
  "atk-s0507a2:203": "“Tava gandhañca mālañca, paccagghañca vilepanaṁ;",
  "atk-s0507a2:204": "Gūthakūpe atāresiṁ, taṁ pāpaṁ pakataṁ mayā;",
  "atk-s0507a2:205": "Tassakammavipākena, tenamhi gūthagandhinī.",
  "atk-s0507a2:206": "150.",
  "atk-s0507a2:207": "“Sabbaṁ ahampi jānāmi, taṁ pāpaṁ pakataṁ tayā;",
  "atk-s0507a2:208": "Aññañca kho taṁ pucchāmi, kenāsi duggatā tuvaṁ.",
  "atk-s0507a2:209": "151.",
  "atk-s0507a2:210": "“Ubhinnaṁ samakaṁ āsi, yaṁ gehe vijjate dhanaṁ;",
  "atk-s0507a2:211": "Santesu deyyadhammesu, dīpaṁ nākāsimattano;",
  "atk-s0507a2:212": "Tassakammavipākena, tenamhi duggatā ahaṁ.",
  "atk-s0507a2:213": "152.",
  "atk-s0507a2:214": "“Tadeva maṁ tvaṁ avaca, pāpakammaṁ nisevasi;",
  "atk-s0507a2:215": "Na hi pāpehi kammehi, sulabhā hoti suggati.",
  "atk-s0507a2:216": "153.",
  "atk-s0507a2:217": "“Vāmato maṁ tvaṁ paccesi, athopi maṁ usūyasi;",
  "atk-s0507a2:218": "Passa pāpānaṁ kammānaṁ, vipāko hoti yādiso.",
  "atk-s0507a2:219": "154.",
  "atk-s0507a2:220": "“Te gharā tā ca dāsiyo, tānevābharaṇānime;",
  "atk-s0507a2:221": "Te aññe paricārenti, na bhogā honti sassatā.",
  "atk-s0507a2:222": "155.",
  "atk-s0507a2:223": "“Idāni bhūtassa pitā, āpaṇā gehamehiti;",
  "atk-s0507a2:224": "Appeva te dade kiñci, mā su tāva ito agā.",
  "atk-s0507a2:225": "156.",
  "atk-s0507a2:226": "“Naggā dubbaṇṇarūpāmhi, kisā dhamanisanthatā;",
  "atk-s0507a2:227": "Kopīnametaṁ itthīnaṁ, mā maṁ bhūtapitāddasa.",
  "atk-s0507a2:228": "157.",
  "atk-s0507a2:229": "“Handa kiṁ vā tyāhaṁ dammi, kiṁ vā teca karomahaṁ;",
  "atk-s0507a2:230": "Yena tvaṁ sukhitā assa, sabbakāmasamiddhinī.",
  "atk-s0507a2:231": "158.",
  "atk-s0507a2:232": "“Cattāro bhikkhū saṅghato, cattāro pana puggale;",
  "atk-s0507a2:233": "Aṭṭha bhikkhū bhojayitvā, mama dakkhiṇamādisa;",
  "atk-s0507a2:234": "Tadāhaṁ sukhitā hessaṁ, sabbakāmasamiddhinī.",
  "atk-s0507a2:235": "159.",
  "atk-s0507a2:236": "“Sādhūti sā paṭissutvā, bhojayitvāṭṭha bhikkhavo;",
  "atk-s0507a2:237": "Vatthehacchādayitvāna, tassā dakkhiṇamādisī.",
  "atk-s0507a2:238": "160.",
  "atk-s0507a2:239": "“Samanantarānuddiṭṭhe, vipāko udapajjatha;",
  "atk-s0507a2:240": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a2:241": "161.",
  "atk-s0507a2:242": "“Tato suddhā sucivasanā, kāsikuttamadhārinī;",
  "atk-s0507a2:243": "Vicittavatthābharaṇā, sapattiṁ upasaṅkami.",
  "atk-s0507a2:244": "162.",
  "atk-s0507a2:245": "“Abhikkantena vaṇṇena, yā tvaṁ tiṭṭhasi devate;",
  "atk-s0507a2:246": "Obhāsentī disā sabbā, osadhī viya tārakā.",
  "atk-s0507a2:247": "163.",
  "atk-s0507a2:248": "“Kena tetādiso vaṇṇo, kena te idha mijjhati;",
  "atk-s0507a2:249": "Uppajjanti ca te bhogā, ye keci manaso piyā.",
  "atk-s0507a2:250": "164.",
  "atk-s0507a2:251": "“Pucchāmi taṁ devi mahānubhāve, manussabhūtā kimakāsī puññaṁ;",
  "atk-s0507a2:252": "Kenāsi evaṁ jalitānubhāvā, vaṇṇo ca te sabbadisā pabhāsatīti.",
  "atk-s0507a2:253": "165.",
  "atk-s0507a2:254": "“Ahaṁ mattā tuvaṁ tissā, sapattī te pure ahuṁ;",
  "atk-s0507a2:255": "Pāpakammaṁ karitvāna, petalokaṁ ito gatā.",
  "atk-s0507a2:256": "166.",
  "atk-s0507a2:257": "“Tava dinnena dānena, modāmi akutobhayā;",
  "atk-s0507a2:258": "Ciraṁ jīvāhi bhagini, saha sabbehi ñātibhi;",
  "atk-s0507a2:259": "Asokaṁ virajaṁ ṭhānaṁ, āvāsaṁ vasavattinaṁ.",
  "atk-s0507a2:260": "167.",
  "atk-s0507a2:261": "“Idha dhammaṁ caritvāna, dānaṁ datvāna sobhane;",
  "atk-s0507a2:262": "Vineyya maccheramalaṁ samūlaṁ, aninditā saggamupehi ṭhāna”nti.",
  "atk-s0507a2:263_0": "138. Tattha sabbaṁ ahampi jānāmi, yathā tvaṁ caṇḍikā ahūti “caṇḍī ca pharusā cāsi”nti",
  "atk-s0507a2:263_1": "yaṁ tayā vuttaṁ, taṁ sabbaṁ ahampi jānāmi, yathā tvaṁ caṇḍikā kodhanā pharusavacanā",
  "atk-s0507a2:263_2": "issukī maccharī saṭhā ca ahosi. Aññañca kho taṁ pucchāmīti aññaṁ puna taṁ idāni pucchāmi.",
  "atk-s0507a2:263_3": "Kenāsi paṁsukunthitāti kena kammena saṅkārapaṁsūti oguṇṭhitā sabbaso okiṇṇasarīrā ahūti attho.",
  "atk-s0507a2:264_0": "139-40.Sīsaṁnhātāti sasīsaṁ nhātā. Adhimattanti adhikataraṁ. Samalaṅkatatarāti sammā",
  "atk-s0507a2:264_1": "atisayena alaṅkatā. “Adhimattā”ti vā pāṭho, ativiya mattā mānamadamattā, mānanissitāti",
  "atk-s0507a2:264_2": "attho. Tayāti bhotiyā. Sāmikena samantayīti sāmikena saddhiṁ allopasallāpavasena kathesi.",
  "atk-s0507a2:265_0": "142-144.Khajjasi kacchuyāti kacchurogena khādīyasi, bādhīyasīti attho. Bhesajjahārīti",
  "atk-s0507a2:265_1": "bhesajjahāriniyo osadhahārikāyo. Ubhayoti duve, tvañca ahañcāti attho. Vanantanti",
  "atk-s0507a2:265_2": "vanaṁ. Tvañca bhesajjamāharīti tvaṁ vejjehi vuttaṁ attano upakārāvahaṁ bhesajjaṁ",
  "atk-s0507a2:265_3": "āhari. Ahañca kapikacchunoti ahaṁ pana kapikacchuphalāni duphassaphalāni āhariṁ.",
  "atk-s0507a2:265_4": "Kapikacchūti vā sayaṁbhūtā vuccati, tasmā sayaṁbhūtāya pattaphalāni āharinti attho.",
  "atk-s0507a2:265_5": "Seyyaṁ tyāhaṁ samokirinti tava seyyaṁ ahaṁ kapikacchuphalapattehi samantato avakiriṁ.",
  "atk-s0507a2:266_0": "146-147.Sahāyānanti mittānaṁ. Samayoti samāgamo. Ñātīnanti bandhūnaṁ. Samitīti sannipāto.",
  "atk-s0507a2:266_1": "Āmantitāti maṅgalakiriyāvasena nimantitā. Sasāminīti sabhattikā, saha bhattunāti",
  "atk-s0507a2:266_2": "attho. No ca khohanti no ca kho ahaṁ āmantitā āsinti yojanā. Dussaṁ tyāhanti dussaṁ",
  "atk-s0507a2:266_3": "te ahaṁ. Apānudinti corikāya avahariṁ aggahosiṁ.",
  "atk-s0507a2:267": "149.Paccagghanti abhinavaṁ, mahagghaṁ vā. Atāresinti khipiṁ. Gūthagandhinīti gūthagandhagandhinī karīsavāyinī.",
  "atk-s0507a2:268_0": "151.Yaṁ gehe vijjate dhananti yaṁ gehe dhanaṁ upalabbhati, taṁ tuyhaṁ mayhañcāti",
  "atk-s0507a2:268_1": "amhākaṁ ubhinna samakaṁ tulyameva āsi. Santesūti vijjamānesu. Dīpanti patiṭṭhaṁ,",
  "atk-s0507a2:268_2": "puññakammaṁ sandhāya vadati.",
  "atk-s0507a2:269_0": "152. Evaṁ sā petī tissāya pucchitamatthaṁ katthetvā puna pubbe tassā vacanaṁ akatvā",
  "atk-s0507a2:269_1": "attanā kataṁ aparādhaṁ pakāsentī “tadeva maṁ tva”ntiādimāha. Tattha tadevāti tadā",
  "atk-s0507a2:269_2": "eva, mayhaṁ manussattabhāve ṭhitakāleyeva. Tathevāti vā pāṭho, yathā etarahi jātaṁ,",
  "atk-s0507a2:269_3": "taṁ tathā evāti attho. Manti attānaṁ niddisati, tvanti tissaṁ. Avacāti abhaṇi. Yathā",
  "atk-s0507a2:269_4": "pana avaca, taṁ dassetuṁ “pāpakamma”ntiādi vuttaṁ. “Pāpakammānī”ti pāḷi. “Tvaṁ pāpakammāniyeva",
  "atk-s0507a2:269_5": "karosi, pāpehi pana kammehi sugati sulabhā na hoti, atha kho duggati eva sulabhā”ti",
  "atk-s0507a2:269_6": "yathā maṁ tvaṁ pubbe avaca ovadi, taṁ tathevāti vadati.",
  "atk-s0507a2:270_0": "153. Taṁ sutvā tissā “vāmato maṁ tvaṁ paccesī”tiādinā tisso gāthā āha. Tattha vāmato",
  "atk-s0507a2:270_1": "maṁ tvaṁ paccesīti vilomato maṁ tvaṁ adhigacchasi, tuyhaṁ hitesimpi vipaccanīkakāriniṁ",
  "atk-s0507a2:270_2": "katvā maṁ gaṇhāsi. Maṁ usūyasīti mayhaṁ usūyasi, mayi issaṁ karosi. Passa pāpānaṁ",
  "atk-s0507a2:270_3": "kammānaṁ, vipāko hoti yādisoti pāpakānaṁ nāma kammānaṁ vipāko yādiso yathā ghorataro,",
  "atk-s0507a2:270_4": "taṁ paccakkhato passāti vadati.",
  "atk-s0507a2:271_0": "154.Te aññe paricārentīti te ghare dāsiyo ābharaṇāni ca imāni tayā pubbe pariggahitāni",
  "atk-s0507a2:271_1": "idāni aññe paricārenti paribhuñjanti. “Ime”ti hi liṅgavipallāsena vuttaṁ. Na bhogā",
  "atk-s0507a2:271_2": "honti sassatāti bhogā nāmete na sassatā anavaṭṭhitā tāvakālikā mahāyagamanīyā, tasmā",
  "atk-s0507a2:271_3": "tadatthaṁ issāmacchariyādīni na kattabbānīti adhippāyo.",
  "atk-s0507a2:272_0": "155.Idānibhūtassa pitāti idāneva bhūtassa mayhaṁ puttassa pitā kuṭumbiko. Āpaṇāti",
  "atk-s0507a2:272_1": "āpaṇato imaṁ gehaṁ ehiti āgamissati. Appeva te dade kiñcīti gehaṁ āgato kuṭumbiko",
  "atk-s0507a2:272_2": "tuyhaṁ dātabbayuttakaṁ kiñci deyyadhammaṁ api nāma dadeyya. Mā su tāva ito agāti",
  "atk-s0507a2:272_3": "ito gehassa pacchā vatthuto mā tāva agamāsīti taṁ anukampamānā āha.",
  "atk-s0507a2:273_0": "156. Taṁ sutvā petī attano ajjhāsayaṁ pakāsentī “naggā dubbaṇṇarūpāmhī”ti gāthamāha.",
  "atk-s0507a2:273_1": "Tattha kopīnametaṁ itthīnanti etaṁ naggadubbaṇṇatādikaṁ paṭicchādetabbatāya itthīnaṁ",
  "atk-s0507a2:273_2": "kopīnaṁ rundhanīyaṁ. Mā maṁ bhūtapitāddasāti tasmā bhūtassa pitā kuṭumbiko maṁ mā",
  "atk-s0507a2:273_3": "addakkhīti lajjamānā vadati.",
  "atk-s0507a2:274_0": "157. Taṁ sutvā tissā sañjātanuddayā “handa kiṁ vā tyāhaṁ dammī”ti gāthamāha. Tattha",
  "atk-s0507a2:274_1": "handāti codanatthe nipāto. Kiṁ vā tyāhaṁ dammīti kiṁ te ahaṁ dammi, kiṁ vatthaṁ dassāmi,",
  "atk-s0507a2:274_2": "udāhu bhattanti. Kiṁ vā tedha karomahanti kiṁ vā aññaṁ te idha imasmiṁ kāle upakāraṁ karissāmi.",
  "atk-s0507a2:275_0": "158. Taṁ sutvā petī “cattāro bhikkhū saṅghato”ti gāthamāha. Tattha cattāro bhikkhū",
  "atk-s0507a2:275_1": "saṅghato, cattāro pana puggaleti bhikkhusaṅghato saṅghavasena cattāro bhikkhū, puggalavasena",
  "atk-s0507a2:275_2": "cattāro bhikkhūti evaṁ aṭṭha bhikkhū yathāruciṁ bhojetvā taṁ dakkhiṇaṁ mama ādisa,",
  "atk-s0507a2:275_3": "mayhaṁ pattidānaṁ dehi. Tadāhaṁ sukhitā hessanti yadā tvaṁ dakkhiṇaṁ mama uddisissasi,",
  "atk-s0507a2:275_4": "tadā ahaṁ sukhitā sukhappattā sabbakāmasamiddhinī bhavissāmīti attho.",
  "atk-s0507a2:276_0": "159-161. Taṁ sutvā tissā tamatthaṁ attano sāmikassa ārocetvā dutiyadivase aṭṭha bhikkhū",
  "atk-s0507a2:276_1": "bhojetvā tassā dakkhiṇamādisi, sā tāvadeva paṭiladdhadibbasampattikā puna tissāya",
  "atk-s0507a2:276_2": "santikaṁ upasaṅkami. Tamatthaṁ dassetuṁ saṅgītikārehi “sādhūti sā paṭissutvā”tiādikā",
  "atk-s0507a2:276_3": "tisso gāthā ṭhapitā.",
  "atk-s0507a2:277_0": "162-167. Upasaṅkamitvā ṭhitaṁ pana naṁ tissā “abhikkantena vaṇṇenā”tiādīhi tīhi gāthāhi",
  "atk-s0507a2:277_1": "paṭipucchi. Itarā “ahaṁ mattā”ti gāthāya attānaṁ ācikkhitvā “ciraṁ jīvāhī”ti gāthāya",
  "atk-s0507a2:277_2": "tassā anumodanaṁ datvā “idha dhammaṁ caritvānā”ti gāthāya ovādaṁ adāsi. Tattha tava",
  "atk-s0507a2:277_3": "dinnenāti tayā dinnena. Asokaṁ virajaṁ ṭhānanti sokābhāvena asokaṁ, sedajallikānaṁ",
  "atk-s0507a2:277_4": "pana abhāvena virajaṁ dibbaṭṭhānaṁ, sabbametaṁ devalokaṁ sandhāya vadati. Āvāsanti",
  "atk-s0507a2:277_5": "ṭhānaṁ. Vasavattinanti dibbena ādhipateyyena attano vasaṁ vattentānaṁ. Samūlanti",
  "atk-s0507a2:277_6": "salobhadosaṁ. Lobhadosā hi macchariyassa mūlaṁ nāma. Aninditāti agarahitā pāsaṁsā,",
  "atk-s0507a2:277_7": "saggamupehi ṭhānanti rūpādīhi visayehi suṭṭhu aggattā “sagga”nti laddhanāmaṁ dibbaṭṭhānaṁ",
  "atk-s0507a2:277_8": "upehi, sugatiparāyaṇā hohīti attho. Sesaṁ uttānameva.",
  "atk-s0507a2:278_0": "Atha tissā taṁ pavattiṁ kuṭumbikassa ārocesi, kuṭumbiko bhikkhūnaṁ ārocesi, bhikkhū",
  "atk-s0507a2:278_1": "bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ",
  "atk-s0507a2:278_2": "desesi, taṁ sutvā mahājano paṭiladdhasaṁvego vineyya maccherādimalaṁ dānasīlādirato",
  "atk-s0507a2:278_3": "sugatiparāyaṇo ahosīti.",
  "atk-s0507a2:279": "Mattāpetivatthuvaṇṇanā niṭṭhitā.",
  "atk-s0507a2:280": "4. Nandāpetivatthuvaṇṇanā",
  "atk-s0507a2:281_0": "Kāḷī dubbaṇṇarūpāsīti idaṁ satthari jetavane viharante nandaṁ nāma petiṁ ārabbha",
  "atk-s0507a2:281_1": "vuttaṁ. Sāvatthiyā kira avidūre aññatarasmiṁ gāmake nandiseno nāma upāsako ahosi",
  "atk-s0507a2:281_2": "saddho pasanno. Bhariyā panassa nandā nāma assaddhā appasannā maccharinī caṇḍī pharusavacanā",
  "atk-s0507a2:281_3": "sāmike agāravā aggatissā sassuṁ corivādena akkosati paribhāsati. Sā aparena samayena",
  "atk-s0507a2:281_4": "kālaṁ katvā petayoniyaṁ nibbattitvā tasseva gāmassa avidūre vicarantī ekadivasaṁ",
  "atk-s0507a2:281_5": "nandisenassa upāsakassa gāmato nikkhamantassa avidūre attānaṁ dassesi. So taṁ disvā –",
  "atk-s0507a2:282": "168.",
  "atk-s0507a2:283": "“Kāḷī dubbaṇṇarūpāsi, pharusā bhīrudassanā;",
  "atk-s0507a2:284": "Piṅgalāsi kaḷārāsi, na taṁ maññāmi mānusi”nti. –",
  "atk-s0507a2:285_0": "Gāthāya ajjhabhāsi. Tattha kāḷīti kāḷavaṇṇā, jhāmaṅgārasadiso hissā vaṇṇo ahosi.",
  "atk-s0507a2:285_1": "Pharusāti kharagattā. Bhīrudassanāti bhayānakadassanā sappaṭibhayākārā. “Bhārudassanā”ti",
  "atk-s0507a2:285_2": "vā pāṭho, bhāriyadassanā, dubbaṇṇatādinā duddasikāti attho. Piṅgalāti piṅgalalocanā.",
  "atk-s0507a2:285_3": "Kaḷārāti kaḷāradantā. Na taṁ maññāmi mānusinti ahaṁ taṁ mānusinti na maññāmi, petimeva",
  "atk-s0507a2:285_4": "ca taṁ maññāmīti adhippāyo. Taṁ sutvā petī attānaṁ pakāsentī –",
  "atk-s0507a2:286": "169.",
  "atk-s0507a2:287": "“Ahaṁ nandā nandisena, bhariyā te pure ahuṁ;",
  "atk-s0507a2:288": "Pāpakammaṁ karitvāna, petalokaṁ ito gatā”ti. –",
  "atk-s0507a2:289": "Gāthamāha. Tattha ahaṁ nandā nandisenāti sāmi nandisena ahaṁ nandā nāma. Bhariyā te pure ahunti purimajātiyaṁ tuyhaṁ bhariyā ahosiṁ. Ito paraṁ –",
  "atk-s0507a2:290": "170.",
  "atk-s0507a2:291": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a2:292": "Kissa kammavipākena, petalokaṁ ito gatā”ti. –",
  "atk-s0507a2:293": "Tassa upāsakassa pucchā. Athassa sā –",
  "atk-s0507a2:294": "171.",
  "atk-s0507a2:295": "“Caṇḍī ca pharusā cāsiṁ, tayi cāpi agāravā;",
  "atk-s0507a2:296": "Tāhaṁ duruttaṁ vatvāna, petalokaṁ ito gatā”ti. –",
  "atk-s0507a2:297": "Vissajjesi. Puna so –",
  "atk-s0507a2:298": "172.",
  "atk-s0507a2:299": "“Handuttarīyaṁ dadāmi te, imaṁ dussaṁ nivāsaya;",
  "atk-s0507a2:300": "Imaṁ dussaṁ nivāsetvā, ehi nessāmi taṁ gharaṁ.",
  "atk-s0507a2:301": "173.",
  "atk-s0507a2:302": "“Vatthañca annapānañca, lacchasi tvaṁ gharaṁ gatā;",
  "atk-s0507a2:303": "Putte ca te passissasi, suṇisāyo ca dakkhasī”ti. – athassa sā –",
  "atk-s0507a2:304": "174.",
  "atk-s0507a2:305": "“Hatthena hatthe te dinnaṁ, na mayhaṁ upakappati;",
  "atk-s0507a2:306": "Bhikkhū ca sīlasampanne, vītarāge bahussute.",
  "atk-s0507a2:307": "175.",
  "atk-s0507a2:308": "“Tappehi annapānena, mama dakkhiṇamādisa;",
  "atk-s0507a2:309": "Tadāhaṁ sukhitā hessaṁ, sabbakāmasamiddhinī”ti. –",
  "atk-s0507a2:310": "Dve gāthā abhāsi. Tato –",
  "atk-s0507a2:311": "176.",
  "atk-s0507a2:312": "“Sādhūti so paṭissutvā, dānaṁ vipulamākiri;",
  "atk-s0507a2:313": "Annaṁ pānaṁ khādanīyaṁ, vatthasenāsanāni ca;",
  "atk-s0507a2:314": "Chattaṁ gandhañca mālañca, vividhā ca upāhanā.",
  "atk-s0507a2:315": "177.",
  "atk-s0507a2:316": "“Bhikkhū ca sīlasampanne, vītarāge bahussute;",
  "atk-s0507a2:317": "Tappetvā annapānena, tassā dakkhiṇamādisī.",
  "atk-s0507a2:318": "178.",
  "atk-s0507a2:319": "“Samanantarānuddiṭṭhe, vipāko udapajjatha;",
  "atk-s0507a2:320": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a2:321": "179.",
  "atk-s0507a2:322": "“Tato suddhā sucivasanā, kāsikuttamadhārinī;",
  "atk-s0507a2:323": "Vicittavatthābharaṇā, sāmikaṁ upasaṅkamī”ti. –",
  "atk-s0507a2:324": "Catasso gāthā saṅgītikārehi vuttā. Tato paraṁ –",
  "atk-s0507a2:325": "180.",
  "atk-s0507a2:326": "“Abhikkantena vaṇṇena, yā tvaṁ tiṭṭhasi devate;",
  "atk-s0507a2:327": "Obhāsentī disā sabbā, osadhī viya tārakā.",
  "atk-s0507a2:328": "181.",
  "atk-s0507a2:329": "“Kena tetādiso vaṇṇo, kena te idha mijjhati;",
  "atk-s0507a2:330": "Uppajjanti ca te bhogā, ye keci manaso piyā.",
  "atk-s0507a2:331": "182.",
  "atk-s0507a2:332": "“Pucchāmi taṁ devi mahānubhāve, manussabhūtā kimakāsi puññaṁ;",
  "atk-s0507a2:333": "Kenāsi evaṁ jalitānubhāvā, vaṇṇo ca te sabbadisā pabhāsatī”ti.",
  "atk-s0507a2:334": "183.",
  "atk-s0507a2:335": "“Ahaṁ nandā nandisena, bhariyā te pure ahuṁ;",
  "atk-s0507a2:336": "Pāpakammaṁ karitvāna, petalokaṁ ito gatā.",
  "atk-s0507a2:337": "184.",
  "atk-s0507a2:338": "“Tava dinnena dānena, modāmi akutobhayā;",
  "atk-s0507a2:339": "Ciraṁ jīva gahapati, saha sabbehi ñātibhi;",
  "atk-s0507a2:340": "Asokaṁ virajaṁ khemaṁ, āvāsaṁ vasavattinaṁ.",
  "atk-s0507a2:341": "185.",
  "atk-s0507a2:342": "“Idha dhammaṁ caritvāna, dānaṁ datvā gahapati;",
  "atk-s0507a2:343": "Vineyya maccheramalaṁ samūlaṁ, anindito saggamupehi ṭhāna”nti. –",
  "atk-s0507a2:344": "Upāsakassa ca petiyā ca vacanapaṭivacanagāthā.",
  "atk-s0507a2:345": "176. Tattha dānaṁ vipulamākirīti ukkhiṇeyyakhette deyyadhammabījaṁ vippakiranto viya mahādānaṁ pavattesi. Sesaṁ anantaravatthusadisameva.",
  "atk-s0507a2:346_0": "Evaṁ sā attano dibbasampattiṁ tassā ca kāraṇaṁ nandisenassa vibhāvetvā attano vasanaṭṭhānameva",
  "atk-s0507a2:346_1": "gatā. Upāsako taṁ pavattiṁ bhikkhūnaṁ ārocesi, bhikkhū bhagavato ārocesuṁ. Bhagavā",
  "atk-s0507a2:346_2": "tamatthaṁ aṭṭhuppattiṁ katvā sampattaparisāya dhammaṁ desesi. Sā desanā mahājanassa sātthikā ahosīti.",
  "atk-s0507a2:347": "Nandāpetivatthuvaṇṇanā niṭṭhitā.",
  "atk-s0507a2:348": "5. Maṭṭhakuṇḍalīpetavatthuvaṇṇanā",
  "atk-s0507a2:349_0": "Alaṅkato maṭṭhakuṇḍalīti idaṁ satthari jetavane viharante maṭṭhakuṇḍalidevaputtaṁ",
  "atk-s0507a2:349_1": "ārabbha vuttaṁ. Tattha yaṁ vattabbaṁ, taṁ paramatthadīpaniyaṁ vimānavatthuvaṇṇanāyaṁ",
  "atk-s0507a2:349_2": "maṭṭhakuṇḍalīvimānavatthuvaṇṇanāya vuttameva, tasmā tattha vuttanayeneva veditabbaṁ.",
  "atk-s0507a2:350_0": "Ettha ca maṭṭhakuṇḍalīdevaputtassa vimānadevatābhāvato tassa vatthu yadipi vimānavatthupāḷiyaṁ",
  "atk-s0507a2:350_1": "saṅgahaṁ āropitaṁ, yasmā pana so devaputto adinnapubbakabrāhmaṇassa puttasokena susānaṁ",
  "atk-s0507a2:350_2": "gantvā āḷāhanaṁ anupariyāyitvā rodantassa sokaharaṇatthaṁ attano devarūpaṁ paṭisaṁharitvā",
  "atk-s0507a2:350_3": "haricandanussado bāhā paggayha kandanto dukkhābhibhūtākārena peto viya attānaṁ dassesi.",
  "atk-s0507a2:350_4": "Manussattabhāvato apetattā petapariyāyopi labbhati evāti tassa vatthu petavatthupāḷiyampi",
  "atk-s0507a2:350_5": "saṅgahaṁ āropitanti daṭṭhabbaṁ.",
  "atk-s0507a2:351": "Maṭṭhakuṇḍalīpetavatthuvaṇṇanā niṭṭhitā.",
  "atk-s0507a2:352": "6. Kaṇhapetavatthuvaṇṇanā",
  "atk-s0507a2:353_0": "Uṭṭhehikaṇha kiṁ sesīti idaṁ satthā jetavane viharanto aññataraṁ mataputtaṁ upāsakaṁ",
  "atk-s0507a2:353_1": "ārabbha kathesi. Sāvatthiyaṁ kira aññatarassa upāsakassa putto kālamakāsi. So tena",
  "atk-s0507a2:353_2": "sokasallasamappito na nhāyati, na bhuñjati, na kammante vicāreti, na buddhupaṭṭhānaṁ",
  "atk-s0507a2:353_3": "gacchati, kevalaṁ, “tāta piyaputtaka, maṁ ohāya kahaṁ paṭhamataraṁ gatosī”tiādīni",
  "atk-s0507a2:353_4": "vadanto vippalapati. Satthā paccūsasamaye lokaṁ olokento tassa sotāpattiphalūpanissayaṁ",
  "atk-s0507a2:353_5": "disvā punadivase bhikkhusaṅghaparivuto sāvatthiyaṁ piṇḍāya caritvā katabhattakicco",
  "atk-s0507a2:353_6": "bhikkhū uyyojetvā ānandattherena pacchāsamaṇena tassa gharadvāraṁ agamāsi. Satthu",
  "atk-s0507a2:353_7": "āgatabhāvaṁ upāsakassa ārocesuṁ. Athassa gehajano gehadvāre āsanaṁ paññāpetvā satthāraṁ",
  "atk-s0507a2:353_8": "nisīdāpetvā upāsakaṁ pariggahetvā satthu santikaṁ upanesi. Ekamantaṁ nisinnaṁ taṁ",
  "atk-s0507a2:353_9": "disvā “kiṁ, upāsaka, socasī”ti vatvā “āma, bhante”ti vutte, “upāsaka, porāṇakapaṇḍitā",
  "atk-s0507a2:353_10": "paṇḍitānaṁ kathaṁ sutvā mataputtaṁ nānusociṁsū”ti vatvā tena yācito atītaṁ āhari.",
  "atk-s0507a2:354_0": "Atīte dvāravatīnagare dasa bhātikarājāno ahesuṁ – vāsudevo baladevo candadevā sūriyadevo",
  "atk-s0507a2:354_1": "aggidevo varuṇadevo ajjuno pajjuno ghaṭapaṇḍito aṅkuro cāti. Tesu vāsudevamahārājassa",
  "atk-s0507a2:354_2": "piyaputto kālamakāsi. Tena rājā sokapareto sabbakiccāni pahāya mañcassa aṭaniṁ pariggahetvā",
  "atk-s0507a2:354_3": "vippalapanto nipajji. Tasmiṁ kāle ghaṭapaṇḍito cintesi – “ṭhapetvā maṁ añño koci",
  "atk-s0507a2:354_4": "mama bhātu sokaṁ pariharituṁ samattho nāma natthi, upāyenassa sokaṁ harissāmī”ti.",
  "atk-s0507a2:354_5": "So ummattakavesaṁ gahetvā “sasaṁ me detha, sasaṁ me dethā”ti ākāsaṁ olokento sakalanagaraṁ",
  "atk-s0507a2:354_6": "vicari. “Ghaṭapaṇḍito ummattako jāto”ti sakalanagaraṁ saṅkhubhi.",
  "atk-s0507a2:355": "Tasmiṁ kāle rohiṇeyyo nāma amacco vāsudevarañño santikaṁ gantvā tena saddhiṁ kathaṁ samuṭṭhāpento –",
  "atk-s0507a2:356": "207.",
  "atk-s0507a2:357": "“Uṭṭhehi kaṇha kiṁ sesi, ko attho supanena te;",
  "atk-s0507a2:358": "Yo ca tuyhaṁ sako bhātā, hadayaṁ cakkhu ca dakkhiṇaṁ;",
  "atk-s0507a2:359": "Tassa vātā balīyanti, sasaṁ jappati kesavā”ti. – imaṁ gāthamāha;",
  "atk-s0507a2:360_0": "207. Tattha kaṇhāti vāsudevaṁ gottenālapati. Ko attho supanena teti supanena tuyhaṁ",
  "atk-s0507a2:360_1": "kā nāma vaḍḍhi. Sako bhātāti sodariyo bhātā. Hadayaṁ cakkhu ca dakkhiṇanti hadayena",
  "atk-s0507a2:360_2": "ceva dakkhiṇacakkhunā ca sadisoti attho. Tassa vātā balīyantīti tassa aparāparaṁ",
  "atk-s0507a2:360_3": "uppajjamānā ummādavātā balavanto honti vaḍḍhanti abhibhavanti. Sasaṁ jappatīti “sasaṁ",
  "atk-s0507a2:360_4": "me dethā”ti vippalapati. Kesavāti so kira kesānaṁ sobhanānaṁ atthitāya “kesavo”ti",
  "atk-s0507a2:360_5": "voharīyati. Tena naṁ nāmena ālapati.",
  "atk-s0507a2:361": "Tassa vacanaṁ sutvā sayanato uṭṭhitabhāvaṁ dīpento satthā abhisambuddho hutvā –",
  "atk-s0507a2:362": "208.",
  "atk-s0507a2:363": "“Tassa taṁ vacanaṁ sutvā, rohiṇeyyassa kesavo;",
  "atk-s0507a2:364": "Taramānarūpo vuṭṭhāsi, bhātu sokena aṭṭito”ti. – imaṁ gāthamāha;",
  "atk-s0507a2:365": "Rājā uṭṭhāya sīghaṁ pāsādā otaritvā ghaṭapaṇḍitassa santikaṁ gantvā ubhosu hatthesu naṁ daḷhaṁ gahetvā tena saddhiṁ sallapanto –",
  "atk-s0507a2:366": "209.",
  "atk-s0507a2:367": "“Kiṁ nu ummattarūpova, kevalaṁ dvārakaṁ imaṁ;",
  "atk-s0507a2:368": "Saso sasoti lapasi, kīdisaṁ sasamicchasi.",
  "atk-s0507a2:369": "210.",
  "atk-s0507a2:370": "“Sovaṇṇamayaṁ maṇimayaṁ, lohamayaṁ atha rūpiyamayaṁ;",
  "atk-s0507a2:371": "Saṅkhasilāpavāḷamayaṁ, kārayissāmi te sasaṁ.",
  "atk-s0507a2:372": "211.",
  "atk-s0507a2:373": "“Santi aññepi sasakā, araññavanagocarā;",
  "atk-s0507a2:374": "Tepi te ānayissāmi, kīdisaṁ sasamicchasī”ti. –",
  "atk-s0507a2:375": "Tisso gāthāyo abhāsi.",
  "atk-s0507a2:376_0": "209-211.Tatthaummattarūpovāti ummattako viya. Kevalanti sakalaṁ. Dvārakanti dvāravatīnagaraṁ",
  "atk-s0507a2:376_1": "vicaranto. Saso sasoti lapasīti saso sasoti vilapasi. Sovaṇṇamayanti suvaṇṇamayaṁ.",
  "atk-s0507a2:376_2": "Lohamayanti tambalohamayaṁ. Rūpiyamayanti rajatamayaṁ. Yaṁ icchasi taṁ vadehi, atha",
  "atk-s0507a2:376_3": "kena socasi. Aññepi araññe vanagocarā sasakā atthi, te te ānayissāmi, vada, bhadramukha,",
  "atk-s0507a2:376_4": "kīdisaṁ sasamicchasīti ghaṭapaṇḍitaṁ “sasena atthiko”ti adhippāyena sasena nimantesi.",
  "atk-s0507a2:376_5": "Taṁ sutvā ghaṭapaṇḍito –",
  "atk-s0507a2:377": "212.",
  "atk-s0507a2:378": "“Nāhamete sase icche, ye sasā pathavissitā;",
  "atk-s0507a2:379": "Candato sasamicchāmi, taṁ me ohara kesavā”ti. –",
  "atk-s0507a2:380": "Gāthamāha. Tattha oharāti ohārehi. Taṁ sutvā rājā “nissaṁsayaṁ me bhātā ummattako jāto”ti domanassappatto –",
  "atk-s0507a2:381": "213.",
  "atk-s0507a2:382": "“So nūna madhuraṁ ñāti, jīvitaṁ vijahissasi;",
  "atk-s0507a2:383": "Apatthiyaṁ patthayasi, candato sasamicchasī”ti. –",
  "atk-s0507a2:384": "Gāthamāha. Tattha ñātīti kaniṭṭhaṁ ālapati. Ayamettha attho – mayhaṁ piyañāti yaṁ atimadhuraṁ attano jīvitaṁ, taṁ vijahissasi maññe, yo apatthayitabbaṁ patthesīti.",
  "atk-s0507a2:385_0": "Ghaṭapaṇḍito rañño vacanaṁ sutvā niccalova ṭhatvā “bhātika, tvaṁ candato sasaṁ patthentassa",
  "atk-s0507a2:385_1": "taṁ alabhitvā jīvitakkhayo bhavissatīti jānanto kasmā mataṁ puttaṁ alabhitvā anusocasī”ti",
  "atk-s0507a2:385_2": "imamatthaṁ dīpento –",
  "atk-s0507a2:386": "214.",
  "atk-s0507a2:387": "“Evaṁ ce kaṇha jānāsi, yathaññamanusāsasi;",
  "atk-s0507a2:388": "Kasmā pure mataṁ puttaṁ, ajjāpi manusocasī”ti. –",
  "atk-s0507a2:389_0": "Gāthamāha. Tattha evaṁ ce, kaṇha, jānāsīti, bhātika, kaṇhanāmaka mahārāja, “alabbhaneyyavatthu",
  "atk-s0507a2:389_1": "nāma na patthetabba”nti yadi evaṁ jānāsi. Yathaññanti evaṁ jānantova yathā aññaṁ",
  "atk-s0507a2:389_2": "anusāsasi, tathā akatvā. Kasmā pure mataṁ puttanti atha kasmā ito catumāsamatthake",
  "atk-s0507a2:389_3": "mataṁ puttaṁ ajjāpi anusocasīti.",
  "atk-s0507a2:390": "Evaṁ so antaravīthiyaṁ ṭhitakova “ahaṁ tāva evaṁ paññāyamānaṁ patthemi, tvaṁ pana apaññāyamānassatthāya socasī”ti vatvā tassa dhammaṁ desento –",
  "atk-s0507a2:391": "215.",
  "atk-s0507a2:392": "“Na yaṁ labbhā manussena, amanussena vā pana;",
  "atk-s0507a2:393": "Jāto me mā mari putto, kuto labbhā alabbhiyaṁ.",
  "atk-s0507a2:394": "216.",
  "atk-s0507a2:395": "“Na mantā mūlabhesajjā, osadhehi dhanena vā;",
  "atk-s0507a2:396": "Sakkā ānayituṁ kaṇha, yaṁ petamanusocasī”ti. – gāthādvayamāha;",
  "atk-s0507a2:397_0": "215. Tattha yanti, bhātika, yaṁ “evaṁ jāto me putto mā marī”ti manussena vā devena",
  "atk-s0507a2:397_1": "vā pana na labbhā na sakkā laddhuṁ, taṁ tvaṁ patthesi, taṁ panetaṁ kuto labbhā, kena",
  "atk-s0507a2:397_2": "kāraṇena laddhuṁ sakkā. Yasmā alabbhiyaṁ alabbhaneyyavatthu nāmetanti attho.",
  "atk-s0507a2:398_0": "216.Mantāti mantappayogena. Mūlabhesajjāti mūlabhesajjena. Osadhehīti nānāvidhehi",
  "atk-s0507a2:398_1": "osadhehi. Dhanena vāti koṭisatasaṅkhena dhanena vāpi. Idaṁ vuttaṁ hoti – yaṁ petamanusocasi,",
  "atk-s0507a2:398_2": "taṁ etehi mantappayogādīhipi ānetuṁ na sakkāti.",
  "atk-s0507a2:399": "Puna ghaṭapaṇḍito “bhātika, idaṁ maraṇaṁ nāma dhanena vā jātiyā vā vijjāya vā sīlena vā bhāvanāya vā na sakkā paṭibāhitu”nti dassento –",
  "atk-s0507a2:400": "217.",
  "atk-s0507a2:401": "“Mahaddhanā mahābhogā, raṭṭhavantopi khattiyā;",
  "atk-s0507a2:402": "Pahūtadhanadhaññāse, tepi no ajarāmarā.",
  "atk-s0507a2:403": "218.",
  "atk-s0507a2:404": "“Khattiyā brāhmaṇā vessā, suddā caṇḍālapukkussā;",
  "atk-s0507a2:405": "Ete caññe ca jātiyā, tepi no ajarāmarā.",
  "atk-s0507a2:406": "219.",
  "atk-s0507a2:407": "“Ye mantaṁ parivattenti, chaḷaṅgaṁ brahmacintitaṁ;",
  "atk-s0507a2:408": "Ete caññe ca vijjāya, tepi no ajarāmarā.",
  "atk-s0507a2:409": "220.",
  "atk-s0507a2:410": "“Isayo vāpi ye santā, saññatattā tapassino;",
  "atk-s0507a2:411": "Sarīraṁ tepi kālena, vijahanti tapassino.",
  "atk-s0507a2:412": "221.",
  "atk-s0507a2:413": "“Bhāvitattā arahanto, katakiccā anāsavā;",
  "atk-s0507a2:414": "Nikkhipanti imaṁ dehaṁ, puññapāpaparikkhayā”ti. –",
  "atk-s0507a2:415": "Pañcahi gāthāhi rañño dhammaṁ desesi.",
  "atk-s0507a2:416_0": "217. Tattha mahaddhanāti nidhānagatasseva mahato dhanassa atthitāya bahudhanā. Mahābhogāti",
  "atk-s0507a2:416_1": "devabhogasadisāya mahatiyā bhogasampattiyā samannāgatā. Raṭṭhavantoti sakalaraṭṭhavanto.",
  "atk-s0507a2:416_2": "Pahūtadhanadhaññāseti tiṇṇaṁ catunnaṁ vā saṁvaccharānaṁ atthāya nidahitvā ṭhapetabbassa",
  "atk-s0507a2:416_3": "niccaparibbayabhūtassa dhanadhaññassa vasena apariyantadhanadhaññā. Tepi no ajarāmarāti",
  "atk-s0507a2:416_4": "tepi evaṁ mahāvibhavā mandhātumahāsudassanādayo khattiyā ajarāmarā nāhesuṁ, aññadatthu",
  "atk-s0507a2:416_5": "maraṇamukhameva anupaviṭṭhāti attho.",
  "atk-s0507a2:417": "218.Eteti yathāvuttakhattiyādayo. Aññeti aññatarā evaṁbhūtā ambaṭṭhādayo. Jātiyāti attano jātinimittaṁ ajarāmarā nāhesunti attho.",
  "atk-s0507a2:418_0": "219.Mantanti vedaṁ. Parivattentīti sajjhāyanti vācenti ca. Atha vā parivattentīti",
  "atk-s0507a2:418_1": "vedaṁ anuparivattentā homaṁ karontā japanti. Chaḷaṅganti sikkhākappaniruttibyākaraṇajotisatthachandovicitisaṅkhātehi",
  "atk-s0507a2:418_2": "chahi aṅgehi yuttaṁ. Brahmacintitanti brāhmaṇānamatthāya brahmanā cintitaṁ kathitaṁ.",
  "atk-s0507a2:418_3": "Vijjāyāti brahmasadisavijjāya samannāgatā, tepi no ajarāmarāti attho.",
  "atk-s0507a2:419_0": "220-221.Isayoti yamaniyamādīnaṁ paṭikūlasaññādīnañca esanaṭṭhena isayo. Santāti kāyavācāhi",
  "atk-s0507a2:419_1": "santasabhāvā. Saññatattāti rāgādīnaṁ saṁyamena saṁyatacittā. Kāyatapanasaṅkhāto tapo",
  "atk-s0507a2:419_2": "etesaṁ atthīti tapassino. Puna tapassinoti saṁvarakā. Tena evaṁ tapanissitakā hutvā",
  "atk-s0507a2:419_3": "sarīrena ca vimokkhaṁ pattukāmāpi saṁvarakā sarīraṁ vijahanti evāti dasseti. Atha",
  "atk-s0507a2:419_4": "vā isayoti adhisīlasikkhādīnaṁ esanaṭṭhena isayo, tadatthaṁ tappaṭipakkhānaṁ pāpadhammānaṁ",
  "atk-s0507a2:419_5": "vūpasamena santā, ekārammaṇe cittassa saṁyamena saññatattā, sammappadhānayogato vīriyatāpena",
  "atk-s0507a2:419_6": "tapassino, sappayogā rāgādīnaṁ santapanena tapassinoti yojetabbaṁ. Bhāvitattāti catusaccakammaṭṭhānabhāvanāya bhāvitacittā.",
  "atk-s0507a2:420": "Evaṁ ghaṭapaṇḍitena dhamme kathite taṁ sutvā rājā apagatasokasallo pasannamānaso ghaṭapaṇḍitaṁ pasaṁsanto –",
  "atk-s0507a2:421": "222.",
  "atk-s0507a2:422": "“Ādittaṁ vata maṁ santaṁ, ghaṭasittaṁva pāvakaṁ;",
  "atk-s0507a2:423": "Vārinā viya osiñcaṁ, sabbaṁ nibbāpaye daraṁ.",
  "atk-s0507a2:424": "223.",
  "atk-s0507a2:425": "“Abbahī vata me sallaṁ, sokaṁ hadayanissitaṁ;",
  "atk-s0507a2:426": "Yo me sokaparetassa, puttasokaṁ apānudi.",
  "atk-s0507a2:427": "224.",
  "atk-s0507a2:428": "“Svāhaṁ abbūḷhasallosmi, sītibhūtosmi nibbuto;",
  "atk-s0507a2:429": "Na socāmi na rodāmi, tava sutvāna bhātika.",
  "atk-s0507a2:430": "225.",
  "atk-s0507a2:431": "“Evaṁ karonti sappaññā, ye honti anukampakā;",
  "atk-s0507a2:432": "Nivattayanti sokamhā, ghaṭo jeṭṭhaṁva bhātaraṁ.",
  "atk-s0507a2:433": "226.",
  "atk-s0507a2:434": "“Yassa etādisā honti, amaccā paricārakā;",
  "atk-s0507a2:435": "Subhāsitena anventi, ghaṭo jeṭṭhaṁva bhātara”nti. – sesagāthā abhāsi;",
  "atk-s0507a2:436_0": "225. Tattha ghaṭo jeṭṭhaṁva bhātaranti yathā ghaṭapaṇḍito attano jeṭṭhabhātaraṁ mataputtasokābhibhūtaṁ",
  "atk-s0507a2:436_1": "attano upāyakosallena ceva dhammakathāya ca tato puttasokato vinivattayi, evaṁ aññepi",
  "atk-s0507a2:436_2": "sappaññā ye honti anukampakā, te ñātīnaṁ upakāraṁ karontīti attho.",
  "atk-s0507a2:437_0": "226.Yassa etādisā hontīti ayaṁ abhisambuddhagāthā. Tassattho – yathā yena kāraṇena",
  "atk-s0507a2:437_1": "puttasokaparetaṁ rājānaṁ vāsudevaṁ ghaṭapaṇḍito sokaharaṇatthāya subhāsitena anvesi",
  "atk-s0507a2:437_2": "anuesi, yassa aññassāpi etādisā paṇḍitā amaccā paṭiladdhā assu, tassa kuto sokoti!",
  "atk-s0507a2:437_3": "Sesagāthā heṭṭhā vuttatthā evāti.",
  "atk-s0507a2:438_0": "Satthā imaṁ dhammadesanaṁ āharitvā “evaṁ, upāsaka, porāṇakapaṇḍitā paṇḍitānaṁ kathaṁ",
  "atk-s0507a2:438_1": "sutvā puttasokaṁ hariṁsū”ti vatvā saccāni pakāsetvā jātakaṁ samodhānesi. Saccapariyosāne",
  "atk-s0507a2:438_2": "upāsako sotāpattiphale patiṭṭhahīti.",
  "atk-s0507a2:439": "Kaṇhapetavatthuvaṇṇanā niṭṭhitā.",
  "atk-s0507a2:440": "7. Dhanapālaseṭṭhipetavatthuvaṇṇanā",
  "atk-s0507a2:441_0": "Naggo dubbaṇṇarūposīti idaṁ satthari jetavane viharante dhanapālapetaṁ ārabbha vuttaṁ.",
  "atk-s0507a2:441_1": "Anuppanne kira buddhe paṇṇaraṭṭhe erakacchanagare dhanapālako nāma seṭṭhi ahosi assaddho",
  "atk-s0507a2:441_2": "appasanno kadariyo natthikadiṭṭhiko. Tassa kiriyā pāḷito eva viññāyati. So kālaṁ",
  "atk-s0507a2:441_3": "katvā marukantāre peto hutvā nibbatti. Tassa tālakkhandhappamāṇo kāyo ahosi, samuṭṭhitacchavi",
  "atk-s0507a2:441_4": "pharuso, virūpakeso, bhayānako, dubbaṇṇo ativiya virūpo bībhacchadassano. So pañcapaṇṇāsa",
  "atk-s0507a2:441_5": "vassāni bhattasitthaṁ vā udakabinduṁ vā alabhanto visukkhakaṇṭhoṭṭhajivho jighacchāpipāsābhibhūto",
  "atk-s0507a2:441_6": "ito cito ca paribbhamati.",
  "atk-s0507a2:442_0": "Atha amhākaṁ bhagavati loke uppajjitvā pavattitavaradhammacakke anukkamena sāvatthiyaṁ",
  "atk-s0507a2:442_1": "viharante sāvatthivāsino vāṇijā pañcamattāni sakaṭasatāni bhaṇḍassa pūretvā uttarāpathaṁ",
  "atk-s0507a2:442_2": "gantvā bhaṇḍaṁ vikkiṇitvā paṭiladdhabhaṇḍaṁ sakaṭesu āropetvā paṭinivattamānā sāyanhasamaye",
  "atk-s0507a2:442_3": "aññataraṁ sukkhanadiṁ pāpuṇitvā tattha yānaṁ muñcitvā rattiyaṁ vāsaṁ kappesuṁ. Atha",
  "atk-s0507a2:442_4": "so peto pipāsābhibhūto pānīyassatthāya āgantvā tattha bindumattampi pānīyaṁ alabhitvā",
  "atk-s0507a2:442_5": "vigatāso chinnamūlo viya tālo chinnapādo pati. Taṁ disvā vāṇijā –",
  "atk-s0507a2:443": "227.",
  "atk-s0507a2:444": "“Naggo dubbaṇṇarūposi, kiso dhamanisanthato;",
  "atk-s0507a2:445": "Upphāsuliko kisiko, ko nu tvamasi mārisā”ti. –",
  "atk-s0507a2:446": "Imāya gāthāya pucchiṁsu. Tato peto –",
  "atk-s0507a2:447": "228.",
  "atk-s0507a2:448": "“Ahaṁ bhadante petomhi, duggato yamalokiko;",
  "atk-s0507a2:449": "Pāpakammaṁ karitvāna, petalokaṁ ito gato”ti. –",
  "atk-s0507a2:450": "Attānaṁ āvikatvā puna tehi –",
  "atk-s0507a2:451": "229.",
  "atk-s0507a2:452": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a2:453": "Kissakammavipākena, petalokaṁ ito gato”ti. –",
  "atk-s0507a2:454": "Katakammaṁ pucchito pubbe nibbattaṭṭhānato paṭṭhāya atītaṁ paccuppannaṁ anāgatañca attano pavattiṁ dassento tesañca ovādaṁ dento –",
  "atk-s0507a2:455": "230.",
  "atk-s0507a2:456": "“Nagaraṁ atthi paṇṇānaṁ, erakacchanti vissutaṁ;",
  "atk-s0507a2:457": "Tattha seṭṭhi pure āsiṁ, dhanapāloti maṁ vidū.",
  "atk-s0507a2:458": "231.",
  "atk-s0507a2:459": "“Asīti sakaṭavāhānaṁ, hiraññassa ahosi me;",
  "atk-s0507a2:460": "Pahūtaṁ me jātarūpaṁ, muttā veḷuriyā bahū.",
  "atk-s0507a2:461": "232.",
  "atk-s0507a2:462": "“Tāva mahaddhanassāpi, na me dātuṁ piyaṁ ahu;",
  "atk-s0507a2:463": "Pidahitvā dvāraṁ bhuñjiṁ, mā maṁ yācanakāddasuṁ.",
  "atk-s0507a2:464": "233.",
  "atk-s0507a2:465": "“Assaddho maccharī cāsiṁ, kadariyo paribhāsako;",
  "atk-s0507a2:466": "Dadantānaṁ karontānaṁ, vārayissaṁ bahū jane.",
  "atk-s0507a2:467": "234.",
  "atk-s0507a2:468": "“Vipāko natthi dānassa, saṁyamassa kuto phalaṁ;",
  "atk-s0507a2:469": "Pokkharaññodapānāni, ārāmāni ca ropite;",
  "atk-s0507a2:470": "Papāyo ca vināsesiṁ, dugge saṅkamanāni ca.",
  "atk-s0507a2:471": "235.",
  "atk-s0507a2:472": "“Svāhaṁ akatakalyāṇo, katapāpo tato cuto;",
  "atk-s0507a2:473": "Upapanno pettivisayaṁ, khuppipāsasamappito.",
  "atk-s0507a2:474": "236.",
  "atk-s0507a2:475": "“Pañcapaṇṇāsa vassāni, yato kālaṅkato ahaṁ;",
  "atk-s0507a2:476": "Nābhijānāmi bhuttaṁ vā, pītaṁ vā pana pāniyaṁ.",
  "atk-s0507a2:477": "237.",
  "atk-s0507a2:478": "“Yo saṁyamo so vināso, yo vināso so saṁyamo;",
  "atk-s0507a2:479": "Petā hi kira jānanti, yo saṁyamo so vināso.",
  "atk-s0507a2:480": "238.",
  "atk-s0507a2:481": "“Ahaṁ pure saṁyamissaṁ, nādāsiṁ bahuke dhane;",
  "atk-s0507a2:482": "Santesu deyyadhammesu, dīpaṁ nākāsimattano;",
  "atk-s0507a2:483": "Svāhaṁ pacchānutappāmi, attakammaphalūpago.",
  "atk-s0507a2:484": "239.",
  "atk-s0507a2:485": "“Uddhaṁ catūhi māsehi, kālakiriyā bhavissati;",
  "atk-s0507a2:486": "Ekantakaṭukaṁ ghoraṁ, nirayaṁ papatissahaṁ.",
  "atk-s0507a2:487": "240.",
  "atk-s0507a2:488": "“Catukkaṇṇaṁ catudvāraṁ, vibhattaṁ bhāgaso mitaṁ;",
  "atk-s0507a2:489": "Ayopākārapariyantaṁ, ayasā paṭikujjitaṁ.",
  "atk-s0507a2:490": "241.",
  "atk-s0507a2:491": "“Tassa ayomayā bhūmi, jalitā tejasā yutā;",
  "atk-s0507a2:492": "Samantā yojanasataṁ, pharitvā tiṭṭhati sabbadā.",
  "atk-s0507a2:493": "242.",
  "atk-s0507a2:494": "“Tatthāhaṁ dīghamaddhānaṁ, dukkhaṁ vedissa vedanaṁ;",
  "atk-s0507a2:495": "Phalaṁ pāpassa kammassa, tasmā socāmahaṁ bhusaṁ.",
  "atk-s0507a2:496": "243.",
  "atk-s0507a2:497": "“Taṁ vā vadāmi bhaddaṁ vo, yāvantettha samāgatā;",
  "atk-s0507a2:498": "Mākattha pāpakaṁ kammaṁ, āvi vā yadi vā raho.",
  "atk-s0507a2:499": "244.",
  "atk-s0507a2:500": "“Sace taṁ pāpakaṁ kammaṁ, karissatha karotha vā;",
  "atk-s0507a2:501": "Na vo dukkhā pamutyatthi, uppaccāpi palāyataṁ.",
  "atk-s0507a2:502": "245.",
  "atk-s0507a2:503": "“Matteyyā hotha petteyyā, kule jeṭṭhāpacāyikā;",
  "atk-s0507a2:504": "Sāmaññā hotha brahmaññā, evaṁ saggaṁ gamissathā”ti. –",
  "atk-s0507a2:505": "Imā gāthā abhāsi.",
  "atk-s0507a2:506_0": "230-231. Tattha paṇṇānanti paṇṇānāmaraṭṭhassa evaṁnāmakānaṁ rājūnaṁ. Erakacchanti",
  "atk-s0507a2:506_1": "tassa nagarassa nāmaṁ. Tatthāti tasmiṁ nagare. Pureti pubbe atītattabhāve. Dhanapāloti",
  "atk-s0507a2:506_2": "maṁ vidūti “dhanapālaseṭṭhī”ti maṁ jānanti. Tayidaṁ nāmaṁ tadā mayhaṁ atthānugatamevāti",
  "atk-s0507a2:506_3": "dassento “asītī”ti gāthamāha. Tattha asīti sakaṭavāhānanti vīsatikhāriko vāho, yo",
  "atk-s0507a2:506_4": "sakaṭanti vuccati. Tesaṁ sakaṭavāhānaṁ asīti hiraññassa tathā kahāpaṇassa ca me ahosīti",
  "atk-s0507a2:506_5": "yojanā. Pahūtaṁ me jātarūpanti suvaṇṇampi pahūtaṁ anekabhāraparimāṇaṁ ahosīti sambandho.",
  "atk-s0507a2:507_0": "232-233.Name dātuṁ piyaṁ ahūti dānaṁ dātuṁ mayhaṁ piyaṁ nāhosi. Mā maṁ yācanakāddasunti",
  "atk-s0507a2:507_1": "“yācakā mā maṁ passiṁsū”ti pidahitvā gehadvāraṁ bhuñjāmi. Kadariyoti thaddhamaccharī.",
  "atk-s0507a2:507_2": "Paribhāsakoti dānaṁ dente disvā bhayena santajjako. Dadantānaṁ karontānanti upayogatthe",
  "atk-s0507a2:507_3": "sāmivacanaṁ, dānāni dadante puññāni karonte. Bahū janeti bahū satte. Dadantānaṁ vā",
  "atk-s0507a2:507_4": "karontānaṁ vā samudāyabhūtaṁ bahuṁ janaṁ puññakammato vārayissaṁ nivāresiṁ.",
  "atk-s0507a2:508_0": "234-236.Vipāko natthi dānassātiādi dānādīnaṁ nivāraṇe kāraṇadassanaṁ. Tattha vipāko",
  "atk-s0507a2:508_1": "natthi dānassāti dānakammassa phalaṁ nāma natthi, kevalaṁ puññaṁ puññanti dhanavināso",
  "atk-s0507a2:508_2": "evāti dīpeti. Saṁyamassāti sīlasaṁyamassa. Kuto phalanti kuto nāma phalaṁ labbhati,",
  "atk-s0507a2:508_3": "niratthakameva sīlarakkhaṇanti adhippāyo. Ārāmānīti ārāmūpavanānīti attho. Papāyoti",
  "atk-s0507a2:508_4": "pānīyasālā. Duggeti udakacikkhallānaṁ vasena duggamaṭṭhānāni. Saṅkamanānīti setuyo.",
  "atk-s0507a2:508_5": "Tato cutoti tato manussalokato cuto. Pañcapaṇṇāsāti pañcapaññāsa. Yato kālaṅkato",
  "atk-s0507a2:508_6": "ahanti yadā kālakatā ahaṁ, tato paṭṭhāya. Nābhijānāmīti ettakaṁ kālaṁ bhuttaṁ vā",
  "atk-s0507a2:508_7": "pītaṁ vā kiñci na jānāmi.",
  "atk-s0507a2:509_0": "237-38.Yo saṁyamo so vināsoti lobhādivasena yaṁ saṁyamanaṁ kassaci adānaṁ, so imesaṁ",
  "atk-s0507a2:509_1": "sattānaṁ vināso nāma petayoniyaṁ nibbattapetānaṁ mahābyasanassa hetubhāvato. “Yo",
  "atk-s0507a2:509_2": "vināso so saṁyamo”ti iminā yathāvuttassa atthassa ekantikabhāvaṁ vadati. Petā hi",
  "atk-s0507a2:509_3": "kira jānantīti ettha hi-saddo avadhāraṇe, kira-saddo arucisūcane. “Saṁyamo deyyadhammassa",
  "atk-s0507a2:509_4": "apariccāgo vināsahetū”ti imamatthaṁ petā eva kira jānanti paccakkhato anubhuyyamānattā,",
  "atk-s0507a2:509_5": "na manussāti. Nayidaṁ yuttaṁ manussānampi petānaṁ viya khuppipāsādīhi abhibhuyyamānānaṁ",
  "atk-s0507a2:509_6": "dissamānattā. Petā pana purimattabhāve katakammassa pākaṭabhāvato tamatthaṁ suṭṭhutaraṁ",
  "atk-s0507a2:509_7": "jānanti. Tenāha – “ahaṁ pure saṁyamissa”ntiādi. Tattha saṁyamissanti sayampi dānādipuññakiriyato",
  "atk-s0507a2:509_8": "saṁyamanaṁ saṅkocaṁ akāsiṁ. Bahuke dhaneti mahante dhane vijjamāne.",
  "atk-s0507a2:510_0": "243.Tanti tasmā. Voti tumhe. Bhaddaṁ voti bhaddaṁ kalyāṇaṁ sundaraṁ tumhākaṁ hotūti",
  "atk-s0507a2:510_1": "vacanaseso. Yāvantettha samāgatāti yāvanto yāvatakā ettha samāgatā, te sabbe mama",
  "atk-s0507a2:510_2": "vacanaṁ suṇāthāti adhippāyo. Āvīti pakāsanaṁ paresaṁ pākaṭavasena. Rahoti paṭicchannaṁ",
  "atk-s0507a2:510_3": "apākaṭavasena. Āvi vā pāṇātipātādimusāvādādikāyavacīpayogavasena, yadi vā raho abhijjhādivasena",
  "atk-s0507a2:510_4": "pāpakaṁ lāmakaṁ akusalakammaṁ mākattha mā karittha.",
  "atk-s0507a2:511_0": "244.Sace taṁ pāpakaṁ kammanti atha pana taṁ pāpakammaṁ āyatiṁ karissatha, etarahi",
  "atk-s0507a2:511_1": "vā karotha, nirayādīsu catūsu apāyesu manussesu ca appāyukatādivasena tassa phalabhūtā",
  "atk-s0507a2:511_2": "dukkhato pamutti pamokkho nāma natthi. Uppaccāpi palāyatanti uppatitvā ākāsena gacchantānampi",
  "atk-s0507a2:511_3": "mokkho natthiyevāti attho. “Upeccā”tipi pāḷi, ito vā etto vā palāyante tumhe anubandhissatīti",
  "atk-s0507a2:511_4": "adhippāyena upecca sañcicca palāyantānampi tumhākaṁ tato mokkho natthi, gatikālādipaccayantarasamavāye",
  "atk-s0507a2:511_5": "pana sati vipaccatiyevāti attho. Ayañca attho –",
  "atk-s0507a2:512": "“Na antalikkhe na samuddamajjhe, na pabbatānaṁ vivaraṁ pavissa;",
  "atk-s0507a2:513": "Na vijjatī so jagatippadeso, yatthaṭṭhito mucceyya pāpakammā”ti. –",
  "atk-s0507a2:514": "Imāya gāthāya dīpetabbo.",
  "atk-s0507a2:515_0": "245.Matteyyāti mātuhitā. Hothāti tesaṁ upaṭṭhānādīni karotha. Tathā petteyyāti veditabbā.",
  "atk-s0507a2:515_1": "Kule jeṭṭhāpacāyikāti kule jeṭṭhakānaṁ apacāyanakarā. Sāmaññāti samaṇapūjakā. Tathā",
  "atk-s0507a2:515_2": "brahmaññāti bāhitapāpapūjakāti attho. Evaṁ saggaṁ gamissathāti iminā mayā vuttanayena",
  "atk-s0507a2:515_3": "puññāni katvā devalokaṁ upapajjissathāti attho. Yaṁ panettha atthato na vibhattaṁ,",
  "atk-s0507a2:515_4": "taṁ heṭṭhā khallāṭiyapetavatthuādīsu vuttanayeneva veditabbaṁ.",
  "atk-s0507a2:516_0": "Te vāṇijā tassa vacanaṁ sutvā saṁvegajātā taṁ anukampamānā bhājanehi pānīyaṁ gahetvā",
  "atk-s0507a2:516_1": "taṁ sayāpetvā mukhe āsiñciṁsu. Tato mahājanena bahuvelaṁ āsittaṁ udakaṁ tassa petassa",
  "atk-s0507a2:516_2": "pāpabalena adhogaḷaṁ na otiṇṇaṁ, kuto pipāsaṁ paṭivinessati. Te taṁ pucchiṁsu – “api",
  "atk-s0507a2:516_3": "te kāci assāsamattā laddhā”ti. So āha – “yadi me ettakehi janehi ettakaṁ velaṁ āsiñcamānaṁ",
  "atk-s0507a2:516_4": "udakaṁ ekabindumattampi paragaḷaṁ paviṭṭhaṁ, ito petayonito mokkho mā hotū”ti. Atha",
  "atk-s0507a2:516_5": "te vāṇijā taṁ sutvā ativiya saṁvegajātā “atthi pana koci upāyo pipāsāvūpasamāyā”ti",
  "atk-s0507a2:516_6": "āhaṁsu. So āha – “imasmiṁ pāpakamme khīṇe tathāgatassa vā tathāgatasāvakānaṁ vā dāne",
  "atk-s0507a2:516_7": "dinne mama dānamuddisissati, ahaṁ ito petattato muccissāmī”ti. Taṁ sutvā vāṇijā sāvatthiṁ",
  "atk-s0507a2:516_8": "gantvā bhagavantaṁ upasaṅkamitvā taṁ pavattiṁ ārocetvā saraṇāni sīlāni ca gahetvā",
  "atk-s0507a2:516_9": "buddhappamukhassa bhikkhusaṅghassa sattāhaṁ dānaṁ datvā tassa petassa dakkhiṇaṁ ādisiṁsu.",
  "atk-s0507a2:516_10": "Bhagavā tamatthaṁ aṭṭhuppattiṁ katvā catunnaṁ parisānaṁ dhammaṁ desesi. Mahājano",
  "atk-s0507a2:516_11": "ca lobhādimaccheramalaṁ pahāya dānādipuññābhirato ahosīti.",
  "atk-s0507a2:517": "Dhanapālaseṭṭhipetavatthuvaṇṇanā niṭṭhitā.",
  "atk-s0507a2:518": "8. Cūḷaseṭṭhipetavatthuvaṇṇanā",
  "atk-s0507a2:519_0": "Naggo kiso pabbajitosi, bhanteti idaṁ satthari veḷuvane viharante cūḷaseṭṭhipetaṁ",
  "atk-s0507a2:519_1": "ārabbha vuttaṁ. Bārāṇasiyaṁ kira eko gahapati assaddho appasanno maccharī kadariyo",
  "atk-s0507a2:519_2": "puññakiriyāya anādaro cūḷaseṭṭhi nāma ahosi. So kālaṁ katvā petesu nibbatti, tassa",
  "atk-s0507a2:519_3": "kāyo apagatamaṁsalohito aṭṭhinhārucammamatto muṇḍo apetavattho ahosi. Dhītā panassa",
  "atk-s0507a2:519_4": "anulā andhakavinde sāmikassa gehe vasantī pitaraṁ uddissa brāhmaṇe bhojetukāmā taṇḍulādīni",
  "atk-s0507a2:519_5": "dānūpakaraṇāni sajjesi. Taṁ ñatvā peto āsāya ākāsena tattha gacchanto rājagahaṁ sampāpuṇi.",
  "atk-s0507a2:519_6": "Tena ca samayena rājā ajātasattu devadattena uyyojito pitaraṁ jīvitā voropetvā tena",
  "atk-s0507a2:519_7": "vippaṭisārena dussupinena ca niddaṁ anupagacchanto uparipāsādavaragato caṅkamanto",
  "atk-s0507a2:519_8": "taṁ petaṁ ākāsena gacchantaṁ disvā imāya gāthāya pucchi –",
  "atk-s0507a2:520": "246.",
  "atk-s0507a2:521": "“Naggo kiso pabbajitosi bhante, rattiṁ kuhiṁ gacchasi kissahetu;",
  "atk-s0507a2:522": "Ācikkha me taṁ api sakkuṇemu, sabbena vittaṁ paṭipādaye tuva”nti.",
  "atk-s0507a2:523_0": "Tattha pabbajitoti samaṇo. Rājā kira taṁ naggattā muṇḍattā ca “naggo samaṇo aya”nti",
  "atk-s0507a2:523_1": "saññāya “naggo kiso pabbajitosī”tiādimāha. Kissahetūti kinnimittaṁ. Sabbena vittaṁ",
  "atk-s0507a2:523_2": "paṭipādaye tuvanti vittiyā upakaraṇabhūtaṁ vittaṁ sabbena bhogena tuyhaṁ ajjhāsayānurūpaṁ,",
  "atk-s0507a2:523_3": "sabbena vā ussāhena paṭipādeyyaṁ sampādeyyaṁ. Tathā kātuṁ mayaṁ appeva nāma sakkuṇeyyāma,",
  "atk-s0507a2:523_4": "tasmā ācikkha me taṁ, etaṁ tava āgamanakāraṇaṁ mayhaṁ kathehīti attho.",
  "atk-s0507a2:524": "Evaṁ raññā puṭṭho peto attano pavattiṁ kathento tisso gāthā abhāsi –",
  "atk-s0507a2:525": "247.",
  "atk-s0507a2:526": "“Bārāṇasī nagaraṁ dūraghuṭṭhaṁ, tatthāhaṁ gahapati aḍḍhako ahu dīno;",
  "atk-s0507a2:527": "Adātā gedhitamano āmisasmiṁ, dussīlyena yamavisayamhi patto.",
  "atk-s0507a2:528": "248.",
  "atk-s0507a2:529": "“So sūcikāya kilamito tehi,",
  "atk-s0507a2:530": "Teneva ñātīsu yāmi āmisakiñcikkhahetu;",
  "atk-s0507a2:531": "Adānasīlā na ca saddahanti,",
  "atk-s0507a2:532": "‘Dānaphalaṁ hoti paramhi loke’.",
  "atk-s0507a2:533": "249.",
  "atk-s0507a2:534": "“Dhītā ca mayhaṁ lapate abhikkhaṇaṁ, dassāmi dānaṁ pitūnaṁ pitāmahānaṁ;",
  "atk-s0507a2:535": "Tamupakkhaṭaṁ parivisayanti brāhmaṇā, yāmi ahaṁ andhakavindaṁ bhuttu”nti.",
  "atk-s0507a2:536_0": "247. Tattha dūraghuṭṭhanti dūrato eva guṇakittanavasena ghositaṁ, sabbattha vissutaṁ",
  "atk-s0507a2:536_1": "pākaṭanti attho. Aḍḍhakoti aḍḍho mahāvibhavo. Dīnoti nihīnacitto adānajjhāsayo. Tenāha",
  "atk-s0507a2:536_2": "“adātā”ti. Gedhitamano āmisasminti kāmāmise laggacitto gedhaṁ āpanno. Dussīlyena",
  "atk-s0507a2:536_3": "yamavisayamhi pattoti attanā katena dussīlakammunā yamavisayaṁ petalokaṁ patto amhi.",
  "atk-s0507a2:537_0": "248.So sūcikāya kilamitoti so ahaṁ vijjhanaṭṭhena sūcisadisatāya “sūcikā”ti laddhanāmāya",
  "atk-s0507a2:537_1": "jighacchāya kilamito nirantaraṁ vijjhamāno. “Kilamatho”ti icceva vā pāṭho. Tehīti",
  "atk-s0507a2:537_2": "“dīno”tiādinā vuttehi pāpakammehi kāraṇabhūtehi. Tassa hi petassa tāni pāpakammāni",
  "atk-s0507a2:537_3": "anussarantassa ativiya domanassaṁ uppajji, tasmā evamāha. Tenevāti teneva jighacchādukkhena.",
  "atk-s0507a2:537_4": "Ñātīsu yāmīti ñātīnaṁ samīpaṁ yāmi gacchāmi. Āmisakiñcikkhahetūti āmisassa kiñcikkhanimittaṁ,",
  "atk-s0507a2:537_5": "kiñci āmisaṁ patthentoti attho. Adānasīlā na ca saddahanti, ‘dānaphalaṁ hoti paramhi",
  "atk-s0507a2:537_6": "loke’ti yathā ahaṁ, tathā evaṁ aññepi manussā adānasīlā “dānassa phalaṁ ekaṁsena",
  "atk-s0507a2:537_7": "paraloke hotī”ti na ca saddahanti. Yato ahaṁ viya tepi petā hutvā mahādukkhaṁ paccanubhavantīti adhippāyo.",
  "atk-s0507a2:538_0": "249.Lapateti katheti. Abhikkhaṇanti abhiṇhaṁ bahuso. Kinti lapatīti āha “dassāmi",
  "atk-s0507a2:538_1": "dānaṁ pitūnaṁ pitāmahāna”nti. Tattha pitūnanti mātāpitūnaṁ, cūḷapitumahāpitūnaṁ vā.",
  "atk-s0507a2:538_2": "Pitāmahānanti ayyakapayyakānaṁ. Upakkhaṭanti sajjitaṁ. Parivisayantīti bhojayanti.",
  "atk-s0507a2:538_3": "Andhakavindanti evaṁnāmakaṁ nagaraṁ. Bhuttunti bhuñjituṁ. Tato parā saṅgītikārakehi vuttā –",
  "atk-s0507a2:539": "250.",
  "atk-s0507a2:540": "“Tamavoca rājā ‘anubhaviyāna tampi,",
  "atk-s0507a2:541": "Eyyāsi khippaṁ ahamapi kassaṁ pūjaṁ;",
  "atk-s0507a2:542": "Ācikkha me taṁ yadi atthi hetu,",
  "atk-s0507a2:543": "Saddhāyitaṁ hetuvaco suṇoma’.",
  "atk-s0507a2:544": "251.",
  "atk-s0507a2:545": "“Tathāti vatvā agamāsi tattha, bhuñjiṁsu bhattaṁ na ca dakkhiṇārahā;",
  "atk-s0507a2:546": "Paccāgami rājagahaṁ punāparaṁ, pāturahosi purato janādhipassa.",
  "atk-s0507a2:547": "252.",
  "atk-s0507a2:548": "“Disvāna petaṁ punadeva āgataṁ, rājā avoca ‘ahamapi kiṁ dadāmi;",
  "atk-s0507a2:549": "Ācikkha me taṁ yadi atthi hetu, yena tuvaṁ cirataraṁ pīṇito siyā’.",
  "atk-s0507a2:550": "253.",
  "atk-s0507a2:551": "“Buddhañca saṅghaṁ parivisiyāna rāja, annena pānena ca cīvarena;",
  "atk-s0507a2:552": "Taṁ dakkhiṇaṁ ādisa me hitāya, evaṁ ahaṁ cirataraṁ pīṇito siyā.",
  "atk-s0507a2:553": "254.",
  "atk-s0507a2:554": "“Tato ca rājā nipatitvā tāvade, dānaṁ sahatthā atulaṁ daditvā saṅghe;",
  "atk-s0507a2:555": "Ārocesi pakataṁ tathāgatassa, tassa ca petassa dakkhiṇaṁ ādisittha.",
  "atk-s0507a2:556": "255.",
  "atk-s0507a2:557": "“So pūjito ativiya sobhamāno, pāturahosi purato janādhipassa;",
  "atk-s0507a2:558": "Yakkhohamasmi paramiddhipatto, na mayhamatthi samā sadisā mānusā.",
  "atk-s0507a2:559": "256.",
  "atk-s0507a2:560": "“Passānubhāvaṁ aparimitaṁ mamayidaṁ, tayānudiṭṭhaṁ atulaṁ datvā saṅghe;",
  "atk-s0507a2:561": "Santappito satataṁ sadā bahūhi, yāmi ahaṁ sukhito manussadevā”ti.",
  "atk-s0507a2:562_0": "250. Tattha tamavoca rājāti taṁ petaṁ tathā vatvā ṭhitaṁ rājā ajātasattu avoca. Anubhaviyāna",
  "atk-s0507a2:562_1": "tampīti taṁ tava dhītuyā upakkhaṭaṁ dānampi anubhavitvā. Eyyāsīti āgaccheyyāsi. Kassanti",
  "atk-s0507a2:562_2": "karissāmi. Ācikkhame taṁ yadi atthi hetūti sace kiñci kāraṇaṁ atthi, taṁ kāraṇaṁ",
  "atk-s0507a2:562_3": "mayhaṁ ācikkha kathehi. Saddhāyitanti saddhāyitabbaṁ. Hetuvacoti hetuyuttavacanaṁ,",
  "atk-s0507a2:562_4": "“amukasmiṁ ṭhāne asukena pakārena dāne kate mayhaṁ upakappatī”ti sakāraṇaṁ vacanaṁ vadāti attho.",
  "atk-s0507a2:563_0": "251.Tathāti vatvāti sādhūti vatvā. Tatthāti tasmiṁ andhakavinde parivesanaṭṭhāne.",
  "atk-s0507a2:563_1": "Bhuñjiṁsu bhattaṁ na ca dakkhiṇārahāti bhattaṁ bhuñjiṁsu dussīlabrāhmaṇā, na ca pana",
  "atk-s0507a2:563_2": "dakkhiṇārahā sīlavanto bhuñjiṁsūti attho. Punāparanti puna aparaṁ vāraṁ rājagahaṁ paccāgami.",
  "atk-s0507a2:564": "252.Kiṁ dadāmīti “kīdisaṁ te dānaṁ dassāmī”ti rājā petaṁ pucchi. Yena tuvanti yena kāraṇena tvaṁ. Cirataranti cirakālaṁ. Pīṇitoti titto siyā, taṁ kathehīti attho.",
  "atk-s0507a2:565": "253.Parivisiyānāti bhojetvā. Rājāti ajātasattuṁ ālapati. Me hitāyāti mayhaṁ hitatthāya petattabhāvato parimuttiyā.",
  "atk-s0507a2:566_0": "254.Tatoti tasmā tena vacanena, tato vā pāsādato. Nipatitvāti nikkhamitvā. Tāvadeti",
  "atk-s0507a2:566_1": "tadā eva aruṇuggamanavelāya. Yamhi peto paccāgantvā rañño attānaṁ dassesi, tasmiṁ",
  "atk-s0507a2:566_2": "purebhatte eva dānaṁ adāsi. Sahatthāti sahatthena. Atulanti appamāṇaṁ uḷāraṁ paṇītaṁ.",
  "atk-s0507a2:566_3": "Datvā saṅgheti saṅghassa datvā. Ārocesi pakataṁ tathāgatassāti “idaṁ, bhante, dānaṁ",
  "atk-s0507a2:566_4": "aññataraṁ petaṁ sandhāya pakata”nti taṁ pavattiṁ bhagavato ārocesi. Ārocetvā ca yathā",
  "atk-s0507a2:566_5": "taṁ dānaṁ tassa upakappati, evaṁ tassa ca petassa dakkhiṇaṁ ādisittha ādisi.",
  "atk-s0507a2:567_0": "255.Soti so peto. Pūjitoti dakkhiṇāya diyyamānāya pūjito. Ativiya sobhamānoti dibbānubhāvena",
  "atk-s0507a2:567_1": "ativiya virocamāno. Pāturahosīti pātubhavi, rañño purato attānaṁ dassesi. Yakkhohamasmīti",
  "atk-s0507a2:567_2": "petattabhāvato mutto yakkho ahaṁ jāto devabhāvaṁ pattosmi. Na mayhamatthi samā sadisā",
  "atk-s0507a2:567_3": "mānusāti mayhaṁ ānubhāvasampattiyā samā vā bhogasampattiyā sadisā vā manussā na santi.",
  "atk-s0507a2:568_0": "256.Passānubhāvaṁaparimitaṁ mamayidanti “mama idaṁ aparimāṇaṁ dibbānubhāvaṁ passā”ti",
  "atk-s0507a2:568_1": "attano sampattiṁ paccakkhato rañño dassento vadati. Tayānudiṭṭhaṁ atulaṁ datvā saṅgheti",
  "atk-s0507a2:568_2": "ariyasaṅghassa atulaṁ uḷāraṁ dānaṁ datvā mayhaṁ anukampāya tayā anudiṭṭhaṁ. Santappito",
  "atk-s0507a2:568_3": "satataṁ sadā bahūhīti annapānavatthādīhi bahūhi deyyadhammehi ariyasaṅghaṁ santappentena",
  "atk-s0507a2:568_4": "tayā sadā sabbakālaṁ yāvajīvaṁ tatthāpi satataṁ nirantaraṁ ahaṁ santappito pīṇito.",
  "atk-s0507a2:568_5": "Yāmi ahaṁ sukhito manussadevāti “tasmā ahaṁ idāni sukhito manussadeva mahārāja yathicchitaṭṭhānaṁ",
  "atk-s0507a2:568_6": "yāmī”ti rājānaṁ āpucchi.",
  "atk-s0507a2:569_0": "Evaṁ pete āpucchitvā gate rājā ajātasattu tamatthaṁ bhikkhūnaṁ ārocesi, bhikkhū bhagavato",
  "atk-s0507a2:569_1": "santikaṁ upasaṅkamitvā ārocesuṁ. Bhagavā tamatthaṁ aṭṭhuppattiṁ katvā sampattaparisāya",
  "atk-s0507a2:569_2": "dhammaṁ desesi. Taṁ sutvā mahājano maccheramalaṁ pahāya dānādipuññābhirato ahosīti.",
  "atk-s0507a2:570": "Cūḷāseṭṭhipetavatthuvaṇṇanā niṭṭhitā.",
  "atk-s0507a2:571": "9. Aṅkurapetavatthuvaṇṇanā",
  "atk-s0507a2:572_0": "Yassa atthāya gacchāmāti idaṁ satthā sāvatthiyaṁ viharanto aṅkurapetaṁ ārabbha kathesi.",
  "atk-s0507a2:572_1": "Kāmañcettha aṅkuro peto na hoti, tassa pana caritaṁ yasmā petasambandhaṁ, tasmā taṁ",
  "atk-s0507a2:572_2": "“aṅkurapetavatthū”ti vuttaṁ.",
  "atk-s0507a2:573_0": "Tatrāyaṁ saṅkhepakathā – ye te uttaramadhurādhipatino rañño mahāsāgarassa puttaṁ",
  "atk-s0507a2:573_1": "upasāgaraṁ paṭicca uttarāpathe kaṁsabhoge asitañjananagare mahākaṁsassa dhītuyā devagabbhāya",
  "atk-s0507a2:573_2": "kucchiyaṁ uppannā añjanadevī vāsudevo baladevo candadevo sūriyadevo aggidevo varuṇadevo",
  "atk-s0507a2:573_3": "ajjuno pajjuno ghaṭapaṇḍito aṅkuro cāti vāsudevādayo dasa bhātikāti ekādasa khattiyā",
  "atk-s0507a2:573_4": "ahesuṁ, tesu vāsudevādayo bhātaro asitañjananagaraṁ ādiṁ katvā dvāravatīpariyosānesu",
  "atk-s0507a2:573_5": "sakalajambudīpe tesaṭṭhiyā nagarasahassesu sabbe rājāno cakkena jīvitakkhayaṁ pāpetvā",
  "atk-s0507a2:573_6": "dvāravatiyaṁ vasamānā rajjaṁ dasa koṭṭhāse katvā vibhajiṁsu. Bhaginiṁ pana añjanadeviṁ",
  "atk-s0507a2:573_7": "na sariṁsu. Puna saritvā “ekādasa koṭṭhāse karomā”ti vutte tesaṁ sabbakaniṭṭho aṅkuro",
  "atk-s0507a2:573_8": "“mama koṭṭhāsaṁ tassā detha, ahaṁ vohāraṁ katvā jīvissāmi, tumhe attano attano janapadesu",
  "atk-s0507a2:573_9": "suṅkaṁ mayhaṁ vissajjethā”ti āha. Te “sādhū”ti sampaṭicchitvā tassa koṭṭhāyaṁ bhaginiyā",
  "atk-s0507a2:573_10": "datvā nava rājāno dvāravatiyaṁ vasiṁsu.",
  "atk-s0507a2:574_0": "Aṅkuro pana vaṇijjaṁ karonto niccakālaṁ mahādānaṁ deti. Tassa paneko dāso bhaṇḍāgāriko",
  "atk-s0507a2:574_1": "atthakāmo ahosi. Aṅkuro pasannamānaso tassa ekaṁ kuladhītaraṁ gahetvā adāsi. So putte",
  "atk-s0507a2:574_2": "gabbhagateyeva kālamakāsi. Aṅkuro tasmiṁ jāte tassa pituno dinnaṁ bhattavetanaṁ tassa",
  "atk-s0507a2:574_3": "adāsi. Atha tasmiṁ dārake vayappatte “dāso na dāso”ti rājakule vinicchayo uppajji.",
  "atk-s0507a2:574_4": "Taṁ sutvā añjanadevī dhenūpamaṁ vatvā “mātu bhujissāya puttopi bhujisso evā”ti dāsabyato mocesi.",
  "atk-s0507a2:575_0": "Dārako pana lajjāya tattha vasituṁ avisahanto roruvanagaraṁ gantvā tattha aññatarassa",
  "atk-s0507a2:575_1": "tunnavāyassa dhītaraṁ gahetvā tunnavāyasippena jīvikaṁ kappesi. Tena samayena roruvanagare",
  "atk-s0507a2:575_2": "asayhamahāseṭṭhi nāma ahosi. So samaṇabrāhmaṇakapaṇaddhikavanibbakayācakānaṁ mahādānaṁ",
  "atk-s0507a2:575_3": "deti. So tunnavāyo seṭṭhino gharaṁ ajānantānaṁ pītisomanassajāto hutvā asayhaseṭṭhino",
  "atk-s0507a2:575_4": "nivesanaṁ dakkhiṇabāhuṁ pasāretvā dassesi “ettha gantvā laddhabbaṁ labhantū”ti. Tassa",
  "atk-s0507a2:575_5": "kammaṁ pāḷiyaṁyeva āgataṁ.",
  "atk-s0507a2:576_0": "So aparena samayena kālaṁ katvā marubhūmiyaṁ aññatarasmiṁ nigrodharukkhe bhummadevatā",
  "atk-s0507a2:576_1": "hutvā nibbatti, tassa dakkhiṇahattho sabbakāmadado ahosi. Tasmiṁyeva ca roruve aññataro",
  "atk-s0507a2:576_2": "puriso asayhaseṭṭhino dāne byāvaṭo assaddho appasanno micchādiṭṭhiko puññakiriyāya",
  "atk-s0507a2:576_3": "anādaro kālaṁ katvā tassa devaputtassa vasanaṭṭhānassa avidūre peto hutvā nibbatti.",
  "atk-s0507a2:576_4": "Tena ca katakammaṁ pāḷiyaṁyeva āgataṁ. Asayhamahāseṭṭhi pana kālaṁ katvā tāvatiṁsabhavane",
  "atk-s0507a2:576_5": "sakkassa devarañño sahabyataṁ upagato.",
  "atk-s0507a2:577_0": "Atha aparena samayena aṅkuro pañcahi sakaṭasatehi, aññataro ca brāhmaṇo pañcahi sakaṭasatehīti",
  "atk-s0507a2:577_1": "dvepi janā sakaṭasahassena bhaṇḍaṁ ādāya marukantāramaggaṁ paṭipannā maggamūḷhā hutvā",
  "atk-s0507a2:577_2": "bahuṁ divasaṁ tattheva vicarantā parikkhīṇatiṇodakāhārā ahesuṁ. Aṅkuro assadūtehi",
  "atk-s0507a2:577_3": "catūsu disāsu pāniyaṁ maggāpesi. Atha so kāmadadahattho yakkho taṁ tesaṁ byasanappattiṁ",
  "atk-s0507a2:577_4": "disvā aṅkurena pubbe attano kataṁ upakāraṁ cintetvā “handa dāni imassa mayā avassayena",
  "atk-s0507a2:577_5": "bhavitabba”nti attano vasanavaṭarukkhaṁ dassesi. So kira vaṭarukkho sākhāviṭapasampanno",
  "atk-s0507a2:577_6": "ghanapalāso sandacchāyo anekasahassapāroho āyāmena vitthārena ubbedhena ca yojanaparimāṇo",
  "atk-s0507a2:577_7": "ahosi. Taṁ disvā aṅkuro haṭṭhatuṭṭho tassa heṭṭhā khandhāvāraṁ bandhāpesi. Yakkho",
  "atk-s0507a2:577_8": "attano dakkhiṇahatthaṁ pasāretvā paṭhamaṁ tāva pānīyena sabbaṁ janaṁ santappesi.",
  "atk-s0507a2:577_9": "Tato yo yo yaṁ yaṁ icchati, tassa tassa taṁ taṁ adāsi.",
  "atk-s0507a2:578_0": "Evaṁ tasmiṁ mahājane nānāvidhena annapānādinā yathākāmaṁ santappite pacchā vūpasante",
  "atk-s0507a2:578_1": "maggaparissame so brāhmaṇavāṇijo ayoniso manasikaronto evaṁ cintesi – “dhanalābhāya",
  "atk-s0507a2:578_2": "ito kambojaṁ gantvā mayaṁ kiṁ karissāma, imameva pana yakkhaṁ yena kenaci upāyena",
  "atk-s0507a2:578_3": "gahetvā yānaṁ āropetvā amhākaṁ nagarameva gamissāmā”ti. Evaṁ cintetvā tamatthaṁ aṅkurassa kathento –",
  "atk-s0507a2:579": "257.",
  "atk-s0507a2:580": "“Yassa atthāya gacchāma, kambojaṁ dhanahārakā;",
  "atk-s0507a2:581": "Ayaṁ kāmadado yakkho, imaṁ yakkhaṁ nayāmase.",
  "atk-s0507a2:582": "258.",
  "atk-s0507a2:583": "“Imaṁ yakkhaṁ gahetvāna, sādhukena pasayha vā;",
  "atk-s0507a2:584": "Yānaṁ āropayitvāna, khippaṁ gacchāma dvāraka”nti. –",
  "atk-s0507a2:585_0": "Gāthādvayamāha. Tattha yassa atthāyāti yassa kāraṇā. Kambojanti kambojaraṭṭhaṁ. Dhanahārakāti",
  "atk-s0507a2:585_1": "bhaṇḍavikkayena laddhadhanahārino. Kāmadadoti icchiticchitadāyako. Yakkhoti devaputto.",
  "atk-s0507a2:585_2": "Nayāmaseti nayissāma. Sādhukenāti yācanena. Pasayhāti abhibhavitvā balakkārena, yānanti",
  "atk-s0507a2:585_3": "sukhayānaṁ. Dvārakanti dvāravatīnagaraṁ. Ayaṁ hetthādhippāyo – yadatthaṁ mayaṁ ito",
  "atk-s0507a2:585_4": "kambojaṁ gantukāmā, tena gamanena sādhetabbo attho idheva sijjhati. Ayañhi yakkho",
  "atk-s0507a2:585_5": "kāmadado, tasmā imaṁ yakkhaṁ yācitvā tassa anumatiyā vā, sace saññattiṁ na gacchati,",
  "atk-s0507a2:585_6": "balakkārena vā yānaṁ āropetvā yāne pacchābāhaṁ bandhitvā taṁ gahetvā itoyeva khippaṁ",
  "atk-s0507a2:585_7": "dvāravatīnagaraṁ gacchāmāti.",
  "atk-s0507a2:586": "Evaṁ pana brāhmaṇena vutto aṅkuro sappurisadhamme ṭhatvā tassa vacanaṁ paṭikkhipanto –",
  "atk-s0507a2:587": "259.",
  "atk-s0507a2:588": "“Yassa rukkhassa chāyāya, nisīdeyya sayeyya vā;",
  "atk-s0507a2:589": "Na tassa sākhaṁ bhañjeyya, mittadubbho hi pāpako”ti. –",
  "atk-s0507a2:590_0": "Gāthamāha. Tattha na bhañjeyyāti na chindeyya. Mittadubbhoti mittesu dubbhanaṁ tesaṁ",
  "atk-s0507a2:590_1": "anatthuppādanaṁ. Pāpakoti abhaddako mittadubbho. Yo hi sītacchāyo rukkho ghammābhitattassa",
  "atk-s0507a2:590_2": "purisassa parissamavinodako, tassāpi nāma pāpakaṁ na cintetabbaṁ, kimaṅkaṁ pana sattabhūtesu.",
  "atk-s0507a2:590_3": "Ayaṁ devaputto sappuriso pubbakārī amhākaṁ dukkhapanūdako bahūpakāro, na tassa kiñci",
  "atk-s0507a2:590_4": "anatthaṁ cintetabbaṁ, aññadatthu so pūjetabbo evāti dasseti.",
  "atk-s0507a2:591": "Taṁ sutvā brāhmaṇā “atthassa mūlaṁ nikativinayo”ti nītimaggaṁ nissāya aṅkurassa paṭilomapakkhe ṭhatvā –",
  "atk-s0507a2:592": "260.",
  "atk-s0507a2:593": "“Yassa rukkhassa chāyāya, nisīdeyya sayeyya vā;",
  "atk-s0507a2:594": "Khandhampi tassa chindeyya, attho ce tādiso siyā”ti. –",
  "atk-s0507a2:595": "Gāthamāha. Tattha attho ce tādiso siyāti tādisena dabbasambhārena sace attho bhaveyya, tassa rukkhassa khandhampi chindeyya, kimaṅgaṁ pana sākhādayoti adhippāyo.",
  "atk-s0507a2:596": "Evaṁ brāhmaṇena vutte aṅkuro sappurisadhammaṁyeva paggaṇhanto –",
  "atk-s0507a2:597": "261.",
  "atk-s0507a2:598": "“Yassa rukkhassa chāyāya, nisīdeyya sayeyya vā;",
  "atk-s0507a2:599": "Na tassa pattaṁ bhindeyya, mittadubbho hi pāpako”ti. –",
  "atk-s0507a2:600": "Imaṁ gāthamāha. Tattha na tassa pattaṁ bhindeyyāti tassa rukkhassa ekapaṇṇamattampi na pāteyya, pageva sākhādiketi adhippāyo.",
  "atk-s0507a2:601": "Punapi brāhmaṇo attano vādaṁ paggaṇhanto –",
  "atk-s0507a2:602": "262.",
  "atk-s0507a2:603": "“Yassa rukkhassa chāyāya, nisīdeyya sayeyya vā;",
  "atk-s0507a2:604": "Samūlampi taṁ abbuhe, attho ce tādiso siyā”ti. –",
  "atk-s0507a2:605": "Gāthamāha. Tattha samūlampi taṁ abbuheti taṁ tattha samūlampi saha mūlenapi abbuheyya, uddhareyyāti attho.",
  "atk-s0507a2:606": "Evaṁ brāhmaṇena vutte puna aṅkuro taṁ nītiṁ niratthakaṁ kātukāmo –",
  "atk-s0507a2:607": "263.",
  "atk-s0507a2:608": "“Yassekarattimpi ghare vaseyya, yatthannapānaṁ puriso labhetha;",
  "atk-s0507a2:609": "Na tassa pāpaṁ manasāpi cintaye, kataññutā sappurisehi vaṇṇitā.",
  "atk-s0507a2:610": "264.",
  "atk-s0507a2:611": "“Yassekarattimpi ghare vaseyya, annena pānena upaṭṭhito siyā;",
  "atk-s0507a2:612": "Na tassa pāpaṁ manasāpi cintaye, adubbhapāṇī dahate mittadubbhiṁ.",
  "atk-s0507a2:613": "265.",
  "atk-s0507a2:614": "“Yo pubbe katakalyāṇo, pacchā pāpena hiṁsati;",
  "atk-s0507a2:615": "Allapāṇihato poso, na so bhadrāni passatī”ti. –",
  "atk-s0507a2:616": "Imā tisso gāthā abhāsi.",
  "atk-s0507a2:617_0": "263. Tattha yassāti yassa puggalassa. Ekarattimpīti ekarattimattampi kevalaṁ gehe",
  "atk-s0507a2:617_1": "vaseyya. Yatthannapānaṁ puriso labhethāti yassa santike koci puriso annapānaṁ vā",
  "atk-s0507a2:617_2": "yaṁkiñci bhojanaṁ vā labheyya. Na tassapāpaṁ manasāpi cintayeti tassa puggalassa",
  "atk-s0507a2:617_3": "abhaddakaṁ anatthaṁ manasāpi na cinteyya na piheyya, pageva kāyavācāhi. Kasmāti ce?",
  "atk-s0507a2:617_4": "Kataññutā sappurisehi vaṇṇitāti kataññutā nāma buddhādīhi uttamapurisehi pasaṁsitā.",
  "atk-s0507a2:618_0": "264.Upaṭṭhitoti payirupāsito “idaṁ gaṇha idaṁ bhuñjā”ti annapānādinā upaṭṭhito. Adubbhapāṇīti",
  "atk-s0507a2:618_1": "ahiṁsakahattho hatthasaṁyato. Dahate mittadubbhinti taṁ mittadubbhiṁ puggalaṁ dahati",
  "atk-s0507a2:618_2": "vināseti, appaduṭṭhe hitajjhāsayasampanne puggale parena kato aparādho avisesena",
  "atk-s0507a2:618_3": "tasseva anatthāvaho, appaduṭṭho puggalo atthato taṁ dahati nāma. Tenāha bhagavā –",
  "atk-s0507a2:619": "“Yo appaduṭṭhassa narassa dussati, suddhassa posassa anaṅgaṇassa;",
  "atk-s0507a2:620": "Tameva bālaṁ pacceti pāpaṁ, sukhumo rajo paṭivātaṁva khitto”ti. ;",
  "atk-s0507a2:621_0": "265.Yo pubbe katakalyāṇoti yo puggalo kenaci sādhunā katabhaddako katūpakāro. Pacchā",
  "atk-s0507a2:621_1": "pāpena hiṁsatīti taṁ pubbakārinaṁ aparabhāge pāpena abhaddakena anatthakena bādhati.",
  "atk-s0507a2:621_2": "Allapāṇihato posoti allapāṇinā upakārakiriyāya allapāṇinā dhotahatthena pubbakārinā",
  "atk-s0507a2:621_3": "heṭṭhā vuttanayena hato bādhito, tassa vā pubbakārino bādhanena hato allapāṇihato",
  "atk-s0507a2:621_4": "nāma, akataññupuggalo. Na so bhadrāni passatīti so yathāvuttapuggalo idhaloke ca",
  "atk-s0507a2:621_5": "paraloke ca iṭṭhāni na passati, na vindati, na labhatīti attho.",
  "atk-s0507a2:622_0": "Evaṁ sappurisadhammaṁ paggaṇhantena aṅkurena abhibhavitvā vutto so brāhmaṇo niruttaro",
  "atk-s0507a2:622_1": "tuṇhī ahosi. Yakkho pana tesaṁ dvinnaṁ vacanapaṭivacanāni sutvā brāhmaṇassa kujjhitvāpi",
  "atk-s0507a2:622_2": "“hotu imassa duṭṭhabrāhmaṇassa kattabbaṁ pacchā jānissāmī”ti attano kenaci anabhibhavanīyatameva tāva dassento –",
  "atk-s0507a2:623": "266.",
  "atk-s0507a2:624": "“Nāhaṁ devena vā manussena vā, issariyena vā haṁ suppasayho;",
  "atk-s0507a2:625": "Yakkhohamasmi paramiddhipatto, dūraṅgamo vaṇṇabalūpapanno”ti. –",
  "atk-s0507a2:626_0": "Gāthamāha. Tattha devena vāti yena kenaci devena vā. Manussena vāti etthāpi eseva",
  "atk-s0507a2:626_1": "nayo. Issariyenavāti devissariyena vā manussissariyena vā. Tattha devissariyaṁ nāma",
  "atk-s0507a2:626_2": "catumahārājikasakkasuyāmādīnaṁ deviddhi, manussissariyaṁ nāma cakkavattiādīnaṁ puññiddhi.",
  "atk-s0507a2:626_3": "Tasmā issariyaggahaṇena mahānubhāve devamanusse saṅgaṇhāti. Mahānubhāvāpi hi devā",
  "atk-s0507a2:626_4": "attano puññaphalūpatthambhite manussepi asati payogavipattiyaṁ abhibhavituṁ na sakkonti,",
  "atk-s0507a2:626_5": "pageva itare. Hanti asahane nipāto. Na suppasayhoti appadhaṁsiyo. Yakkhohamasmi paramiddhipattoti",
  "atk-s0507a2:626_6": "attano puññaphalena ahaṁ yakkhattaṁ upagato asmi, yakkhova samāno na yo vā so vā,",
  "atk-s0507a2:626_7": "atha kho paramiddhipatto paramāya uttamāya yakkhiddhiyā samannāgato. Dūraṅgamoti",
  "atk-s0507a2:626_8": "khaṇeneva dūrampi ṭhānaṁ gantuṁ samattho. Vaṇṇabalūpapannoti rūpasampattiyā sarīrabalena",
  "atk-s0507a2:626_9": "ca upapanno samannāgatoti tīhipi padehi mantappayogādīhi attano anabhibhavanīyataṁyeva",
  "atk-s0507a2:626_10": "dasseti. Rūpasampanno hi paresaṁ bahumānito hoti, rūpasampadaṁ nissāya visabhāgavatthunāpi",
  "atk-s0507a2:626_11": "anākaḍḍhaniyovāti vaṇṇasampadā anabhibhavanīyakāraṇanti vuttā.",
  "atk-s0507a2:627": "Ito paraṁ aṅkurassa ca devaputtassa ca vacanapaṭivacanakathā hoti –",
  "atk-s0507a2:628": "267.",
  "atk-s0507a2:629": "“Pāṇi te sabbasovaṇṇo, pañcadhāro madhussavo;",
  "atk-s0507a2:630": "Nānārasā paggharanti, maññehaṁ taṁ purindadaṁ.",
  "atk-s0507a2:631": "268.",
  "atk-s0507a2:632": "“Nāmhi devo na gandhabbo, nāpi sakko purindado;",
  "atk-s0507a2:633": "Petaṁ maṁ aṅkura jānāhi, roruvamhā idhāgataṁ.",
  "atk-s0507a2:634": "269.",
  "atk-s0507a2:635": "“Kiṁsīlo kiṁsamācāro, roruvasmiṁ pure tuvaṁ;",
  "atk-s0507a2:636": "Kena te brahmacariyena, puññaṁ pāṇimhi ijjhati.",
  "atk-s0507a2:637": "270.",
  "atk-s0507a2:638": "“Tunnavāyo pure āsiṁ, roruvasmiṁ tadā ahaṁ;",
  "atk-s0507a2:639": "Sukicchavutti kapaṇo, na me vijjati dātave.",
  "atk-s0507a2:640": "271.",
  "atk-s0507a2:641": "“Nivesanañca me āsi, asayhassa upantike;",
  "atk-s0507a2:642": "Saddhassa dānapatino, katapuññassa lajjino.",
  "atk-s0507a2:643": "272.",
  "atk-s0507a2:644": "“Tattha yācanakāyanti, nānāgottā vanibbakā;",
  "atk-s0507a2:645": "Te ca maṁ tattha pucchanti, asayhassa nivesanaṁ.",
  "atk-s0507a2:646": "273.",
  "atk-s0507a2:647": "“Kattha gacchāma bhaddaṁ vo, kattha dānaṁ padīyati;",
  "atk-s0507a2:648": "Tesāhaṁ puṭṭho akkhāmi, asayhassa nivesanaṁ.",
  "atk-s0507a2:649": "274.",
  "atk-s0507a2:650": "“Paggayha dakkhiṇaṁ bāhuṁ, ettha gacchatha bhaddaṁ vo;",
  "atk-s0507a2:651": "Ettha dānaṁ padīyati, asayhassa nivesane.",
  "atk-s0507a2:652": "275.",
  "atk-s0507a2:653": "“Tena pāṇi kāmadado, tena pāṇi madhussavo;",
  "atk-s0507a2:654": "Tena me brahmacariyena, puññaṁ pāṇimhi ijjhati.",
  "atk-s0507a2:655": "276.",
  "atk-s0507a2:656": "“Na kira tvaṁ adā dānaṁ, sakapāṇīhi kassaci;",
  "atk-s0507a2:657": "Parassa dānaṁ anumodamāno, pāṇiṁ paggayha pāvadi.",
  "atk-s0507a2:658": "277.",
  "atk-s0507a2:659": "“Tena pāṇi kāmadado, tena pāṇi madhussavo;",
  "atk-s0507a2:660": "Tena te brahmacariyena, puññaṁ pāṇimhi ijjhati.",
  "atk-s0507a2:661": "278.",
  "atk-s0507a2:662": "“Yo so dānamadā bhante, pasanno sakapāṇibhi;",
  "atk-s0507a2:663": "So hitvā mānusaṁ dehaṁ, kiṁ nu so disataṁ gato.",
  "atk-s0507a2:664": "279.",
  "atk-s0507a2:665": "“Nāhaṁ pajānāmi asayhasāhino, aṅgīrasassa gatiṁ āgatiṁ vā;",
  "atk-s0507a2:666": "Sutañca me vessavaṇassa santike, sakkassa sahabyataṁ gato asayho.",
  "atk-s0507a2:667": "280.",
  "atk-s0507a2:668": "“Alameva kātuṁ kalyāṇaṁ, dānaṁ dātuṁ yathārahaṁ;",
  "atk-s0507a2:669": "Pāṇiṁ kāmadadaṁ disvā, ko puññaṁ na karissati.",
  "atk-s0507a2:670": "281.",
  "atk-s0507a2:671": "“So hi nūna ito gantvā, anuppatvāna dvārakaṁ;",
  "atk-s0507a2:672": "Dānaṁ paṭṭhapayissāmi, yaṁ mamassa sukhāvahaṁ.",
  "atk-s0507a2:673": "282.",
  "atk-s0507a2:674": "“Dassāmannañca pānañca, vatthasenāsanāni ca;",
  "atk-s0507a2:675": "Papañca udapānañca, dugge saṅkamanāni cā”ti. –",
  "atk-s0507a2:676": "Pannarasa vacanapaṭivacanagāthā honti.",
  "atk-s0507a2:677_0": "267. Tattha pāṇi teti tava dakkhiṇahattho. Sabbasovaṇṇoti sabbaso suvaṇṇavaṇṇo. Pañcadhāroti",
  "atk-s0507a2:677_1": "pañcahi aṅgulīhi parehi kāmitavatthūnaṁ dhārā etassa santīti pañcadhāro. Madhussavoti",
  "atk-s0507a2:677_2": "madhurarasavissandako. Tenāha “nānārasā paggharantī”ti, madhurakaṭukakasāvādibhedā",
  "atk-s0507a2:677_3": "nānāvidhā rasā vissandantīti attho. Yakkhassa hi kāmadade madhurādirasasampannāni",
  "atk-s0507a2:677_4": "vividhāni khādanīyabhojanīyāni hatthe vissajjante madhurādirasā paggharantīti vuttaṁ.",
  "atk-s0507a2:677_5": "Maññehaṁ taṁ purindadanti maññe ahaṁ taṁ purindadaṁ sakkaṁ, “evaṁmahānubhāvo sakko",
  "atk-s0507a2:677_6": "devarājā”ti taṁ ahaṁ maññāmīti attho.",
  "atk-s0507a2:678_0": "268.Nāmhi devoti vessavaṇādiko pākaṭadevo na homi. Na gandhabboti gandhabbakāyikadevopi",
  "atk-s0507a2:678_1": "na homi. Nāpi sakko purindadoti purimattabhāve pure dānassa paṭṭhapitattā “purindado”ti",
  "atk-s0507a2:678_2": "laddhanāmo sakko devarājāpi na homi. Kataro pana ahosīti āha “petaṁ maṁ aṅkura jānāhī”tiādi.",
  "atk-s0507a2:678_3": "Aṅkurapetūpapattikaṁ maṁ jānāhi, “aññataro petamahiddhiko”ti maṁ upadhārehi. Roruvamhā",
  "atk-s0507a2:678_4": "idhāgatanti roruvanagarato cavitvā marukantāre idha imasmiṁ nigrodharukkhe upapajjanavasena",
  "atk-s0507a2:678_5": "āgataṁ, ettha nibbattanti attho.",
  "atk-s0507a2:679_0": "269.Kiṁsīlo kiṁsamācāro, roruvasmiṁ pure tuvanti pubbe purimattabhāve roruvanagare",
  "atk-s0507a2:679_1": "vasanto tvaṁ kiṁsīlo kiṁsamācāro ahosi, pāpato nivattanalakkhaṇaṁ kīdisaṁ sīlaṁ samādāya",
  "atk-s0507a2:679_2": "saṁvattitapuññakiriyālakkhaṇena samācārena kiṁsamācāro, dānādīsu kusalasamācāresu",
  "atk-s0507a2:679_3": "kīdiso samācāro ahosīti attho. Kena te brahmacariyena, puññaṁ pāṇimhi ijjhatīti kīdisena",
  "atk-s0507a2:679_4": "seṭṭhacariyena idaṁ evarūpaṁ tava hatthesu puññaphalaṁ idāni samijjhati nipphajjati,",
  "atk-s0507a2:679_5": "taṁ kathehīti attho. Puññaphalañhi idha uttarapadalopena “puñña”nti adhippetaṁ. Tatthā",
  "atk-s0507a2:679_6": "hi taṁ “kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī”tiādīsu puññanti vuttaṁ.",
  "atk-s0507a2:680_0": "270.Tunnavāyoti tunnakāro. Sukicchavuttīti suṭṭhu kicchaputtiko ativiya dukkhajīviko.",
  "atk-s0507a2:680_1": "Kapaṇoti varāko, dīnoti attho. Na me vijjati dātaveti addhikānaṁ samaṇabrāhmaṇānaṁ",
  "atk-s0507a2:680_2": "dātuṁ kiñci dātabbayuttakaṁ mayhaṁ natthi, cittaṁ pana me dānaṁ dinnanti adhippāyo.",
  "atk-s0507a2:681_0": "271.Nivesananti gharaṁ, kammakaraṇasālā vā. Asayhassa upantiketi asayhassa mahāseṭṭhino",
  "atk-s0507a2:681_1": "gehassa samīpe. Saddhassāti kammaphalasaddhāya samannāgatassa. Dānapatinoti dāne",
  "atk-s0507a2:681_2": "nirantarappavattāya pariccāgasampattiyā lobhassa ca abhibhavena patibhūtassa. Katapuññassāti",
  "atk-s0507a2:681_3": "pubbe katasucaritakammassa. Lajjinoti pāpajigucchanasabhāvassa.",
  "atk-s0507a2:682_0": "272.Tatthāti tasmiṁ mama nivesane. Yācanakāyantīti yācanakā janā asayhaseṭṭhiṁ kiñci",
  "atk-s0507a2:682_1": "yācitukāmā āgacchanti. Nānāgottāti nānāvidhagottāpadesā. Vanibbakāti vaṇṇadīpakā,",
  "atk-s0507a2:682_2": "ye dāyakassa puññaphalādiñca guṇakittanādimukhena attano atthikabhāvaṁ pavedentā",
  "atk-s0507a2:682_3": "vicaranti. Te ca maṁ tattha pucchantīti tatthāti nipātamattaṁ, te yācakādayo maṁ",
  "atk-s0507a2:682_4": "asayhaseṭṭhino nivesanaṁ pucchanti. Akkharacintakā hi īdisesu ṭhānesu kammadvayaṁ icchanti.",
  "atk-s0507a2:683_0": "273.Kattha gacchāma bhaddaṁ vo, kattha dānaṁ padīyatīti tesaṁ pucchanākāradassanaṁ.",
  "atk-s0507a2:683_1": "Ayaṁ pettha attho – bhaddaṁ tumhākaṁ hotu, mayaṁ “asayhamahāseṭṭhinā dānaṁ padīyatī”ti",
  "atk-s0507a2:683_2": "sutvā āgatā, kattha dānaṁ padīyati, kattha vā mayaṁ gacchāma, kattha gatena dānaṁ",
  "atk-s0507a2:683_3": "sakkā laddhunti. Tesāhaṁ puṭṭho akkhāmīti evaṁ tehi addhikajanehi labhanaṭṭhānaṁ",
  "atk-s0507a2:683_4": "puṭṭho “ahaṁ pubbe akatapuññatāya idāni īdisānaṁ kiñci dātuṁ asamattho jāto, dānaggaṁ",
  "atk-s0507a2:683_5": "pana imesaṁ dassento lābhassa upāyācikkhaṇena pītiṁ uppādento ettakenapi bahuṁ puññaṁ",
  "atk-s0507a2:683_6": "pasavāmī”ti gāravaṁ uppādetvā dakkhiṇaṁ bāhuṁ pasāretvā tesaṁ asayhaseṭṭhissa nivesanaṁ",
  "atk-s0507a2:683_7": "akkhāmi. Tenāha “paggayha dakkhiṇaṁ bāhu”ntiādi.",
  "atk-s0507a2:684_0": "274.Tena pāṇi kāmadadoti tena paradānapakāsanena parena katassa dānassa sakkaccaṁ",
  "atk-s0507a2:684_1": "anumodanamattena hetunā idāni mayhaṁ hattho kapparukkho viya santānakalatā viya ca",
  "atk-s0507a2:684_2": "kāmaduho icchiticchitadāyī kāmadado hoti. Kāmadado ca honto tena pāṇi madhussavo",
  "atk-s0507a2:684_3": "iṭṭhavatthuvissajjanako jāto.",
  "atk-s0507a2:685_0": "276.Na kira tvaṁ adā dānanti kirāti anussavanatthe nipāto, tvaṁ kira attano santakaṁ",
  "atk-s0507a2:685_1": "na pariccaji, sakapāṇīhi sahatthehi yassa kassaci samaṇassa vā brāhmaṇassa vā kiñci",
  "atk-s0507a2:685_2": "dānaṁ na adāsi. Parassa dānaṁ anumodamānoti kevalaṁ pana parena kataṁ parassa dānaṁ",
  "atk-s0507a2:685_3": "“aho dānaṁ pavattesī”ti anumodamānoyeva vihāsi.",
  "atk-s0507a2:686": "277.Tena pāṇi kāmadadoti tena tuyhaṁ pāṇi evaṁ kāmadado, aho acchariyā vata puññānaṁ gatīti adhippāyo.",
  "atk-s0507a2:687_0": "278.Yo so dānamadā, bhante, pasanno sakapāṇibhīti devaputtaṁ gāravena ālapati. Bhante,",
  "atk-s0507a2:687_1": "parena katassa dānānumodakassa tāva tuyhaṁ īdisaṁ phalaṁ evarūpo ānubhāvo, yo pana",
  "atk-s0507a2:687_2": "so asayhamahāseṭṭhi mahādānaṁ adāsi, pasannacitto hutvā sahatthehi tadā mahādānaṁ",
  "atk-s0507a2:687_3": "pavattesi. So hitvā mānusaṁ dehanti so idha manussattabhāvaṁ pahāya. Kinti kataraṁ.",
  "atk-s0507a2:687_4": "Nu soti nūti nipātamattaṁ. Disataṁ gatoti disaṁ ṭhānaṁ gato, kīdisī tassa gato nipphattīti",
  "atk-s0507a2:687_5": "asayhaseṭṭhino abhisamparāyaṁ pucchi.",
  "atk-s0507a2:688_0": "279.Asayhasāhinoti aññehi maccharīhi lobhābhibhūtehi sahituṁ vahituṁ asakkuṇeyyassa",
  "atk-s0507a2:688_1": "pariccāgādivibhāgassa sappurisadhurassa sahanato asayhasāhino. Aṅgīrasassāti aṅgato",
  "atk-s0507a2:688_2": "nikkhamanakajutissa. Rasoti hi jutiyā adhivacanaṁ. Tassa kira yācake āgacchante disvā",
  "atk-s0507a2:688_3": "uḷāraṁ pītisomanassaṁ uppajjati, mukhavaṇṇo vippasīdati, taṁ attano paccakkhaṁ katvā",
  "atk-s0507a2:688_4": "evamāha. Gatiṁ āgatiṁ vāti tassa “asukaṁ nāma gatiṁ, ito gato”ti gatiṁ vā “tato vā",
  "atk-s0507a2:688_5": "pana asukasmiṁ kāle idhāgamissatī”ti āgatiṁ vā nāhaṁ jānāmi, avisayo esa mayhaṁ.",
  "atk-s0507a2:688_6": "Sutañca me vessavaṇassa santiketi apica kho upaṭṭhānaṁ gatena vessavaṇassa mahārājassa",
  "atk-s0507a2:688_7": "santike sutametaṁ mayā. Sakkassa sahabyataṁ gato asayhoti asayhaseṭṭhi sakkassa devānamindassa",
  "atk-s0507a2:688_8": "sahabyataṁ gato ahosi, tāvatiṁsabhavane nibbattoti attho.",
  "atk-s0507a2:689_0": "280.Alameva kātuṁ kalyāṇanti yaṁkiñci kalyāṇaṁ kusalaṁ puññaṁ kātuṁ yuttameva patirūpameva.",
  "atk-s0507a2:689_1": "Tattha pana yaṁ sabbasādhāraṇaṁ sukatataraṁ, taṁ dassetuṁ “dānaṁ dātuṁ yathāraha”nti",
  "atk-s0507a2:689_2": "vuttaṁ, attano vibhavabalānurūpaṁ dānaṁ dātuṁ alameva. Tattha kāraṇamāha “pāṇiṁ kāmadadaṁ",
  "atk-s0507a2:689_3": "disvā”ti. Yatra hi nāma parakatapuññānumodanapubbakena dānapatinivesanamaggācikkhaṇamattena",
  "atk-s0507a2:689_4": "ayaṁ hattho kāmadado diṭṭho, imaṁ disvā. Kopuññaṁ na karissatīti mādiso ko nāma attano",
  "atk-s0507a2:689_5": "patiṭṭhānabhūtaṁ puññaṁ na karissatīti.",
  "atk-s0507a2:690_0": "281. Evaṁ aniyamavasena puññakiriyāya ādaraṁ dassetvā idāni attani taṁ niyametvā",
  "atk-s0507a2:690_1": "dassento “so hi nūnā”tiādigāthādvayamāha. Tattha soti so ahaṁ. Hīti avadhāraṇe nipāto,",
  "atk-s0507a2:690_2": "nūnāti parivitakke. Ito gantvāti ito marubhūmito apagantvā. Anuppatvāna dvārakanti",
  "atk-s0507a2:690_3": "dvāravatīnagaraṁ anupāpuṇitvā. Paṭṭhapayissāmīti pavattayissāmi.",
  "atk-s0507a2:691_0": "Evaṁ aṅkurena “dānaṁ dassāmī”ti paṭiññāya katāya yakkho tuṭṭhamānaso “mārisa, tvaṁ",
  "atk-s0507a2:691_1": "vissattho dānaṁ dehi, ahaṁ pana te sahāyakiccaṁ karissāmi, yena te deyyadhammo na",
  "atk-s0507a2:691_2": "parikkhayaṁ gamissati, tena pakārena karissāmī”ti taṁ dānakiriyāya samuttejetvā “brāhmaṇa",
  "atk-s0507a2:691_3": "vāṇija, tvaṁ kira mādise balakkārena netukāmo attano pamāṇaṁ na jānāsī”ti tassa bhaṇḍamantaradhāpetvā",
  "atk-s0507a2:691_4": "taṁ yakkhavibhiṁsakāya bhiṁsāpento santajjesi. Atha naṁ aṅkuro nānappakāraṁ yācitvā",
  "atk-s0507a2:691_5": "brāhmaṇena khamāpento pasādetvā sabbabhaṇḍaṁ pākatikaṁ kārāpetvā rattiyā upagatāya",
  "atk-s0507a2:691_6": "yakkhaṁ vissajjetvā gacchanto tassa avidūre aññataraṁ ativiya bībhacchadassanaṁ petaṁ",
  "atk-s0507a2:691_7": "disvā tena katakammaṁ pucchanto –",
  "atk-s0507a2:692": "283.",
  "atk-s0507a2:693": "“Kena te aṅgulī kuṇā, mukhañca kuṇalīkataṁ;",
  "atk-s0507a2:694": "Akkhīni ca paggharanti, kiṁ pāpaṁ pakataṁ tayā”ti. –",
  "atk-s0507a2:695": "Gāthamāha. Tattha kuṇāti kuṇikā paṭikuṇikā anujubhūtā. Kuṇalīkatanti mukhavikārena vikuṇitaṁ saṁkuṇitaṁ. Paggharantīti asuciṁ vissandanti.",
  "atk-s0507a2:696": "Athassa peto –",
  "atk-s0507a2:697": "284.",
  "atk-s0507a2:698": "“Aṅgīrasassa gahapatino, saddhassa gharamesino;",
  "atk-s0507a2:699": "Tassāhaṁ dānavissagge, dāne adhikato ahuṁ.",
  "atk-s0507a2:700": "285.",
  "atk-s0507a2:701": "“Tattha yācanake disvā, āgate bhojanatthike;",
  "atk-s0507a2:702": "Ekamantaṁ apakkamma, akāsiṁ kuṇaliṁ mukhaṁ.",
  "atk-s0507a2:703": "286.",
  "atk-s0507a2:704": "“Tena me aṅgulī kuṇā, mukhañca kuṇalīkataṁ;",
  "atk-s0507a2:705": "Akkhīni me paggharanti, taṁ pāpaṁ pakataṁ mayā”ti. –",
  "atk-s0507a2:706": "Tisso gāthā abhāsi.",
  "atk-s0507a2:707_0": "284. Tattha “aṅgīrasassā”tiādinā asayhaseṭṭhiṁ kitteti. Gharamesinoti gharamāvasantassa",
  "atk-s0507a2:707_1": "gahaṭṭhassa. Dānavissaggeti dānagge pariccāgaṭṭhāne. Dāne adhikato ahunti deyyadhammassa",
  "atk-s0507a2:707_2": "pariccajane dānādhikāre adhikato ṭhapito ahosiṁ.",
  "atk-s0507a2:708_0": "285.Ekamantaṁ apakkammāti yācanake bhojanatthike āgate disvā dānabyāvaṭena dānaggato",
  "atk-s0507a2:708_1": "anapakkamma yathāṭhāneyeva ṭhatvā sañjātapītisomanassena vippasannamukhavaṇṇena sahatthena",
  "atk-s0507a2:708_2": "dānaṁ dātabbaṁ, parehi vā patirūpehi dāpetabbaṁ, ahaṁ pana tathā akatvā yācanake",
  "atk-s0507a2:708_3": "āgacchante dūratova disvā attānaṁ adassento ekamantaṁ apakkamma apakkamitvā. Akāsiṁ",
  "atk-s0507a2:708_4": "kuṇaliṁ mukhanti vikuṇitaṁ saṅkucitaṁ mukhaṁ akāsiṁ.",
  "atk-s0507a2:709_0": "286.Tenāti yasmā tadāhaṁ sāminā dānādhikāre niyutto samāno dānakāle upaṭṭhite macchariyāpakato",
  "atk-s0507a2:709_1": "dānaggato apakkamanto pādehi saṅkocaṁ āpajjiṁ, sahatthehi dātabbe tathā akatvā hatthasaṅkocaṁ",
  "atk-s0507a2:709_2": "āpajjiṁ, pasannamukhena bhavitabbe mukhasaṅkocaṁ āpajjiṁ, piyacakkhūhi oloketabbe",
  "atk-s0507a2:709_3": "cakkhukālusiyaṁ uppādesiṁ, tasmā hatthaṅguliyo ca pādaṅguliyo ca kuṇitā jātā, mukhañca",
  "atk-s0507a2:709_4": "kuṇalīkataṁ virūparūpaṁ saṅkucitaṁ, akkhīni asucīduggandhajegucchāni assūni paggharantīti",
  "atk-s0507a2:709_5": "attho. Tena vuttaṁ –",
  "atk-s0507a2:710": "“Tena me aṅgulī kuṇā, mukhañca kuṇalīkataṁ;",
  "atk-s0507a2:711": "Akkhīni me paggharanti, taṁ pāpaṁ pakataṁ mayā”ti.",
  "atk-s0507a2:712": "Taṁ sutvā aṅkuro petaṁ garahanto –",
  "atk-s0507a2:713": "287.",
  "atk-s0507a2:714": "“Dhammena te kāpurisa, mukhañca kuṇalīkataṁ;",
  "atk-s0507a2:715": "Akkhīni ca paggharanti, yaṁ taṁ parassa dānassa;",
  "atk-s0507a2:716": "Akāsi kuṇaliṁ mukha”nti. –",
  "atk-s0507a2:717": "Gāthamāha. Tattha dhammenāti yutteneva kāraṇena. Teti tava. Kāpurisāti lāmakapurisa. Yanti yasmā. Parassa dānassāti parassa dānasmiṁ. Ayameva vā pāṭho.",
  "atk-s0507a2:718": "Puna aṅkuro taṁ dānapatiṁ seṭṭhiṁ garahanto –",
  "atk-s0507a2:719": "288.",
  "atk-s0507a2:720": "“Kathañhi dānaṁ dadamāno, kareyya parapattiyaṁ;",
  "atk-s0507a2:721": "Annapānaṁ khādanīyaṁ, vatthasenāsanāni cā”ti. –",
  "atk-s0507a2:722_0": "Gāthamāha. Tassattho – dānaṁ dadanto puriso kathañhi nāma taṁ parapattiyaṁ parena",
  "atk-s0507a2:722_1": "pāpetabbaṁ sādhetabbaṁ kareyya, attapaccakkhameva katvā sahattheneva dadeyya, sayaṁ",
  "atk-s0507a2:722_2": "vā tattha byāvaṭo bhaveyya, aññathā attano deyyadhammo aṭṭhāne viddhaṁsiyetha, dakkhiṇeyyā",
  "atk-s0507a2:722_3": "ca dānena parihāyeyyunti.",
  "atk-s0507a2:723": "Evaṁ taṁ garahitvā idāni attanā paṭipajjitabbavidhiṁ dassento –",
  "atk-s0507a2:724": "289.",
  "atk-s0507a2:725": "“So hi nūna ito gantvā, anuppatvāna dvārakaṁ;",
  "atk-s0507a2:726": "Dānaṁ paṭṭhapayissāmi, yaṁ mamassa sukhāvahaṁ.",
  "atk-s0507a2:727": "290.",
  "atk-s0507a2:728": "“Dassāmannañca pānañca, vatthasenāsanāni ca;",
  "atk-s0507a2:729": "Papañca udapānañca, dugge saṅkamanāni cā”ti. –",
  "atk-s0507a2:730": "Gāthādvayamāha, taṁ vuttatthameva.",
  "atk-s0507a2:731": "291.",
  "atk-s0507a2:732": "“Tato hi so nivattitvā, anuppatvāna dvārakaṁ;",
  "atk-s0507a2:733": "Dānaṁ paṭṭhapayi aṅkuro, yaṁtumassa sukhāvahaṁ.",
  "atk-s0507a2:734": "292.",
  "atk-s0507a2:735": "“Adā annañca pānañca, vatthasenāsanāni ca;",
  "atk-s0507a2:736": "Papañca udapānañca, vippasannena cetasā.",
  "atk-s0507a2:737": "293.",
  "atk-s0507a2:738": "“Ko chāto ko ca tasito, ko vatthaṁ paridahissati;",
  "atk-s0507a2:739": "Kassa santāni yoggāni, ito yojentu vāhanaṁ.",
  "atk-s0507a2:740": "294.",
  "atk-s0507a2:741": "“Ko chatticchati gandhañca, ko mālaṁ ko upāhanaṁ;",
  "atk-s0507a2:742": "Itissu tattha ghosenti, kappakā sūdamāgadhā;",
  "atk-s0507a2:743": "Sadā sāyañca pāto ca, aṅgurassa nivesane”ti. –",
  "atk-s0507a2:744": "Catasso gāthā aṅgurassa paṭipattiṁ dassetuṁ saṅgītikārehi ṭhapitā.",
  "atk-s0507a2:745_0": "291. Tattha tatoti marukantārato. Nivattitvāti paṭinivattitvā. Anuppatvāna dvārakanti",
  "atk-s0507a2:745_1": "dvāravatīnagaraṁ anupāpuṇitvā. Dānaṁ paṭṭhapayi aṅguroti yakkhena paripūritasakalakoṭṭhāgāro",
  "atk-s0507a2:745_2": "sabbapātheyyakaṁ mahādānaṁ so aṅguro paṭṭhapesi. Yaṁtumassa sukhāvahanti yaṁ attano",
  "atk-s0507a2:745_3": "sampati āyatiñca sukhanibbattakaṁ.",
  "atk-s0507a2:746_0": "293.Kochātoti ko jighacchito, so āgantvā yathāruci bhuñjatūti adhippāyo. Eseva nayo",
  "atk-s0507a2:746_1": "sesesupi. Tasitoti pipāsito. Paridahissatīti nivāsessati pārupissati cāti attho.",
  "atk-s0507a2:746_2": "Santānīti parissamappattāni. Yoggānīti rathavāhanāni. Ito yojentu vāhananti ito yoggasamūhato",
  "atk-s0507a2:746_3": "yathārucitaṁ gahetvā vāhanaṁ yojentu.",
  "atk-s0507a2:747_0": "294.Ko chatticchatīti ko kilañjachattādibhedaṁ chattaṁ icchati, so gaṇhātūti adhippāyo.",
  "atk-s0507a2:747_1": "Sesesupi eseva nayo. Gandhanti catujjātiyagandhādikaṁ gandhaṁ. Mālanti ganthitāganthitabhedaṁ",
  "atk-s0507a2:747_2": "pupphaṁ. Upāhananti khallabaddhādibhedaṁ upāhanaṁ. Itissūti ettha sūti nipātamattaṁ,",
  "atk-s0507a2:747_3": "iti evaṁ “ko chāto, ko tasito”tiādināti attho. Kappakāti nhāpitakā. Sūdāti bhattakārakā.",
  "atk-s0507a2:747_4": "Māgadhāti gandhino. Sadāti sabbakālaṁ divase divase sāyañca pāto ca tattha aṅgurassa",
  "atk-s0507a2:747_5": "nivesane ghosenti ugghosentīti yojanā.",
  "atk-s0507a2:748_0": "Evaṁ mahādānaṁ pavattentassa gacchante kāle tittibhāvato atthikajanehi pavivittaṁ",
  "atk-s0507a2:748_1": "viraḷaṁ dānaggaṁ ahosi. Taṁ disvā aṅkuro dāne uḷārajjhāsayatāya atuṭṭhamānaso hutvā",
  "atk-s0507a2:748_2": "attano dāne niyuttaṁ sindhakaṁ nāma māṇavaṁ āmantetvā –",
  "atk-s0507a2:749": "295.",
  "atk-s0507a2:750": "“Sukhaṁ supati aṅkuro, iti jānāti maṁ jano;",
  "atk-s0507a2:751": "Dukkhaṁ supāmi sindhaka, yaṁ na passāmi yācake.",
  "atk-s0507a2:752": "296.",
  "atk-s0507a2:753": "“Sukhaṁ supati aṅkuro, iti jānāti maṁ jano;",
  "atk-s0507a2:754": "Dukkhaṁ supāmi sindhaka, appake su vanibbake”ti. –",
  "atk-s0507a2:755_0": "Gāthādvayamāha. Tattha sukhaṁ supati aṅkuro, iti jānāti maṁ janoti “aṅkuro rājā yasabhogasamappito",
  "atk-s0507a2:755_1": "dānapati attano bhogasampattiyā dānasampattiyā ca sukhaṁ supati, sukheneva niddaṁ",
  "atk-s0507a2:755_2": "upagacchati, sukhaṁ paṭibujjhatī”ti evaṁ maṁ jano sambhāveti. Dukkhaṁ supāmi sindhakāti",
  "atk-s0507a2:755_3": "ahaṁ pana sindhaka dukkhameva supāmi. Kasmā? Yaṁ na passāmi yācaketi, yasmā mama",
  "atk-s0507a2:755_4": "ajjhāsayānurūpaṁ deyyadhammapaṭiggāhake bahū yācake na passāmi, tasmāti attho. Appake",
  "atk-s0507a2:755_5": "su vanibbaketi vanibbakajane appake katipaye jāte dukkhaṁ supāmīti yojanā. Sūti ca",
  "atk-s0507a2:755_6": "nipātamattaṁ, appake vanibbakajane satīti attho.",
  "atk-s0507a2:756": "Taṁ sutvā sindhako tassa uḷāraṁ dānādhimuttiṁ pākaṭataraṁ kātukāmo –",
  "atk-s0507a2:757": "297.",
  "atk-s0507a2:758": "“Sakko ce te varaṁ dajjā, tāvatiṁsānamissaro;",
  "atk-s0507a2:759": "Kissa sabbassa lokassa, varamāno varaṁ vare”ti. –",
  "atk-s0507a2:760_0": "Gāthamāha. Tassattho – tāvatiṁsānaṁ devānaṁ sabbassa ca lokassa issaro sakko “varaṁ",
  "atk-s0507a2:760_1": "varassu, aṅkura, yaṁkiñci manasicchita”nti tuyhaṁ varaṁ dajjā dadeyya ce, varamāno",
  "atk-s0507a2:760_2": "patthayamāno kissa kīdisaṁ varaṁ vareyyāsīti attho.",
  "atk-s0507a2:761": "Atha aṅkuro attano ajjhāsayaṁ yāthāvato pavedento –",
  "atk-s0507a2:762": "298.",
  "atk-s0507a2:763": "“Sakko ce me varaṁ dajjā, tāvatiṁsānamissaro;",
  "atk-s0507a2:764": "Kāluṭṭhitassa me sato, sūriyuggamanaṁ pati;",
  "atk-s0507a2:765": "Dibbā bhakkhā pātubhaveyyuṁ, sīlavanto ca yācakā.",
  "atk-s0507a2:766": "299.",
  "atk-s0507a2:767": "“Dadato me na khīyetha, datvā nānutapeyyahaṁ;",
  "atk-s0507a2:768": "Dadaṁ cittaṁ pasādeyyaṁ, etaṁ sakkaṁ varaṁ vare”ti. – dve gāthā abhāsi;",
  "atk-s0507a2:769_0": "298. Tattha kāluṭṭhitassa me satoti kāle pāto vuṭṭhitassa atthikānaṁ dakkhiṇeyyānaṁ",
  "atk-s0507a2:769_1": "apacāyanapāricariyādivasena uṭṭhānavīriyasampannassa me samānassa. Sūriyuggamanaṁ",
  "atk-s0507a2:769_2": "patīti sūriyuggamanavelāyaṁ. Dibbā bhakkhā pātubhaveyyunti devalokapariyāpannā āhārā",
  "atk-s0507a2:769_3": "uppajjeyyuṁ. Sīlavanto ca yācakāti yācakā ca sīlavanto kalyāṇadhammā bhaveyyuṁ.",
  "atk-s0507a2:770_0": "299.Dadatome na khīyethāti āgatāgatānaṁ dānaṁ dadato ca me deyyadhammo na khīyetha,",
  "atk-s0507a2:770_1": "na parikkhayaṁ gaccheyya. Datvā nānutapeyyahanti tañca dānaṁ datvā kiñcideva appasādakaṁ",
  "atk-s0507a2:770_2": "disvā tena ahaṁ pacchā nānutapeyyaṁ. Dadaṁ cittaṁ pasādeyyanti dadamāno cittaṁ pasādeyyaṁ,",
  "atk-s0507a2:770_3": "pasannacittoyeva hutvā dadeyyaṁ. Etaṁ sakkaṁ varaṁ vareti sakkaṁ devānamindaṁ ārogyasampadā,",
  "atk-s0507a2:770_4": "deyyadhammasampadā, dakkhiṇeyyasampadā, deyyadhammassa aparimitasampadā, dāyakasampadāti",
  "atk-s0507a2:770_5": "etaṁ pañcavidhaṁ varaṁ vareyyaṁ. Ettha ca “kāluṭṭhitassa me sato”ti etena ārogyasampadā,",
  "atk-s0507a2:770_6": "“dibbā bhakkhā pātubhaveyyu”nti etena deyyadhammasampadā, “sīlavanto ca yācakā”ti",
  "atk-s0507a2:770_7": "etena dakkhiṇeyyasampadā, “dadato me na khīyethā”ti etena deyyadhammassa aparimitasampadā,",
  "atk-s0507a2:770_8": "“datvā nānutapeyyahaṁ, dadaṁ cittaṁ pasādeyya”nti etehi dāyakasampadāti ime pañca",
  "atk-s0507a2:770_9": "atthā varabhāvena icchitā. Te ca kho dānamayapuññassa yāvadeva uḷārabhāvāyāti veditabbā.",
  "atk-s0507a2:771": "Evaṁ aṅkurena attano ajjhāsaye pavedite tattha nisinno nītisatthe kataparicayo sonako nāma eko puriso taṁ atidānato vicchinditukāmo –",
  "atk-s0507a2:772": "300.",
  "atk-s0507a2:773": "“Na sabbavittāni pare pavecche, dadeyya dānañca dhanañca rakkhe;",
  "atk-s0507a2:774": "Tasmā hi dānā dhanameva seyyo, atippadānena kulā na honti.",
  "atk-s0507a2:775": "301.",
  "atk-s0507a2:776": "“Adānamatidānañca nappasaṁsanti paṇḍitā,",
  "atk-s0507a2:777": "Tasmā hi dānā dhanameva seyyo,",
  "atk-s0507a2:778": "Samena vatteyya sa dhīradhammo”ti. –",
  "atk-s0507a2:779": "Dve gāthā abhāsi. Sindhako evaṁ punapi vīmaṁsitukāmo “na sabbavittānī”tiādimāhāti apare.",
  "atk-s0507a2:780_0": "300. Tattha sabbavittānīti saviññāṇakaaviññāṇakappabhedāni sabbāni vittūpakaraṇāni,",
  "atk-s0507a2:780_1": "dhanānīti attho. Pareti paramhi, parassāti attho. Na paveccheti na dadeyya, “dakkhiṇeyyā",
  "atk-s0507a2:780_2": "laddhā”ti katvā kiñci asesetvā sabbasāpateyyapariccāgo na kātabboti attho. Dadeyya",
  "atk-s0507a2:780_3": "dānañcāti sabbena sabbaṁ dānadhammo na kātabbo, atha kho attano āyañca vayañca jānitvā",
  "atk-s0507a2:780_4": "vibhavānurūpaṁ dānañca dadeyya. Dhanañca rakkheti aladdhalābhaladdhaparirakkhaṇarakkhitasambandhavasena dhanaṁ paripāleyya.",
  "atk-s0507a2:781": "“Ekena bhoge bhuñjeyya, dvīhi kammaṁ payojaye;",
  "atk-s0507a2:782": "Catutthañca nidhāpeyya, āpadāsu bhavissatī”ti. –",
  "atk-s0507a2:783_0": "Vuttavidhinā vā dhanaṁ rakkheyya tammūlakattā dānassa. Tayopi maggā aññamaññavisodhanena",
  "atk-s0507a2:783_1": "paṭisevitabbāti hi nīticintakā. Tasmā hīti yasmā dhanañca rakkhanto dānañca karonto",
  "atk-s0507a2:783_2": "ubhayalokahitāya paṭipanno hoti dhanamūlakañca dānaṁ, tasmā dānato dhanameva seyyo",
  "atk-s0507a2:783_3": "sundarataroti atidānaṁ na kātabbanti adhippāyo. Tenāha “atippadānena kulā na hontī”ti,",
  "atk-s0507a2:783_4": "dhanassa pamāṇaṁ ajānitvā dānassa taṁ nissāya atippadānapasaṅgena kulāni na honti",
  "atk-s0507a2:783_5": "nappavattanti, ucchijjantīti attho.",
  "atk-s0507a2:784_0": "301. Idāni viññūnaṁ pasaṁsitamevatthaṁ patiṭṭhapento “adānamatidānañcā”ti gāthamāha.",
  "atk-s0507a2:784_1": "Tattha adānamatidānañcāti sabbena sabbaṁ kaṭacchubhikkhāyapi taṇḍulamuṭṭhiyāpi adānaṁ,",
  "atk-s0507a2:784_2": "pamāṇaṁ atikkamitvā pariccāgasaṅkhātaṁ atidānañca paṇḍitā buddhimanto sapaññajātikā",
  "atk-s0507a2:784_3": "nappasaṁsanti na vaṇṇayanti. Sabbena sabbaṁ adānena hi samparāyikato atthato paribāhiro",
  "atk-s0507a2:784_4": "hoti. Atidānena diṭṭhadhammikapaveṇī na pavattati. Samena vatteyyāti avisamena lokiyasarikkhakena",
  "atk-s0507a2:784_5": "samāhitena majjhimena ñāyena pavatteyya. Sa dhīradhammoti yā yathāvuttā dānādānappavatti,",
  "atk-s0507a2:784_6": "so dhīrānaṁ dhitisampannānaṁ nītinayakusalānaṁ dhammo, tehi gatamaggoti dīpeti.",
  "atk-s0507a2:785": "Taṁ sutvā aṅkuro tassa adhippāyaṁ parivattento –",
  "atk-s0507a2:786": "302.",
  "atk-s0507a2:787": "“Aho vata re ahameva dajjaṁ, santo ca maṁ sappurisā bhajeyyuṁ;",
  "atk-s0507a2:788": "Meghova ninnāni paripūrayanto, santappaye sabbavanibbakānaṁ.",
  "atk-s0507a2:789": "303.",
  "atk-s0507a2:790": "“Yassa yācanake disvā, mukhavaṇṇo pasīdati;",
  "atk-s0507a2:791": "Datvā attamano hoti, taṁ gharaṁ vasato sukhaṁ.",
  "atk-s0507a2:792": "304.",
  "atk-s0507a2:793": "“Yassa yācanake disvā, mukhavaṇṇo pasīdati;",
  "atk-s0507a2:794": "Datvā attamano hoti, esā yaññassa sampadā.",
  "atk-s0507a2:795": "305.",
  "atk-s0507a2:796": "“Pubbeva dānā sumano, dadaṁ cittaṁ pasādaye;",
  "atk-s0507a2:797": "Datvā attamano hoti, esā yaññassa sampadā”ti. –",
  "atk-s0507a2:798": "Catūhi gāthāhi attanā paṭipajjitabbavidhiṁ pakāsesi.",
  "atk-s0507a2:799_0": "302. Tattha aho vatāti sādhu vata. Reti ālapanaṁ. Ahameva dajjanti ahaṁ dajjameva.",
  "atk-s0507a2:799_1": "Ayañhettha saṅkhepattho – māṇava, “dānā dhanameva seyyo”ti yadi ayaṁ nītikusalānaṁ",
  "atk-s0507a2:799_2": "vādo tava hotu, kāmaṁ ahaṁ dajjameva. Santo ca maṁ sappurisā bhajeyyunti tasmiñca",
  "atk-s0507a2:799_3": "dāne santo upasantakāyavacīmanosamācārā sappurisā sādhavo maṁ bhajeyyuṁ upagaccheyyuṁ.",
  "atk-s0507a2:799_4": "Meghova ninnāni paripūrayantoti ahaṁ abhippavassanto mahāmegho viya ninnāni ninnaṭṭhānāni",
  "atk-s0507a2:799_5": "sabbesaṁ vanibbakānaṁ adhippāye paripūrayanto aho vata te santappeyyanti.",
  "atk-s0507a2:800_0": "303.Yassa yācanake disvāti yassa puggalassa gharamesino yācanake disvā “paṭhamaṁ",
  "atk-s0507a2:800_1": "tāva upaṭṭhitaṁ vata me puññakkhetta”nti saddhājātassa mukhavaṇṇo pasīdati, yathāvibhavaṁ",
  "atk-s0507a2:800_2": "pana tesaṁ dānaṁ datvā attamano pītisomanassehi gahitacitto hoti. Tanti yadettha",
  "atk-s0507a2:800_3": "yācakānaṁ dassanaṁ, tena ca disvā cittassa pasādanaṁ, yathārahaṁ dānaṁ datvā ca attamanatā.",
  "atk-s0507a2:801": "304.Esā yaññassa sampadāti esā yaññassa sampatti pāripūri, nipphattīti attho.",
  "atk-s0507a2:802_0": "305.Pubbeva dānā sumanoti “sampattīnaṁ nidānaṁ anugāmikaṁ nidhānaṁ nidhessāmī”ti",
  "atk-s0507a2:802_1": "muñcanacetanāya pubbe eva dānūpakaraṇassa sampādanato paṭṭhāya sumano somanassajāto",
  "atk-s0507a2:802_2": "bhaveyya. Dadaṁ cittaṁ pasādayeti dadanto deyyadhammaṁ dakkhiṇeyyahatthe patiṭṭhāpento",
  "atk-s0507a2:802_3": "“asārato dhanato sārādānaṁ karomī”ti attano cittaṁ pasādeyya. Datvā attamano hotīti",
  "atk-s0507a2:802_4": "dakkhiṇeyyānaṁ deyyadhammaṁ pariccajitvā “paṇḍitapaññattaṁ nāma mayā anuṭṭhitaṁ,",
  "atk-s0507a2:802_5": "aho sādhu suṭṭhū”ti attamano pamuditamano pītisomanassajāto hoti. Esā yaññassa sampadāti",
  "atk-s0507a2:802_6": "yā ayaṁ pubbacetanā muñjacetanā aparacetanāti imesaṁ kammaphalasaddhānugatānaṁ somanassapariggahitānaṁ",
  "atk-s0507a2:802_7": "tissannaṁ cetanānaṁ pāripūri, esā yaññassa sampadā dānassa sampatti, na ito aññathāti adhippāyo.",
  "atk-s0507a2:803_0": "Evaṁ aṅkuro attano paṭipajjanavidhiṁ pakāsetvā bhiyyosomattāya abhivaḍḍhamānadānajjhāsayo",
  "atk-s0507a2:803_1": "divase divase mahādānaṁ pavattesi. Tena tadā sabbarajjāni unnaṅgalāni katvā mahādāne",
  "atk-s0507a2:803_2": "diyyamāne paṭiladdhasabbūpakaraṇā manussā attano attano kammante pahāya yathāsukhaṁ",
  "atk-s0507a2:803_3": "vicariṁsu, tena rājūnaṁ koṭṭhāgārāni parikkhayaṁ agamaṁsu. Tato rājāno aṅkurassa",
  "atk-s0507a2:803_4": "dūtaṁ pāhesuṁ – “bhoto dānaṁ nissāya amhākaṁ āyassa vināso ahosi, koṭṭhāgārāni parikkhayaṁ",
  "atk-s0507a2:803_5": "gatāni, tattha yuttamattaṁ ñātabba”nti.",
  "atk-s0507a2:804_0": "Taṁ sutvā aṅkuro dakkhiṇāpathaṁ gantvā damiḷavisaye samuddassa avidūraṭṭhāne mahatiyo",
  "atk-s0507a2:804_1": "anekadānasālāyo kārāpetvā mahādānāni pavattento yāvatāyukaṁ ṭhatvā kāyassa bhedā",
  "atk-s0507a2:804_2": "paraṁ maraṇā tāvatiṁsabhavane nibbatti. Tassa dānavibhūtiñca saggūpapattiñca dassento saṅgītikārā –",
  "atk-s0507a2:805": "306.",
  "atk-s0507a2:806": "“Saṭṭhi vāhasahassāni, aṅkurassa nivesane;",
  "atk-s0507a2:807": "Bhojanaṁ dīyate niccaṁ, puññapekkhassa jantuno.",
  "atk-s0507a2:808": "307.",
  "atk-s0507a2:809": "“Tisahassāni sūdā hi, āmuttamaṇikuṇḍalā;",
  "atk-s0507a2:810": "Aṅkuraṁ upajīvanti, dāne yaññassa vāvaṭā.",
  "atk-s0507a2:811": "308.",
  "atk-s0507a2:812": "“Saṭṭhi purisasahassāni, āmuttamaṇikuṇḍalā;",
  "atk-s0507a2:813": "Aṅkurassa mahādāne, kaṭṭhaṁ phālenti māṇavā.",
  "atk-s0507a2:814": "309.",
  "atk-s0507a2:815": "“Soḷasitthisahassāni, sabbālaṅkārabhūsitā;",
  "atk-s0507a2:816": "Aṅkurassa mahādāne, vidhā piṇḍenti nāriyo.",
  "atk-s0507a2:817": "310.",
  "atk-s0507a2:818": "“Soḷasitthisahassāni, sabbālaṅkārabhūsitā;",
  "atk-s0507a2:819": "Aṅkurassa mahādāne, dabbigāhā upaṭṭhitā.",
  "atk-s0507a2:820": "311.",
  "atk-s0507a2:821": "“Bahuṁ bahūnaṁ pādāsi, ciraṁ pādāsi khattiyo;",
  "atk-s0507a2:822": "Sakkaccañca sahatthā ca, cittīkatvā punappunaṁ.",
  "atk-s0507a2:823": "312.",
  "atk-s0507a2:824": "“Bahū māse ca pakkhe ca, utusaṁvaccharāni ca;",
  "atk-s0507a2:825": "Mahādānaṁ pavattesi, aṅkuro dīghamantaraṁ.",
  "atk-s0507a2:826": "313.",
  "atk-s0507a2:827": "“Evaṁ datvā yajitvā ca, aṅkuro dīghamantaraṁ;",
  "atk-s0507a2:828": "So hitvā mānusaṁ dehaṁ, tāvatiṁsūpago ahū”ti. – gāthā āhaṁsu;",
  "atk-s0507a2:829_0": "306. Tatha saṭṭhi vāhasahassānīti vāhānaṁ saṭṭhisahassāni gandhasālitaṇḍulādipūritavāhānaṁ",
  "atk-s0507a2:829_1": "saṭṭhisahassāni. Puññapekkhassa dānajjhāsayassa dānādhimuttassa aṅkurassa nivesane",
  "atk-s0507a2:829_2": "niccaṁ divase divase jantuno sattakāyassa bhojanaṁ dīyateti yojanā.",
  "atk-s0507a2:830_0": "307-8.Tisahassāni sūdā hīti tisahassamattā sūdā bhattakārakā. Te ca kho pana padhānabhūtā",
  "atk-s0507a2:830_1": "adhippetā, tesu ekamekassa pana vacanakarā anekāti veditabbā. “Tisahassāni sūdāna”nti",
  "atk-s0507a2:830_2": "ca paṭhanti. Āmuttamaṇikuṇḍalāti nānāmaṇivicittakuṇḍaladharā. Nidassanamattañcetaṁ,",
  "atk-s0507a2:830_3": "āmuttakaṭakakaṭisuttādiābharaṇāpi te ahesuṁ. Aṅkuraṁ upajīvantīti taṁ upanissāya",
  "atk-s0507a2:830_4": "jīvanti, tappaṭibaddhajīvikā hontīti attho. Dāne yaññassa vāvaṭāti mahāyāgasaññitassa",
  "atk-s0507a2:830_5": "yaññassa dāne yajane vāvaṭā ussukkaṁ āpannā. Kaṭṭhaṁ phālenti māṇavāti nānappakārānaṁ",
  "atk-s0507a2:830_6": "khajjabhojjādiāhāravisesānaṁ pacanāya alaṅkatapaṭiyattā taruṇamanussā kaṭṭhāni phālenti vidālenti.",
  "atk-s0507a2:831": "309.Vidhāti vidhātabbāni bhojanayoggāni kaṭukabhaṇḍāni. Piṇḍentīti pisanavasena payojenti.",
  "atk-s0507a2:832": "310.Dabbigāhāti kaṭacchugāhikā. Upaṭṭhitāti parivesanaṭṭhānaṁ upagantvā ṭhitā honti.",
  "atk-s0507a2:833_0": "311.Bahunti mahantaṁ pahūtikaṁ. Bahūnanti anekesaṁ. Pādāsīti pakārehi adāsi. Cīranti",
  "atk-s0507a2:833_1": "cirakālaṁ. Vīsativassasahassāyukesu hi manussesu so uppanno. Bahuṁ bahūnaṁ cirakālañca",
  "atk-s0507a2:833_2": "dento yathā adāsi, taṁ dassetuṁ “sakkaccañcā”tiādi vuttaṁ. Tattha sakkaccanti sādaraṁ,",
  "atk-s0507a2:833_3": "anapaviddhaṁ anavaññātaṁ katvā. Sahatthāti sahatthena, na āṇāpanamattena. Cittīkatvāti",
  "atk-s0507a2:833_4": "gāravabahumānayogena cittena karitvā pūjetvā. Punappunanti bahuso na ekavāraṁ, katipayavāre",
  "atk-s0507a2:833_5": "vā akatvā anekavāraṁ pādāsīti yojanā.",
  "atk-s0507a2:834_0": "312. Idāni tameva punappunaṁ karaṇaṁ vibhāvetuṁ “bahū māse cā”ti gāthamāhaṁsu. Tattha",
  "atk-s0507a2:834_1": "bahū māseti cittamāsādike bahū aneke māse. Pakkheti kaṇhasukkabhede bahū pakkhe.",
  "atk-s0507a2:834_2": "Utusaṁvaccharāni cāti vasantagimhādike bahū utū ca saṁvaccharāni ca, sabbattha accantasaṁyoge",
  "atk-s0507a2:834_3": "upayogavacanaṁ. Dīghamantaranti dīghakālamantaraṁ. Ettha ca “ciraṁ pādāsī”ti cirakālaṁ",
  "atk-s0507a2:834_4": "dānassa pavattitabhāvaṁ vatvā puna tassa nirantarameva pavattitabhāvaṁ dassetuṁ “bahū",
  "atk-s0507a2:834_5": "māse”tiādi vuttanti daṭṭhabbaṁ.",
  "atk-s0507a2:835_0": "313.Evanti vuttappakārena. Datvā yajitvā cāti atthato ekameva, kesañci dakkhiṇeyyānaṁ",
  "atk-s0507a2:835_1": "ekaccassa deyyadhammassa pariccajanavasena datvā, puna “bahuṁ bahūnaṁ pādāsī”ti vuttanayena",
  "atk-s0507a2:835_2": "atthikānaṁ sabbesaṁ yathākāmaṁ dento mahāyāgavasena yajitvā. So hitvā mānusaṁ dehaṁ,",
  "atk-s0507a2:835_3": "tāvatiṁsūpago ahūti so aṅkuro āyupariyosāne manussatthabhāvaṁ pahāya paṭisandhiggahaṇavasena",
  "atk-s0507a2:835_4": "tāvatiṁsadevanikāyūpago ahosi.",
  "atk-s0507a2:836_0": "Evaṁ tasmiṁ tāvatiṁsesu nibbattitvā dibbasampattiṁ anubhavante amhākaṁ bhagavato",
  "atk-s0507a2:836_1": "kāle indako nāma māṇavo āyasmato anuruddhattherassa piṇḍāya carantassa pasannamānaso",
  "atk-s0507a2:836_2": "kaṭacchubhikkhaṁ dāpesi. So aparena samayena kālaṁ katvā khettagatassa puññassa ānubhāvena",
  "atk-s0507a2:836_3": "tāvatiṁsesu mahiddhiko mahānubhāvo devaputto hutvā nibbatto dibbehi rūpādīhi dasahi",
  "atk-s0507a2:836_4": "ṭhānehi aṅkuraṁ devaputtaṁ abhibhavitvā virocati. Tena vuttaṁ –",
  "atk-s0507a2:837": "314.",
  "atk-s0507a2:838": "“Kaṭacchubhikkhaṁ datvāna, anuruddhassa indako;",
  "atk-s0507a2:839": "So hitvā mānusaṁ dehaṁ, tāvatiṁsūpago ahu.",
  "atk-s0507a2:840": "315.",
  "atk-s0507a2:841": "“Dasahi ṭhānehi aṅkuraṁ, indako atirocati;",
  "atk-s0507a2:842": "Rūpe sadde rase gandhe, phoṭṭhabbe ca manorame.",
  "atk-s0507a2:843": "316.",
  "atk-s0507a2:844": "“Āyunā yasasā ceva, vaṇṇena ca sukhena ca;",
  "atk-s0507a2:845": "Ādhipaccena aṅkuraṁ, indako atirocatī”ti.",
  "atk-s0507a2:846_0": "314-5. Tattha rūpeti rūpahetu, attano rūpasampattinimittanti attho. Saddetiādīsupi",
  "atk-s0507a2:846_1": "eseva nayo. Āyunāti jīvitena. Nanu ca devānaṁ jīvitaṁ paricchinnappamāṇaṁ vuttaṁ.",
  "atk-s0507a2:846_2": "Saccaṁ vuttaṁ, taṁ pana yebhuyyavasena. Tathā hi ekaccānaṁ devānaṁ yogavipattiādinā",
  "atk-s0507a2:846_3": "antarāmaraṇaṁ hotiyeva. Indako pana tisso vassakoṭiyo saṭṭhi ca vassasahassāni paripūretiyeva.",
  "atk-s0507a2:846_4": "Tena vuttaṁ “āyunā atirocatī”ti. Yasasāti mahatiyā parivārasampattiyā. Vaṇṇenāti",
  "atk-s0507a2:846_5": "saṇṭhānasampattiyā. Vaṇṇadhātusampadā pana “rūpe”ti iminā vuttāyeva. Ādhipaccenāti issariyena.",
  "atk-s0507a2:847_0": "Evaṁ aṅkure ca indake ca tāvatiṁsesu nibbattitvā dibbasampattiṁ anubhavantesu amhākaṁ",
  "atk-s0507a2:847_1": "bhagavā abhisambodhito sattame saṁvacchare āsāḷhipuṇṇamāyaṁ sāvatthinagaradvāre kaṇḍambarukkhamūle",
  "atk-s0507a2:847_2": "yamakapāṭihāriyaṁ katvā anukkamena tipadavikkamena tāvatiṁsabhavanaṁ gantvā pāricchattakamūle",
  "atk-s0507a2:847_3": "paṇḍukambalasilāyaṁ yugandharapabbate bālasūriyo viya virocamāno dasahi lokadhātūhi",
  "atk-s0507a2:847_4": "sannipatitāya devabrahmaparisāya jutiṁ attano sarīrappabhāya abhibhavanto abhidhammaṁ",
  "atk-s0507a2:847_5": "desetuṁ nisinno avidūre nisinnaṁ indakaṁ, dvādasayojanantare nisinnaṁ aṅkurañca disvā",
  "atk-s0507a2:847_6": "dakkhiṇeyyasampattivibhāvanatthaṁ –",
  "atk-s0507a2:848": "“Mahādānaṁ tayā dinnaṁ, aṅkura dīghamantaraṁ;",
  "atk-s0507a2:849": "Atidūre nisinnosi, āgaccha mama santike”ti. –",
  "atk-s0507a2:850_0": "Gāthamāha. Taṁ sutvā aṅkuro “bhagavā mayā cirakālaṁ bahuṁ deyyadhammaṁ pariccajitvā",
  "atk-s0507a2:850_1": "pavattitampi mahādānaṁ dakkhiṇeyyasampattivirahena akhette vuttabījaṁ viya na uḷāraphalaṁ",
  "atk-s0507a2:850_2": "ahosi, indakassa pana kaṭacchubhikkhādānampi dakkhiṇeyyasampattiyā sukhette vuttabījaṁ",
  "atk-s0507a2:850_3": "viya ativiya uḷāraphalaṁ jāta”nti āha. Tamatthaṁ dassente saṅgītikārā –",
  "atk-s0507a2:851": "317.",
  "atk-s0507a2:852": "“Tāvatiṁse yadā buddho, silāyaṁ paṇḍukambale;",
  "atk-s0507a2:853": "Pāricchattayamūlamhi, vihāsi purisuttamo.",
  "atk-s0507a2:854": "318.",
  "atk-s0507a2:855": "“Dasasu lokadhātūsu, sannipatitvāna devatā;",
  "atk-s0507a2:856": "Payirupāsanti sambuddhaṁ, vasantaṁ nagamuddhani.",
  "atk-s0507a2:857": "319.",
  "atk-s0507a2:858": "“Na koci devo vaṇṇena, sambuddhaṁ atirocati;",
  "atk-s0507a2:859": "Sabbe deve atikkamma, sambuddhova virocati.",
  "atk-s0507a2:860": "320.",
  "atk-s0507a2:861": "“Yojanāni dasa dve ca, aṅkuroyaṁ tadā ahu;",
  "atk-s0507a2:862": "Avidūreva buddhassa, indako atirocati.",
  "atk-s0507a2:863": "321.",
  "atk-s0507a2:864": "“Oloketvāna sambuddho, aṅkurañcāpi indakaṁ;",
  "atk-s0507a2:865": "Dakkhiṇeyyaṁ sambhāvento, idaṁ vacanamabravi.",
  "atk-s0507a2:866": "322.",
  "atk-s0507a2:867": "“Mahādānaṁ tayā dinnaṁ, aṅkuraṁ dīghamantaraṁ;",
  "atk-s0507a2:868": "Atidūre nisinnosi, āgaccha mama santike.",
  "atk-s0507a2:869": "323.",
  "atk-s0507a2:870": "“Codito bhāvitattena, aṅkuro idamabravi;",
  "atk-s0507a2:871": "Kiṁ mayhaṁ tena dānena, dakkhiṇeyyena suññataṁ.",
  "atk-s0507a2:872": "324.",
  "atk-s0507a2:873": "“Ayaṁ so indako yakkho, dajjā dānaṁ parittakaṁ;",
  "atk-s0507a2:874": "Atirocati amhehi, cando tāragaṇe yathā.",
  "atk-s0507a2:875": "325.",
  "atk-s0507a2:876": "“Ujjaṅgale yathā khette, bījaṁ bahumpi ropitaṁ;",
  "atk-s0507a2:877": "Na vipulaṁ phalaṁ hoti, napi toseti kassakaṁ.",
  "atk-s0507a2:878": "326.",
  "atk-s0507a2:879": "“Tatheva dānaṁ bahukaṁ, dussīlesu patiṭṭhitaṁ;",
  "atk-s0507a2:880": "Na vipulaṁ phalaṁ hoti, napi toseti dāyakaṁ.",
  "atk-s0507a2:881": "327.",
  "atk-s0507a2:882": "“Yathāpi bhaddake khette, bījaṁ appampi ropitaṁ;",
  "atk-s0507a2:883": "Sammā dhāraṁ pavecchante, phalaṁ tosesi kassakaṁ.",
  "atk-s0507a2:884": "328.",
  "atk-s0507a2:885": "“Tatheva sīlavantesu, guṇavantesu tādisu;",
  "atk-s0507a2:886": "Appakampi kataṁ kāraṁ, puññaṁ hoti mahapphala”nti. – gāthāyo avocuṁ;",
  "atk-s0507a2:887": "317. Tattha tāvatiṁseti tāvatiṁsabhavane. Silāyaṁ paṇḍukambaleti paṇḍukambalanāmake silāsane purisuttamo buddho yadā vihāsīti yojanā.",
  "atk-s0507a2:888_0": "318.Dasasu lokadhātūsu, sannipatitvāna devatāti jātikhettasaññitesu dasasu cakkavāḷasahassesu",
  "atk-s0507a2:888_1": "kāmāvacaradevatā brahmadevatā ca buddhassa bhagavato payirupāsanāya dhammassavanatthañca",
  "atk-s0507a2:888_2": "ekato sannipatitvā. Tenāha “payirupāsanti sambuddhaṁ, vasantaṁ nagamuddhanī”ti, sinerumuddhanīti attho.",
  "atk-s0507a2:889_0": "320.Yojanānidasa dve ca, aṅkuroyaṁ tadā ahūti ayaṁ yathāvuttacarito aṅkuro tadā satthu",
  "atk-s0507a2:889_1": "sammukhakāle dasa dve yojanāni antaraṁ katvā ahu. Satthu nisinnaṭṭhānato dvādasayojanantare",
  "atk-s0507a2:889_2": "ṭhāne nisinno ahosīti attho.",
  "atk-s0507a2:890_0": "323.Coditobhāvitattenāti pāramiparibhāvitāya ariyamaggabhāvanāya bhāvitattena sammāsambuddhena",
  "atk-s0507a2:890_1": "codito. Kiṁ mayhaṁ tenātiādikā satthu paṭivacanavasena aṅkurena vuttagāthā. Dakkhiṇeyyena",
  "atk-s0507a2:890_2": "suññatanti yaṁ dakkhiṇeyyena suññataṁ rittakaṁ virahitaṁ tadā mama dānaṁ, tasmā “kiṁ",
  "atk-s0507a2:890_3": "mayhaṁ tenā”ti attano dānapuññaṁ hīḷento vadati.",
  "atk-s0507a2:891_0": "324.Yakkhoti devaputto. Dajjāti datvā. Atirocati amhehīti attanā mādisehi ativiya",
  "atk-s0507a2:891_1": "virocati. Hīti vā nipātamattaṁ, amhe atikkamitvā abhibhavitvā virocatīti attho. Yathā",
  "atk-s0507a2:891_2": "kinti āha “cando tāragaṇe yathā”ti.",
  "atk-s0507a2:892_0": "325-6.Ujjaṅgaleti ativiya thaddhabhūmibhāge. “Ūsare”ti keci vadanti. Ropitanti vuttaṁ,",
  "atk-s0507a2:892_1": "vapitvā vā uddharitvā vā puna ropitaṁ. Napi tosetīti na nandayati, appaphalatāya",
  "atk-s0507a2:892_2": "vā tuṭṭhiṁ na janeti. Tathevāti yathā ujjaṅgale khette bahumpi bījaṁ ropitaṁ vipulaphalaṁ",
  "atk-s0507a2:892_3": "uḷāraphalaṁ na hoti, tato eva kassakaṁ na toseti, tathā dussīlesu sīlavirahitesu",
  "atk-s0507a2:892_4": "bahukampi dānaṁ patiṭṭhāpitaṁ vipulaphalaṁ mahapphalaṁ na hoti, tato eva dāyakaṁ na tosetīti attho.",
  "atk-s0507a2:893_0": "327-8.Yathāpi bhaddaketi gāthādvayassa vattavipariyāyena atthayojanā veditabbā. Tattha",
  "atk-s0507a2:893_1": "sammā dhāraṁ pavecchanteti vuṭṭhidhāraṁ sammadeva pavattente, anvaḍḍhamāsaṁ anudasāhaṁ",
  "atk-s0507a2:893_2": "anupañcāhaṁ deve vassanteti attho. Guṇavantesūti jhānādiguṇayuttesu. Tādisūti iṭṭhādīsu",
  "atk-s0507a2:893_3": "tādilakkhaṇappattesu. Kāranti liṅgavipallāsena vuttaṁ, upakāroti attho. Kīdiso upakāroti āha “puñña”nti.",
  "atk-s0507a2:894": "329.",
  "atk-s0507a2:895": "“Viceyya dānaṁ dātabbaṁ, yattha dinnaṁ mahapphalaṁ;",
  "atk-s0507a2:896": "Viceyya dānaṁ datvāna, saggaṁ gacchanti dāyakā.",
  "atk-s0507a2:897": "330.",
  "atk-s0507a2:898": "“Viceyya dānaṁ sugatappasaṭṭhaṁ, ye dakkhiṇeyyā idha jīvaloke;",
  "atk-s0507a2:899": "Etesu dinnāni mahapphalāni, bījāni vuttāni yathā sukhette”ti. –",
  "atk-s0507a2:900": "Ayaṁ saṅgītikārehi ṭhapitā gāthā.",
  "atk-s0507a2:901": "329. Tattha viceyyāti vicinitvā, puññakkhettaṁ paññāya upaparikkhitvā. Sesaṁ sabbattha uttānamevāti.",
  "atk-s0507a2:902_0": "Tayidaṁ aṅkurapetavatthu satthārā tāvatiṁsabhavane dasasahassacakkavāḷadevatānaṁ",
  "atk-s0507a2:902_1": "purato dakkhiṇeyyasampattivibhāvanatthaṁ “mahādānaṁ tayā dinna”ntiādinā attanā samuṭṭhāpitaṁ,",
  "atk-s0507a2:902_2": "tattha tayo māse abhidhammaṁ desetvā mahāpavāraṇāya devagaṇaparivuto devadevo devalokato",
  "atk-s0507a2:902_3": "saṅkassanagaraṁ otaritvā anukkamena sāvatthiṁ patvā jetavane viharanto catuparisamajjhe",
  "atk-s0507a2:902_4": "dakkhiṇeyyasampattivibhāvanatthameva “yassa atthāya gacchāmā”tiādinā vitthārato desetvā",
  "atk-s0507a2:902_5": "catusaccakathāya desanāya kūṭaṁ gaṇhi. Desanāvasāne tesaṁ anekakoṭipāṇasahassānaṁ",
  "atk-s0507a2:902_6": "dhammābhisamayo ahosīti.",
  "atk-s0507a2:903": "Aṅkurapetavatthuvaṇṇanā niṭṭhitā.",
  "atk-s0507a2:904": "10. Uttaramātupetivatthuvaṇṇanā",
  "atk-s0507a2:905_0": "Divāvihāragataṁ bhikkhunti idaṁ uttaramātupetivatthu. Tatrāyaṁ atthavibhāvanā – satthari",
  "atk-s0507a2:905_1": "parinibbute paṭhamamahāsaṅgītiyā pavattitāya āyasmā mahākaccāyano dvādasahi bhikkhūhi",
  "atk-s0507a2:905_2": "saddhiṁ kosambiyā avidūre aññatarasmiṁ araññāyatane vihāsi. Tena ca samayena rañño",
  "atk-s0507a2:905_3": "udenassa aññataro amacco kālamakāsi, tena ca pubbe nagare kammantā adhiṭṭhitā ahesuṁ.",
  "atk-s0507a2:905_4": "Atha rājā tassa puttaṁ uttaraṁ nāma māṇavaṁ pakkosāpetvā “tvañca pitarā adhiṭṭhite",
  "atk-s0507a2:905_5": "kammante samanusāsā”ti tena ṭhitaṭṭhāne ṭhapesi.",
  "atk-s0507a2:906_0": "So ca sādhūti sampaṭicchitvā ekadivasaṁ nagarapaṭisaṅkharaṇiyānaṁ dārūnaṁ atthāya",
  "atk-s0507a2:906_1": "vaḍḍhakiyo gahetvā araññaṁ gato. Tattha āyasmato mahākaccāyanattherassa vasanaṭṭhānaṁ",
  "atk-s0507a2:906_2": "upagantvā theraṁ tattha paṁsukūlacīvaradharaṁ vivittaṁ nisinnaṁ disvā iriyāpatheyeva",
  "atk-s0507a2:906_3": "pasīditvā katapaṭisanthāro vanditvā ekamantaṁ nisīdi. Thero tassa dhammaṁ kathesi.",
  "atk-s0507a2:906_4": "So dhammaṁ sutvā ratanattaye sañjātappasādo saraṇesu patiṭṭhāya theraṁ nimantesi",
  "atk-s0507a2:906_5": "– “adhivāsetha me, bhante, svātanāya bhattaṁ saddhiṁ bhikkhūhi anukampaṁ upādāyā”ti.",
  "atk-s0507a2:906_6": "Adhivāsesi thero tuṇhībhāvena. So tato nikkhamitvā nagaraṁ gantvā aññesaṁ upāsakānaṁ",
  "atk-s0507a2:906_7": "ācikkhi – “thero mayā svātanāya nimantito, tumhehipi mama dānaggaṁ āgantabba”nti.",
  "atk-s0507a2:907_0": "So dutiyadivase kālasseva paṇītaṁ khādanīyaṁ bhojanīyaṁ paṭiyādāpetvā kālaṁ ārocāpetvā",
  "atk-s0507a2:907_1": "saddhiṁ bhikkhūhi āgacchantassa therassa paccuggamanaṁ katvā vanditvā purakkhatvā",
  "atk-s0507a2:907_2": "gehaṁ pavesesi. Atha mahārahakappiyapaccattharaṇaatthatesu āsanesu there ca bhikkhūsu",
  "atk-s0507a2:907_3": "ca nisinnesu gandhapupphadhūpehi pūjaṁ katvā paṇītena annapānena te santappetvā sañjātappasādo",
  "atk-s0507a2:907_4": "katañjalī anumodanaṁ suṇitvā katabhattānumodane there gacchante pattaṁ gahetvā anugacchanto",
  "atk-s0507a2:907_5": "nagarato nikkhamitvā paṭinivattanto “bhante, tumhehi niccaṁ mama gehaṁ pavisitabba”nti",
  "atk-s0507a2:907_6": "yācitvā therassa adhivāsanaṁ ñatvā nivatti. Evaṁ so theraṁ upaṭṭhahanto tassa ovāde",
  "atk-s0507a2:907_7": "patiṭṭhāya sotāpattiphalaṁ pāpuṇi, vihārañca kāresi, sabbe ca attano ñātake sāsane abhippasanne akāsi.",
  "atk-s0507a2:908_0": "Mātā panassa maccheramalapariyuṭṭhitacittā hutvā evaṁ paribhāsi – “yaṁ tvaṁ mama",
  "atk-s0507a2:908_1": "anicchantiyā eva samaṇānaṁ annapānaṁ desi, taṁ te paraloke lohitaṁ sampajjatū”ti.",
  "atk-s0507a2:908_2": "Ekaṁ pana morapiñchakalāpaṁ vihāramahadivase diyyamānaṁ anujāni. Sā kālaṁ katvā petayoniyaṁ",
  "atk-s0507a2:908_3": "uppajji, morapiñchakalāpadānānumodanena panassā kesā nīlā siniddhā vellitaggā sukhumā",
  "atk-s0507a2:908_4": "dīghā ca ahesuṁ. Sā yadā gaṅgānadiṁ “pānīyaṁ pivissāmī”ti otarati, tadā nadī lohitapūrā",
  "atk-s0507a2:908_5": "hoti. Sā pañcapaṇṇāsa vassāni khuppipāsābhibhūtā vicaritvā ekadivasaṁ kaṅkhārevatattheraṁ",
  "atk-s0507a2:908_6": "gaṅgāya tīre divāvihāraṁ nisinnaṁ disvā attānaṁ attano kesehi paṭicchādetvā upasaṅkamitvā",
  "atk-s0507a2:908_7": "pānīyaṁ yāci. Taṁ sandhāya vuttaṁ –",
  "atk-s0507a2:909": "331.",
  "atk-s0507a2:910": "“Divāvihāragataṁ bhikkhuṁ, gaṅgātīre nisinnakaṁ;",
  "atk-s0507a2:911": "Taṁ petī upasaṅkamma, dubbaṇṇā bhīrudassanā.",
  "atk-s0507a2:912": "332.",
  "atk-s0507a2:913": "“Kesā cassā atidīghā, yāvabhūmāvalambare;",
  "atk-s0507a2:914": "Kesehi sā paṭicchannā, samaṇaṁ etadabravī”ti. –",
  "atk-s0507a2:915": "Imā dve gāthā saṅgītikārakehi idha ādito ṭhapitā.",
  "atk-s0507a2:916_0": "Tattha bhīrudassanāti bhayānakadassanā. “Ruddadassanā”ti vā pāṭho, bībhacchabhāriyadassanāti",
  "atk-s0507a2:916_1": "attho. Yāvabhūmāvalambareti yāva bhūmi, tāva olambanti. Pubbe “bhikkhu”nti ca pacchā",
  "atk-s0507a2:916_2": "“samaṇa”nti ca kaṅkhārevatattherameva sandhāya vuttaṁ.",
  "atk-s0507a2:917": "Sā pana petī theraṁ upasaṅkamitvā pānīyaṁ yācantī –",
  "atk-s0507a2:918": "333.",
  "atk-s0507a2:919": "“Pañcapaṇṇāsa vassāni, yato kālakatā ahaṁ;",
  "atk-s0507a2:920": "Nābhijānāmi bhuttaṁ vā, pītaṁ vā pana pāniyaṁ;",
  "atk-s0507a2:921": "Dehi tvaṁ pāniyaṁ bhante, tasitā pāniyāya me”ti. – imaṁ gāthamāha;",
  "atk-s0507a2:922_0": "333. Tattha nābhijānāmi bhuttaṁ vāti evaṁ dīghamantare kāle bhojanaṁ bhuttaṁ vā pānīyaṁ",
  "atk-s0507a2:922_1": "pītaṁ vā nābhijānāmi, na bhuttaṁ na pītanti attho. Tasitāti pipāsitā. Pāniyāyāti",
  "atk-s0507a2:922_2": "pānīyatthāya āhiṇḍantiyā me pānīyaṁ dehi, bhanteti yojanā.",
  "atk-s0507a2:923": "Ito paraṁ –",
  "atk-s0507a2:924": "334.",
  "atk-s0507a2:925": "“Ayaṁ sītodikā gaṅgā, himavantato sandati;",
  "atk-s0507a2:926": "Piva etto gahetvāna, kiṁ maṁ yācasi pāniyaṁ.",
  "atk-s0507a2:927": "335.",
  "atk-s0507a2:928": "“Sacāhaṁ bhante gaṅgāya, sayaṁ gaṇhāmi pāniyaṁ;",
  "atk-s0507a2:929": "Lohitaṁ me parivattati, tasmā yācāmi pāniyaṁ.",
  "atk-s0507a2:930": "336.",
  "atk-s0507a2:931": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a2:932": "Kissakammavipākena, gaṅgā te hoti lohitaṁ.",
  "atk-s0507a2:933": "337.",
  "atk-s0507a2:934": "“Putto me uttaro nāma, saddho āsi upāsako;",
  "atk-s0507a2:935": "So ca mayhaṁ akāmāya, samaṇānaṁ pavecchati.",
  "atk-s0507a2:936": "338.",
  "atk-s0507a2:937": "“Cīvaraṁ piṇḍapātañca, paccayaṁ sayanāsanaṁ;",
  "atk-s0507a2:938": "Tamahaṁ paribhāsāmi, maccherena upaddutā.",
  "atk-s0507a2:939": "339.",
  "atk-s0507a2:940": "“Yaṁ tvaṁ mayhaṁ akāmāya, samaṇānaṁ pavecchasi;",
  "atk-s0507a2:941": "Cīvaraṁ piṇḍapātañca, paccayaṁ sayanāsanaṁ.",
  "atk-s0507a2:942": "340.",
  "atk-s0507a2:943": "“Etaṁ te paralokasmiṁ, lohitaṁ hotu uttara;",
  "atk-s0507a2:944": "Tassakammavipākena, gaṅgā me hoti lohita”nti. –",
  "atk-s0507a2:945": "Imā therassa ca petiyā ca vacanapaṭivacanagāthā.",
  "atk-s0507a2:946_0": "334. Tattha himavantatoti mahato himassa atthitāya “himavā”ti laddhanāmato pabbatarājato.",
  "atk-s0507a2:946_1": "Sandatīti pavattati. Ettoti ito mahāgaṅgāto. Kinti kasmā maṁ yācasi pānīyaṁ, gaṅgānadiṁ",
  "atk-s0507a2:946_2": "otaritvā yathāruci pivāti dasseti.",
  "atk-s0507a2:947": "335.Lohitaṁme parivattatīti udakaṁ sandamānaṁ mayhaṁ pāpakammaphalena lohitaṁ hutvā parivattati pariṇamati, tāya gahitamattaṁ udakaṁ lohitaṁ jāyati.",
  "atk-s0507a2:948_0": "337-40.Mayhaṁ akāmāyāti mama anicchantiyā. Pavecchatīti deti. Paccayanti gilānapaccayaṁ.",
  "atk-s0507a2:948_1": "Etanti yaṁ etaṁ cīvarādikaṁ paccayajātaṁ samaṇānaṁ pavecchasi desi, etaṁ te paralokasmiṁ",
  "atk-s0507a2:948_2": "lohitaṁ hotu uttarāti abhisapanavasena kataṁ pāpakammaṁ, tassa vipākenāti yojanā.",
  "atk-s0507a2:949_0": "Athāyasmā revato taṁ petiṁ uddissa bhikkhusaṅghassa pānīyaṁ adāsi, piṇḍāya caritvā",
  "atk-s0507a2:949_1": "bhattaṁ gahetvā bhikkhūnamadāsi, saṅkārakūṭādito paṁsukūlaṁ gahetvā dhovitvā bhisiñca",
  "atk-s0507a2:949_2": "cimilikañca katvā bhikkhūnaṁ adāsi, tena cassā petiyā dibbasampattiyo ahesuṁ. Sā",
  "atk-s0507a2:949_3": "therassa santikaṁ gantvā attanā laddhadibbasampattiṁ therassa dassesi. Thero taṁ",
  "atk-s0507a2:949_4": "pavattiṁ attano santikaṁ upagatānaṁ catunnaṁ parisānaṁ pakāsetvā dhammakathaṁ kathesi.",
  "atk-s0507a2:949_5": "Tena mahājano sañjātasaṁvego vigatamalamacchero hutvā dānasīlādikusaladhammābhirato",
  "atk-s0507a2:949_6": "ahosīti. Idaṁ pana petavatthu dutiyasaṅgītiyaṁ saṅgahaṁ āruḷhanti daṭṭhabbaṁ.",
  "atk-s0507a2:950": "Uttaramātupetivatthuvaṇṇanā niṭṭhitā.",
  "atk-s0507a2:951": "11. Suttapetavatthuvaṇṇanā",
  "atk-s0507a2:952_0": "Ahaṁ pure pabbajitassa bhikkhunoti idaṁ suttapetavatthu. Tassa kā uppatti? Sāvatthiyā",
  "atk-s0507a2:952_1": "kira avidūre aññatarasmiṁ gāmake amhākaṁ satthari anuppanneyeva sattannaṁ vassasatānaṁ",
  "atk-s0507a2:952_2": "upari aññataro dārako ekaṁ paccekabuddhaṁ upaṭṭhahi. Tassa mātā tasmiṁ vayappatte",
  "atk-s0507a2:952_3": "tassatthāya samānakulato aññataraṁ kuladhītaraṁ ānesi. Vivāhadivaseyeva ca so kumāro",
  "atk-s0507a2:952_4": "sahāyehi saddhiṁ nhāyituṁ gato ahinā daṭṭho kālamakāsi, “yakkhagāhenā”tipi vadanti.",
  "atk-s0507a2:952_5": "So paccekabuddhassa upaṭṭhānena bahuṁ kusalakammaṁ katvā ṭhitopi tassā dārikāya paṭibaddhacittatāya",
  "atk-s0507a2:952_6": "vimānapeto hutvā nibbatti, mahiddhiko pana ahosi mahānubhāvo.",
  "atk-s0507a2:953_0": "Atha so taṁ dārikaṁ attano vimānaṁ netukāmo “kena nu kho upāyena esā diṭṭhadhammavedanīyakammaṁ",
  "atk-s0507a2:953_1": "katvā mayā saddhiṁ idha abhirameyyā”ti tassā dibbabhogasampattiyā anubhavanahetuṁ",
  "atk-s0507a2:953_2": "vīmaṁsanto paccekabuddhaṁ cīvarakammaṁ karontaṁ disvā manussarūpena gantvā vanditvā",
  "atk-s0507a2:953_3": "“kiṁ, bhante, suttakena attho atthī”ti āha. “Cīvarakammaṁ karomi, upāsakā”ti. “Tena",
  "atk-s0507a2:953_4": "hi, bhante, asukasmiṁ ṭhāne suttabhikkhaṁ carathā”ti tassā dārikāya gehaṁ dassesi.",
  "atk-s0507a2:953_5": "Paccekabuddho tattha gantvā gharadvāre aṭṭhāsi. Atha sā paccekabuddhaṁ tattha ṭhitaṁ",
  "atk-s0507a2:953_6": "disvā pasannamānasā “suttakena me ayyo atthiko”ti ñatvā ekaṁ suttaguḷaṁ adāsi. Atha",
  "atk-s0507a2:953_7": "so amanusso manussarūpena tassa dārikāya gharaṁ gantvā tassā mātaraṁ yācitvā tāya",
  "atk-s0507a2:953_8": "saddhiṁ katipāhaṁ vasitvā tassā mātuyā anuggahatthaṁ tasmiṁ gehe sabbabhājanāni hiraññasuvaṇṇassa",
  "atk-s0507a2:953_9": "pūretvā sabbattha upari nāmaṁ likhi “idaṁ devadattiyaṁ dhanaṁ na kenaci gahetabba”nti,",
  "atk-s0507a2:953_10": "tañca dārikaṁ gahetvā attano vimānaṁ agamāsi. Tassā mātā pahūtaṁ dhanaṁ labhitvā",
  "atk-s0507a2:953_11": "attano ñātakānaṁ kapaṇaddhikādinañca datvā attanā ca paribhuñjitvā kālaṁ karontī",
  "atk-s0507a2:953_12": "“mama dhītā āgacchati ce, idaṁ dhanaṁ dassethā”ti ñātakānaṁ kathetvā kālamakāsi.",
  "atk-s0507a2:954_0": "Tato sattannaṁ vassasatānaṁ accayena amhākaṁ bhagavati loke uppajjitvā pavattitavaradhammacakke",
  "atk-s0507a2:954_1": "anukkamena sāvatthiyaṁ viharante tassā itthiyā tena amanussena saddhiṁ vasantiyā",
  "atk-s0507a2:954_2": "ukkaṇṭhā uppajji. Sā taṁ “sādhu, ayyaputta, maṁ sakaññeva gehaṁ paṭinehī”ti vadantī –",
  "atk-s0507a2:955": "341.",
  "atk-s0507a2:956": "“Ahaṁ pure pabbajitassa bhikkhuno,",
  "atk-s0507a2:957": "Suttaṁ adāsiṁ upasaṅkamma yācitā;",
  "atk-s0507a2:958": "Tassa vipāko vipulaphalūpalabbhati,",
  "atk-s0507a2:959": "Bahukā ca me uppajjare vatthakoṭiyo.",
  "atk-s0507a2:960": "342.",
  "atk-s0507a2:961": "“Pupphābhikiṇṇaṁ ramitaṁ vimānaṁ, anekacittaṁ naranārisevitaṁ;",
  "atk-s0507a2:962": "Sāhaṁ bhuñjāmi ca pārupāmi ca, pahūtavittā na ca tāva khīyati.",
  "atk-s0507a2:963": "343.",
  "atk-s0507a2:964": "“Tasseva kammassa vipākamanvayā, sukhañca sātañca idhūpalabbhati;",
  "atk-s0507a2:965": "Sāhaṁ gantvā punadeva mānusaṁ, kāhāmi puññāni nayayyaputta ma”nti. –",
  "atk-s0507a2:966": "Imā gāthā abhāsi.",
  "atk-s0507a2:967_0": "341. Tattha “pabbajitassa bhikkhuno”ti idaṁ paccekabuddhaṁ saddhāya vuttaṁ. So hi",
  "atk-s0507a2:967_1": "kāmādimalānaṁ attano santānato anavasesato pabbājitattā pahīnattā paramatthato “pabbajito”ti,",
  "atk-s0507a2:967_2": "bhinnakilesattā “bhikkhū”ti ca vattabbataṁ arahati. Suttanti kappāsiyasuttaṁ. Upasaṅkammāti",
  "atk-s0507a2:967_3": "mayhaṁ gehaṁ upasaṅkamitvā. Yācitāti “uddissa ariyā tiṭṭhanti, esā ariyāna yācanā”ti",
  "atk-s0507a2:967_4": "evaṁ vuttāya kāyaviññattipayogasaṅkhātāya bhikkhācariyāya yācitā. Tassāti tassa suttadānassa.",
  "atk-s0507a2:967_5": "Vipāko vipulaphalūpalabbhatīti vipulaphalo uḷāraudayo mahāudayo vipāko etarahi upalabbhati",
  "atk-s0507a2:967_6": "paccanubhavīyati. Bahukāti anekā. Vatthakoṭiyoti vatthānaṁ koṭiyo, anekasatasahassapabhedāni vatthānīti attho.",
  "atk-s0507a2:968_0": "342.Anekacittanti nānāvidhacittakammaṁ, anekehi vā muttāmaṇiādīhi ratanehi vicittarūpaṁ.",
  "atk-s0507a2:968_1": "Naranārisevitanti paricārakabhūtehi narehi nārīhi ca upasevitaṁ. Sāhaṁ bhuñjāmīti",
  "atk-s0507a2:968_2": "sā ahaṁ taṁ vimānaṁ paribhuñjāmi. Pārupāmīti anekāsu vatthakoṭīsu icchiticchitaṁ",
  "atk-s0507a2:968_3": "nivāsemi ceva paridahāmi ca. Pahūtavittāti pahūtavittūpakaraṇā mahaddhanā mahābhogā.",
  "atk-s0507a2:968_4": "Na ca tāva khīyatīti tañca vittaṁ na khīyati, na parikkhayaṁ pariyādānaṁ gacchati.",
  "atk-s0507a2:969_0": "343.Tasseva kammassa vipākamanvayāti tasseva suttadānamayapuññakammassa anvayā paccayā",
  "atk-s0507a2:969_1": "hetubhāvena vipākabhūtaṁ sukhaṁ, iṭṭhamadhurasaṅkhātaṁ sātañca idha imasmiṁ vimāne",
  "atk-s0507a2:969_2": "upalabbhati. Gantvā punadeva mānusanti puna eva manussalokaṁ upagantvā. Kāhāmi puññānīti",
  "atk-s0507a2:969_3": "mayhaṁ sukhavisesanipphādakāni puññāni karissāmi, yesaṁ vā mayā ayaṁ sampatti laddhāti",
  "atk-s0507a2:969_4": "adhippāyo. Nayayyaputta manti, ayyaputta, maṁ manussalokaṁ naya, nehīti attho.",
  "atk-s0507a2:970": "Taṁ sutvā so amanusso tassā paṭibaddhacittatāya anukampāya gamanaṁ anicchanto –",
  "atk-s0507a2:971": "344.",
  "atk-s0507a2:972": "“Satta tuvaṁ vassasatā idhāgatā,",
  "atk-s0507a2:973": "Jiṇṇā ca vuḍḍhā ca tahiṁ bhavissasi;",
  "atk-s0507a2:974": "Sabbeva te kālakatā ca ñātakā,",
  "atk-s0507a2:975": "Kiṁ tattha gantvāna ito karissasī”ti. –",
  "atk-s0507a2:976_0": "Gāthamāha. Tattha sattāti vibhattilopena niddeso, nissakke vā etaṁ paccattavacanaṁ.",
  "atk-s0507a2:976_1": "Vassasatāti vassasatato, sattahi vassasatehi uddhaṁ tuvaṁ idhāgatā imaṁ vimānaṁ āgatā,",
  "atk-s0507a2:976_2": "idhāgatāya tuyhaṁ satta vassasatāni hontīti attho. Jiṇṇā cavuḍḍhā ca tahiṁ bhavissasīti",
  "atk-s0507a2:976_3": "idha dibbehi utuāhārehi upathambhitattabhāvā kammānubhāvena ettakaṁ kālaṁ daharākāreneva",
  "atk-s0507a2:976_4": "ṭhitā. Ito pana gatā kammassa ca parikkhīṇattā manussānañca utuāhāravasena jarājiṇṇā",
  "atk-s0507a2:976_5": "vayovuḍḍhā ca tahiṁ manussaloke bhavissasi. Kinti? Sabbeva te kālakatā ca ñātakāti",
  "atk-s0507a2:976_6": "dīghassa addhuno gatattā tava ñātayopi sabbe eva matā, tasmā ito devalokato tattha",
  "atk-s0507a2:976_7": "manussalokaṁ gantvā kiṁ karissasi, avasesampi āyuñca idheva khepehi, idha vasāhīti adhippāyo.",
  "atk-s0507a2:977": "Evaṁ tena vuttā sā tassa vacanaṁ asaddahantī punadeva –",
  "atk-s0507a2:978": "345.",
  "atk-s0507a2:979": "“Satteva vassāni idhāgatāya me, dibbañca sukhañca samappitāya;",
  "atk-s0507a2:980": "Sāhaṁ gantvā punadeva mānusaṁ, kāhāmi puññāni nayayyaputta ma”nti. –",
  "atk-s0507a2:981_0": "Gāthamāha. Tattha satteva vassāni idhāgatāya meti, ayyaputta, mayhaṁ idhāgatāya satteva",
  "atk-s0507a2:981_1": "vassāni maññe vītivattāni. Satta vassasatāni dibbasukhasamappitāya bahumpi kālaṁ",
  "atk-s0507a2:981_2": "gataṁ asallakkhentī evamāha.",
  "atk-s0507a2:982_0": "Evaṁ pana tāya vutto so vimānapeto nānappakāraṁ taṁ anusāsitvā “tvaṁ idāni sattāhato",
  "atk-s0507a2:982_1": "uttari tattha na jīvissasi, mātuyā te nikkhittaṁ mayā dinnaṁ dhanaṁ atthi, taṁ samaṇabrāhmaṇānaṁ",
  "atk-s0507a2:982_2": "datvā idheva uppattiṁ patthehī”ti vatvā taṁ bāhāyaṁ gahetvā gāmamajjhe ṭhapetvā “idhāgate",
  "atk-s0507a2:982_3": "aññepi jane ‘yathābalaṁ puññāni karothā’ti ovadeyyāsī”ti vatvā gato. Tena vuttaṁ –",
  "atk-s0507a2:983": "346.",
  "atk-s0507a2:984": "“So taṁ gahetvāna pasayha bāhāyaṁ, paccānayitvāna theriṁ sudubbalaṁ;",
  "atk-s0507a2:985": "Vajjesi ‘aññampi janaṁ idhāgataṁ, karotha puññāni sukhūpalabbhatī”’ti.",
  "atk-s0507a2:986_0": "Tattha soti so vimānapeto. Tanti taṁ itthiṁ. Gahetvāna pasayha bāhāyanti pasayha",
  "atk-s0507a2:986_1": "netā viya bāhāyaṁ taṁ gahetvā. Paccānayitvānāti tassā jātasaṁvuḍḍhagāmaṁ punadeva",
  "atk-s0507a2:986_2": "ānayitvā. Therinti thāvariṁ, jiṇṇaṁ vuḍḍhanti attho. Sudubbalanti jarājiṇṇatāya eva",
  "atk-s0507a2:986_3": "suṭṭhu dubbalaṁ. Sā kira tato vimānato apagamanasamanantarameva jiṇṇā vuḍḍhā mahallikā",
  "atk-s0507a2:986_4": "addhagatā vayoanuppattā ahosi. Vajjesīti vadeyyāsi. Vattabbavacanākārañca dassetuṁ",
  "atk-s0507a2:986_5": "“aññampi jana”ntiādi vuttaṁ. Tassattho – bhadde, tvampi puññaṁ kareyyāsi, aññampi",
  "atk-s0507a2:986_6": "janaṁ idha tava dassanatthāya āgataṁ “bhadramukhā, ādittaṁ sīsaṁ vā celaṁ vā ajjhupekkhitvāpi",
  "atk-s0507a2:986_7": "dānasīlādīni puññāni karothāti, kate ca puññe ekaṁseneva tassa phalabhūtaṁ sukhaṁ",
  "atk-s0507a2:986_8": "upalabbhati, na ettha saṁsayo kātabbo”ti vadeyyāsi ovadeyyāsīti.",
  "atk-s0507a2:987_0": "Evañca vatvā tasmiṁ gate sā itthī attano ñātakānaṁ vasanaṭṭhānaṁ gantvā tesaṁ attānaṁ",
  "atk-s0507a2:987_1": "jānāpetvā tehi niyyāditadhanaṁ gahetvā samaṇabrāhmaṇānaṁ dānaṁ dentī attano santikaṁ āgatāgatānaṁ –",
  "atk-s0507a2:988": "347.",
  "atk-s0507a2:989": "“Diṭṭhā mayā akatena sādhunā, petā vihaññanti tatheva manussā;",
  "atk-s0507a2:990": "Kammañca katvā sukhavedanīyaṁ, devā manussā ca sukhe ṭhitā pajā”ti. –",
  "atk-s0507a2:991": "Gāthāya ovādamadāsi.",
  "atk-s0507a2:992_0": "Tattha akatenāti anibbattitena attanā anupacitena. Sādhunāti kusalakammena, itthambhūtalakkhaṇe",
  "atk-s0507a2:992_1": "karaṇavacanaṁ. Vihaññantīti vighātaṁ āpajjanti. Sukhavedanīyanti sukhavipākaṁ puññakammaṁ.",
  "atk-s0507a2:992_2": "Sukhe ṭhitāti sukhe patiṭṭhitā. “Sukhedhitā”ti vā pāṭho, sukhena abhivuḍḍhā phītāti",
  "atk-s0507a2:992_3": "attho. Ayañhettha adhippāyo – yathā petā tatheva manussā akatena kusalena, katena",
  "atk-s0507a2:992_4": "ca akusalena vihaññamānā khuppipāsādinā vighātaṁ āpajjantā mahādukkhaṁ anubhavantā",
  "atk-s0507a2:992_5": "diṭṭhā mayā. Sukhavedanīyaṁ pana kammaṁ katvā tena katena kusalakammena, akatena",
  "atk-s0507a2:992_6": "ca akusalakammena devamanussapariyāpannā pajā sukhe ṭhitā diṭṭhā mayā, attapaccakkhametaṁ,",
  "atk-s0507a2:992_7": "tasmā pāpaṁ dūratova parivajjentā puññakiriyāya yuttapayuttā hothāti.",
  "atk-s0507a2:993_0": "Evaṁ pana ovādaṁ dentī samaṇabrāhmaṇādīnaṁ sattāhaṁ mahādānaṁ pavattetvā sattame",
  "atk-s0507a2:993_1": "divase kālaṁ katvā tāvatiṁsesu nibbatti. Bhikkhū taṁ pavattiṁ bhagavato ārocesuṁ.",
  "atk-s0507a2:993_2": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi, visesato ca",
  "atk-s0507a2:993_3": "paccekabuddhesu pavattitadānassa mahapphalataṁ mahānisaṁsatañca pakāsesi. Taṁ sutvā",
  "atk-s0507a2:993_4": "mahājano vigatamalamacchero dānādipuññābhirato ahosīti.",
  "atk-s0507a2:994": "Suttapetavatthuvaṇṇanā niṭṭhitā.",
  "atk-s0507a2:995": "12. Kaṇṇamuṇḍapetivatthuvaṇṇanā",
  "atk-s0507a2:996_0": "Soṇṇasopānaphalakāti idaṁ satthari sāvatthiyaṁ viharante kaṇṇamuṇḍapetiṁ ārabbha",
  "atk-s0507a2:996_1": "vuttaṁ. Atīte kira kassapabuddhakāle kimilanagare aññataro upāsako sotāpanno pañcahi",
  "atk-s0507a2:996_2": "upāsakasatehi saddhiṁ samānacchando hutvā ārāmaropanasetubandhanacaṅkamanakaraṇādīsu",
  "atk-s0507a2:996_3": "puññakammesu pasuto hutvā viharanto saṅghassa vihāraṁ kāretvā tehi saddhiṁ kālena",
  "atk-s0507a2:996_4": "kālaṁ vihāraṁ gacchati. Tesaṁ bhariyāyopi upāsikā hutvā aññamaññaṁ samaggā mālāgandhavilepanādihatthā",
  "atk-s0507a2:996_5": "kālena kālaṁ vihāraṁ gacchantiyo antarāmagge ārāmasabhādīsu vissamitvā gacchanti.",
  "atk-s0507a2:997_0": "Athekadivasaṁ katipayā dhuttā ekissā sabhāya sannisinnā tāsu tattha vissamitvā gatāsu",
  "atk-s0507a2:997_1": "tāsaṁ rūpasampattiṁ disvā paṭibaddhacittā hutvā tāsaṁ sīlācāraguṇasampannataṁ ñatvā",
  "atk-s0507a2:997_2": "kathaṁ samuṭṭhāpesuṁ “ko etāsu ekissāpi sīlabhedaṁ kātuṁ samattho”ti. Tattha aññataro",
  "atk-s0507a2:997_3": "“ahaṁ samattho”ti āha. Te tena “sahassena abbhutaṁ karomā”ti abbhutaṁ akaṁsu. So",
  "atk-s0507a2:997_4": "anekehi upāyehi vāyamamāno tāsu sabhaṁ āgatāsu sumuñcitaṁ sattatantiṁ madhurassaraṁ",
  "atk-s0507a2:997_5": "vīṇaṁ vādento madhureneva sarena kāmapaṭisaṁyuttagītāni gāyanto gītasaddena tāsu",
  "atk-s0507a2:997_6": "aññataraṁ itthiṁ sīlabhedaṁ pāpento aticāriniṁ katvā te dhutte sahassaṁ parājesi.",
  "atk-s0507a2:997_7": "Te sahassaparājitā tassā sāmikassa ārocesuṁ. Sāmiko taṁ pucchi – “kiṁ tvaṁ evarūpā,",
  "atk-s0507a2:997_8": "yathā te purisā avocu”nti. Sā “nāhaṁ īdisaṁ jānāmī”ti paṭikkhipitvā tasmiṁ asaddahante",
  "atk-s0507a2:997_9": "samīpe ṭhitaṁ sunakhaṁ dassetvā sapathaṁ akāsi “sace mayā tādisaṁ pāpakammaṁ kataṁ,",
  "atk-s0507a2:997_10": "ayaṁ chinnakaṇṇo kāḷasunakho tattha tattha bhave jātaṁ maṁ khādatū”ti. Itarāpi pañcasatā",
  "atk-s0507a2:997_11": "itthiyo taṁ itthiṁ aticāriniṁ jānantī kiṁ ayaṁ tathārūpaṁ pāpaṁ akāsi, udāhu nākāsī”ti",
  "atk-s0507a2:997_12": "coditā “na mayaṁ evarūpaṁ jānāmā”ti musā vatvā “sace mayaṁ jānāma, bhave bhave etissāyeva",
  "atk-s0507a2:997_13": "dāsiyo bhaveyyāmā”ti sapathaṁ akaṁsu.",
  "atk-s0507a2:998_0": "Atha sā aticārinī itthī teneva vippaṭisārena ḍayhamānahadayā sussitvā na cireneva",
  "atk-s0507a2:998_1": "kālaṁ katvā himavati pabbatarāje sattannaṁ mahāsarānaṁ aññatarassa kaṇṇamuṇḍadahassa",
  "atk-s0507a2:998_2": "tīre vimānapetī hutvā nibbatti. Vimānasāmantā cassā kammavipākānubhavanayoggā ekā",
  "atk-s0507a2:998_3": "pokkharaṇī nibbatti. Sesā ca pañcasatā itthiyo kālaṁ katvā sapathakammavasena tassāyeva",
  "atk-s0507a2:998_4": "dāsiyo hutvā nibbattiṁsu. Sā tattha pubbe katassa puññakammassa phalena divasabhāgaṁ",
  "atk-s0507a2:998_5": "dibbasampattiṁ anubhavitvā aḍḍharatte pāpakammabalasañcoditā sayanato uṭṭhahitvā",
  "atk-s0507a2:998_6": "pokkharaṇitīraṁ gacchati. Tattha gataṁ gajapotakappamāṇo eko kāḷasunakho bheravarūpo",
  "atk-s0507a2:998_7": "chinnakaṇṇo tikhiṇāyatakathinadāṭho suvipphulitakhadiraṅgārapuñjasadisanayano nirantarappavattavijjulatāsaṅghātasadisajivho",
  "atk-s0507a2:998_8": "kathinatikhiṇanakho kharāyatadubbaṇṇalomo tato āgantvā taṁ bhūmiyaṁ nipātetvā atisayajighacchābhibhūto",
  "atk-s0507a2:998_9": "viya pasayha khādanto aṭṭhisaṅkhalikamattaṁ katvā dantehi gahetvā pokkharaṇiyaṁ khipitvā",
  "atk-s0507a2:998_10": "antaradhāyati. Sā ca tattha pakkhittasamanantarameva pakatirūpadhārinī hutvā vimānaṁ",
  "atk-s0507a2:998_11": "abhiruyha sayane nipajjati. Itarā pana tassā dāsabyameva dukkhaṁ anubhavanti. Evaṁ",
  "atk-s0507a2:998_12": "tāsaṁ tattha vasantīnaṁ paññāsādhikāni pañca vassasatāni vītivattāni.",
  "atk-s0507a2:999_0": "Atha tāsaṁ purisehi vinā dibbasampattiṁ anubhavantīnaṁ ukkaṇṭhā ahesuṁ. Tattha ca",
  "atk-s0507a2:999_1": "kaṇṇamuṇḍadahato niggatā pabbatavivarena āgantvā gaṅgaṁ nadiṁ anupaviṭṭhā ekā nadī",
  "atk-s0507a2:999_2": "atthi. Tāsañca vasanaṭṭhānasamīpe eko dibbaphalehi ambarukkhehi panasalabujādīhi",
  "atk-s0507a2:999_3": "ca upasobhito ārāmasadiso araññappadeso atthi. Tā evaṁ samacintesuṁ – “handa, mayaṁ",
  "atk-s0507a2:999_4": "imāni ambaphalāni imissā nadiyā pakkhipissāma, appeva nāma imaṁ phalaṁ disvā phalalobhena",
  "atk-s0507a2:999_5": "kocideva puriso idhāgaccheyya, tena saddhiṁ ramissāmāti. Tā tathā akaṁsu. Tāhi pana",
  "atk-s0507a2:999_6": "pakkhittāni ambaphalāni kānici tāpasā gaṇhiṁsu, kānici vanacarakā, kānici kākā vilujjiṁsu,",
  "atk-s0507a2:999_7": "kānici tīre laggiṁsu. Ekaṁ pana gaṅgāya sotaṁ patvā anukkamena bārāṇasiṁ sampāpuṇi.",
  "atk-s0507a2:1000_0": "Tena ca samayena bārāṇasirājā lohajālaparikkhitte gaṅgājale nhāyati. Atha taṁ phalaṁ",
  "atk-s0507a2:1000_1": "nadisotena vuyhamānaṁ anukkamena āgantvā lohajāle laggi. Taṁ vaṇṇagandharasasampannaṁ",
  "atk-s0507a2:1000_2": "mahantaṁ dibbaṁ ambaphalaṁ disvā rājapurisā rañño upanesuṁ. Rājā tassa ekadesaṁ gahetvā",
  "atk-s0507a2:1000_3": "vīmaṁsanatthāya ekassa bandhanāgāre ṭhapitassa vajjhacorassa khādituṁ adāsi. So taṁ",
  "atk-s0507a2:1000_4": "khāditvā “deva, mayā evarūpaṁ na khāditapubbaṁ, dibbamidaṁ maññe ambaphala”nti āha.",
  "atk-s0507a2:1000_5": "Rājā punapi tassa ekaṁ khaṇḍaṁ adāsi. So taṁ khāditvā vigatavalitapalito ativiya",
  "atk-s0507a2:1000_6": "manohararūpo yobbane ṭhito viya ahosi. Taṁ disvā rājā acchariyabbhutajāto taṁ ambaphalaṁ",
  "atk-s0507a2:1000_7": "paribhuñjitvā sarīre visesaṁ labhitvā manusse pucchi – “kattha evarūpāni dibbaambaphalāni",
  "atk-s0507a2:1000_8": "saṁvijjantī”ti? Manussā evamāhaṁsu – “himavante kira, deva, pabbatarāje”ti. “Sakkā",
  "atk-s0507a2:1000_9": "pana tāni ānetu”nti? “Vanacarakā, deva, jānantī”ti.",
  "atk-s0507a2:1001_0": "Rājā vanacarake pakkosāpetvā tesaṁ tamatthaṁ ācikkhitvā tehi sammantetvā dinnassa",
  "atk-s0507a2:1001_1": "ekassa vanacarakassa sahassaṁ datvā taṁ vissajjesi – “gaccha, sīghaṁ taṁ me ambaphalaṁ",
  "atk-s0507a2:1001_2": "ānehī”ti. So taṁ kahāpaṇasahassaṁ puttadārassa datvā pātheyyaṁ gahetvā paṭigaṅgaṁ",
  "atk-s0507a2:1001_3": "kaṇṇamuṇḍadahābhimukho gantvā manussapathaṁ atikkamitvā kaṇṇamuṇḍadahato oraṁ saṭṭhiyojanappamāṇe",
  "atk-s0507a2:1001_4": "padese ekaṁ tāpasaṁ disvā tena ācikkhitamaggena gacchanto puna tiṁsayojanappamāṇe",
  "atk-s0507a2:1001_5": "padese ekaṁ tāpasaṁ disvā, tena ācikkhitamaggena gacchanto puna pannarasayojanappamāṇe",
  "atk-s0507a2:1001_6": "ṭhāne aññaṁ tāpasaṁ disvā, tassa attano āgamanakāraṇaṁ kathesi. Tāpaso taṁ anusāsi",
  "atk-s0507a2:1001_7": "– “ito paṭṭhāya imaṁ mahāgaṅgaṁ pahāya imaṁ khuddakanadiṁ nissāya paṭisotaṁ gacchanto",
  "atk-s0507a2:1001_8": "yadā pabbatavivaraṁ passasi, tadā rattiyaṁ ukkaṁ gahetvā paviseyyāsi. Ayañca nadī",
  "atk-s0507a2:1001_9": "rattiyaṁ nappavattati, tena te gamanayoggā hoti, katipayayojanātikkamena te ambe",
  "atk-s0507a2:1001_10": "passissasī”ti. So tathā katvā udayante sūriye vividharatanaraṁsijālapajjotitabhūmibhāgaṁ",
  "atk-s0507a2:1001_11": "phalabhārāvanatasākhāvitānatarugaṇopasobhitaṁ nānāvidhavihaṅgagaṇūpakūjitaṁ ativiya",
  "atk-s0507a2:1001_12": "manoharaṁ ambavanaṁ sampāpuṇi.",
  "atk-s0507a2:1002_0": "Atha naṁ tā amanussitthiyo dūratova āgacchantaṁ disvā “esa mama pariggaho, esa mama",
  "atk-s0507a2:1002_1": "pariggaho”ti upadhāviṁsu. So pana tāhi saddhiṁ tattha dibbasampattiṁ anubhavituṁ",
  "atk-s0507a2:1002_2": "yoggassa puññakammassa akatattā tā disvāva bhīto viravanto palāyitvā anukkamena bārāṇasiṁ",
  "atk-s0507a2:1002_3": "patvā taṁ pavattiṁ rañño ārocesi. Rājā taṁ sutvā tā itthiyo daṭṭhuṁ ambaphalāni ca",
  "atk-s0507a2:1002_4": "paribhuñjituṁ sañjātābhilāso rajjabhāraṁ amaccesu āropetvā migavāpadesena sannaddhadhanukalāpo",
  "atk-s0507a2:1002_5": "khaggaṁ bandhitvā katipayamanussaparivāro teneva vanacarakena dassitamaggena gantvā",
  "atk-s0507a2:1002_6": "katipayayojanantare ṭhāne manussepi ṭhapetvā vanacarakameva gahetvā anukkamena gantvā",
  "atk-s0507a2:1002_7": "tampi tato nivattāpetvā udayante divākare ambavanaṁ pāvisi. Atha naṁ tā itthiyo abhinavauppannamiva",
  "atk-s0507a2:1002_8": "devaputtaṁ disvā paccuggantvā “rājā”ti ñatvā sañjātasinehabahumānā sakkaccaṁ nhāpetvā",
  "atk-s0507a2:1002_9": "dibbehi vatthālaṅkāramālāgandhavilepanehi sumaṇḍitapasādhitaṁ katvā vimānaṁ āropetvā",
  "atk-s0507a2:1002_10": "nānaggarasaṁ dibbabhojanaṁ bhojetvā tassa icchānurūpaṁ payirupāsiṁsu.",
  "atk-s0507a2:1003_0": "Atha diyaḍḍhavassasate atikkante rājā aḍḍharattisamaye uṭṭhahitvā nisinno taṁ aticāriniṁ",
  "atk-s0507a2:1003_1": "petiṁ pokkharaṇitīraṁ gacchantiṁ disvā “kiṁ nu kho esā imāya velāya gacchatī”ti vīmaṁsitukāmo",
  "atk-s0507a2:1003_2": "anubandhi. Atha naṁ tattha gataṁ sunakhena khajjamānaṁ disvā “kiṁ nu kho ida”nti",
  "atk-s0507a2:1003_3": "ajānanto tayo ca divase vīmaṁsitvā “eso etissā paccāmitto bhavissatī”ti nisitena",
  "atk-s0507a2:1003_4": "usunā vijjhitvā jīvitā voropetvā tañca itthiṁ pothetvā pokkharaṇiṁ otāretvā paṭiladdhapurimarūpaṁ disvā –",
  "atk-s0507a2:1004": "348.",
  "atk-s0507a2:1005": "“Soṇṇasopānaphalakā, soṇṇavālukasanthatā;",
  "atk-s0507a2:1006": "Tattha sogandhiyā vaggū, sucigandhā manoramā.",
  "atk-s0507a2:1007": "349.",
  "atk-s0507a2:1008": "“Nānārukkhehi sañchannā, nānāgandhasameritā;",
  "atk-s0507a2:1009": "Nānāpadumasañchannā, puṇḍarīkasamotatā.",
  "atk-s0507a2:1010": "350.",
  "atk-s0507a2:1011": "“Surabhiṁ sampavāyanti, manuññā māluteritā;",
  "atk-s0507a2:1012": "Haṁsakoñcābhirudā ca, cakkavakkābhikūjitā.",
  "atk-s0507a2:1013": "351.",
  "atk-s0507a2:1014": "“Nānādijagaṇākiṇṇā, nānāsaragaṇāyutā;",
  "atk-s0507a2:1015": "Nānāphaladharā rukkhā, nānāpupphadharā vanā.",
  "atk-s0507a2:1016": "352.",
  "atk-s0507a2:1017": "“Na manussesu īdisaṁ, nagaraṁ yādisaṁ idaṁ;",
  "atk-s0507a2:1018": "Pāsādā bahukā tuyhaṁ, sovaṇṇarūpiyāmayā;",
  "atk-s0507a2:1019": "Daddallamānā ābhenti, samantā caturo disā.",
  "atk-s0507a2:1020": "353.",
  "atk-s0507a2:1021": "“Pañca dāsisatā tuyhaṁ, yā temā paricārikā;",
  "atk-s0507a2:1022": "Tā kambukāyūradharā, kañcanāveḷabhūsitā.",
  "atk-s0507a2:1023": "354.",
  "atk-s0507a2:1024": "“Pallaṅkā bahukā tuyhaṁ, sovaṇṇarūpiyāmayā;",
  "atk-s0507a2:1025": "Kadalimigasañchannā, sajjā gonakasanthatā.",
  "atk-s0507a2:1026": "355.",
  "atk-s0507a2:1027": "“Yattha tuvaṁ vāsūpagatā, sabbakāmasamiddhinī;",
  "atk-s0507a2:1028": "Sampattāyaḍḍharattāya, tato uṭṭhāya gacchasi.",
  "atk-s0507a2:1029": "356.",
  "atk-s0507a2:1030": "“Uyyānabhūmiṁ gantvāna, pokkharaññā samantato;",
  "atk-s0507a2:1031": "Tassā tīre tuvaṁ ṭhāsi, harite saddale subhe.",
  "atk-s0507a2:1032": "357.",
  "atk-s0507a2:1033": "“Tato te kaṇṇamuṇḍo sunakho, aṅgamaṅgāni khādati;",
  "atk-s0507a2:1034": "Yadā ca khāyitā āsi, aṭṭhisaṅkhalikā katā;",
  "atk-s0507a2:1035": "Ogāhasi pokkharaṇiṁ, hoti kāyo yathā pure.",
  "atk-s0507a2:1036": "358.",
  "atk-s0507a2:1037": "“Tato tvaṁ aṅgapaccaṅgī, sucāru piyadassanā;",
  "atk-s0507a2:1038": "Vatthena pārupitvāna, āyāsi mama santikaṁ.",
  "atk-s0507a2:1039": "359.",
  "atk-s0507a2:1040": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a2:1041": "Kissakammavipākena, kaṇṇamuṇḍo sunakho tava;",
  "atk-s0507a2:1042": "Aṅgamaṅgāni khādatī”ti. –",
  "atk-s0507a2:1043": "Dvādasahi gāthāhi taṁ tassa pavattiṁ paṭipucchi.",
  "atk-s0507a2:1044_0": "348. Tattha soṇṇasopānaphalakāti suvaṇṇamayasopānaphalakā. Soṇṇavālukasanthatāti",
  "atk-s0507a2:1044_1": "samantato suvaṇṇamayāhi vālukāhi santhatā. Tatthāti pokkharaṇiyaṁ. Sogandhiyāti sogandhikā.",
  "atk-s0507a2:1044_2": "Vaggūti sundarā rucirā. Sucigandhāti manuññagandhā.",
  "atk-s0507a2:1045_0": "349.Nānāgandhasameritāti nānāvidhasurabhigandhavasena gandhavāyunā samantato eritā.",
  "atk-s0507a2:1045_1": "Nānāpadumasañchannāti nānāvidharattapadumasañchāditasalilatalā. Puṇḍarīkasamotatāti",
  "atk-s0507a2:1045_2": "setapadumehi ca samokiṇṇā.",
  "atk-s0507a2:1046": "350.Surabhiṁ sampavāyantīti sammadeva sugandhaṁ vāyati pokkharaṇīti adhippāyo. Haṁsakoñcābhirudāti haṁsehi ca koñcehi ca abhināditā.",
  "atk-s0507a2:1047_0": "351.Nānādijagaṇākiṇṇāti nānādijagaṇākiṇṇā. Nānāsaragaṇāyutāti nānāvidhavihaṅgamābhirudasamūhayuttā.",
  "atk-s0507a2:1047_1": "Nānāphaladharāti nānāvidhaphaladhārino sabbakālaṁ vividhaphalabhāranamitasākhattā.",
  "atk-s0507a2:1047_2": "Nānāpupphadharā vanāti nānāvidhasurabhikusumadāyikāni vanānīti attho. Liṅgavipallāsena hi “vanā”ti vuttaṁ.",
  "atk-s0507a2:1048_0": "352.Na manussesu īdisaṁ nagaranti yādisaṁ tava idaṁ nagaraṁ, īdisaṁ manussesu natthi,",
  "atk-s0507a2:1048_1": "manussaloke na upalabbhatīti attho. Rūpiyamayāti rajatamayā. Daddallamānāti ativiya",
  "atk-s0507a2:1048_2": "virocamānā. Ābhentīti sobhayanti. Samantā caturo disāti samantato catassopi disāyo.",
  "atk-s0507a2:1049_0": "353.Yā temāti yā te imā. Paricārikāti veyyāvaccakāriniyo. Tāti tā paricārikāyo. Kambukāyūradharāti",
  "atk-s0507a2:1049_1": "saṅkhavalayakāyūravibhūsitā. Kañcanāveḷabhūsitāti suvaṇṇavaṭaṁsakasamalaṅkatakesahatthā.",
  "atk-s0507a2:1050": "354.Kadalimigasañchannāti kadalimigacammapaccattharaṇatthatā. Sajjāti sajjitā sayituṁ yuttarūpā. Gonakasanthatāti dīghalomakena kojavena santhatā.",
  "atk-s0507a2:1051": "355.Yatthāti yasmiṁ pallaṅke. Vāsūpagatāti vāsaṁ upagatā, sayitāti attho. Sampattāyaḍḍharattāyāti aḍḍharattiyā upagatāya. Tatoti pallaṅkato.",
  "atk-s0507a2:1052_0": "356.Pokkharaññāti pokkharaṇiyā. Hariteti nīle. Saddaleti taruṇatiṇasañchanne. Subheti",
  "atk-s0507a2:1052_1": "suddhe. Subheti vā tassā ālapanaṁ. Bhadde, samantato harite saddale tassā pokkharaṇiyā",
  "atk-s0507a2:1052_2": "tīre tvaṁ gantvāna ṭhāsi tiṭṭhasīti yojanā.",
  "atk-s0507a2:1053": "357.Kaṇṇamuṇḍoti khaṇḍitakaṇṇo chinnakaṇṇo. Khāyitā āsīti khāditā ahosi. Aṭṭhisaṅkhalikā katāti aṭṭhisaṅkhalikamattā katā. Yathā pureti sunakhena khādanato pubbe viya.",
  "atk-s0507a2:1054": "358.Tatoti pokkharaṇiṁ ogāhanato pacchā. Aṅgapaccaṅgīti paripuṇṇasabbaṅgapaccaṅgavatī. Sucārūti suṭṭhu manoramā. Piyadassanāti dassanīyā. Āyāsīti āgacchasi.",
  "atk-s0507a2:1055": "Evaṁ tena raññā pucchitā sā petī ādito paṭṭhāya attano pavattiṁ tassa kathentī –",
  "atk-s0507a2:1056": "360.",
  "atk-s0507a2:1057": "“Kimilāyaṁ gahapati, saddho āsi upāsako;",
  "atk-s0507a2:1058": "Tassāhaṁ bhariyā āsiṁ, dussīlā aticārinī.",
  "atk-s0507a2:1059": "361.",
  "atk-s0507a2:1060": "“So maṁ aticaramānāya, sāmiko etadabravi;",
  "atk-s0507a2:1061": "‘Netaṁ taṁ channaṁ patirūpaṁ, yaṁ tvaṁ aticarāsi maṁ’.",
  "atk-s0507a2:1062": "362.",
  "atk-s0507a2:1063": "“Sāhaṁ ghorañca sapathaṁ, musāvādañca bhāsisaṁ;",
  "atk-s0507a2:1064": "‘Nāhaṁ taṁ aticarāmi, kāyena uda cetasā.",
  "atk-s0507a2:1065": "363.",
  "atk-s0507a2:1066": "“‘Sacāhaṁ taṁ aticarāmi, kāyena uda cetasā;",
  "atk-s0507a2:1067": "Kaṇṇamuṇḍoyaṁ sunakho, aṅgamaṅgāni khādatu’.",
  "atk-s0507a2:1068": "364.",
  "atk-s0507a2:1069": "“Tassa kammassa vipākaṁ, musāvādassa cūbhayaṁ;",
  "atk-s0507a2:1070": "Satteva vassasatāni, anubhūtaṁ yato hi me;",
  "atk-s0507a2:1071": "Kaṇṇamuṇḍo ca sunakho, aṅgamaṅgāni khādatī”ti. – pañca gāthā āha;",
  "atk-s0507a2:1072_0": "360-1. Tattha kimilāyanti evaṁnāmake nagare. Aticārinīti bhariyā hi patiṁ atikkamma",
  "atk-s0507a2:1072_1": "caraṇato “aticārinī”ti vuccati. Aticaramānāya mayi so sāmiko maṁ etadabravīti yojanā.",
  "atk-s0507a2:1072_2": "Netaṁ channantiādi vuttākāradassanaṁ. Tattha netaṁ channanti na etaṁ yuttaṁ. Na patirūpanti",
  "atk-s0507a2:1072_3": "tasseva vevacanaṁ. Yanti kiriyāparāmasanaṁ. Aticarāsīti aticarasi, ayameva vā pāṭho.",
  "atk-s0507a2:1072_4": "Yaṁ maṁ tvaṁ aticarasi, tattha yaṁ aticaraṇaṁ, netaṁ channaṁ netaṁ patirūpanti attho.",
  "atk-s0507a2:1073_0": "362-4.Ghoranti dāruṇaṁ. Sapathanti sapanaṁ. Bhāsisanti abhāsiṁ. Sacāhanti sace ahaṁ.",
  "atk-s0507a2:1073_1": "Tanti tvaṁ. Tassa kammassāti tassa pāpakammassa dussīlyakammassa. Musāvādassa cāti",
  "atk-s0507a2:1073_2": "“nāhaṁ taṁ aticarāmī”ti vuttamusāvādassa ca. Ubhayanti ubhayassa vipākaṁ. Anubhūtanti",
  "atk-s0507a2:1073_3": "anubhūyamānaṁ mayāti attho. Yatoti yato pāpakammato.",
  "atk-s0507a2:1074": "Evañca pana vatvā tena attano kataṁ upakāraṁ kittentī –",
  "atk-s0507a2:1075": "365.",
  "atk-s0507a2:1076": "“Tvañca deva bahukāro, atthāya me idhāgato;",
  "atk-s0507a2:1077": "Sumuttāhaṁ kaṇṇamuṇḍassa, asokā akutobhayā.",
  "atk-s0507a2:1078": "366.",
  "atk-s0507a2:1079": "“Tāhaṁ deva namassāmi, yācāmi pañjalīkatā;",
  "atk-s0507a2:1080": "Bhuñja amānuse kāme, rama deva mayā sahā”ti. –",
  "atk-s0507a2:1081_0": "Dve gāthā āha. Tattha devāti rājānaṁ ālapati. Kaṇṇamuṇḍassāti kaṇṇamuṇḍato. Nissakke",
  "atk-s0507a2:1081_1": "hi idaṁ sāmivacanaṁ. Atha rājā tattha vāsena nibbinnamānaso gamanajjhāsayaṁ pakāsesi.",
  "atk-s0507a2:1081_2": "Taṁ sutvā petī rañño paṭibaddhacittā tatthevassa vāsaṁ yācantī “tāhaṁ, deva, namassāmī”ti gāthamāha.",
  "atk-s0507a2:1082": "Puna rājā ekaṁsena nagaraṁ gantukāmova hutvā attano ajjhāsayaṁ pavedento –",
  "atk-s0507a2:1083": "367.",
  "atk-s0507a2:1084": "“Bhuttā amānusā kāmā, ramitomhi tayā saha;",
  "atk-s0507a2:1085": "Tāhaṁ subhage yācāmi, khippaṁ paṭinayāhi ma”nti. –",
  "atk-s0507a2:1086": "Osānagāthamāha. Tattha tāhanti taṁ ahaṁ. Subhageti subhagayutte. Paṭinayāhi manti mayhaṁ nagarameva maṁ paṭinehi. Sesaṁ sabbattha pākaṭameva.",
  "atk-s0507a2:1087_0": "Atha sā vimānapetī rañño vacanaṁ sutvā viyogaṁ asahamānā sokāturatāya byākulahadayā",
  "atk-s0507a2:1087_1": "vedhamānasarīrā nānāvidhehi upāyehi āyācitvāpi taṁ tattha vāsetuṁ asakkontī bahūhi",
  "atk-s0507a2:1087_2": "mahārahehi ratanehi saddhiṁ rājānaṁ nagaraṁ netvā pāsādaṁ āropetvā kanditvā paridevitvā",
  "atk-s0507a2:1087_3": "attano vasanaṭṭhānameva gatā. Rājā pana taṁ disvā sañjātasaṁvego dānādīni puññakammāni",
  "atk-s0507a2:1087_4": "katvā saggaparāyaṇo ahosi. Atha amhākaṁ bhagavati loke uppajjitvā pavattitavaradhammacakke",
  "atk-s0507a2:1087_5": "anukkamena sāvatthiyaṁ viharante ekadivasaṁ āyasmā mahāmoggallāno pabbatacārikaṁ",
  "atk-s0507a2:1087_6": "caramāno taṁ itthiṁ saparivāraṁ disvā tāya katakammaṁ pucchi. Sā ādito paṭṭhāya sabbaṁ",
  "atk-s0507a2:1087_7": "therassa kathesi. Thero tāsaṁ dhammaṁ desesi. Taṁ pavattiṁ thero bhagavato ārocesi.",
  "atk-s0507a2:1087_8": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi. Mahājano paṭiladdhasaṁvego",
  "atk-s0507a2:1087_9": "pāpato oramitvā dānādīni puññakammāni katvā saggaparāyaṇo ahosīti.",
  "atk-s0507a2:1088": "Kaṇṇamuṇḍapetivatthuvaṇṇanā niṭṭhitā.",
  "atk-s0507a2:1089": "13. Ḍhubbaripetavatthuvaṇṇanā",
  "atk-s0507a2:1090_0": "Ahu rājā brahmadattoti idaṁ ubbaripetavatthuṁ satthā jetavane viharanto aññataraṁ",
  "atk-s0507a2:1090_1": "upāsikaṁ ārabbha kathesi. Sāvatthiyaṁ kira aññatarāya upāsikāya sāmiko kālamakāsi.",
  "atk-s0507a2:1090_2": "Sā pativiyogadukkhāturā socantī āḷāhanaṁ gantvā rodati. Bhagavā tassā sotāpattiphalassa",
  "atk-s0507a2:1090_3": "upanissayasampattiṁ disvā karuṇāya sañcoditamānaso hutvā tassā gehaṁ gantvā paññatte",
  "atk-s0507a2:1090_4": "āsane nisīdi. Upāsikā satthāraṁ upasaṅkamitvā vanditvā ekamantaṁ nisīdi. Atha naṁ",
  "atk-s0507a2:1090_5": "satthā “kiṁ, upāsike, socasī”ti vatvā “āma, bhagavā, piyavippayogena socāmī”ti vutte",
  "atk-s0507a2:1090_6": "tassā sokaṁ apanetukāmo atītaṁ āhari.",
  "atk-s0507a2:1091_0": "Atīte pañcālaraṭṭhe kapilanagare cūḷanībrahmadatto nāma rājā ahosi. So agatigamanaṁ",
  "atk-s0507a2:1091_1": "pahāya attano vijite pajāya hitakaraṇanirato dasa rājadhamme akopetvā rajjaṁ anusāsamāno",
  "atk-s0507a2:1091_2": "kadāci “attano rajje kiṁ vadantī”ti sotukāmo tunnavāyavesaṁ gahetvā eko adutiyo nagarato",
  "atk-s0507a2:1091_3": "nikkhamitvā gāmato gāmaṁ janapadato janapadaṁ vicaritvā sabbarajjaṁ akaṇṭakaṁ anupapīḷaṁ",
  "atk-s0507a2:1091_4": "manusse sammodamāne apārutaghare maññe viharante disvā somanassajāto nivattitvā nagarābhimukho",
  "atk-s0507a2:1091_5": "āgacchanto aññatarasmiṁ gāme ekissā vidhavāya duggatitthiyā gehaṁ pāvisi. Sā taṁ",
  "atk-s0507a2:1091_6": "disvā āha – “ko nu tvaṁ, ayyo, kuto vā āgatosī”ti? “Ahaṁ tunnavāyo, bhadde, bhatiyā",
  "atk-s0507a2:1091_7": "tunnavāyakammaṁ karonto vicarāmi. Yadi tumhākaṁ tunnavāyakammaṁ atthi, bhattañca",
  "atk-s0507a2:1091_8": "vetanañca detha, tumhākampi kammaṁ karomī”ti. “Natthamhākaṁ kammaṁ bhattavetanaṁ",
  "atk-s0507a2:1091_9": "vā, aññesaṁ karohi, ayyā”ti. So tattha katipāhaṁ vasanto dhaññapuññalakkhaṇasampannaṁ",
  "atk-s0507a2:1091_10": "tassā dhītaraṁ disvā mātaraṁ āha – “ayaṁ dārikā kiṁ kenaci katapariggahā, udāhu akatapariggahā.",
  "atk-s0507a2:1091_11": "Sace pana kenaci akatapariggahā, imaṁ mayhaṁ detha, ahaṁ tumhākaṁ sukhena jīvanūpāyaṁ",
  "atk-s0507a2:1091_12": "kātuṁ samattho”ti. “Sādhu, ayyā”ti sā tassa taṁ adāsi.",
  "atk-s0507a2:1092_0": "So tāya saddhiṁ katipāhaṁ vasitvā tassā kahāpaṇasahassaṁ datvā “ahaṁ katipāheneva",
  "atk-s0507a2:1092_1": "nivattissāmi. Bhadde, tvaṁ mā ukkaṇṭhasī”ti vatvā attano nagaraṁ gantvā, nagarassa",
  "atk-s0507a2:1092_2": "ca tassa gāmassa ca antare maggaṁ samaṁ kārāpetvā alaṅkārāpetvā mahatā rājānubhāvena",
  "atk-s0507a2:1092_3": "tattha gantvā taṁ dārikaṁ kahāpaṇarāsimhi ṭhapetvā suvaṇṇarajatakalasehi nhāpetvā",
  "atk-s0507a2:1092_4": "“ubbarī”ti nāmaṁ kārāpetvā aggamahesiṭṭhāne ṭhapetvā tañca gāmaṁ tassā ñātīnaṁ datvā",
  "atk-s0507a2:1092_5": "mahatā rājānubhāvena taṁ nagaraṁ ānetvā tāya saddhiṁ abhiramamāno yāvajīvaṁ rajjasukhaṁ",
  "atk-s0507a2:1092_6": "anubhavitvā āyupariyosāne kālamakāsi. Kālakate ca tasmiṁ, kate ca sarīrakicce ubbarī",
  "atk-s0507a2:1092_7": "pativiyogena sokasallasamappitahadayā āḷāhanaṁ gantvā bahū divase gandhapupphādīhi",
  "atk-s0507a2:1092_8": "pūjetvā rañño guṇe kittetvā ummādappattā viya kandantī paridevantī āḷāhanaṁ padakkhiṇaṁ karoti.",
  "atk-s0507a2:1093_0": "Tena ca samayena amhākaṁ bhagavā bodhisattabhūto isipabbajjaṁ pabbajitvā adhigatajjhānābhiñño",
  "atk-s0507a2:1093_1": "himavantassa sāmantā aññatarasmiṁ araññāyatane viharanto sokasallasamappitaṁ ubbariṁ",
  "atk-s0507a2:1093_2": "dibbena cakkhunā disvā ākāsena āgantvā dissamānarūpo ākāse ṭhatvā tattha ṭhite manusse",
  "atk-s0507a2:1093_3": "pucchi – “kassidaṁ āḷāhanaṁ, kassatthāya cāyaṁ itthī ‘brahmadatta, brahmadattā’ti",
  "atk-s0507a2:1093_4": "kandantī paridevatī”ti. Taṁ sutvā manussā “brahmadatto nāma pañcālānaṁ rājā, so āyupariyosāne",
  "atk-s0507a2:1093_5": "kālamakāsi, tassidaṁ āḷāhanaṁ, tassa ayaṁ aggamahesī ubbarī nāma ‘brahmadatta, brahmadattā’ti",
  "atk-s0507a2:1093_6": "tassa nāmaṁ gahetvā kandantī paridevatī”ti āhaṁsu. Tamatthaṁ dīpentā saṅgītikārā –",
  "atk-s0507a2:1094": "368.",
  "atk-s0507a2:1095": "“Ahu rājā brahmadatto, pañcālānaṁ rathesabho;",
  "atk-s0507a2:1096": "Ahorattānamaccayā, rājā kālamakrubbatha.",
  "atk-s0507a2:1097": "369.",
  "atk-s0507a2:1098": "“Tassa āḷāhanaṁ gantvā, bhariyā kandati ubbari;",
  "atk-s0507a2:1099": "Brahmadattaṁ apassantī, brahmadattāti kandati.",
  "atk-s0507a2:1100": "370.",
  "atk-s0507a2:1101": "“Isi ca tattha āgacchi, sampannacaraṇo muni;",
  "atk-s0507a2:1102": "So ca tattha apucchittha, ye tattha su samāgatā.",
  "atk-s0507a2:1103": "371.",
  "atk-s0507a2:1104": "“‘Kassa idaṁ āḷāhanaṁ, nānāgandhasameritaṁ;",
  "atk-s0507a2:1105": "Kassāyaṁ kandati bhariyā, ito dūragataṁ patiṁ;",
  "atk-s0507a2:1106": "Brahmadattaṁ apassantī, brahmadattāti kandati’.",
  "atk-s0507a2:1107": "372.",
  "atk-s0507a2:1108": "“Te ca tattha viyākaṁsu, ye tattha su samāgatā;",
  "atk-s0507a2:1109": "Brahmadattassa bhaddante, brahmadattassa mārisa.",
  "atk-s0507a2:1110": "373.",
  "atk-s0507a2:1111": "“Tassa idaṁ āḷāhanaṁ, nānāgandhasameritaṁ;",
  "atk-s0507a2:1112": "Tassāyaṁ kandati bhariyā, ito dūragataṁ patiṁ;",
  "atk-s0507a2:1113": "Brahmadattaṁ apassantī, brahmadattāti kandatī”ti. – cha gāthā ṭhapesuṁ;",
  "atk-s0507a2:1114_0": "368-9. Tattha ahūti ahosi. Pañcālānanti pañcālaraṭṭhavāsīnaṁ, pañcālaraṭṭhasseva",
  "atk-s0507a2:1114_1": "vā. Ekopi hi janapado janapadikānaṁ rājakumārānaṁ vasena ruḷhiyā “pañcālāna”nti bahuvacanena",
  "atk-s0507a2:1114_2": "niddisīyati. Rathesabhoti rathesu usabhasadiso, mahārathoti attho. Tassa āḷāhananti",
  "atk-s0507a2:1114_3": "tassa rañño sarīrassa daḍḍhaṭṭhānaṁ.",
  "atk-s0507a2:1115_0": "370.Isīti jhānādīnaṁ guṇānaṁ esanaṭṭhena isi. Tatthāti tasmiṁ ubbariyā ṭhitaṭṭhāne,",
  "atk-s0507a2:1115_1": "susāneti attho. Āgacchīti agamāsi. Sampannacaraṇoti sīlasampadā, indriyesu guttadvāratā,",
  "atk-s0507a2:1115_2": "bhojane mattaññutā, jāgariyānuyogo, saddhādayo satta saddhammā, cattāri rūpāvacarajhānānīti",
  "atk-s0507a2:1115_3": "imehi pannarasahi caraṇasaṅkhātehi guṇehi sampanno samannāgato, caraṇasampannoti",
  "atk-s0507a2:1115_4": "attho. Munīti attahitañca parahitañca munāti jānātīti muni. So ca tattha apucchitthāti",
  "atk-s0507a2:1115_5": "so tasmiṁ ṭhāne ṭhite jane paṭipucchi. Ye tattha su samāgatāti ye manussā tattha",
  "atk-s0507a2:1115_6": "susāne samāgatā. Sūti nipātamattaṁ. “Ye tatthāsuṁ samāgatā”ti vā pāṭho. Āsunti ahesunti attho.",
  "atk-s0507a2:1116_0": "371.Nānāgandhasameritanti nānāvidhehi gandhehi samantato eritaṁ upavāsitaṁ. Itoti",
  "atk-s0507a2:1116_1": "manussalokato. Dūragatanti paralokaṁ gatattā vadati. Brahmadattāti kandatīti brahmadattāti",
  "atk-s0507a2:1116_2": "evaṁ nāmasaṁkittanaṁ katvā paridevanavasena avhāyati.",
  "atk-s0507a2:1117_0": "372-3.Brahmadattassa bhaddante, brahmadattassa mārisāti mārisa, nirāmayakāyacitta",
  "atk-s0507a2:1117_1": "mahāmuni brahmadattassa rañño idaṁ āḷāhanaṁ, tasseva brahmadattassa rañño ayaṁ bhariyā,",
  "atk-s0507a2:1117_2": "bhaddaṁ te tassa ca brahmadattassa bhaddaṁ hotu, tādisānaṁ mahesīnaṁ hitānucintanena",
  "atk-s0507a2:1117_3": "paraloke ṭhitānampi hitasukhaṁ hotiyevāti adhippāyo.",
  "atk-s0507a2:1118": "Atha so tāpaso tesaṁ vacanaṁ sutvā anukampaṁ upādāya ubbariyā santikaṁ gantvā tassā sokavinodanatthaṁ –",
  "atk-s0507a2:1119": "374.",
  "atk-s0507a2:1120": "“Chaḷāsītisahassāni, brahmadattassanāmakā;",
  "atk-s0507a2:1121": "Imasmiṁ āḷāhane daḍḍhā, tesaṁ kamanusocasī”ti. –",
  "atk-s0507a2:1122_0": "Gāthamāha. Tattha chaḷāsītisahassānīti chasahassādhikaasītisahassasaṅkhā. Brahmadattassanāmakāti",
  "atk-s0507a2:1122_1": "brahmadattoti evaṁnāmakā. Tesaṁ kamanusocasīti tesaṁ chaḷāsītisahassasaṅkhātānaṁ",
  "atk-s0507a2:1122_2": "brahmadattānaṁ katamaṁ brahmadattaṁ tvaṁ anusocasi, katamaṁ paṭicca te soko uppannoti pucchi.",
  "atk-s0507a2:1123": "Evaṁ pana tena isinā pucchitā ubbarī attanā adhippetaṁ brahmadattaṁ ācikkhantī –",
  "atk-s0507a2:1124": "375.",
  "atk-s0507a2:1125": "“Yo rājā cūḷanīputto, pañcālānaṁ rathesabho;",
  "atk-s0507a2:1126": "Taṁ bhante anusocāmi, bhattāraṁ sabbakāmada”nti. –",
  "atk-s0507a2:1127": "Gāthamāha. Tattha cūḷanīputtoti evaṁnāmassa rañño putto. Sabbakāmadanti mayhaṁ sabbassa icchiticchitassa dātāraṁ, sabbesaṁ vā sattānaṁ icchitadāyakaṁ.",
  "atk-s0507a2:1128": "Evaṁ ubbariyā vutte puna tāpaso –",
  "atk-s0507a2:1129": "376.",
  "atk-s0507a2:1130": "“Sabbevāhesuṁ rājāno, brahmadattassanāmakā;",
  "atk-s0507a2:1131": "Sabbeva cūḷanīputtā, pañcālānaṁ rathesabhā.",
  "atk-s0507a2:1132": "377.",
  "atk-s0507a2:1133": "“Sabbesaṁ anupubbena, mahesittamakārayi;",
  "atk-s0507a2:1134": "Kasmā purimake hitvā, pacchimaṁ anusocasī”ti. – gāthādvayamāha;",
  "atk-s0507a2:1135_0": "376. Tattha sabbevāhesunti sabbeva te chaḷāsītisahassasaṅkhā rājāno brahmadattassa",
  "atk-s0507a2:1135_1": "nāmakā cūḷanīputtā pañcālānaṁ rathesabhāva ahesuṁ. Ime rājabhāvādayo visesā tesu ekassāpi nāhesuṁ.",
  "atk-s0507a2:1136_0": "377.Mahesittamakārayīti tvañca tesaṁ sabbesampi anupubbena aggamahesibhāvaṁ akāsi,",
  "atk-s0507a2:1136_1": "anuppattāti attho. Kasmāti guṇato ca sāmikabhāvato ca avisiṭṭhesu ettakesu janesu",
  "atk-s0507a2:1136_2": "purimake rājāno pahāya pacchimaṁ ekaṁmeva kasmā kena kāraṇena anusocasīti pucchi.",
  "atk-s0507a2:1137": "Taṁ sutvā ubbarī saṁvegajātā puna tāpasaṁ –",
  "atk-s0507a2:1138": "378.",
  "atk-s0507a2:1139": "“Ātume itthibhūtāya, dīgharattāya mārisa;",
  "atk-s0507a2:1140": "Yassā me itthibhūtāya, saṁsāre bahubhāsasī”ti. –",
  "atk-s0507a2:1141_0": "Gāthamāha. Tattha ātumeti attani. Itthibhūtāyāti itthibhāvaṁ upagatāya. Dīgharattāyāti",
  "atk-s0507a2:1141_1": "dīgharattaṁ. Ayañhettha adhippāyo – itthibhūtāya attani sabbakālaṁ itthīyeva hoti,",
  "atk-s0507a2:1141_2": "udāhu purisabhāvampi upagacchatīti. Yassā me itthibhūtāyāti yassā mayhaṁ itthibhūtāya",
  "atk-s0507a2:1141_3": "evaṁ tāva bahusaṁsāre mahesibhāvaṁ mahāmuni tvaṁ bhāsasi kathesīti attho. “Āhu me",
  "atk-s0507a2:1141_4": "itthibhūtāyā”ti vā pāṭho. Tattha āti anussaraṇatthe nipāto. Āhu meti sayaṁ anussaritaṁ",
  "atk-s0507a2:1141_5": "aññātamidaṁ mayā, itthibhūtāya itthibhāvaṁ upagatāya evaṁ mayhaṁ ettakaṁ kālaṁ aparāparuppatti",
  "atk-s0507a2:1141_6": "ahosi. Kasmā? Yasmā yassā me itthibhūtāya sabbesaṁ anupubbena mahesittamakārayi,",
  "atk-s0507a2:1141_7": "kiṁ tvaṁ, mahāmuni, saṁsāre bahuṁ bhāsasīti yojanā.",
  "atk-s0507a2:1142": "Taṁ sutvā tāpaso ayaṁ niyamo saṁsāre natthi “itthī itthīyeva hoti, puriso puriso evā”ti dassento –",
  "atk-s0507a2:1143": "379.",
  "atk-s0507a2:1144": "“Ahu itthī ahu puriso, pasuyonimpi āgamā;",
  "atk-s0507a2:1145": "Evametaṁ atītānaṁ, pariyanto na dissatī”ti. –",
  "atk-s0507a2:1146_0": "Gāthamāha. Tattha ahu itthī ahu purisoti tvaṁ kadāci itthīpi ahosi, kadāci purisopi",
  "atk-s0507a2:1146_1": "ahosi. Na kevalaṁ itthipurisabhāvameva, atha kho pasu yonimpi agamāsi, kadāci pasubhāvampi",
  "atk-s0507a2:1146_2": "agamāsi, tiracchānayonimpi upagatā ahosi. Evametaṁ atītānaṁ, pariyanto na dissatīti",
  "atk-s0507a2:1146_3": "evaṁ yathāvuttaṁ etaṁ itthibhāvaṁ purisabhāvaṁ tiracchānādibhāvañca upagatānaṁ atītānaṁ",
  "atk-s0507a2:1146_4": "attabhāvānaṁ pariyanto ñāṇacakkhunā mahatā ussāhena passantānampi na dissati. Na",
  "atk-s0507a2:1146_5": "kevalaṁ taveva, atha kho sabbesampi saṁsāre paribbhamantānaṁ sattānaṁ attabhāvassa",
  "atk-s0507a2:1146_6": "pariyanto na dissateva na paññāyateva. Tenāha bhagavā –",
  "atk-s0507a2:1147": "“Anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata”nti.",
  "atk-s0507a2:1148_0": "Evaṁ tena tāpasena saṁsārassa apariyantataṁ kammassakatañca vibhāventena desitaṁ",
  "atk-s0507a2:1148_1": "dhammaṁ sutvā saṁsāre saṁviggahadayā dhamme ca pasannamānasā vigatasokasallā hutvā",
  "atk-s0507a2:1148_2": "attano pasādaṁ sokavigamanañca pakāsentī –",
  "atk-s0507a2:1149": "380.",
  "atk-s0507a2:1150": "“Ādittaṁ vata maṁ santaṁ, ghatasittaṁva pāvakaṁ;",
  "atk-s0507a2:1151": "Vārinā viya osiñcaṁ, sabbaṁ nibbāpaye daraṁ.",
  "atk-s0507a2:1152": "381.",
  "atk-s0507a2:1153": "“Abbahī vata me sallaṁ, sokaṁ hadayanissitaṁ;",
  "atk-s0507a2:1154": "Yo me sokaparetāya, patisokaṁ apānudi.",
  "atk-s0507a2:1155": "382.",
  "atk-s0507a2:1156": "“Sāhaṁ abbūḷhasallāsmi, sītibhūtāsmi nibbutā;",
  "atk-s0507a2:1157": "Na socāmi na rodāmi, tava sutvā mahāmunī”ti. –",
  "atk-s0507a2:1158": "Tisso gāthā abhāsi. Tāsaṁ attho heṭṭhā vuttoyeva.",
  "atk-s0507a2:1159": "Idāni saṁviggahadayāya ubbariyā paṭipattiṁ dassento satthā –",
  "atk-s0507a2:1160": "383.",
  "atk-s0507a2:1161": "“Tassa taṁ vacanaṁ sutvā, samaṇassa subhāsitaṁ;",
  "atk-s0507a2:1162": "Pattacīvaramādāya, pabbaji anagāriyaṁ.",
  "atk-s0507a2:1163": "384.",
  "atk-s0507a2:1164": "“Sā ca pabbajitā santā, agārasmā anagāriyaṁ;",
  "atk-s0507a2:1165": "Mettacittaṁ ābhāvesi, brahmalokūpapattiyā.",
  "atk-s0507a2:1166": "385.",
  "atk-s0507a2:1167": "“Gāmā gāmaṁ vicarantī, nigame rājadhāniyo;",
  "atk-s0507a2:1168": "Uruveḷā nāma so gāmo, yattha kālamakrubbatha.",
  "atk-s0507a2:1169": "386.",
  "atk-s0507a2:1170": "“Mettacittaṁ ābhāvetvā, brahmalokūpapattiyā;",
  "atk-s0507a2:1171": "Itthicittaṁ virājetvā, brahmalokūpagā ahū”ti. – catasso gāthā abhāsi;",
  "atk-s0507a2:1172_0": "383-4. Tattha tassāti tassa tāpasassa. Subhāsitanti suṭṭhu bhāsitaṁ, dhammanti attho.",
  "atk-s0507a2:1172_1": "Pabbajitā santāti pabbajjaṁ upagatā samānā, pabbajitvā vā hutvā santakāyavācā. Mettacittanti",
  "atk-s0507a2:1172_2": "mettāsahagataṁ cittaṁ. Cittasīsena mettajjhānaṁ vadati. Brahmalokūpapattiyāti tañca",
  "atk-s0507a2:1172_3": "sā mettacittaṁ bhāventī brahmalokūpapattiyā abhāvesi, na vipassanāpādakādiatthaṁ.",
  "atk-s0507a2:1172_4": "Anuppanne hi buddhe brahmavihārādike bhāventā tāpasaparibbājakā yāvadeva bhavasampattiatthameva bhāvesuṁ.",
  "atk-s0507a2:1173_0": "385-6.Gāmāgāmanti gāmato aññaṁ gāmaṁ. Ābhāvetvāti vaḍḍhetvā brūhetvā. “Abhāvetvā”ti",
  "atk-s0507a2:1173_1": "keci paṭhanti, tesaṁ a-kāro nipātamattaṁ. Itthicittaṁ virājetvāti itthibhāve cittaṁ",
  "atk-s0507a2:1173_2": "ajjhāsayaṁ abhiruciṁ virājetvā itthibhāve virattacittā hutvā. Brahmalokūpagāti paṭisandhiggahaṇavasena",
  "atk-s0507a2:1173_3": "brahmalokaṁ upagamanakā ahosi. Sesaṁ heṭṭhā vuttanayattā uttānameva.",
  "atk-s0507a2:1174_0": "Satthā imaṁ dhammadesanaṁ āharitvā tassā upāsikāya sokaṁ vinodetvā upari catusaccadesanaṁ",
  "atk-s0507a2:1174_1": "akāsi. Saccapariyosāne sā upāsikā sotāpattiphale patiṭṭhahi. Sampattaparisāya ca",
  "atk-s0507a2:1174_2": "desanā sātthikā ahosīti.",
  "atk-s0507a2:1175": "Ubbaripetavatthuvaṇṇanā niṭṭhitā.",
  "atk-s0507a2:1176": "Iti khuddaka-aṭṭhakathāya petavatthusmiṁ",
  "atk-s0507a2:1177": "Terasavatthupaṭimaṇḍitassa",
  "atk-s0507a2:1178": "Dutiyassa ubbarivaggassa atthasaṁvaṇṇanā niṭṭhitā."
}