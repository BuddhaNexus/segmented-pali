{
  "tika-s0402t10:0": "(11) 1. Āsāduppajahavaggavaṇṇanā",
  "tika-s0402t10:1_0": "119. Tatiyapaṇṇāsakassa paṭhame dukkhena pajahitabbāti duppajahā. Duccajātiādīsupi",
  "tika-s0402t10:1_1": "eseva nayo. Dvinnaṁ āsānaṁ duccajabhāvo kathaṁ jānitabboti paṭhamaṁ tāva lābhāsāya",
  "tika-s0402t10:1_2": "duccajabhāvaṁ vibhāveti ‘‘lābhāsāyā’’tiādinā. Ubhatobyūḷhanti yuddhatthāya ubhato",
  "tika-s0402t10:1_3": "sannipatitaṁ. Pakkhandantīti anuppavisanti. Jīvitāsāya duppajahattātiādinā jīvitāsāya",
  "tika-s0402t10:1_4": "duccajabhāvaṁ vibhāveti.",
  "tika-s0402t10:2_0": "120. Dutiye dullabhāti na sulabhā. Iṇaṁ demīti saññaṁ karotīti evaṁ saññaṁ karonto",
  "tika-s0402t10:2_1": "viya hotīti attho. Ettha ca ‘‘pubbakārīti paṭhamaṁ upakārassa kārako. Kataññū katavedīti",
  "tika-s0402t10:2_2": "tena kataṁ ñatvā pacchā kārako. Tesu pubbakārī ‘iṇaṁ demī’ti saññaṁ karoti, pacchā",
  "tika-s0402t10:2_3": "kārako ‘iṇaṁ jīrāpemī’ti saññaṁ karotī’’ti ettakameva idha vuttaṁ. Puggalapaṇṇattisaṁvaṇṇanāyaṁ",
  "tika-s0402t10:2_4": "(pu. pa. aṭṭha. 83) pana –",
  "tika-s0402t10:3_0": "‘‘Pubbakārīti paṭhamameva kārako. Katavedīti kataṁ vedeti, viditaṁ pākaṭaṁ karoti.",
  "tika-s0402t10:3_1": "Te agāriyānagāriyehi dīpetabbā. Agārikesu hi mātāpitaro pubbakārino nāma, puttadhītaro",
  "tika-s0402t10:3_2": "pana mātāpitaro paṭijaggantā abhivādanādīni tesaṁ kurumānā katavedino nāma. Anagāriyesu",
  "tika-s0402t10:3_3": "ācariyupajjhāyā pubbakārino nāma, antevāsikasaddhivihārikā ācariyupajjhāye paṭijaggantā",
  "tika-s0402t10:3_4": "abhivādanādīni ca tesaṁ kurumānā katavedino nāma. Tesaṁ āvibhāvatthāya upajjhāyaposakasoṇattherādīnaṁ",
  "tika-s0402t10:3_5": "vatthūni kathetabbāni.",
  "tika-s0402t10:4_0": "‘‘Aparo nayo – parena akateyeva upakāre attani kataṁ upakāraṁ anapekkhitvā kārako",
  "tika-s0402t10:4_1": "pubbakārī, seyyathāpi mātāpitaro ceva ācariyupajjhāyā ca. So dullabho sattānaṁ taṇhābhibhūtattā.",
  "tika-s0402t10:4_2": "Parena katassa upakārassa anurūpappavattiṁ attani kataṁ upakāraṁ upakārato jānanto",
  "tika-s0402t10:4_3": "vediyanto kataññukatavedī seyyathāpi mātāpituācariyupajjhāyesu sammāpaṭipanno. Sopi",
  "tika-s0402t10:4_4": "dullabho sattānaṁ avijjābhibhūtattā. Apica akāraṇavacchalo pubbakārī, sakāraṇavacchalo",
  "tika-s0402t10:4_5": "kataññukatavedī. ‘Karissati me’ti evamādikāraṇanirapekkhakiriyo pubbakārī, ‘karissati",
  "tika-s0402t10:4_6": "me’ti evamādikāraṇasāpekkhakiriyo kataññukatavedī. Tamojotiparāyaṇo pubbakārī, jotijotiparāyaṇo",
  "tika-s0402t10:4_7": "kataññukatavedī. Desetā pubbakārī, paṭipajjitā kataññukatavedī. Sadevake loke arahaṁ",
  "tika-s0402t10:4_8": "sammāsambuddho pubbakārī, ariyasāvako kataññukatavedī’’ti vuttaṁ.",
  "tika-s0402t10:5_0": "Tattha kāraṇena vinā pavattahitacitto akāraṇavacchalo. Anāgatamhi payojanaṁ apekkhamāno",
  "tika-s0402t10:5_1": "‘‘karissati me’’tiādinā cittena paṭhamaṁ gahitaṁ tādisaṁ kataṁ upādāya kataññū eva",
  "tika-s0402t10:5_2": "nāma hoti, na pubbakārīti adhippāyena ‘‘karissati meti evamādikāraṇasāpekkhakiriyo",
  "tika-s0402t10:5_3": "kataññukatavedī’’ti vuttaṁ. Tamojotiparāyaṇo puññaphalāni anupajīvanto eva puññāni",
  "tika-s0402t10:5_4": "karotīti ‘‘pubbakārī’’ti vutto. Puññaphalaṁ upajīvanto hi kataññupakkhe tiṭṭhati.",
  "tika-s0402t10:6_0": "121. Tatiye tittoti suhito pariyosito niṭṭhitakiccatāya nirussukko. Guṇapāripūriyā",
  "tika-s0402t10:6_1": "hi paripuṇṇo yāvadattho idha titto vutto. Tappetāti aññesampi tittikaro. Paccekabuddho",
  "tika-s0402t10:6_2": "ca tathāgatasāvako ca khīṇāsavo tittoti ettha paccekabuddho navalokuttaradhammehi",
  "tika-s0402t10:6_3": "sayaṁ titto paripuṇṇo, aññaṁ pana tappetuṁ na sakkoti. Tassa hi dhammakathāya abhisamayo",
  "tika-s0402t10:6_4": "na hoti, sāvakānaṁ pana dhammakathāya aparimāṇānaṁ devamanussānaṁ abhisamayo hoti.",
  "tika-s0402t10:6_5": "Evaṁ santepi yasmā te dhammaṁ desentā na attano vacanaṁ katvā kathenti, buddhānaṁ",
  "tika-s0402t10:6_6": "vacanaṁ katvā kathenti, sotuṁ nisinnaparisāpi – ‘‘ayaṁ bhikkhu na attanā paṭividdhaṁ",
  "tika-s0402t10:6_7": "dhammaṁ kathetī’’ti cittīkāraṁ karoti. Iti so cittīkāro buddhānaṁyeva hoti. Evaṁ",
  "tika-s0402t10:6_8": "tattha sammāsambuddhova tappetā nāma. Yathā hi ‘‘asukassa nāma idañcidañca dethā’’ti",
  "tika-s0402t10:6_9": "raññā āṇatte kiñcāpi ānetvā denti, atha kho rājāva tattha dāyako. Yehipi laddhaṁ",
  "tika-s0402t10:6_10": "hoti, te ‘‘raññā amhākaṁ ṭhānantaraṁ dinnaṁ, issariyavibhavo dinno’’tveva gaṇhanti,",
  "tika-s0402t10:6_11": "na ‘‘rājapurisehī’’ti evaṁsampadamidaṁ veditabbaṁ.",
  "tika-s0402t10:7_0": "122. Catutthe duttappayāti atappayā, na sakkā kenaci tappetuṁ. Yo hi upaṭṭhākakulaṁ",
  "tika-s0402t10:7_1": "vā ñātikulaṁ vā nissāya vasamāno cīvare jiṇṇe tehi dinnaṁ cīvaraṁ nikkhipati, na",
  "tika-s0402t10:7_2": "paribhuñjati . Punappunaṁ dinnampi gahetvā nikkhipateva. Yo ca teneva nayena laddhaṁ",
  "tika-s0402t10:7_3": "laddhaṁ vissajjeti, parassa deti, punappunaṁ laddhampi tatheva karoti. Ime dve puggalā",
  "tika-s0402t10:7_4": "sakaṭehipi paccaye upanentena tappetuṁ na sakkāti duttappayā.",
  "tika-s0402t10:8_0": "123. Pañcame na vissajjetīti attano akatvā parassa na deti, atireke pana sati na",
  "tika-s0402t10:8_1": "nikkhipati, parassa deti. Tenevāha ‘‘sabbaṁyeva paresaṁ na detī’’tiādi. Idaṁ vuttaṁ",
  "tika-s0402t10:8_2": "hoti ‘‘yo bhikkhu upaṭṭhākakulā vā ñātikulā vā jiṇṇacīvaro sāṭakaṁ labhitvā cīvaraṁ",
  "tika-s0402t10:8_3": "katvā paribhuñjati na nikkhipati, aggaḷaṁ datvā pārupantopi punapi diyyamāne sahasā",
  "tika-s0402t10:8_4": "nappaṭiggaṇhāti. Yo ca laddhaṁ laddhaṁ attanā paribhuñjati, paresaṁ na deti. Ime",
  "tika-s0402t10:8_5": "dvepi sukhena sakkā tappetunti sutappayā’’ti.",
  "tika-s0402t10:9": "124-127. Chaṭṭhasattamādīni uttānatthāneva.",
  "tika-s0402t10:10": "Āsāduppajahavaggavaṇṇanā niṭṭhitā."
}