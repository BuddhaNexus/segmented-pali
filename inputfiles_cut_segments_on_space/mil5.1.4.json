{
  "mil5.1.4:0.1": "Milindapañha",
  "mil5.1.4:0.2": "Meṇḍakapañha",
  "mil5.1.4:0.3": "Iddhibalavagga",
  "mil5.1.4:0.4": "4. Pathavicalanapañha",
  "mil5.1.4:1.1": "“Bhante nāgasena, bhāsitampetaṁ bhagavatā—",
  "mil5.1.4:1.2": "‘aṭṭhime, bhikkhave, hetū aṭṭha paccayā mahato bhūmicālassa pātubhāvāyā’ti.",
  "mil5.1.4:1.3": "Asesavacanaṁ idaṁ, nissesavacanaṁ idaṁ, nippariyāyavacanaṁ idaṁ, natthañño navamo hetu mahato bhūmicālassa pātubhāvāya.",
  "mil5.1.4:1.4": "Yadi, bhante nāgasena, añño navamo hetu bhaveyya mahato bhūmicālassa pātubhāvāya, tampi hetuṁ bhagavā katheyya.",
  "mil5.1.4:1.5_0": "Yasmā ca kho, bhante nāgasena, natthañño navamo hetu mahato bhūmicālassa pātubhāvāya,",
  "mil5.1.4:1.5_1": "tasmā anācikkhito bhagavatā, ayañca navamo hetu dissati mahato bhūmicālassa pātubhāvāya,",
  "mil5.1.4:1.5_2": "yaṁ vessantarena raññā mahādāne dīyamāne sattakkhattuṁ mahāpathavī kampitāti.",
  "mil5.1.4:1.6_0": "Yadi, bhante nāgasena, aṭṭheva hetū aṭṭha paccayā mahato bhūmicālassa pātubhāvāya,",
  "mil5.1.4:1.6_1": "tena hi vessantarena raññā mahādāne dīyamāne sattakkhattuṁ mahāpathavī kampitāti",
  "mil5.1.4:1.6_2": "yaṁ vacanaṁ, taṁ micchā.",
  "mil5.1.4:1.7": "Yadi vessantarena raññā mahādāne dīyamāne sattakkhattuṁ mahāpathavī kampitā, tena hi aṭṭheva hetū aṭṭha paccayā mahato bhūmicālassa pātubhāvāyāti tampi vacanaṁ micchā.",
  "mil5.1.4:1.8": "Ayampi ubhato koṭiko pañho sukhumo dunniveṭhiyo andhakaraṇo ceva gambhīro ca, so tavānuppatto, neso aññena ittarapaññena sakkā visajjetuṁ aññatra tavādisena buddhimatā”ti.",
  "mil5.1.4:2.1": "“Bhāsitampetaṁ, mahārāja, bhagavatā—",
  "mil5.1.4:2.2": "‘aṭṭhime, bhikkhave, hetū aṭṭha paccayā mahato bhūmicālassa pātubhāvāyā’ti.",
  "mil5.1.4:2.3": "Yaṁ vessantarena raññā mahādāne dīyamāne sattakkhattuṁ mahāpathavī kampitā, tañca pana akālikaṁ kadācuppattikaṁ aṭṭhahi hetūhi vippamuttaṁ, tasmā agaṇitaṁ aṭṭhahi hetūhi.",
  "mil5.1.4:3.1": "Yathā, mahārāja, loke tayoyeva meghā gaṇīyanti vassiko hemantiko pāvusakoti.",
  "mil5.1.4:3.2": "Yadi te muñcitvā añño megho pavassati, na so megho gaṇīyati sammatehi meghehi, akālameghotveva saṅkhaṁ gacchati.",
  "mil5.1.4:3.3_0": "Evameva kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī",
  "mil5.1.4:3.3_1": "kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhi.",
  "mil5.1.4:4.1": "Yathā vā pana, mahārāja, himavantā pabbatā pañca nadisatāni sandanti, tesaṁ, mahārāja, pañcannaṁ nadisatānaṁ daseva nadiyo nadigaṇanāya gaṇīyanti.",
  "mil5.1.4:4.2": "Seyyathidaṁ—",
  "mil5.1.4:4.3": "gaṅgā yamunā aciravatī sarabhū mahī sindhu sarassatī vetravatī vītaṁsā candabhāgāti, avasesā nadiyo nadigaṇanāya agaṇitā.",
  "mil5.1.4:4.4": "Kiṁ kāraṇā?",
  "mil5.1.4:4.5": "Na tā nadiyo dhuvasalilā.",
  "mil5.1.4:4.6_0": "Evameva kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī",
  "mil5.1.4:4.6_1": "kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhi.",
  "mil5.1.4:5.1": "Yathā vā pana, mahārāja, rañño satampi dvisatampi tisatampi amaccā honti, tesaṁ chayeva janā amaccagaṇanāya gaṇīyanti.",
  "mil5.1.4:5.2": "Seyyathidaṁ—",
  "mil5.1.4:5.3": "senāpati purohito akkhadasso bhaṇḍāgāriko chattaggāhako khaggaggāhako.",
  "mil5.1.4:5.4": "Eteyeva amaccagaṇanāya gaṇīyanti.",
  "mil5.1.4:5.5": "Kiṁ kāraṇā?",
  "mil5.1.4:5.6": "Yuttattā rājaguṇehi, avasesā agaṇitā, sabbe amaccātveva saṅkhaṁ gacchanti.",
  "mil5.1.4:5.7_0": "Evameva kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī",
  "mil5.1.4:5.7_1": "kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhi.",
  "mil5.1.4:6.1": "Suyyati nu kho, mahārāja, etarahi jinasāsane katādhikārānaṁ diṭṭhadhammasukhavedanīyakammaṁ, kitti ca yesaṁ abbhuggatā devamanussesū”ti?",
  "mil5.1.4:6.2": "“Āma, bhante, suyyati etarahi jinasāsane katādhikārānaṁ diṭṭhadhammasukhavedanīyakammaṁ, kitti ca yesaṁ abbhuggatā devamanussesu satta janāti”.",
  "mil5.1.4:6.3": "“Ke ca te, mahārājā”ti?",
  "mil5.1.4:6.4_0": "“Sumano ca, bhante, mālākāro, ekasāṭako ca brāhmaṇo, puṇṇo ca bhatako, mallikā ca",
  "mil5.1.4:6.4_1": "devī, gopālamātā ca devī, suppiyā ca upāsikā, puṇṇā ca dāsīti ime satta diṭṭhadhammasukhavedanīyā",
  "mil5.1.4:6.4_2": "sattā, kitti ca imesaṁ abbhuggatā devamanussesū”ti.",
  "mil5.1.4:7.1": "“Aparepi suyyanti nu kho atīte mānusakeneva sarīradehena tidasabhavanaṁ gatā”ti?",
  "mil5.1.4:7.2": "“Āma, bhante, suyyantī”ti.",
  "mil5.1.4:7.3": "“Ke ca te, mahārājā”ti?",
  "mil5.1.4:7.4": "“Guttilo ca gandhabbo, sādhīno ca rājā, nimi ca rājā, mandhātā ca rājāti ime caturo janā suyyanti, teneva mānusakena sarīradehena tidasabhavanaṁ gatā”ti.",
  "mil5.1.4:7.5": "“Sucirampi kataṁ suyyati sukatadukkaṭanti?",
  "mil5.1.4:7.6": "Sutapubbaṁ pana tayā, mahārāja, atīte vā addhāne vattamāne vā addhāne itthannāmassa dāne dīyamāne sakiṁ vā dvikkhattuṁ vā tikkhattuṁ vā mahāpathavī kampitā”ti?",
  "mil5.1.4:7.7": "“Na hi, bhante”ti.",
  "mil5.1.4:7.8_0": "“Atthi me, mahārāja, āgamo adhigamo pariyatti savanaṁ sikkhābalaṁ sussūsā paripucchā",
  "mil5.1.4:7.8_1": "ācariyupāsanaṁ, mayāpi na sutapubbaṁ ‘itthannāmassa dāne dīyamāne sakiṁ vā dvikkhattuṁ",
  "mil5.1.4:7.8_2": "vā tikkhattuṁ vā mahāpathavī kampitā’ti ṭhapetvā vessantarassa rājavasabhassa dānavaraṁ.",
  "mil5.1.4:7.9_0": "Bhagavato ca, mahārāja, kassapassa, bhagavato ca sakyamuninoti dvinnaṁ buddhānaṁ",
  "mil5.1.4:7.9_1": "antare gaṇanapathaṁ vītivattā vassakoṭiyo atikkantā, tatthapi me savanaṁ natthi ‘itthannāmassa",
  "mil5.1.4:7.9_2": "dāne dīyamāne sakiṁ vā dvikkhattuṁ vā tikkhattuṁ vā mahāpathavī kampitā’ti.",
  "mil5.1.4:7.10_0": "Na, mahārāja, tāvatakena vīriyena tāvatakena parakkamena mahāpathavī kampati, guṇabhārabharitā,",
  "mil5.1.4:7.10_1": "mahārāja, sabbasoceyyakiriyaguṇabhārabharitā dhāretuṁ na visahantī mahāpathavī calati kampati pavedhati.",
  "mil5.1.4:8.1": "Yathā, mahārāja, sakaṭassa atibhārabharitassa nābhiyo ca nemiyo ca phalanti akkho bhijjati;",
  "mil5.1.4:8.2": "evameva kho, mahārāja, sabbasoceyyakiriyaguṇabhārabharitā mahāpathavī dhāretuṁ na visahantī calati kampati pavedhati.",
  "mil5.1.4:9.1": "Yathā vā pana, mahārāja, gaganaṁ anilajalavegasañchāditaṁ ussannajalabhārabharitaṁ ativātena phuṭitattā nadati ravati gaḷagaḷāyati;",
  "mil5.1.4:9.2": "evameva kho, mahārāja, mahāpathavī rañño vessantarassa dānabalavipulaussannabhārabharitā dhāretuṁ na visahantī calati kampati pavedhati.",
  "mil5.1.4:9.3_0": "Na hi, mahārāja, rañño vessantarassa cittaṁ rāgavasena pavattati, na dosavasena pavattati,",
  "mil5.1.4:9.3_1": "na mohavasena pavattati, na mānavasena pavattati, na diṭṭhivasena pavattati, na kilesavasena",
  "mil5.1.4:9.3_2": "pavattati, na vitakkavasena pavattati, na arativasena pavattati, atha kho dānavasena",
  "mil5.1.4:9.3_3": "bahulaṁ pavattati ‘kinti anāgatā yācakā mama santike āgaccheyyuṁ, āgatā ca yācakā",
  "mil5.1.4:9.3_4": "yathākāmaṁ labhitvā attamanā bhaveyyun’ti satataṁ samitaṁ dānaṁ pati mānasaṁ ṭhapitaṁ hoti.",
  "mil5.1.4:9.4": "Rañño, mahārāja, vessantarassa satataṁ samitaṁ dasasu ṭhānesu mānasaṁ ṭhapitaṁ hoti dame same khantiyaṁ saṁvare yame niyame akkodhe avihiṁsāyaṁ sacce soceyye.",
  "mil5.1.4:9.5_0": "Rañño, mahārāja, vessantarassa kāmesanā pahīnā, bhavesanā paṭippassaddhā, brahmacariyesanāyayeva",
  "mil5.1.4:9.5_1": "ussukkaṁ āpanno, rañño, mahārāja, vessantarassa attarakkhā pahīnā, sabbasattarakkhāya",
  "mil5.1.4:9.5_2": "ussukkaṁ āpanno ‘kinti ime sattā samaggā assu arogā sadhanā dīghāyukā’ti bahulaṁyeva mānasaṁ pavattati.",
  "mil5.1.4:9.6_0": "Dadamāno ca, mahārāja, vessantaro rājā taṁ dānaṁ na bhavasampattihetu deti, na dhanahetu",
  "mil5.1.4:9.6_1": "deti, na paṭidānahetu deti, na upalāpanahetu deti, na āyuhetu deti, na vaṇṇahetu",
  "mil5.1.4:9.6_2": "deti, na sukhahetu deti, na balahetu deti, na yasahetu deti, na puttahetu deti, na",
  "mil5.1.4:9.6_3": "dhītuhetu deti, atha kho sabbaññutañāṇahetu sabbaññutañāṇaratanassa kāraṇā evarūpe",
  "mil5.1.4:9.6_4": "atulavipulānuttare dānavare adāsi, sabbaññutaṁ patto ca imaṁ gāthaṁ abhāsi—",
  "mil5.1.4:10.1": "‘Jāliṁ kaṇhājinaṁ dhītaṁ,",
  "mil5.1.4:10.2": "maddideviṁ patibbataṁ;",
  "mil5.1.4:10.3": "Cajamāno na cintesiṁ,",
  "mil5.1.4:10.4": "bodhiyāyeva kāraṇā’ti.",
  "mil5.1.4:11.1": "Vessantaro, mahārāja, rājā akkodhena kodhaṁ jināti, asādhuṁ sādhunā jināti, kadariyaṁ dānena jināti, alikavādinaṁ saccena jināti, sabbaṁ akusalaṁ kusalena jināti.",
  "mil5.1.4:11.2_0": "Tassa evaṁ dadamānassa dhammānugatassa dhammasīsakassa dānanissandabalava vīriyavipulavipphārena",
  "mil5.1.4:11.2_1": "heṭṭhā mahāvātā sañcalanti saṇikaṁ saṇikaṁ sakiṁ sakiṁ ākulākulā vāyanti onamanti",
  "mil5.1.4:11.2_2": "unnamanti vinamanti, chinnapattapādapā papatanti, gumbaṁ gumbaṁ valāhakā gagane sandhāvanti,",
  "mil5.1.4:11.2_3": "rajosañcitā vātā dāruṇā honti, gaganaṁ uppīḷitā vātā vāyanti, sahasā dhamadhamāyanti,",
  "mil5.1.4:11.2_4": "mahābhīmo saddo niccharati, tesu vātesu kupitesu udakaṁ saṇikaṁ saṇikaṁ calati, udake",
  "mil5.1.4:11.2_5": "calite khubbhanti macchakacchapā, yamakayamakā ūmiyo jāyanti, jalacarā sattā tasanti,",
  "mil5.1.4:11.2_6": "jalavīci yuganaddho vattati, vīcinādo pavattati, ghorā bubbuḷā uṭṭhahanti, pheṇamālā",
  "mil5.1.4:11.2_7": "bhavanti, uttarati mahāsamuddo, disāvidisaṁ dhāvati udakaṁ, uddhaṁsotapaṭisotamukhā",
  "mil5.1.4:11.2_8": "sandanti saliladhārā, tasanti asurā garuḷā nāgā yakkhā, ubbijjanti ‘kiṁ nu kho, kathaṁ",
  "mil5.1.4:11.2_9": "nu kho, sāgaro viparivattatī’ti, gamanapathamesanti bhītacittā, khubhite luḷite jaladhāre",
  "mil5.1.4:11.2_10": "pakampati mahāpathavī sanagā sasāgarā, parivattati sinerugiri kūṭaselasikharo vinamamāno",
  "mil5.1.4:11.2_11": "hoti, vimanā honti ahinakulabiḷārakoṭṭhukasūkaramigapakkhino, rudanti yakkhā appesakkhā,",
  "mil5.1.4:11.2_12": "hasanti yakkhā mahesakkhā kampamānāya mahāpathaviyā.",
  "mil5.1.4:12.1_0": "Yathā, mahārāja, mahati mahāpariyoge uddhanagate udakasampuṇṇe ākiṇṇataṇḍule heṭṭhato",
  "mil5.1.4:12.1_1": "aggi jalamāno paṭhamaṁ tāva pariyogaṁ santāpeti, pariyogo santatto udakaṁ santāpeti,",
  "mil5.1.4:12.1_2": "udakaṁ santattaṁ taṇḍulaṁ santāpeti, taṇḍulaṁ santattaṁ ummujjati nimujjati, bubbuḷakajātaṁ",
  "mil5.1.4:12.1_3": "hoti, pheṇamālā uttarati;",
  "mil5.1.4:12.2_0": "evameva kho, mahārāja, vessantaro rājā yaṁ loke duccajaṁ, taṁ caji, tassa taṁ duccajaṁ",
  "mil5.1.4:12.2_1": "cajantassa dānassa sabhāvanissandena heṭṭhā mahāvātā dhāretuṁ na visahantā parikuppiṁsu,",
  "mil5.1.4:12.2_2": "mahāvātesu parikupitesu udakaṁ kampi, udake kampite mahāpathavī kampi, iti tadā mahāvātā",
  "mil5.1.4:12.2_3": "ca udakañca mahāpathavī cāti ime tayo ekamanā viya ahesuṁ mahādānanissandena vipulabalavīriyena",
  "mil5.1.4:12.2_4": "natthediso, mahārāja, aññassa dānānubhāvo, yathā vessantarassa rañño mahādānānubhāvo.",
  "mil5.1.4:12.3": "Yathā, mahārāja, mahiyā bahuvidhā maṇayo vijjanti.",
  "mil5.1.4:12.4": "Seyyathidaṁ—",
  "mil5.1.4:12.5_0": "indanīlo mahānīlo jotiraso veḷuriyo ummāpuppho sirīsapuppho manoharo sūriyakanto",
  "mil5.1.4:12.5_1": "candakanto vajiro khajjopanako phussarāgo lohitaṅgo masāragalloti, ete sabbe atikkamma",
  "mil5.1.4:12.5_2": "cakkavattimaṇi aggamakkhāyati, cakkavattimaṇi, mahārāja, samantā yojanaṁ obhāseti.",
  "mil5.1.4:12.6_0": "Evameva kho, mahārāja, yaṁ kiñci mahiyā dānaṁ vijjati api asadisadānaṁ paramaṁ, taṁ",
  "mil5.1.4:12.6_1": "sabbaṁ atikkamma vessantarassa rañño mahādānaṁ aggamakkhāyati, vessantarassa, mahārāja,",
  "mil5.1.4:12.6_2": "rañño mahādāne dīyamāne sattakkhattuṁ mahāpathavī kampitā”ti.",
  "mil5.1.4:13.1_0": "“Acchariyaṁ, bhante nāgasena, buddhānaṁ, abbhutaṁ, bhante nāgasena, buddhānaṁ, yaṁ",
  "mil5.1.4:13.1_1": "tathāgato bodhisatto samāno asamo lokena evaṅkhanti evaṁcitto evaṁadhimutti evaṁadhippāyo,",
  "mil5.1.4:13.1_2": "bodhisattānaṁ, bhante nāgasena, parakkamo dakkhāpito, pāramī ca jinānaṁ bhiyyo obhāsitā,",
  "mil5.1.4:13.1_3": "cariyaṁ caratopi tāva tathāgatassa sadevake loke seṭṭhabhāvo anudassito.",
  "mil5.1.4:13.2_0": "Sādhu, bhante nāgasena, thomitaṁ jinasāsanaṁ, jotitā jinapāramī, chinno titthiyānaṁ",
  "mil5.1.4:13.2_1": "vādagaṇṭhi, bhinno parāpavādakumbho, pañho gambhīro uttānīkato, gahanaṁ agahanaṁ",
  "mil5.1.4:13.2_2": "kataṁ, sammā laddhaṁ jinaputtānaṁ nibbāhanaṁ, evametaṁ, gaṇivarapavara, tathā sampaṭicchāmā”ti.",
  "mil5.1.4:14.1": "Pathavicalanapañho catuttho."
}