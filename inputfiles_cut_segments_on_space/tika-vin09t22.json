{
  "tika-vin09t22:0": "Saṅghādisesakaṇḍaṁ",
  "tika-vin09t22:1": "1. Ussayavādikāsikkhāpadavaṇṇanā",
  "tika-vin09t22:2_0": "Mānussayavasenakodhūssayavasenāti bāhullanayena vuttaṁ. Teneva vakkhati ‘‘ticittaṁ",
  "tika-vin09t22:2_1": "tivedana’’nti. Aḍḍakaraṇatthāyāti ettha aḍḍoti vohārikavinicchayo vuccati. Yaṁ pabbajitā",
  "tika-vin09t22:2_2": "‘‘adhikaraṇa’’ntipi vadanti, tassa karaṇatthāya vohārikavinicchayatthāyāti vuttaṁ",
  "tika-vin09t22:2_3": "hoti. Vītikkamakkhaṇeyevāti vatthujjhācārakkhaṇeyeva, na tatiyāya samanubhāsanāyāti",
  "tika-vin09t22:2_4": "adhippāyo. Bhikkhuniṁ saṅghato nissāretīti āpannaṁ bhikkhuniṁ bhikkhunisaṅghamhā",
  "tika-vin09t22:2_5": "nissāreti. Hetumhi cāyaṁ kattuvohāro ‘‘nissāraṇahetubhūtadhammo ‘nissāraṇīyo’ti vutto’’ti katvā.",
  "tika-vin09t22:3_0": "Yattha ṭhitāyāti upassayabhikkhācāramaggādīsu yasmiṁ ṭhāne ṭhitāya. Tato paṭṭhāya",
  "tika-vin09t22:3_1": "gacchantiyāti tato paṭṭhāya vohārikānaṁ santikaṁ gacchantiyā. Dutiyeti dutiyārocane.",
  "tika-vin09t22:3_2": "Tenāti upāsakena. Evaṁ vuttāyāti ‘‘mama ca tava ca kathaṁ tvaṁyeva ārocehī’’ti vuttāya.",
  "tika-vin09t22:3_3": "Aññena kathāpetīti kappiyakārakena kathāpeti. Yathā vā tathā vā hi ārociyamāneti",
  "tika-vin09t22:3_4": "kappiyakārako vā bhikkhuniyā kathaṁ paṭhamaṁ ārocetu, itaro vā attano kathaṁ (pāci.",
  "tika-vin09t22:3_5": "aṭṭha. 679). Kappiyakārako vā ubhinnampi kathaṁ, itaro vā ubhinnampi kathaṁ ārocetūti",
  "tika-vin09t22:3_6": "evaṁ yathā tathā ārociyamāne. Ubhinnampi pana kathaṁ sutvāti yathā tathā vā ārocitaṁ",
  "tika-vin09t22:3_7": "pana ubhinnampi kathaṁ sutvā.",
  "tika-vin09t22:4_0": "Ākaḍḍhiyamānā gacchatīti vuccamānā vohārikānaṁ santikaṁ gacchati, imassa ‘‘tassā",
  "tika-vin09t22:4_1": "anāpattī’’ti iminā sambandho. Evaṁ sesesupi. Rakkhaṁ yācatīti dhammikaṁ rakkhaṁ yācati.",
  "tika-vin09t22:4_2": "Idāni yathā yācitā rakkhā dhammikā hoti, taṁ dassetuṁ ‘‘upassaye aññehi kataṁ anācāraṁ",
  "tika-vin09t22:4_3": "anodissa ācikkhantī’’ti vuttaṁ. Tattha atītaṁ ārabbha atthi odissa ācikkhanā (pāci.",
  "tika-vin09t22:4_4": "aṭṭha. 679), atthi anodissa ācikkhanā, anāgataṁ ārabbhāpi atthi odissa ācikkhanā,",
  "tika-vin09t22:4_5": "atthi anodissa ācikkhanā.",
  "tika-vin09t22:5_0": "Kathaṁ atītaṁ ārabbha odissa ācikkhanā hoti? Bhikkhunupassaye gāmadārakā, dhuttādayo",
  "tika-vin09t22:5_1": "vā ye keci anācāraṁ vā ācaranti, rukkhaṁ vā chindanti, phalāphalaṁ vā haranti, parikkhāre",
  "tika-vin09t22:5_2": "vā acchindanti. Bhikkhunī vohārike upasaṅkamitvā ‘‘amhākaṁ upassaye idaṁ nāma kata’’nti",
  "tika-vin09t22:5_3": "vadati. ‘‘Kenā’’ti vutte ‘‘asukena ca asukena cā’’ti ācikkhati. Evaṁ atītaṁ ārabbha",
  "tika-vin09t22:5_4": "odissa ācikkhanā hoti, sā na vaṭṭati. Tañce sutvā te vohārikā tesaṁ daṇḍaṁ karonti,",
  "tika-vin09t22:5_5": "sabbaṁ bhikkhuniyā gīvā hoti. ‘‘Daṇḍaṁ gaṇhissantī’’ti adhippāyepi sati gīvāyeva",
  "tika-vin09t22:5_6": "hoti. Sace pana tassa ‘‘daṇḍaṁ gaṇhathā’’ti vadati, pañcamāsakamatte gahite pārājikaṁ hoti.",
  "tika-vin09t22:6_0": "Tehi ‘‘kenā’’ti vutte pana ‘‘asukenā’ti vattuṁ amhākaṁ na vaṭṭati, tumheyeva jānissatha.",
  "tika-vin09t22:6_1": "Kevalañhi mayaṁ rakkhaṁ yācāma, taṁ no detha, avahaṭabhaṇḍampi āharāpethā’’ti vattabbaṁ.",
  "tika-vin09t22:6_2": "Evaṁ anodissa ācikkhanā hoti, sā vaṭṭati. Evaṁ vutte sacepi te vohārikā te kārake",
  "tika-vin09t22:6_3": "gavesitvā tesaṁ daṇḍaṁ karonti, sabbaṁ sāpateyyampi gahitaṁ, bhikkhuniyā neva gīvā, na āpatti.",
  "tika-vin09t22:7_0": "Parikkhāraṁ harante disvā tesaṁ anatthakāmatāya ‘‘coro coro’’ti vattumpi na vaṭṭati.",
  "tika-vin09t22:7_1": "Evaṁ vuttepi hi yaṁ tesaṁ daṇḍaṁ karonti, sabbaṁ bhikkhuniyā gīvā hoti. Attano vacanakaraṁ",
  "tika-vin09t22:7_2": "pana ‘‘iminā me parikkhāro gahito, taṁ āharāpehi, mā cassa daṇḍaṁ karothā’’ti vattuṁ",
  "tika-vin09t22:7_3": "vaṭṭati. Dāsadāsivāpiādīnaṁ atthāya aḍḍaṁ karonti, ayaṁ akappiyaaḍḍo nāma, na vaṭṭati.",
  "tika-vin09t22:8_0": "Kathaṁ anāgataṁ ārabbha odissa ācikkhanā hoti? Vuttanayeneva parehi anācārādīsu katesu",
  "tika-vin09t22:8_1": "bhikkhunī vohārike evaṁ vadati ‘‘amhākaṁ upassaye idañcidañca karonti, rakkhaṁ no",
  "tika-vin09t22:8_2": "detha āyatiṁ akaraṇatthāyā’’ti. ‘‘Kena evaṁ kata’’nti vutte ‘‘asukena ca asukena",
  "tika-vin09t22:8_3": "cā’’ti ācikkhati. Evaṁ anāgataṁ ārabbha odissa ācikkhanā hoti, sāpi na vaṭṭati. Tesañhi",
  "tika-vin09t22:8_4": "daṇḍe kate purimanayeneva sabbaṁ bhikkhuniyā gīvā. Sesaṁ purimasadisameva.",
  "tika-vin09t22:9_0": "Sace pana vohārikā bhikkhunupassaye evarūpaṁ anācāraṁ karontānaṁ ‘‘imaṁ nāma daṇḍaṁ",
  "tika-vin09t22:9_1": "karomā’’ti bheriṁ carāpetvā āṇāya atiṭṭhamāne pariyesitvā daṇḍaṁ karonti, bhikkhuniyā",
  "tika-vin09t22:9_2": "neva gīvā, na āpatti.",
  "tika-vin09t22:10_0": "Yo cāyaṁ bhikkhunīnaṁ vutto, bhikkhūnampi eseva nayo. Bhikkhunopi hi odissa ācikkhanā",
  "tika-vin09t22:10_1": "na vaṭṭati, yaṁ tathā ācikkhite tesaṁ daṇḍaṁ karonti, taṁ sabbaṁ gīvā hoti. Vuttanayeneva",
  "tika-vin09t22:10_2": "daṇḍaṁ gaṇhāpentassa pārājikaṁ. Yo pana ‘‘daṇḍaṁ karissantī’’ti jānantopi anodissa",
  "tika-vin09t22:10_3": "katheti, te ca pariyesitvā daṇḍaṁ karontiyeva, na doso. Vihārasīmāya rukkhādīni chindantānaṁ",
  "tika-vin09t22:10_4": "vāsipharasuādīni gahetvā pāsāṇe koṭṭenti, na vaṭṭati. Sace dhārā bhijjati, kārāpetvā",
  "tika-vin09t22:10_5": "dātabbā. Upadhāvitvā tesaṁ parikkhāre gaṇhanti, tampi na kātabbaṁ. Lahuparivattañhi",
  "tika-vin09t22:10_6": "cittaṁ, theyyacetanāya uppannāya mūlacchejjampi gaccheyya.",
  "tika-vin09t22:11": "Ussayavādikāsikkhāpadavaṇṇanā niṭṭhitā.",
  "tika-vin09t22:12": "2. Corivuṭṭhāpikāsikkhāpadavaṇṇanā",
  "tika-vin09t22:13_0": "Mallagaṇabhaṭiputtagaṇādikantiādīsu (sārattha. ṭī. pācittiya 3.683) mallagaṇo nāma",
  "tika-vin09t22:13_1": "nārāyanabhattiko tattha tattha pānīyaṭṭhapanapokkharaṇikhaṇanādipuññakammakārako",
  "tika-vin09t22:13_2": "gaṇo. Bhaṭiputtagaṇo nāma kumārabhattikagaṇo. Dhammagaṇoti sāsanabhattiko anekappakārapuññakammakārako",
  "tika-vin09t22:13_3": "gaṇo. Gandhikaseṇīti anekappakārasugandhivikatikārako gaṇo. Dussikaseṇīti dussavāṇijasamūho,",
  "tika-vin09t22:13_4": "pesakāragaṇoti attho.",
  "tika-vin09t22:14_0": "Vuṭṭhāpentiyāti upasampādentiyā. Kenaci karaṇīyena pakkantāsu bhikkhunīsu agantvā",
  "tika-vin09t22:14_1": "khaṇḍasīmaṁ yathānisinnaṭṭhāneyeva attano nissitakaparisāya saddhiṁ vuṭṭhāpentiyā",
  "tika-vin09t22:14_2": "vācācittato samuṭṭhāti (pāci. aṭṭha. 683), aññaṁ sīmaṁ vā nadiṁ vā gantvā vuṭṭhāpentiyā",
  "tika-vin09t22:14_3": "kāyavācācittato samuṭṭhātīti āha ‘‘corivuṭṭhāpanasamuṭṭhāna’’nti. Anāpucchā vuṭṭhāpanavasena",
  "tika-vin09t22:14_4": "kiriyākiriyaṁ. Paññattiṁ ajānantā ariyāpi vuṭṭhāpentīti vā kammavācāpariyosāne āpattikkhaṇe",
  "tika-vin09t22:14_5": "vipākābyākatasamaṅgitāvasena vā ticittaṁ.",
  "tika-vin09t22:15": "Corivuṭṭhāpikāsikkhāpadavaṇṇanā niṭṭhitā.",
  "tika-vin09t22:16": "3. Ekagāmantaragamanasikkhāpadavaṇṇanā",
  "tika-vin09t22:17_0": "Añño gāmo gāmantaraṁ. Nadipāranti nadiyā pārimatīraṁ. ‘‘Gāmantaraṁ gaccheyyā’’ti",
  "tika-vin09t22:17_1": "(pāci. 687, 691) vuttattā aññasmiṁ gāmeyeva āpatti, na sakagāmeti āha ‘‘sakagāmato",
  "tika-vin09t22:17_2": "tāvā’’tiādi. Parikkhepe vā upacāre vā atikkanteti parikkhittassa gāmassa parikkhepe",
  "tika-vin09t22:17_3": "vā aparikkhittassa gāmassa parikkhepārahaṭṭhāne vā atikkante. Dutiyena atikkantamatteti",
  "tika-vin09t22:17_4": "dutiyena pādena itarassa gāmassa parikkhepe vā upacāre vā atikkantamatte. Yesu pana",
  "tika-vin09t22:17_5": "potthakesu ‘‘ekena pādena itarassa gāmassa parikkhepe vā atikkante, upacāre vā okkante",
  "tika-vin09t22:17_6": "thullaccayaṁ, dutiyena atikkantamatte, okkantamatte vā saṅghādiseso’’ti pāṭho dissati,",
  "tika-vin09t22:17_7": "tattha ‘‘okkante, okkantamatte vā’’ti etāni dve padāni pāḷiyā virujjhanti. ‘‘Aparikkhittassa",
  "tika-vin09t22:17_8": "gāmassa upacāraṁ atikkāmentiyā’’ti (pāci. 692) hi pāḷi. Tathā samantapāsādikāyapi",
  "tika-vin09t22:17_9": "virujjhanti. Tattha hi –",
  "tika-vin09t22:18_0": "‘‘Parikkhepārahaṭṭhānaṁ ekena pādena atikkamati, thullaccayaṁ. Dutiyena atikkantamatte",
  "tika-vin09t22:18_1": "saṅghādiseso. Apicettha sakagāmato…pe… ekena pādena itarassa gāmassa parikkhepe vā",
  "tika-vin09t22:18_2": "upacārevā atikkantamatte thullaccayaṁ, dutiyena atikkantamatte saṅghādiseso’’ti –",
  "tika-vin09t22:19_0": "Vuttaṁ. ‘‘Paṭhamaṁ pādaṁ atikkāmentiyā’’tiādivacanato (pāci. 692) padasā gamanameva",
  "tika-vin09t22:19_1": "idhādhippetanti āha ‘‘padasā pavisantiyā āpattī’’ti. Iminā sacepi hatthipiṭṭhiādīhi",
  "tika-vin09t22:19_2": "vā iddhiyā vā pavisati, vaṭṭatiyevāti dasseti. Ayamettha saṅkhepo, vitthāro pana",
  "tika-vin09t22:19_3": "samantapāsādikāya (pāci. aṭṭha. 692) vuttoti adhippāyo.",
  "tika-vin09t22:20_0": "Nadipāragamane vuttalakkhaṇāya nadiyāti ‘‘nadī nāma timaṇḍalaṁ paṭicchādetvā yattha",
  "tika-vin09t22:20_1": "katthaci uttarantiyā antaravāsako temiyatī’’ti (pāci. 692) nadipāragamanavibhaṅge",
  "tika-vin09t22:20_2": "vuttalakkhaṇāya nadiyā. Nadipāragamanavibhaṅgo hi idha nadipāragamanasaddena vutto.",
  "tika-vin09t22:20_3": "Puna orimatīrameva paccuttarantiyā vāti paratīraṁ gantukāmatāya otiṇṇattā vuttaṁ.",
  "tika-vin09t22:20_4": "Itarissā pana ayaṁ pakkantaṭṭhāne ṭhitā hoti, tasmā paratīraṁ gacchantiyā anāpatti.",
  "tika-vin09t22:20_5": "Sace sajjhāyaṁ vā padhānaṁ vā aññaṁ vā kiñci kammaṁ kurumānā ‘‘pure aruṇeyeva dutiyikāya",
  "tika-vin09t22:20_6": "santikaṁ gamissāmī’’ti (pāci. aṭṭha. 692) ābhogaṁ karoti, ajānantiyā eva tassā aruṇo",
  "tika-vin09t22:20_7": "uggacchati , anāpattīti āha ‘‘pure aruṇeyevā’’tiādi. Atha pana ‘‘yāva aruṇuggamanā",
  "tika-vin09t22:20_8": "idheva bhavissāmī’’ti vā anābhogena vā vihārassa ekadese acchati, dutiyikāya hatthapāsaṁ",
  "tika-vin09t22:20_9": "na otarati, aruṇuggamane saṅghādiseso. Hatthapāsoyeva hi idha pamāṇaṁ. Hatthapāsātikkame",
  "tika-vin09t22:20_10": "ekagabbhopi na rakkhati. Tenāha ‘‘ekagabbhe…pe… āpattī’’ti.",
  "tika-vin09t22:21_0": "Dassanūpacāraṁ vā savanūpacāraṁ vāti ettha dassanūpacāro nāma yattha ṭhitaṁ dutiyikā",
  "tika-vin09t22:21_1": "passati. Savanūpacāro nāma yattha ṭhitā maggamūḷhasaddena viya, dhammassavanārocanasaddena",
  "tika-vin09t22:21_2": "viya ca ‘‘ayye’’ti saddāyantiyā saddaṁ suṇāti. Tasmāti yasmā ohīyanaṁ nāma dassanūpacārasavanūpacārānamaññatarassa",
  "tika-vin09t22:21_3": "vijahanaṁ, tasmā. Antogāme pana ohīyanaṁ vaṭṭatīti āha ‘‘indakhīlātikkamato paṭṭhāyā’’ti",
  "tika-vin09t22:21_4": "ādi. Tattha indakhīlātikkamatoti ummārātikkamato. Bahigāmeti gāmassa bahipadese.",
  "tika-vin09t22:21_5": "Maggamūḷhā uccāsaddaṁ karontīti āha ‘‘maggamūḷhasaddena viyā’’ti. Maggamūḷhaṁ avhāyantassa",
  "tika-vin09t22:21_6": "saddena viyātipi vadanti. Saddāyantiyāti saddaṁ karontiyā. ‘‘Saddassavanātikkame",
  "tika-vin09t22:21_7": "āpattiyevā’’ti iminā dassanūpacāro evarūpe savanūpacāre vijahite na rakkhati, jahitamatteva",
  "tika-vin09t22:21_8": "āpatti saṅghādisesassāti dasseti.",
  "tika-vin09t22:22_0": "Maggaṁ gacchantīti ekamaggaṁ gacchanti. Sace purimāyo aññena maggena gacchanti, pakkantā",
  "tika-vin09t22:22_1": "nāma honti, anāpattiyeva. Dvinnaṁ gacchantīnaṁ ekā anubandhituṁ asakkontī ‘‘gacchatu",
  "tika-vin09t22:22_2": "aya’’nti ohīyati, itarāpi ‘‘ohīyatu aya’’nti gacchati, dvinnampi āpatti. Sace pana",
  "tika-vin09t22:22_3": "gacchantīsu purimāpi aññaṁ maggaṁ gaṇhāti, pacchimāpi aññaṁ, ekā ekissā pakkantaṭṭhāne",
  "tika-vin09t22:22_4": "tiṭṭhati, dvinnampi anāpatti.",
  "tika-vin09t22:23_0": "‘‘Saṅghādisesā caturo’’ti (pari. aṭṭha. 479) ayaṁ pañho aruṇuggamane gāmantarapariyāpannaṁ",
  "tika-vin09t22:23_1": "nadipāraṁ okkantabhikkhuniṁ sandhāya vutto. Sā hi sakagāmato paccūsasamaye nikkhamitvā",
  "tika-vin09t22:23_2": "aruṇuggamanakāle vuttappakāraṁ nadipāraṁ okkantamattāva rattivippavāsagāmantaranadipāragamanagaṇamhāohīyanalakkhaṇe",
  "tika-vin09t22:23_3": "ekappahāreneva caturo saṅghādisese āpajjati.",
  "tika-vin09t22:24": "Pakkhasaṅkantāya vāti titthāyatanaṁ saṅkantāya. Anantarāyenāti hatthimocanādiantarāyaṁ vinā.",
  "tika-vin09t22:25": "Ekagāmantaragamanasikkhāpadavaṇṇanā niṭṭhitā.",
  "tika-vin09t22:26": "4. Ukkhittakaosāraṇasikkhāpadavaṇṇanā",
  "tika-vin09t22:27": "Tassevakārakasaṅghassāti yo ukkhepanīyakammakārako gaṇo, tasseva kārakasaṅghassa. Vatte vā vattantinti tecattālīsappabhede netthāravatte vattamānaṁ.",
  "tika-vin09t22:28": "Ukkhittakaosāraṇasikkhāpadavaṇṇanā niṭṭhitā.",
  "tika-vin09t22:29": "5. Bhojanappaṭiggahaṇapaṭhamasikkhāpadavaṇṇanā",
  "tika-vin09t22:30_0": "Ekatoavassuteti puggalassa vā bhikkhuniyā vā avassute. Mahāpaccariyaṁ panettha ‘‘bhikkhuniyā",
  "tika-vin09t22:30_1": "avassutabhāveti daṭṭhabba’’nti (pāci. aṭṭha. 701) vuttaṁ. Taṁ ‘‘anavassutoti jānantī",
  "tika-vin09t22:30_2": "paṭiggaṇhātī’’ti (pāci. 703) imāya pāḷiyā na sameti. Yadi hi puggalassa avassutabhāvo",
  "tika-vin09t22:30_3": "nappamāṇaṁ, kiṁ ‘‘anavassutoti jānantī’’ti iminā vacanena, ‘‘anāpatti ubhatoanavassutā",
  "tika-vin09t22:30_4": "honti, anavassutā paṭiggaṇhātī’’ti ettakameva vattabbaṁ siyā. Ubhosu anavassutesūti",
  "tika-vin09t22:30_5": "puggalo ceva bhikkhunī cāti ubhosu anavassutesu gaṇhantiyā sabbathāpi anāpatti. ‘‘Anavassuto’’ti",
  "tika-vin09t22:30_6": "vā ñatvā gaṇhantiyāti sayaṁ anavassutā samānā avassutepi ‘‘anavassuto aya’’nti saññāya",
  "tika-vin09t22:30_7": "tassa hatthato paṭiggaṇhantiyā. Atha sayaṁ anavassutāpi aññaṁ avassutaṁ vā anavassutaṁ",
  "tika-vin09t22:30_8": "vā ‘‘avassuto’’ti ñatvā paṭiggaṇhāti, dukkaṭameva. Vuttañhetaṁ anantarasikkhāpade",
  "tika-vin09t22:30_9": "‘‘kissa tvaṁ, ayye, na paṭiggaṇhāsīti, avassutā, ayyeti, tvaṁ pana, ayye, avassutāti,",
  "tika-vin09t22:30_10": "nāhaṁ, ayye, avassutā’’ti.",
  "tika-vin09t22:31": "Bhojanappaṭiggahaṇapaṭhamasikkhāpadavaṇṇanā niṭṭhitā.",
  "tika-vin09t22:32": "6. Bhojanappaṭiggahaṇadutiyasikkhāpadavaṇṇanā",
  "tika-vin09t22:33": "Dukkaṭādikā saṅghādisesapariyosānā āpattiyo iminā sikkhāpadena uyyojikāyeva, itarissā pana āpattibhedo paṭhamasikkhāpadenāti āha ‘‘sā evaṁ uyyojanenā’’tiādi.",
  "tika-vin09t22:34": "Kulānuddayatāyāti kulānukampakatāya.",
  "tika-vin09t22:35": "Bhojanappaṭiggahaṇadutiyasikkhāpadavaṇṇanā niṭṭhitā.",
  "tika-vin09t22:36": "7-13. Sañcarittādisikkhāpadavaṇṇanā",
  "tika-vin09t22:37": "Sattamādīni uttānatthāneva.",
  "tika-vin09t22:38": "Sañcarittādisikkhāpadavaṇṇanā niṭṭhitā.",
  "tika-vin09t22:39": "14-17. Saṅghabhedakādisikkhāpadavaṇṇanā",
  "tika-vin09t22:40_0": "Bhikkhunī saṅghaṁ na bhindatīti kammaṁ, uddeso cāti dvīhi bhedo, so tāya saddhiṁ",
  "tika-vin09t22:40_1": "natthīti bhikkhunī saṅghaṁ na bhindati. Na kevalaṁ parivāsābhāvoyevāti āha ‘‘chādanapaccayāpī’’tiādi.",
  "tika-vin09t22:40_2": "Ettha ca ‘‘chādanapaccayāpi na dukkaṭaṁ āpajjatī’’ti pāṭho daṭṭhabbo, chādanapaccayāpi",
  "tika-vin09t22:40_3": "dukkaṭaṁ na āpajjatīti attho. Evañca katvā –",
  "tika-vin09t22:41": "‘‘Āpajjati garukaṁ sāvasesaṁ;",
  "tika-vin09t22:42": "Chādeti anādariyaṁ paṭicca;",
  "tika-vin09t22:43": "Na bhikkhunī no ca phuseyya vajjaṁ;",
  "tika-vin09t22:44": "Pañhāmesā kusalehi cintitā’’ti. (pari. 481) –",
  "tika-vin09t22:45_0": "Ettha bhikkhuninisedho upapanno hoti. Yesu pana potthakesu ‘‘chādanapaccayā pana",
  "tika-vin09t22:45_1": "dukkaṭaṁ āpajjatī’’ti vinā na-kāraṁ pāṭho dissati, so pamādalekhoti daṭṭhabbaṁ. Tasmāti",
  "tika-vin09t22:45_2": "yasmā parivāso nāma natthi, tasmā. Attano sīmaṁ sodhetvā vihārasīmāya vāti vihāre",
  "tika-vin09t22:45_3": "baddhasīmameva sandhāya vuttaṁ. Sodhetuṁ asakkontīhīti vihārasīmaṁ sodhetuṁ asakkontīhi.",
  "tika-vin09t22:46_0": "Mukhamattanidassananti pavesopāyamattanidassanaṁ. Etthāha – atha kasmā yathā bhikkhumānattakathāya",
  "tika-vin09t22:46_1": "‘‘parikkhittassa vihārassa parikkhepato, aparikkhittassa vihārassa parikkhepārahaṭṭhānato",
  "tika-vin09t22:46_2": "dve leḍḍupāte atikkammā’’ti (kaṅkhā. aṭṭha. nigamanavaṇṇanā) vuttaṁ, evamavatvā ‘‘gāmūpacārato",
  "tika-vin09t22:46_3": "ca bhikkhūnaṁ vihārūpacārato ca dve leḍḍupāte atikkamitvā’’ti idha vuttanti? Tatra",
  "tika-vin09t22:46_4": "ceke vadanti ‘‘bhikkhūnaṁ vuttappakāraṁ padesaṁ atikkamitvā gāmepi taṁ kammaṁ kātuṁ",
  "tika-vin09t22:46_5": "vaṭṭati, bhikkhunīnaṁ pana gāme na vaṭṭati, tasmā evaṁ vutta’’nti. Apare pana bhaṇanti",
  "tika-vin09t22:46_6": "‘‘bhikkhūnampi gāme na vaṭṭati, bhikkhuvihāro nāma pubbeyeva gāmūpacāraṁ atikkamitvā",
  "tika-vin09t22:46_7": "tiṭṭhati , tasmā gāmaṁ avatvā vihārūpacārameva heṭṭhā vuttaṁ. Bhikkhunīnaṁ pana vihāro",
  "tika-vin09t22:46_8": "gāmeyeva, na bahi, tasmā gāmūpacārañca vihārūpacārañca ubhayamevettha dassitaṁ. Tasmā",
  "tika-vin09t22:46_9": "ubhayatthāpi atthato nānātthaṁ natthī’’ti. Vīmaṁsitvā yañcettha yujjati, taṁ gahetabbaṁ.",
  "tika-vin09t22:47": "Tato paṭṭhāyāti ārocitakālato paṭṭhāya.",
  "tika-vin09t22:48": "Saṅghabhedakādisikkhāpadavaṇṇanā niṭṭhitā.",
  "tika-vin09t22:49": "Iti kaṅkhāvitaraṇiyā pātimokkhavaṇṇanāya",
  "tika-vin09t22:50": "Vinayatthamañjūsāyaṁ līnatthappakāsaniyaṁ",
  "tika-vin09t22:51": "Bhikkhunipātimokkhe saṅghādisesavaṇṇanā niṭṭhitā."
}