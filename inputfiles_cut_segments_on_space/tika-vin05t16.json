{
  "tika-vin05t16:0": "16. Sahaseyyavinicchayakathā",
  "tika-vin05t16:1_0": "79. Duvidhaṁ sahaseyyakanti “yo pana bhikkhu anupasampannena uttaridirattatirattaṁ",
  "tika-vin05t16:1_1": "sahaseyyaṁ kappeyya, pācittiyaṁ. Yo pana bhikkhu mātugāmena sahaseyyaṁ kappeyya,",
  "tika-vin05t16:1_2": "pācittiya”nti evaṁ vuttaṁ sahaseyyasikkhāpadadvayaṁ sandhāya vuttaṁ. Tatrāyaṁ vinicchayo",
  "tika-vin05t16:1_3": "– anupasampannena saddhiṁ tiṇṇaṁ rattīnaṁ upari catutthadivase atthaṅgate sūriye",
  "tika-vin05t16:1_4": "sabbacchannasabbaparicchanne yebhuyyacchannayebhuyyaparicchanne vā senāsane pubbāpariyena",
  "tika-vin05t16:1_5": "vā ekakkhaṇe vā nipajjantassa pācittiyaṁ. Tattha chadanaṁ anāhacca diyaḍḍhahatthubbedhena",
  "tika-vin05t16:1_6": "pākārādinā yena kenaci paricchannampi sabbaparicchannamicceva veditabbaṁ. Yaṁ senāsanaṁ",
  "tika-vin05t16:1_7": "upari pañcahi chadanehi aññena vā kenaci sabbameva paricchannaṁ, idaṁ sabbacchannaṁ",
  "tika-vin05t16:1_8": "nāma senāsanaṁ. Aṭṭhakathāsu pana pākaṭavohāraṁ gahetvā vācuggatavasena “sabbacchannaṁ",
  "tika-vin05t16:1_9": "nāma pañcahi chadanehi channa”nti vuttaṁ. Kiñcāpi vuttaṁ, atha kho dussakuṭiyaṁ sayantassapi",
  "tika-vin05t16:1_10": "na sakkā anāpatti kātuṁ, tasmā yaṁ kiñci paṭicchādanasamatthaṁ idha chadanañca paricchannañca",
  "tika-vin05t16:1_11": "veditabbaṁ. Pañcavidhacchadaneyeva hi gayhamāne padaracchannepi sahaseyyā na bhaveyya,",
  "tika-vin05t16:1_12": "tasmā yaṁ senāsanaṁ bhūmito paṭṭhāya yāvachadanaṁ āhacca pākārena vā aññena vā kenaci",
  "tika-vin05t16:1_13": "antamaso vatthenapi parikkhittaṁ, idaṁ sabbaparicchannaṁ nāma senāsanaṁ. Chadanaṁ",
  "tika-vin05t16:1_14": "anāhacca sabbantimena pariyāyena diyaḍḍhahatthubbedhena pākārādinā parikkhittampi",
  "tika-vin05t16:1_15": "sabbaparicchannameva. Yassa pana upari bahutaraṁ ṭhānaṁ channaṁ, appaṁ acchannaṁ,",
  "tika-vin05t16:1_16": "samantato vā bahutaraṁ parikkhittaṁ, appaṁ aparikkhittaṁ, idaṁ yebhuyyenachannaṁ",
  "tika-vin05t16:1_17": "yebhuyyenaparicchannaṁ nāma.",
  "tika-vin05t16:2_0": "Iminā lakkhaṇena samannāgato sacepi sattabhūmiko pāsādo ekūpacāro hoti, satagabbhaṁ",
  "tika-vin05t16:2_1": "vā catusālaṁ, ekaṁ senāsanamicceva saṅkhaṁ gacchati. Evarūpe senāsane anupasampannena",
  "tika-vin05t16:2_2": "saddhiṁ catutthadivase atthaṅgate sūriye nipajjantassa pācittiyaṁ vuttaṁ. Sace pana",
  "tika-vin05t16:2_3": "sambahulā sāmaṇerā, eko bhikkhu, sāmaṇeragaṇanāya pācittiyā. Te ce uṭṭhāyuṭṭhāya",
  "tika-vin05t16:2_4": "nipajjanti, tesaṁ payoge payoge bhikkhussa āpatti, bhikkhussa uṭṭhāyuṭṭhāya nipajjane",
  "tika-vin05t16:2_5": "pana bhikkhusseva payogena bhikkhussa āpatti. Sace sambahulā bhikkhū, eko sāmaṇero,",
  "tika-vin05t16:2_6": "ekopi sabbesaṁ āpattiṁ karoti. Tassa uṭṭhāyuṭṭhāya nipajjanenapi bhikkhūnaṁ āpattiyeva.",
  "tika-vin05t16:2_7": "Ubhayesaṁ sambahulabhāvepi eseva nayo.",
  "tika-vin05t16:3_0": "80. Apicettha ekāvāsādikampi catukkaṁ veditabbaṁ. Yo hi ekasmiṁ āvāse ekeneva anupasampannena",
  "tika-vin05t16:3_1": "saddhiṁ tirattaṁ sahaseyyaṁ kappeti, tassa catutthadivasato paṭṭhāya devasikā āpatti.",
  "tika-vin05t16:3_2": "Yopi ekasmiṁyeva āvāse nānāanupasampannehi saddhiṁ tirattaṁ sahaseyyaṁ kappeti, tassapi.",
  "tika-vin05t16:3_3": "Yopi nānāāvāsesu ekeneva anupasampannena saddhiṁ tirattaṁ sahaseyyaṁ kappeti, tassapi.",
  "tika-vin05t16:3_4": "Yopi nānāāvāsesu nānāanupasampannehi saddhiṁ yojanasatampi gantvā sahaseyyaṁ kappeti,",
  "tika-vin05t16:3_5": "tassapi catutthadivasato paṭṭhāya devasikā āpatti.",
  "tika-vin05t16:4_0": "Ayañca sahaseyyāpatti nāma “bhikkhuṁ ṭhapetvā avaseso anupasampanno nāmā”ti vacanato",
  "tika-vin05t16:4_1": "antamaso pārājikavatthubhūtena tiracchānagatenapi saddhiṁ hoti, tasmā sacepi godhābiḷālamaṅgusādīsu",
  "tika-vin05t16:4_2": "koci pavisitvā bhikkhuno vasanasenāsane ekūpacāraṭṭhāne sayati, sahaseyyāva hoti.",
  "tika-vin05t16:4_3": "Yadi pana thambhānaṁ upari katapāsādassa uparimatalena saddhiṁ asambaddhabhittikassa",
  "tika-vin05t16:4_4": "bhittiyā upariṭhitasusiratulāsīsassa susirena pavisitvā tulāya abbhantare sayitvā",
  "tika-vin05t16:4_5": "teneva susirena nikkhamitvā gacchati, heṭṭhāpāsāde sayitabhikkhussa anāpatti. Sace",
  "tika-vin05t16:4_6": "chadane chiddaṁ hoti, tena pavisitvā antochadane vasitvā teneva pakkamati, nānūpacāre",
  "tika-vin05t16:4_7": "uparimatale chadanabbhantare sayitassa āpatti, heṭṭhimatale sayitassa anāpatti. Sace",
  "tika-vin05t16:4_8": "antopāsādeneva ārohitvā sabbatalāni paribhuñjanti, ekūpacārāni honti, tesu yattha",
  "tika-vin05t16:4_9": "katthaci sayitassa āpatti, sabhāsaṅkhepena kate aḍḍhakuṭṭake senāsane sayitassa tulāvāḷasaghāṭādīsu",
  "tika-vin05t16:4_10": "kapotādayo sayanti, āpattiyeva. Parikkhepassa bahigate nibbakosabbhantare sayanti,",
  "tika-vin05t16:4_11": "anāpatti. Parimaṇḍalaṁ vā caturassaṁ vā ekacchadanāya gabbhamālāya satagabbhaṁ cepi",
  "tika-vin05t16:4_12": "senāsanaṁ hoti, tatra ce ekena sādhāraṇadvārena pavisitvā visuṁ pākārena aparicchinnagabbhūpacāre",
  "tika-vin05t16:4_13": "sabbagabbhepi pavisanti, ekagabbhepi anupasampanne nipanne sabbagabbhesu nipannānaṁ",
  "tika-vin05t16:4_14": "āpatti. Sace sapamukhā gabbhā honti, pamukhañca upari acchannaṁ, pamukhe sayito gabbhe",
  "tika-vin05t16:4_15": "sayitānaṁ āpattiṁ na karoti. Sace pana gabbhacchadaneneva saddhiṁ sambandhachadanaṁ,",
  "tika-vin05t16:4_16": "tatra sayito sabbesaṁ āpattiṁ karoti. Kasmā? Sabbacchannattā ca sabbaparicchannattā",
  "tika-vin05t16:4_17": "ca. Gabbhaparikkhepoyeva hissa parikkhepo.",
  "tika-vin05t16:5_0": "81. Yepi ekasāladvisālatisālacatusālasannivesā mahāpāsādā ekasmiṁ okāse pāde dhovitvā",
  "tika-vin05t16:5_1": "paviṭṭhena sakkā honti sabbattha anuparigantuṁ, tesupi sahaseyyāpattiyā na muccati.",
  "tika-vin05t16:5_2": "Sace tasmiṁ tasmiṁ ṭhāne upacāraṁ paricchinditvā katā honti, ekūpacāraṭṭhāneyeva",
  "tika-vin05t16:5_3": "āpatti. Dvīhi dvārehi yuttassa sudhāchadanamaṇḍapassa majjhe pākāraṁ karonti, ekena",
  "tika-vin05t16:5_4": "dvārena pavisitvā ekasmiṁ paricchede anupasampanno sayati, ekasmiṁ bhikkhu, anāpatti.",
  "tika-vin05t16:5_5": "Pākāre godhādīnaṁ pavisanamattaṁ chiddaṁ hoti, ekasmiñca paricchede godhā sayanti,",
  "tika-vin05t16:5_6": "anāpattiyeva. Na hi chiddena gehaṁ ekūpacāraṁ nāma hoti. Sace pākāramajjhe chinditvā",
  "tika-vin05t16:5_7": "dvāraṁ yojenti, ekūpacāratāya āpatti. Taṁ dvāraṁ kavāṭena pidahitvā sayanti, āpattiyeva.",
  "tika-vin05t16:5_8": "Na hi dvārapidahanena gehaṁ nānūpacāraṁ nāma hoti, dvāraṁ vā advāraṁ. Kavāṭañhi saṁvaraṇavivaraṇehi",
  "tika-vin05t16:5_9": "yathāsukhaṁ vaḷañjanatthāya kataṁ, na vaḷañjupacchedanatthāya. Sace taṁ dvāraṁ puna",
  "tika-vin05t16:5_10": "iṭṭhakāhi pidahanti, advāraṁ hoti, purime nānūpacārabhāveyeva tiṭṭhati. Dīghapamukhaṁ",
  "tika-vin05t16:5_11": "cetiyagharaṁ hoti, ekaṁ kavāṭaṁ anto, ekaṁ bahi, dvinnaṁ kavāṭānaṁ antare anupasampanno",
  "tika-vin05t16:5_12": "antocetiyaghare sayantassa āpattiṁ karoti ekūpacārattā.",
  "tika-vin05t16:6_0": "Ayañhettha saṅkhepo – senāsanaṁ khuddakaṁ vā hotu mahantaṁ vā, aññena saddhiṁ sambandhaṁ",
  "tika-vin05t16:6_1": "vā asambandhaṁ vā, dīghaṁ vā vaṭṭaṁ vā caturassaṁ vā, ekabhūmikaṁ vā anekabhūmikaṁ",
  "tika-vin05t16:6_2": "vā, yaṁ yaṁ ekūpacāraṁ, sabbattha sahaseyyāpatti hotīti. Ettha ca yena kenaci paṭicchadanena",
  "tika-vin05t16:6_3": "sabbacchanne sabbaparicchanne pācittiyaṁ, yebhuyyenachanne yebhuyyenaparicchanne",
  "tika-vin05t16:6_4": "pācittiyaṁ, sabbacchanne yebhuyyenaparicchanne pācittiyaṁ, sabbacchanne upaḍḍhaparicchanne",
  "tika-vin05t16:6_5": "pācittiyaṁ, yebhuyyenachanne upaḍḍhaparicchanne pācittiyaṁ, sabbaparicchanne yebhuyyenachanne",
  "tika-vin05t16:6_6": "pācittiyaṁ, sabbaparicchanne upaḍḍhacchanne pācittiyaṁ, yebhuyyenaparicchanne upaḍḍhacchanne",
  "tika-vin05t16:6_7": "pācittiyanti aṭṭha pācittiyāni. Upaḍḍhacchanne upaḍḍhaparicchanne dukkaṭaṁ, sabbacchanne",
  "tika-vin05t16:6_8": "cūḷakaparicchanne dukkaṭaṁ, yebhuyyenachanne cūḷakaparicchanne dukkaṭaṁ, sabbaparicchanne",
  "tika-vin05t16:6_9": "cūḷakacchanne dukkaṭaṁ, yebhuyyenaparicchanne cūḷakacchanne dukkaṭanti pañca dukkaṭāni",
  "tika-vin05t16:6_10": "veditabbāni. Sabbacchanne sabbaaparicchanne, sabbaparicchanne sabbaacchanne, yebhuyyenaacchanne",
  "tika-vin05t16:6_11": "yebhuyyenaaparicchanne, upaḍḍhacchanne cūḷakaparicchanne, upaḍḍhaparicchanne cūḷakacchanne",
  "tika-vin05t16:6_12": "cūḷakaparicchanne ca anāpatti. Mātugāmena saha nipajjantassapi ayameva vinicchayo.",
  "tika-vin05t16:6_13": "Ayañhettha viseso – anupasampannena saddhiṁ nipajjantassa catutthadivase āpatti,",
  "tika-vin05t16:6_14": "mātugāmena saddhiṁ paṭhamadivaseti. Yakkhipetīhi pana dissamānakarūpāhi tiracchānagatitthiyā",
  "tika-vin05t16:6_15": "ca methunadhammavatthubhūtāya eva dukkaṭaṁ, sesāhi anāpatti.",
  "tika-vin05t16:7": "Iti pāḷimuttakavinayavinicchayasaṅgahe",
  "tika-vin05t16:8": "Sahaseyyavinicchayakathā samattā."
}