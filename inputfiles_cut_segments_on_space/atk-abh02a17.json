{
  "atk-abh02a17:0": "18. Dhammahadayavibhaṅgo",
  "atk-abh02a17:1": "1. Sabbasaṅgāhikavāravaṇṇanā",
  "atk-abh02a17:2_0": "978. Idāni tadanantare dhammahadayavibhaṅge pāḷiparicchedo tāva evaṁ veditabbo –",
  "atk-abh02a17:2_1": "ettha hi āditova khandhādīnaṁ dvādasannaṁ koṭṭhāsānaṁ vasena sabbasaṅgāhikavāro nāma",
  "atk-abh02a17:2_2": "vutto. Dutiyo tesaṁyeva dhammānaṁ kāmadhātuādīsu uppattānuppattidassanavāro nāma.",
  "atk-abh02a17:2_3": "Tatiyo tattheva pariyāpannāpariyāpannadassanavāro nāma. Catuttho tīsu bhūmīsu uppattikkhaṇe",
  "atk-abh02a17:2_4": "vijjamānāvijjamānadhammadassanavāro nāma. Pañcamo tesaṁ dhammānaṁ bhūmantaravasena",
  "atk-abh02a17:2_5": "dassanavāro nāma. Chaṭṭho gatīsu uppādakakammaāyuppamāṇadassanavāro nāma. Sattamo",
  "atk-abh02a17:2_6": "abhiññeyyādivāro nāma. Aṭṭhamo sārammaṇānārammaṇavāro nāma. Navamo tesaṁ khandhādidhammānaṁ",
  "atk-abh02a17:2_7": "diṭṭhasutādivasena saṅgahetvā dassanavāro nāma. Dasamo kusalattikādivasena saṅgahetvā dassanavāro nāma.",
  "atk-abh02a17:3_0": "979. Evaṁ dasahi vārehi paricchinnāya pāḷiyā paṭhame tāva sabbasaṅgāhikavāre ‘‘avīcito",
  "atk-abh02a17:3_1": "yāva bhavaggaṁ etthantare kati khandhā’’ti pucchite ‘‘ekoti vā…pe… cattāroti vā chāti",
  "atk-abh02a17:3_2": "vā avatvā pañcāti vattuṁ samattho añño natthī’’ti attano ñāṇabalaṁ dīpento pañcakkhandhāti",
  "atk-abh02a17:3_3": "pucchānurūpaṁ vissajjanaṁ āha. Yathāpucchaṁ vissajjanañhi sabbaññubyākaraṇaṁ nāmāti",
  "atk-abh02a17:3_4": "vuccati. Dvādasāyatanānītiādīsupi eseva nayo. Rūpakkhandhādīnaṁ pabhedo khandhavibhaṅgādīsu",
  "atk-abh02a17:3_5": "vuttanayeneva veditabbo.",
  "atk-abh02a17:4": "2. Uppattānuppattivāravaṇṇanā",
  "atk-abh02a17:5_0": "991. Dutiyavāre ye dhammā kāmabhave kāmadhātusambhūtānañca sattānaṁ uppajjanti –",
  "atk-abh02a17:5_1": "kāmadhātuyaṁ pariyāpannā vā apariyāpannā vā – te sabbe saṅgahetvā kāmadhātuyā pañcakkhandhātiādi",
  "atk-abh02a17:5_2": "vuttaṁ. Rūpadhātuādīsupi eseva nayo. Yasmā pana rūpadhātupariyāpannānaṁ sattānaṁ",
  "atk-abh02a17:5_3": "ghānāyatanādīnaṁ abhāvena gandhāyatanādīni āyatanādikiccaṁ na karonti, tasmā rūpadhātuyā",
  "atk-abh02a17:5_4": "cha āyatanāni, nava dhātuyotiādi vuttaṁ . Yasmā ca okāsavasena vā sattuppattivasena",
  "atk-abh02a17:5_5": "vā apariyāpannadhātu nāma natthi, tasmā apariyāpannadhātuyāti avatvā yaṁ yaṁ apariyāpannaṁ",
  "atk-abh02a17:5_6": "taṁ tadeva dassetuṁ apariyāpanne kati khandhātiādi vuttaṁ.",
  "atk-abh02a17:6": "3. Pariyāpannāpariyāpannavāravaṇṇanā",
  "atk-abh02a17:7_0": "999. Tatiyavāre kāmadhātupariyāpannāti kāmadhātubhajanaṭṭhena pariyāpannā; taṁnissitā",
  "atk-abh02a17:7_1": "tadantogadhā kāmadhātutveva saṅkhaṁ gatāti attho. Sesapadesupi eseva nayo. Pariyāpannāti",
  "atk-abh02a17:7_2": "bhavavasena okāsavasena ca paricchinnā. Apariyāpannāti tathā aparicchinnā.",
  "atk-abh02a17:8": "4. Dhammadassanavāravaṇṇanā",
  "atk-abh02a17:9_0": "1007. Catutthavāre ekādasāyatanānīti saddāyatanavajjāni. Tañhi ekantena paṭisandhiyaṁ",
  "atk-abh02a17:9_1": "nuppajjati. Iminā nayena sabbattha attho veditabbo. Sattake ‘‘devānaṁ asurāna’’nti",
  "atk-abh02a17:9_2": "gativasena avatvā avisesena gabbhaseyyakānanti vuttaṁ. Tasmā yattha yattha gabbhaseyyakā",
  "atk-abh02a17:9_3": "sambhavanti tattha tattha tesaṁ sattāyatanāni veditabbāni. Tathā dhātuyo. Sesamettha",
  "atk-abh02a17:9_4": "uttānatthameva. Pañcamavāre yaṁ vattabbaṁ taṁ dhammasaṅgahaṭṭhakathāyaṁ vuttameva.",
  "atk-abh02a17:10": "6. Uppādakakammaāyuppamāṇavāravaṇṇanā",
  "atk-abh02a17:11": "(1.) Uppādakakammaṁ",
  "atk-abh02a17:12_0": "1021. Chaṭṭhavāre pañcahi kāmaguṇehi nānappakārehi vā iddhivisesehi dibbantīti devā.",
  "atk-abh02a17:12_1": "Sammutidevāti ‘devo, devī’ti evaṁ lokasammutiyā devā. Upapattidevāti devaloke uppannattā",
  "atk-abh02a17:12_2": "upapattiyā devā. Visuddhidevāti sabbesaṁ devānaṁ pūjārahā sabbakilesavisuddhiyā devā.",
  "atk-abh02a17:12_3": "Rājānoti muddhābhisittakhattiyā. Deviyoti tesaṁ mahesiyo. Kumārāti abhisittarājūnaṁ",
  "atk-abh02a17:12_4": "abhisittadeviyā kucchismiṁ uppannakumārā.",
  "atk-abh02a17:13_0": "Uposathakammaṁkatvāti cātuddasādīsu aṭṭhaṅgasamannāgataṁ uposathaṁ upavasitvā. Idāni",
  "atk-abh02a17:13_1": "yasmā parittadānādipuññakammaṁ manussasobhagyatāya paccayo, mattaso kataṁ manussasobhagyatāya",
  "atk-abh02a17:13_2": "adhimattaṁ, adhimattabhāvepi nānappakārabhedato nānappakārassa khattiyamahāsālādibhāvassa",
  "atk-abh02a17:13_3": "paccayo, tasmā tassa vasena upapattibhedaṁ dassento appekacce gahapatimahāsālānantiādimāha.",
  "atk-abh02a17:13_4": "Tattha mahāsāro etesanti mahāsārā; ra-kārassa pana la-kāraṁ katvā mahāsālāti vuttaṁ.",
  "atk-abh02a17:13_5": "Gahapatiyova mahāsālā, gahapatīsu vā mahāsālāti gahapatimahāsālā. Sesesupi eseva",
  "atk-abh02a17:13_6": "nayo. Tattha yassa gehe pacchimantena cattālīsakoṭidhanaṁ nidhānagataṁ hoti, kahāpaṇānañca",
  "atk-abh02a17:13_7": "pañca ambaṇāni divasavaḷañjo nikkhamati – ayaṁ gahapatimahāsālo nāma. Yassa pana",
  "atk-abh02a17:13_8": "gehe pacchimantena asītikoṭidhanaṁ nidhānagataṁ hoti, kahāpaṇānañca dasaambaṇāni",
  "atk-abh02a17:13_9": "divasavaḷañjo nikkhamati – ayaṁ brāhmaṇamahāsālo nāma. Yassa pana gehe pacchimantena",
  "atk-abh02a17:13_10": "koṭisatadhanaṁ nidhānagataṁ hoti, kahāpaṇānañca vīsati ambaṇāni divasavaḷañjo nikkhamati",
  "atk-abh02a17:13_11": "– ayaṁ khattiyamahāsālo nāma.",
  "atk-abh02a17:14_0": "Sahabyatanti sahabhāvaṁ; sabhāgā hutvā nibbattantīti attho. Cātumahārājikānantiādīsu",
  "atk-abh02a17:14_1": "cātumahārājikā nāma sinerupabbatassa vemajjhe honti. Tesu pabbataṭṭhakāpi atthi,",
  "atk-abh02a17:14_2": "ākāsaṭṭhāpi; tesaṁ paramparā cakkavāḷapabbataṁ pattā. Khiḍḍāpadosikā, manopadosikā,",
  "atk-abh02a17:14_3": "sītavalāhakā, uṇhavalāhakā, candimā devaputto, sūriyo devaputtoti ete sabbepi cātumahārājikadevalokaṭṭhakā eva.",
  "atk-abh02a17:15_0": "Tettiṁsa janā tattha upapannāti tāvatiṁsā. Apica tāvatiṁsāti tesaṁ devānaṁ nāmamevāti",
  "atk-abh02a17:15_1": "vuttaṁ. Tepi atthi pabbataṭṭhakā, atthi ākāsaṭṭhakā. Tesaṁ paramparā cakkavāḷapabbataṁ",
  "atk-abh02a17:15_2": "pattā. Tathā yāmādīnaṁ. Ekadevalokepi hi devānaṁ paramparā cakkavāḷapabbataṁ appattā",
  "atk-abh02a17:15_3": "nāma natthi. Tattha dibbaṁ sukhaṁ yātā payātā sampattāti yāmā. Tuṭṭhā pahaṭṭhāti",
  "atk-abh02a17:15_4": "tusitā. Pakatipaṭiyattārammaṇato atirekena ramitukāmakāle yathārucite bhoge nimminitvā",
  "atk-abh02a17:15_5": "ramantīti nimmānaratī. Cittācāraṁ ñatvā parehi nimmitesu bhogesu vasaṁ vattentīti",
  "atk-abh02a17:15_6": "paranimmitavasavattī.",
  "atk-abh02a17:16": "(2.) Āyuppamāṇaṁ",
  "atk-abh02a17:17_0": "1022.Appaṁvā bhiyyoti dutiyaṁ vassasataṁ appatvā vīsāya vā tiṁsāya vā cattālīsāya",
  "atk-abh02a17:17_1": "vā paññāsāya vā saṭṭhiyā vā vassehi adhikampi vassasatanti attho. Sabbampi hetaṁ",
  "atk-abh02a17:17_2": "dutiyaṁ vassasataṁ appattattā appanti vuttaṁ.",
  "atk-abh02a17:18_0": "1024. Brahmapārisajjādīsu mahābrahmānaṁ pārisajjā paricārikāti brahmapārisajjā. Tesaṁ",
  "atk-abh02a17:18_1": "purohitabhāve ṭhitāti brahmapurohitā. Vaṇṇavantatāya ceva dīghāyukatāya ca mahanto",
  "atk-abh02a17:18_2": "brahmāti mahābrahmā, tesaṁ mahābrahmānaṁ. Ime tayopi janā paṭhamajjhānabhūmiyaṁ ekatale",
  "atk-abh02a17:18_3": "vasanti; āyuantaraṁ pana nesaṁ nānā.",
  "atk-abh02a17:19_0": "1025. Parittā ābhā etesanti parittābhā. Appamāṇā ābhā etesanti appamāṇābhā. Daṇḍadīpikāya",
  "atk-abh02a17:19_1": "acci viya etesaṁ sarīrato ābhā chijjitvā chijjitvā patantī viya sarati visaratīti",
  "atk-abh02a17:19_2": "ābhassarā. Imepi tayo janā dutiyajjhānabhūmiyaṁ ekatale vasanti; āyuantaraṁ pana nesaṁ nānā.",
  "atk-abh02a17:20_0": "1026. Parittā subhā etesanti parittasubhā. Appamāṇā subhā etesanti appamāṇasubhā.",
  "atk-abh02a17:20_1": "Subhena okiṇṇā vikiṇṇā, subhena sarīrappabhāvaṇṇena ekagghanā, suvaṇṇamañjusāya ṭhapitasampajjalitakañcanapiṇḍasassirīkāti",
  "atk-abh02a17:20_2": "subhakiṇhā. Imepi tayo janā tatiyajjhānabhūmiyaṁ ekatale vasanti; āyuantaraṁ pana nesaṁ nānā.",
  "atk-abh02a17:21_0": "1027.Ārammaṇanānattatāti ārammaṇassa nānattabhāvo. Manasikāranānattatādīsupi eseva",
  "atk-abh02a17:21_1": "nayo. Ettha ekassa pathavīkasiṇaṁ ārammaṇaṁ hoti…pe… ekassa odātakasiṇanti idaṁ ārammaṇanānattaṁ.",
  "atk-abh02a17:21_2": "Eko pathavīkasiṇaṁ manasi karoti…pe… eko odātakasiṇanti idaṁ manasikāranānattaṁ.",
  "atk-abh02a17:21_3": "Ekassa pathavīkasiṇe chando hoti…pe… ekassa odātakasiṇeti idaṁ chandanānattaṁ. Eko",
  "atk-abh02a17:21_4": "pathavīkasiṇe patthanaṁ karoti…pe… eko odātakasiṇeti idaṁ paṇidhinānattaṁ. Eko pathavīkasiṇavasena",
  "atk-abh02a17:21_5": "adhimuccati…pe… eko odātakasiṇavasenāti idaṁ adhimokkhanānattaṁ. Eko pathavīkasiṇavasena",
  "atk-abh02a17:21_6": "cittaṁ abhinīharati…pe… eko odātakasiṇavasenāti idaṁ abhinīhāranānattaṁ. Ekassa pathavīkasiṇaparicchindanakapaññā",
  "atk-abh02a17:21_7": "hoti…pe… ekassa odātakasiṇaparicchindanakapaññāti idaṁ paññānānattaṁ. Tattha ārammaṇamanasikārā",
  "atk-abh02a17:21_8": "pubbabhāgena kathitā. Chandapaṇidhiadhimokkhābhinīhārā appanāyapi vattanti upacārepi.",
  "atk-abh02a17:21_9": "Paññā pana lokiyalokuttaramissakā kathitā.",
  "atk-abh02a17:22_0": "Asaññasattānanti saññāvirahitānaṁ sattānaṁ. Ekacce hi titthāyatane pabbajitvā ‘cittaṁ",
  "atk-abh02a17:22_1": "nissāya rajjanadussanamuyhanāni nāma hontī’ti citte dosaṁ disvā ‘acittakabhāvo nāma",
  "atk-abh02a17:22_2": "sobhano, diṭṭhadhammanibbānameta’nti saññāvirāgaṁ janetvā tatrūpagaṁ pañcamaṁ samāpattiṁ",
  "atk-abh02a17:22_3": "bhāvetvā tattha nibbattanti. Tesaṁ upapattikkhaṇe eko rūpakkhandhoyeva nibbattati.",
  "atk-abh02a17:22_4": "Ṭhatvā nibbatto ṭhitako eva hoti, nisīditvā nibbatto nisinnakova nipajjitvā nibbatto",
  "atk-abh02a17:22_5": "nipannova. Cittakammarūpakasadisā hutvā pañca kappasatāni tiṭṭhanti. Tesaṁ pariyosāne",
  "atk-abh02a17:22_6": "so rūpakāyo antaradhāyati, kāmāvacarasaññā uppajjati; tena idha saññuppādena te devā",
  "atk-abh02a17:22_7": "tamhā kāyā cutāti paññāyanti.",
  "atk-abh02a17:23_0": "Vipulā phalā etesanti vehapphalā. Attano sampattiyā na hāyanti na vihāyantīti avihā.",
  "atk-abh02a17:23_1": "Na kañci sattaṁ tappantīti atappā. Sundarā dassanā abhirūpā pāsādikāti sudassā. Suṭṭha",
  "atk-abh02a17:23_2": "passanti, sundarametesaṁ vā dassananti sudassī. Sabbehi eva guṇehi ca bhavasampattiyā",
  "atk-abh02a17:23_3": "ca jeṭṭhā, natthettha kaniṭṭhāti akaniṭṭhā.",
  "atk-abh02a17:24_0": "1028. Ākāsānañcāyatanaṁ upagatāti ākāsānañcāyatanūpagā. Itaresupi eseva nayo . Iti",
  "atk-abh02a17:24_1": "cha kāmāvacarā, nava brahmalokā, pañca suddhāvāsā, cattāro arūpā asaññasattavehapphalehi",
  "atk-abh02a17:24_2": "saddhiṁ chabbīsati devalokā; manussalokena saddhiṁ sattavīsati.",
  "atk-abh02a17:25_0": "Tattha sammāsambuddhena manussānaṁ devānañca āyuṁ paricchindamānena catūsu apāyesu",
  "atk-abh02a17:25_1": "bhummadevesu ca āyu paricchinnaṁ taṁ kasmāti? Niraye tāva kammameva pamāṇaṁ. Yāva",
  "atk-abh02a17:25_2": "kammaṁ na khīyati, na tāva cavanti. Tathā sesaapāyesu. Bhummadevānampi kammameva",
  "atk-abh02a17:25_3": "pamāṇaṁ. Tattha nibbattā hi keci sattāhamattaṁ tiṭṭhanti, keci addhamāsaṁ, keci māsaṁ,",
  "atk-abh02a17:25_4": "kappaṁ tiṭṭhamānāpi atthiyeva.",
  "atk-abh02a17:26_0": "Tattha manussesu gihibhāve ṭhitāyeva sotāpannāpi honti, sakadāgāmiphalampi anāgāmiphalampi",
  "atk-abh02a17:26_1": "arahattaphalampi pāpuṇanti. Tesu sotāpannādayo yāvajīvaṁ tiṭṭhanti. Khīṇāsavā pana",
  "atk-abh02a17:26_2": "parinibbāyanti vā pabbajanti vā. Kasmā? Arahattaṁ nāma seṭṭhaguṇo, gihiliṅgaṁ hīnaṁ,",
  "atk-abh02a17:26_3": "taṁ hīnatāya uttamaṁ guṇaṁ dhāretuṁ na sakkoti. Tasmā te parinibbātukāmā vā pabbajitukāmā vā honti.",
  "atk-abh02a17:27_0": "Bhummadevā pana arahattaṁ patvāpi yāvajīvaṁ tiṭṭhanti. Chasu kāmāvacaradevesu sotāpannasakadāgāmino",
  "atk-abh02a17:27_1": "yāvajīvaṁ tiṭṭhanti; anāgāminā rūpabhavaṁ gantuṁ vaṭṭati, khīṇāsavena parinibbātuṁ.",
  "atk-abh02a17:27_2": "Kasmā ? Nilīyanokāsassa abhāvā. Rūpāvacarārūpāvacaresu sabbepi yāvajīvaṁ tiṭṭhanti.",
  "atk-abh02a17:27_3": "Tattha rūpāvacare nibbattā sotāpannasakadāgāmino na puna idhāgacchanti, tattheva",
  "atk-abh02a17:27_4": "parinibbāyanti. Ete hi jhānaanāgāmino nāma.",
  "atk-abh02a17:28_0": "Aṭṭhasamāpattilābhīnaṁ pana kiṁ niyameti? Paguṇajjhānaṁ. Yadevassa paguṇaṁ hoti,",
  "atk-abh02a17:28_1": "tena uppajjati. Sabbesu pana paguṇesu kiṁ niyameti? Patthanā. Yattha upapattiṁ pattheti",
  "atk-abh02a17:28_2": "tattheva upapajjati. Patthanāya asati kiṁ niyameti? Maraṇasamaye samāpannā samāpatti.",
  "atk-abh02a17:28_3": "Maraṇasamaye samāpannā natthi, kiṁ niyameti? Nevasaññānāsaññāyatanasamāpatti. Ekaṁsena",
  "atk-abh02a17:28_4": "hi so nevasaññānāsaññāyatane upapajjati. Navasu brahmalokesu nibbattaariyasāvakānaṁ",
  "atk-abh02a17:28_5": "tatrūpapattipi hoti uparūpapattipi na heṭṭhūpapatti. Puthujjanānaṁ pana tatrūpapattipi",
  "atk-abh02a17:28_6": "hoti uparūpapattipi heṭṭhūpapattipi. Pañcasu suddhāvāsesu catūsu ca arūpesu ariyasāvakānaṁ",
  "atk-abh02a17:28_7": "tatrūpapattipi hoti uparūpapattipi. Paṭhamajjhānabhūmiyaṁ nibbatto anāgāmī nava brahmaloke",
  "atk-abh02a17:28_8": "sodhetvā matthake ṭhito parinibbāti. Vehapphalā, akaniṭṭhā, nevasaññānāsaññāyatananti",
  "atk-abh02a17:28_9": "ime tayo devalokā seṭṭhabhavā nāma. Imesu tīsu ṭhānesu nibbattaanāgāmino neva uddhaṁ",
  "atk-abh02a17:28_10": "gacchanti, na adho, tattha tattheva parinibbāyantīti. Idamettha pakiṇṇakaṁ.",
  "atk-abh02a17:29": "7. Abhiññeyyādivāravaṇṇanā",
  "atk-abh02a17:30_0": "1030. Sattamavāre salakkhaṇapariggāhikāya abhiññāya vasena abhiññeyyatā veditabbā.",
  "atk-abh02a17:30_1": "Ñātatīraṇapahānapariññānaṁ vasena pariññeyyatā. Sā ca rūpakkhandho abhiññeyyo pariññeyyo",
  "atk-abh02a17:30_2": "na pahātabbotiādīsu ñātatīraṇapariññāvaseneva veditabbā. Samudayasaccaṁ abhiññeyyaṁ",
  "atk-abh02a17:30_3": "pariññeyyaṁ pahātabbantiādīsu pahānapariññāvasena.",
  "atk-abh02a17:31_0": "Aṭṭhamavāre rūpādiārammaṇānaṁ cakkhuviññāṇādīnaṁ vasena sārammaṇānārammaṇatā veditabbā.",
  "atk-abh02a17:31_1": "Navamavāro uttānatthoyeva. Dasamavārepi yaṁ vattabbaṁ siyā taṁ sabbaṁ tattha tattha",
  "atk-abh02a17:31_2": "pañhāpucchakavāre vuttamevāti.",
  "atk-abh02a17:32": "Sammohavinodaniyā vibhaṅgaṭṭhakathāya",
  "atk-abh02a17:33": "Dhammahadayavibhaṅgavaṇṇanā niṭṭhitā.",
  "atk-abh02a17:34": "Nigamanakathā",
  "atk-abh02a17:35": "Ettāvatā ca –",
  "atk-abh02a17:36": "Abhidhammaṁ desento, dhammagaru dhammagāravayuttānaṁ;",
  "atk-abh02a17:37": "Devānaṁ devapure, devagaṇasahassaparivāro.",
  "atk-abh02a17:38": "Dutiyaṁ adutiyapuriso, yaṁ āha vibhaṅgapakaraṇaṁ nātho;",
  "atk-abh02a17:39": "Aṭṭhārasahi vibhaṅgehi, maṇḍitamaṇḍapeyyaguṇo.",
  "atk-abh02a17:40": "Atthappakāsanatthaṁ, tassāhaṁ yācito ṭhitaguṇena;",
  "atk-abh02a17:41": "Yatinā adandhagatinā, subuddhinā buddhaghosena.",
  "atk-abh02a17:42": "Yaṁ ārabhiṁ racayituṁ, aṭṭhakathaṁ sunipuṇesu atthesu;",
  "atk-abh02a17:43": "Sammohavinodanato, sammohavinodaniṁ nāma.",
  "atk-abh02a17:44": "Porāṇaṭṭhakathānaṁ, sāraṁ ādāya sā ayaṁ niṭṭhaṁ;",
  "atk-abh02a17:45": "Pattā anantarāyena, pāḷiyā bhāṇavārehi.",
  "atk-abh02a17:46": "Cattālīsāya yathā, ekena ca evameva sabbepi;",
  "atk-abh02a17:47": "Niṭṭhaṁ vajantu vimalā, manorathā sabbasattānaṁ.",
  "atk-abh02a17:48": "Saddhammassa ṭhitatthaṁ, yañca imaṁ racayatā mayā puññaṁ;",
  "atk-abh02a17:49": "Pattaṁ tena samattaṁ, pāpuṇatu sadevako loko.",
  "atk-abh02a17:50": "Suciraṁ tiṭṭhatu dhammo, dhammābhirato sadā bhavatu loko;",
  "atk-abh02a17:51": "Niccaṁ khemasubhikkhādi-sampadā janapadā hontūti.",
  "atk-abh02a17:52_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena",
  "atk-abh02a17:52_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-abh02a17:52_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-abh02a17:52_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññāpaṭisambhidādippabhedaguṇapaṭimaṇḍite",
  "atk-abh02a17:52_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-abh02a17:52_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-abh02a17:52_6": "therena katā ayaṁ sammohavinodanī nāma vibhaṅgaṭṭhakathā.",
  "atk-abh02a17:53": "Tāva tiṭṭhatu lokasmiṁ, lokanittharaṇesinaṁ;",
  "atk-abh02a17:54": "Dassentī kulaputtānaṁ, nayaṁ paññāvisuddhiyā.",
  "atk-abh02a17:55": "Yāva buddhoti nāmampi, suddhacittassa tādino;",
  "atk-abh02a17:56": "Lokamhi lokajeṭṭhassa, pavattati mahesinoti.",
  "atk-abh02a17:57": "Sammohavinodanī nāma vibhaṅga-aṭṭhakathā niṭṭhitā."
}