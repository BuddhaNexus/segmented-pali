{
  "atk-s0508a11:0": "1. Ekakanipāto",
  "atk-s0508a11:1": "1. Paṭhamavaggo",
  "atk-s0508a11:2": "1. Subhūtittheragāthāvaṇṇanā",
  "atk-s0508a11:3_0": "Idāni channāme kuṭikātiādinayappavattānaṁ theragāthānaṁ atthavaṇṇanā hoti. Sā panāyaṁ",
  "atk-s0508a11:3_1": "atthavaṇṇanā yasmā tāsaṁ tāsaṁ gāthānaṁ aṭṭhuppattiṁ pakāsetvā vuccamānā pākaṭā hoti",
  "atk-s0508a11:3_2": "suviññeyyā ca. Tasmā tattha tattha aṭṭhuppattiṁ pakāsetvā atthavaṇṇanaṁ karissāmāti.",
  "atk-s0508a11:4_0": "Tattha channā me kuṭikātigāthāya kā uppatti? Vuccate – ito kira kappasatasahassamatthake",
  "atk-s0508a11:4_1": "anuppanneyeva padumuttare bhagavati lokanāthe haṁsavatīnāmake nagare aññatarassa",
  "atk-s0508a11:4_2": "brāhmaṇamahāsālassa eko putto uppajji. Tassa ‘‘nandamāṇavo’’ti nāmaṁ akaṁsu. So vayappatto",
  "atk-s0508a11:4_3": "tayo vede uggaṇhitvā tattha sāraṁ apassanto attano parivārabhūtehi catucattālīsāya",
  "atk-s0508a11:4_4": "māṇavakasahassehi saddhiṁ pabbatapāde isipabbajjaṁ pabbajitvā aṭṭha samāpattiyo pañca",
  "atk-s0508a11:4_5": "ca abhiññāyo nibbattesi. Antevāsikānampi kammaṭṭhānaṁ ācikkhi. Tepi na cireneva jhānalābhino ahesuṁ.",
  "atk-s0508a11:5_0": "Tena ca samayena padumuttaro bhagavā loke uppajjitvā haṁsavatīnagaraṁ upanissāya",
  "atk-s0508a11:5_1": "viharanto ekadivasaṁ paccūsasamaye lokaṁ volokento nandatāpasassa antevāsikajaṭilānaṁ",
  "atk-s0508a11:5_2": "arahattūpanissayaṁ nandatāpasassa ca dvīhaṅgehi samannāgatassa sāvakaṭṭhānantarassa",
  "atk-s0508a11:5_3": "patthanaṁ disvā pātova sarīrapaṭijagganaṁ katvā pubbaṇhasamaye pattacīvaramādāya",
  "atk-s0508a11:5_4": "aññaṁ kañci anāmantetvā sīho viya ekacaro nandatāpasassa antevāsikesu phalāphalatthāya",
  "atk-s0508a11:5_5": "gatesu ‘‘buddhabhāvaṁ me jānātū’’ti passantasseva nandatāpasassa ākāsato otaritvā",
  "atk-s0508a11:5_6": "pathaviyaṁ patiṭṭhāsi. Nandatāpaso buddhānubhāvañceva lakkhaṇapāripūriñca disvā lakkhaṇamante",
  "atk-s0508a11:5_7": "sammasitvā ‘‘imehi lakkhaṇehi samannāgato nāma agāraṁ ajjhāvasanto rājā hoti cakkavattī,",
  "atk-s0508a11:5_8": "pabbajanto loke vivaṭacchado sabbaññū buddho hoti. Ayaṁ purisājānīyo nissaṁsayaṁ",
  "atk-s0508a11:5_9": "buddhoti ñatvā paccuggamanaṁ katvā, pañcapatiṭṭhitena vanditvā, āsanaṁ paññāpetvā,",
  "atk-s0508a11:5_10": "adāsi. Nisīdi bhagavā paññatte āsane. Nandatāpasopi attano anucchavikaṁ āsanaṁ gahetvā ekamantaṁ nisīdi.",
  "atk-s0508a11:6_0": "Tasmiṁ samaye catucattālīsasahassajaṭilā paṇītapaṇītāni ojavantāni phalāphalāni gahetvā",
  "atk-s0508a11:6_1": "ācariyassa santikaṁ sampattā buddhānañceva ācariyassa ca nisinnāsanaṁ olokentā āhaṁsu",
  "atk-s0508a11:6_2": "– ‘‘ācariya, mayaṁ ‘imasmiṁ loke tumhehi mahantataro natthī’ti vicarāma, ayaṁ pana",
  "atk-s0508a11:6_3": "puriso tumhehi mahantataro maññe’’ti. Nandatāpaso, ‘‘tātā, kiṁ vadetha, sāsapena",
  "atk-s0508a11:6_4": "saddhiṁ aṭṭhasaṭṭhisatasahassayojanubbedhaṁ sineruṁ upametuṁ icchatha, sabbaññubuddhena",
  "atk-s0508a11:6_5": "saddhiṁ mā maṁ upamitthā’’ti āha. Atha te tāpasā ‘‘sace ayaṁ orako abhavissa, na",
  "atk-s0508a11:6_6": "amhākaṁ ācariyo evaṁ upamaṁ āhareyya, yāva mahā vatāyaṁ purisājānīyo’’ti pādesu nipatitvā",
  "atk-s0508a11:6_7": "sirasā vandiṁsu. Atha te ācariyo āha – ‘‘tātā, amhākaṁ buddhānaṁ anucchaviko deyyadhammo",
  "atk-s0508a11:6_8": "natthi, bhagavā ca bhikkhācāravelāyaṁ idhāgato, tasmā mayaṁ yathābalaṁ deyyadhammaṁ",
  "atk-s0508a11:6_9": "dassāma, tumhe yaṁ yaṁ paṇītaṁ phalāphalaṁ ānītaṁ, taṁ taṁ āharathā’’ti vatvā āharāpetvā",
  "atk-s0508a11:6_10": "hatthe dhovitvā sayaṁ tathāgatassa patte patiṭṭhāpesi. Satthārā phalāphale paṭiggahitamatte",
  "atk-s0508a11:6_11": "devatā dibbojaṁ pakkhipiṁsu. Tāpaso udakampi sayameva parissāvetvā adāsi. Tato bhojanakiccaṁ",
  "atk-s0508a11:6_12": "niṭṭhāpetvā nisinne satthari sabbe antevāsike pakkositvā satthu santike sāraṇīyaṁ",
  "atk-s0508a11:6_13": "kathaṁ kathento nisīdi. Satthā ‘‘bhikkhusaṅgho āgacchatū’’ti cintesi. Bhikkhū satthu",
  "atk-s0508a11:6_14": "cittaṁ ñatvā satasahassamattā khīṇāsavā āgantvā satthāraṁ vanditvā ekamantaṁ aṭṭhaṁsu.",
  "atk-s0508a11:7_0": "Nandatāpaso antevāsike āmantesi – ‘‘tātā, buddhānaṁ nisinnāsanampi nīcaṁ, samaṇasatasahassassapi",
  "atk-s0508a11:7_1": "āsanaṁ natthi, tumhehi ajja uḷāraṁ bhagavato bhikkhusaṅghassa ca sakkāraṁ kātuṁ vaṭṭati",
  "atk-s0508a11:7_2": ", pabbatapādato vaṇṇagandhasampannāni pupphāni āharathā’’ti. Acinteyyattā iddhivisayassa",
  "atk-s0508a11:7_3": "muhutteneva vaṇṇagandhasampannāni pupphāni āharitvā buddhānaṁ yojanappamāṇaṁ pupphāsanaṁ",
  "atk-s0508a11:7_4": "paññāpesuṁ. Aggasāvakānaṁ tigāvutaṁ, sesabhikkhūnaṁ aḍḍhayojanikādibhedaṁ, saṅghanavakassa",
  "atk-s0508a11:7_5": "usabhamattaṁ ahosi. Evaṁ paññattesu āsanesu nandatāpaso tathāgatassa purato añjaliṁ",
  "atk-s0508a11:7_6": "paggayha ṭhito, ‘‘bhante, mayhaṁ dīgharattaṁ hitāya sukhāya imaṁ pupphāsanaṁ abhiruhathā’’ti",
  "atk-s0508a11:7_7": "āha. Nisīdi bhagavā pupphāsane. Evaṁ nisinne satthari satthu ākāraṁ ñatvā bhikkhū",
  "atk-s0508a11:7_8": "attano attano pattāsane nisīdiṁsu. Nandatāpaso mahantaṁ pupphachattaṁ gahetvā tathāgatassa",
  "atk-s0508a11:7_9": "matthake dhārento aṭṭhāsi. Satthā ‘‘tāpasānaṁ ayaṁ sakkāro mahapphalo hotū’’ti nirodhasamāpattiṁ",
  "atk-s0508a11:7_10": "samāpajji. Satthu samāpannabhāvaṁ ñatvā bhikkhūpi samāpajjiṁsu. Tathāgate sattāhaṁ",
  "atk-s0508a11:7_11": "nirodhaṁ samāpajjitvā nisinne antevāsikā bhikkhācārakāle sampatte vanamūlaphalāphalaṁ",
  "atk-s0508a11:7_12": "paribhuñjitvā sesakāle buddhānaṁ añjaliṁ paggayha tiṭṭhanti. Nandatāpaso pana bhikkhācārampi",
  "atk-s0508a11:7_13": "agantvā pupphachattaṁ dhārento sattāhaṁ pītisukheneva vītināmeti.",
  "atk-s0508a11:8_0": "Satthā nirodhato vuṭṭhāya araṇavihāriaṅgena dakkhiṇeyyaṅgena cāti dvīhi aṅgehi samannāgataṁ",
  "atk-s0508a11:8_1": "ekaṁ sāvakaṁ ‘‘isigaṇassa pupphāsanānumodanaṁ karohī’’ti āṇāpesi. So cakkavattirañño",
  "atk-s0508a11:8_2": "santikā paṭiladdhamahālābho mahāyodho viya tuṭṭhamānaso attano visaye ṭhatvā tepiṭakaṁ",
  "atk-s0508a11:8_3": "buddhavacanaṁ sammasitvā anumodanaṁ akāsi. Tassa desanāvasāne satthā sayaṁ dhammaṁ",
  "atk-s0508a11:8_4": "desesi. Desanāpariyosāne sabbe catucattālīsasahassatāpasā arahattaṁ pāpuṇiṁsu. Satthā",
  "atk-s0508a11:8_5": "‘‘etha, bhikkhavo’’ti hatthaṁ pasāresi. Tesaṁ tāvadeva kesamassu antaradhāyi. Aṭṭha",
  "atk-s0508a11:8_6": "parikkhārā kāye paṭimukkāva ahesuṁ saṭṭhivassattherā viya satthāraṁ parivārayiṁsu.",
  "atk-s0508a11:8_7": "Nandatāpaso pana vikkhittacittatāya visesaṁ nādhigacchi. Tassa kira araṇavihārittherassa",
  "atk-s0508a11:8_8": "santike dhammaṁ sotuṁ āraddhakālato paṭṭhāya ‘‘aho vatāhampi anāgate uppajjanakabuddhassa",
  "atk-s0508a11:8_9": "sāsane iminā sāvakena laddhadhuraṁ labheyya’’nti cittaṁ udapādi. So tena parivitakkena",
  "atk-s0508a11:8_10": "maggaphalapaṭivedhaṁ kātuṁ nāsakkhi. Tathāgataṁ pana vanditvā sammukhe ṭhatvā āha",
  "atk-s0508a11:8_11": "– ‘‘bhante, yena bhikkhunā isigaṇassa pupphāsanānumodanā katā, ko nāmāyaṁ tumhākaṁ",
  "atk-s0508a11:8_12": "sāsane’’ti. ‘‘Araṇavihāriaṅge dakkhiṇeyyaaṅge ca etadaggaṁ patto eso bhikkhū’’ti.",
  "atk-s0508a11:8_13": "‘‘Bhante, yvāyaṁ mayā sattāhaṁ pupphachattaṁ dhārentena sakkāro kato, tena adhikārena",
  "atk-s0508a11:8_14": "na aññaṁ sampattiṁ patthemi, anāgate pana ekassa buddhassa sāsane ayaṁ thero viya",
  "atk-s0508a11:8_15": "dvīhaṅgehi samannāgato sāvako bhaveyya’’nti patthanamakāsi.",
  "atk-s0508a11:9_0": "Satthā ‘‘samijjhissati nu, kho imassa tāpasassa patthanā’’ti anāgataṁsañāṇaṁ pesetvā",
  "atk-s0508a11:9_1": "olokento kappasatasahassaṁ atikkamitvā samijjhanakabhāvaṁ disvā nandatāpasaṁ āha",
  "atk-s0508a11:9_2": "– ‘‘na te ayaṁ patthanā moghā bhavissati, anāgate kappasatasahassaṁ atikkamitvā gotamo",
  "atk-s0508a11:9_3": "nāma buddho uppajjissati, tassa santike samijjhissatī’’ti vatvā dhammakathaṁ kathetvā",
  "atk-s0508a11:9_4": "bhikkhusaṅghaparivuto ākāsaṁ pakkhandi. Nandatāpaso yāva cakkhupathasamatikkamā satthāraṁ",
  "atk-s0508a11:9_5": "bhikkhusaṅghañca uddissa añjaliṁ paggayha aṭṭhāsi. So aparabhāge kālena kālaṁ satthāraṁ",
  "atk-s0508a11:9_6": "upasaṅkamitvā dhammaṁ suṇi. Aparihīnajjhānova kālaṅkatvā brahmaloke nibbatto. Tato",
  "atk-s0508a11:9_7": "pana cuto aparānipi pañca jātisatāni pabbajitvā āraññako ahosi. Kassapasammāsambuddhakālepi",
  "atk-s0508a11:9_8": "pabbajitvā āraññako hutvā gatapaccāgatavattaṁ pūresi. Etaṁ kira vattaṁ aparipūretvā",
  "atk-s0508a11:9_9": "mahāsāvakabhāvaṁ pāpuṇantā nāma natthi. Gatapaccāgatavattaṁ pana āgamaṭṭhakathāsu",
  "atk-s0508a11:9_10": "vuttanayeneva veditabbaṁ. So vīsativassasahassāni gatapaccāgatavattaṁ pūretvā kālaṅkatvā",
  "atk-s0508a11:9_11": "kāmāvacaradevaloke tāvatiṁsabhavane nibbatti. Vuttañhetaṁ apadāne (apa. thera 1.3.151) –",
  "atk-s0508a11:10": "‘‘Himavantassāvidūre , nisabho nāma pabbato;",
  "atk-s0508a11:11": "Assamo sukato mayhaṁ, paṇṇasālā sumāpitā.",
  "atk-s0508a11:12": "‘‘Kosiyo nāma nāmena, jaṭilo uggatāpano;",
  "atk-s0508a11:13": "Ekākiyo adutiyo, vasāmi nisabhe tadā.",
  "atk-s0508a11:14": "‘‘Phalaṁ mūlañca paṇṇañca, na bhuñjāmi ahaṁ tadā;",
  "atk-s0508a11:15": "Pavattaṁva supātāhaṁ, upajīvāmi tāvade.",
  "atk-s0508a11:16": "‘‘Nāhaṁ kopemi ājīvaṁ, cajamānopi jīvitaṁ;",
  "atk-s0508a11:17": "Ārādhemi sakaṁ cittaṁ, vivajjemi anesanaṁ.",
  "atk-s0508a11:18": "‘‘Rāgūpasaṁhitaṁ cittaṁ, yadā uppajjate mama;",
  "atk-s0508a11:19": "Sayaṁva paccavekkhāmi, ekaggo taṁ damemahaṁ.",
  "atk-s0508a11:20": "‘‘Rajjase rajjanīye ca, dussanīye ca dussase;",
  "atk-s0508a11:21": "Muyhase mohanīye ca, nikkhamassu vanā tuvaṁ.",
  "atk-s0508a11:22": "‘‘Visuddhānaṁ ayaṁ vāso, nimmalānaṁ tapassinaṁ;",
  "atk-s0508a11:23": "Mā kho visuddhaṁ dūsesi, nikkhamassu vanā tuvaṁ.",
  "atk-s0508a11:24": "‘‘Agāriko bhavitvāna, yadā puttaṁ labhissasi;",
  "atk-s0508a11:25": "Ubhopi mā virādhesi, nikkhamassu vanā tuvaṁ.",
  "atk-s0508a11:26": "‘‘Chavālātaṁ yathā kaṭṭhaṁ, na kvaci kiccakārakaṁ;",
  "atk-s0508a11:27": "Neva gāme araññe vā, na hi taṁ kaṭṭhasammataṁ.",
  "atk-s0508a11:28": "‘‘Chavālātūpamo tvaṁ si, na gihī nāpi saññato;",
  "atk-s0508a11:29": "Ubhato muttako ajja, nikkhamassu vanā tuvaṁ.",
  "atk-s0508a11:30": "‘‘Siyā nu kho tava etaṁ, ko pajānāti te idaṁ;",
  "atk-s0508a11:31": "Saddhādhuraṁ vahisi me, kosajjabahulāya ca.",
  "atk-s0508a11:32": "‘‘Jigucchissanti taṁ viññū, asuciṁ nāgariko yathā;",
  "atk-s0508a11:33": "Ākaḍḍhitvāna isayo, codayissanti taṁ sadā.",
  "atk-s0508a11:34": "‘‘Taṁ viññū pavadissanti, samatikkantasāsanaṁ;",
  "atk-s0508a11:35": "Saṁvāsaṁ alabhanto hi, kathaṁ jīvihisi tuvaṁ.",
  "atk-s0508a11:36": "‘‘Tidhāpabhinnaṁ mātaṅgaṁ, kuñjaraṁ saṭṭhihāyanaṁ;",
  "atk-s0508a11:37": "Balī nāgo upagantvā, yūthā nīharate gajaṁ.",
  "atk-s0508a11:38": "‘‘Yūthā vinissaṭo santo, sukhaṁ sātaṁ na vindati;",
  "atk-s0508a11:39": "Dukkhito vimano hoti, pajjhāyanto pavedhati.",
  "atk-s0508a11:40": "‘‘Tatheva jaṭilā tampi, nīharissanti dummatiṁ;",
  "atk-s0508a11:41": "Tehi tvaṁ nissaṭo santo, sukhaṁ sātaṁ na lacchasi.",
  "atk-s0508a11:42": "‘‘Divā vā yadi vā rattiṁ, sokasallasamappito;",
  "atk-s0508a11:43": "Dayhati pariḷāhena, gajo yūthāva nissaṭo.",
  "atk-s0508a11:44": "‘‘Jātarūpaṁ yathā kūṭaṁ, neva jhāyati katthaci;",
  "atk-s0508a11:45": "Tathā sīlavīhino tvaṁ, na jhāyissasi katthaci.",
  "atk-s0508a11:46": "‘‘Agāraṁ vasamānopi, kathaṁ jīvihisi tuvaṁ;",
  "atk-s0508a11:47": "Mattikaṁ pettikañcāpi, natthi te nihitaṁ dhanaṁ.",
  "atk-s0508a11:48": "‘‘Sayaṁ kammaṁ karitvāna, gatte sedaṁ pamocayaṁ;",
  "atk-s0508a11:49": "Evaṁ jīvihisi gehe, sādhu te taṁ na ruccati.",
  "atk-s0508a11:50": "‘‘Evāhaṁ tattha vāremi, saṁkilesagataṁ manaṁ;",
  "atk-s0508a11:51": "Nānādhammakathaṁ katvā, pāpā cittaṁ nivārayiṁ.",
  "atk-s0508a11:52": "‘‘Evaṁ me viharantassa, appamādavihārino;",
  "atk-s0508a11:53": "Tiṁsavassasahassāni, vipine me atikkamuṁ.",
  "atk-s0508a11:54": "‘‘Appamādarataṁ disvā, uttamatthaṁ gavesakaṁ;",
  "atk-s0508a11:55": "Padumuttarasambuddho, āgacchi mama santikaṁ.",
  "atk-s0508a11:56": "‘‘Timbarūsakavaṇṇābho, appameyyo anūpamo;",
  "atk-s0508a11:57": "Rūpenāsadiso buddho, ākāse caṅkamī tadā.",
  "atk-s0508a11:58": "‘‘Suphullo sālarājāva, vijjūvabbhaghanantare;",
  "atk-s0508a11:59": "Ñāṇenāsadiso buddho, ākāse caṅkamī tadā.",
  "atk-s0508a11:60": "‘‘Sīharājāvasambhīto, gajarājāva dappito;",
  "atk-s0508a11:61": "Lāsīto byaggharājāva, ākāse caṅkamī tadā.",
  "atk-s0508a11:62": "‘‘Siṅghīnikkhasavaṇṇābho, khadiraṅgārasannibho;",
  "atk-s0508a11:63": "Maṇi yathā jotiraso, ākāse caṅkamī tadā.",
  "atk-s0508a11:64": "‘‘Visuddhakelāsanibho, puṇṇamāyeva candimā;",
  "atk-s0508a11:65": "Majjhanhikeva sūriyo, ākāse caṅkamī tadā.",
  "atk-s0508a11:66": "‘‘Disvā nabhe caṅkamantaṁ, evaṁ cintesahaṁ tadā;",
  "atk-s0508a11:67": "Devo nu kho ayaṁ satto, udāhu manujo ayaṁ.",
  "atk-s0508a11:68": "‘‘Na me suto vā diṭṭho vā, mahiyā ediso naro;",
  "atk-s0508a11:69": "Api mantapadaṁ atthi, ayaṁ satthā bhavissati.",
  "atk-s0508a11:70": "‘‘Evāhaṁ cintayitvāna, sakaṁ cittaṁ pasādayiṁ;",
  "atk-s0508a11:71": "Nānāpupphañca gandhañca, sannipātesahaṁ tadā.",
  "atk-s0508a11:72": "‘‘Pupphāsanaṁ paññāpetvā, sādhucittaṁ manoramaṁ;",
  "atk-s0508a11:73": "Narasārathinaṁ aggaṁ, idaṁ vacanamabraviṁ.",
  "atk-s0508a11:74": "‘‘Idaṁ me āsanaṁ vīra, paññattaṁ tavanucchavaṁ;",
  "atk-s0508a11:75": "Hāsayanto mamaṁ cittaṁ, nisīda kusumāsane.",
  "atk-s0508a11:76": "‘‘Nisīdi tattha bhagavā, asambhītova kesarī;",
  "atk-s0508a11:77": "Sattarattindivaṁ buddho, pavare kusumāsane.",
  "atk-s0508a11:78": "‘‘Namassamāno aṭṭhāsiṁ, sattarattindivaṁ ahaṁ;",
  "atk-s0508a11:79": "Vuṭṭhahitvā samādhimhā, satthā loke anuttaro;",
  "atk-s0508a11:80": "Mama kammaṁ pakittento, idaṁ vacanamabravi.",
  "atk-s0508a11:81": "‘‘Bhāvehi buddhānussatiṁ, bhāvanānamanuttaraṁ;",
  "atk-s0508a11:82": "Imaṁ satiṁ bhāvayitvā, pūrayissasi mānasaṁ.",
  "atk-s0508a11:83": "‘‘Tiṁsakappasahassāni , devaloke ramissasi;",
  "atk-s0508a11:84": "Asītikkhattuṁ devindo, devarajjaṁ karissasi;",
  "atk-s0508a11:85": "Sahassakkhattuṁ cakkavattī, rājā raṭṭhe bhavissasi.",
  "atk-s0508a11:86": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:87": "Anubhossasi taṁ sabbaṁ, buddhānussatiyā phalaṁ.",
  "atk-s0508a11:88": "‘‘Bhavābhave saṁsaranto, mahābhogaṁ labhissasi;",
  "atk-s0508a11:89": "Bhoge te ūnatā natthi, buddhānussatiyā phalaṁ.",
  "atk-s0508a11:90": "‘‘Kappasatasahassamhi, okkākakulasambhavo;",
  "atk-s0508a11:91": "Gotamo nāma gottena, satthā loke bhavissati.",
  "atk-s0508a11:92": "‘‘Asītikoṭiṁ chaḍḍetvā, dāse kammakare bahū;",
  "atk-s0508a11:93": "Gotamassa bhagavato, sāsane pabbajissasi.",
  "atk-s0508a11:94": "‘‘Ārādhayitvā sambuddhaṁ, gotamaṁ sakyapuṅgavaṁ;",
  "atk-s0508a11:95": "Subhūti nāma nāmena, hessasi satthu sāvako.",
  "atk-s0508a11:96": "‘‘Bhikkhusaṅghe nisīditvā, dakkhiṇeyyaguṇamhi taṁ;",
  "atk-s0508a11:97": "Tathāraṇavihāre ca, dvīsu agge ṭhapessasi.",
  "atk-s0508a11:98": "‘‘Idaṁ vatvāna sambuddho, jalajuttamanāmako;",
  "atk-s0508a11:99": "Nabhaṁ abbhuggamī vīro, haṁsarājāva ambare.",
  "atk-s0508a11:100": "‘‘Sāsito lokanāthena, namassitvā tathāgataṁ;",
  "atk-s0508a11:101": "Sadā bhāvemi mudito, buddhānussatimuttamaṁ.",
  "atk-s0508a11:102": "‘‘Tena kammena sukatena, cetanāpaṇidhīhi ca;",
  "atk-s0508a11:103": "Jahitvā mānusaṁ dehaṁ, tāvatiṁsaṁ agacchahaṁ.",
  "atk-s0508a11:104": "‘‘Asītikkhattuṁ devindo, devarajjamakārayiṁ;",
  "atk-s0508a11:105": "Sahassakkhattuṁ rājā ca, cakkavattī ahosahaṁ.",
  "atk-s0508a11:106": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:107": "Anubhomi susampattiṁ, buddhānussatiyā phalaṁ.",
  "atk-s0508a11:108": "‘‘Bhavābhave saṁsaranto, mahābhogaṁ labhāmahaṁ;",
  "atk-s0508a11:109": "Bhoge me ūnatā natthi, buddhānussatiyā phalaṁ.",
  "atk-s0508a11:110": "‘‘Satasahassito kappe, yaṁ kammamakariṁ tadā;",
  "atk-s0508a11:111": "Duggatiṁ nābhijānāmi, buddhānussatiyā phalaṁ.",
  "atk-s0508a11:112": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:113": "Chaḷabhiññā sacchikatā, kataṁ buddhassa sāsana’’nti. –",
  "atk-s0508a11:114": "Itthaṁ sudaṁ āyasmā subhūtitthero imā gāthāyo abhāsitthāti.",
  "atk-s0508a11:115_0": "Evaṁ pana so tāvatiṁsabhavane aparāparaṁ uppajjanavasena dibbasampattiṁ anubhavitvā",
  "atk-s0508a11:115_1": "tato cuto manussaloke anekasatakkhattuṁ cakkavattirājā ca padesarājā ca hutvā uḷāraṁ",
  "atk-s0508a11:115_2": "manussasampattiṁ anubhavitvā atha amhākaṁ bhagavato kāle sāvatthiyaṁ sumanaseṭṭhissa",
  "atk-s0508a11:115_3": "gehe anāthapiṇḍikassa kaniṭṭho hutvā nibbatti ‘‘subhūtī’’tissa nāmaṁ ahosi.",
  "atk-s0508a11:116_0": "Tena ca samayena amhākaṁ bhagavā loke uppajjitvā pavattavaradhammacakko anupubbena",
  "atk-s0508a11:116_1": "rājagahaṁ gantvā tattha veḷuvanapaṭiggahaṇādinā lokānuggahaṁ karonto rājagahaṁ upanissāya",
  "atk-s0508a11:116_2": "sītavane viharati. Tadā anāthapiṇḍiko seṭṭhi sāvatthiyaṁ uṭṭhānakabhaṇḍaṁ gahetvā",
  "atk-s0508a11:116_3": "attano sahāyassa rājagahaseṭṭhino gharaṁ gato buddhuppādaṁ sutvā satthāraṁ sītavane",
  "atk-s0508a11:116_4": "viharantaṁ upasaṅkamitvā paṭhamadassaneneva sotāpattiphale patiṭṭhāya satthāraṁ sāvatthiṁ",
  "atk-s0508a11:116_5": "āgamanatthāya yācitvā tato pañcacattālīsayojane magge yojane yojane satasahassapariccāgena",
  "atk-s0508a11:116_6": "vihāre patiṭṭhāpetvā sāvatthiyaṁ rājamānena aṭṭhakarīsappamāṇaṁ jetassa rājakumārassa",
  "atk-s0508a11:116_7": "uyyānabhūmiṁ koṭisanthārena kiṇitvā tattha bhagavato vihāraṁ kāretvā adāsi. Vihārapariggahaṇadivase",
  "atk-s0508a11:116_8": "ayaṁ subhūtikuṭumbiko anāthapiṇḍikaseṭṭhinā saddhiṁ gantvā dhammaṁ suṇanto saddhaṁ",
  "atk-s0508a11:116_9": "paṭilabhitvā pabbaji . So upasampajjitvā dve mātikā paguṇā katvā kammaṭṭhānaṁ kathāpetvā",
  "atk-s0508a11:116_10": "araññe samaṇadhammaṁ karonto mettājhānapādakaṁ vipassanaṁ vaḍḍhetvā arahattaṁ pāpuṇi.",
  "atk-s0508a11:116_11": "So dhammaṁ desento yasmā satthārā desitaniyāmena anodissakaṁ katvā dhammaṁ deseti.",
  "atk-s0508a11:116_12": "Tasmā araṇavihārīnaṁ aggo nāma jāto. Piṇḍāya caranto ghare ghare mettājhānaṁ samāpajjitvā",
  "atk-s0508a11:116_13": "vuṭṭhāya bhikkhaṁ paṭiggaṇhāti ‘‘evaṁ dāyakānaṁ mahapphalaṁ bhavissatī’’ti. Tasmā",
  "atk-s0508a11:116_14": "dakkhiṇeyyānaṁ aggo nāma jāto. Tenāha bhagavā – ‘‘etadaggaṁ, bhikkhave, mama sāvakānaṁ",
  "atk-s0508a11:116_15": "bhikkhūnaṁ araṇavihārīnaṁ yadidaṁ subhūti, dakkhiṇeyyānaṁ yadidaṁ subhūtī’’ti (a.",
  "atk-s0508a11:116_16": "ni. 1.198, 201). Evamayaṁ mahāthero arahatte patiṭṭhāya attanā pūritapāramīnaṁ phalassa",
  "atk-s0508a11:116_17": "matthakaṁ patvā loke abhiññāto abhilakkhito hutvā bahujanahitāya janapadacārikaṁ",
  "atk-s0508a11:116_18": "caranto anupubbena rājagahaṁ agamāsi.",
  "atk-s0508a11:117_0": "Rājā bimbisāro therassa āgamanaṁ sutvā upasaṅkamitvā vanditvā ‘‘idheva, bhante, vasathā’’ti",
  "atk-s0508a11:117_1": "vatvā ‘‘nivāsanaṭṭhānaṁ karissāmī’’ti pakkanto vissari. Thero senāsanaṁ alabhanto",
  "atk-s0508a11:117_2": "abbhokāse vītināmesi. Therassa ānubhāvena devo na vassati. Manussā avuṭṭhitāya upaddutā",
  "atk-s0508a11:117_3": "rañño nivesanadvāre ukkuṭṭhimakaṁsu. Rājā ‘‘kena nu kho kāraṇena devo na vassatī’’ti",
  "atk-s0508a11:117_4": "vīmaṁsanto ‘‘therassa abbhokāsavāsena maññe na vassatī’’ti cintetvā tassa paṇṇakuṭiṁ",
  "atk-s0508a11:117_5": "kārāpetvā ‘‘imissā, bhante, paṇṇakuṭiyā vasathā’’ti vatvā vanditvā pakkāmi. Thero",
  "atk-s0508a11:117_6": "kuṭikaṁ pavisitvā tiṇasanthārake pallaṅkena nisīdi. Tadā pana devo thokaṁ thokaṁ",
  "atk-s0508a11:117_7": "phusāyati, na sammā dhāraṁ anuppavecchati. Atha thero lokassa avuṭṭhikabhayaṁ visamitukāmo",
  "atk-s0508a11:117_8": "attano ajjhattikabāhiravatthukassa parissayassa abhāvaṁ pavedento –",
  "atk-s0508a11:118": "1.",
  "atk-s0508a11:119": " ‘‘Channā me kuṭikā sukhā nivātā, vassa deva yathāsukhaṁ;",
  "atk-s0508a11:120": "Cittaṁ me susamāhitaṁ vimuttaṁ, ātāpī viharāmi vassa devā’’ti. –",
  "atk-s0508a11:121": "Gāthamāha.",
  "atk-s0508a11:122_0": "Tattha channa-saddo tāva ‘‘channā sā kumārikā imassa kumārakassa’’ (pārā. 296) ‘‘nacchannaṁ",
  "atk-s0508a11:122_1": "nappatirūpa’’ntiādīsu (pārā. 383) patirūpe āgato. ‘‘Channaṁ tveva, phagguṇa, phassāyatanāna’’ntiādīsu",
  "atk-s0508a11:122_2": "vacanavisiṭṭhe saṅkhyāvisese. ‘‘Channamativassati, vivaṭaṁ nātivassatī’’tiādīsu (udā.",
  "atk-s0508a11:122_3": "45; cūḷava. 385) gahaṇe. ‘‘Kyāhaṁ te nacchannopi karissāmī’’tiādīsu nivāsanapārupane",
  "atk-s0508a11:122_4": "‘‘āyasmā channo anācāraṁ ācaratī’’tiādīsu (pārā. 424) paññattiyaṁ. ‘‘Sabbacchannaṁ",
  "atk-s0508a11:122_5": "sabbaparicchannaṁ (pāci. 52, 54), channā kuṭi āhito ginī’’ti (su. ni. 18) ca ādīsu",
  "atk-s0508a11:122_6": "tiṇādīhi chādane. Idhāpi tiṇādīhi chādaneyeva daṭṭhabbo, tasmā tiṇena vā paṇṇena",
  "atk-s0508a11:122_7": "vā channā yathā na vassati vassodakapatanaṁ na hoti na ovassati, evaṁ sammadeva chāditāti attho.",
  "atk-s0508a11:123_0": "Me-saddo ‘‘kicchena me adhigataṁ, halaṁ dāni pakāsitu’’ntiādīsu (mahāva. 8; dī. ni.",
  "atk-s0508a11:123_1": "2.65; ma. ni. 1.281; 2.337; saṁ. ni. 1.172) karaṇe āgato, mayāti attho. ‘‘Tassa me,",
  "atk-s0508a11:123_2": "bhante, bhagavā saṁkhittena dhammaṁ desetū’’tiādīsu (saṁ. ni. 3.182; a. ni. 4.257)",
  "atk-s0508a11:123_3": "sampadāne, mayhanti attho. ‘‘Pubbeva me, bhikkhave, sambodhā anabhisambuddhassa bodhisattasseva",
  "atk-s0508a11:123_4": "sato’’ādīsu (ma. ni. 1.206; saṁ. ni. 4.14) sāmiatthe āgato. Idhāpi sāmiatthe eva",
  "atk-s0508a11:123_5": "daṭṭhabbo, mamāti attho. Kiñcāpi khīṇāsavānaṁ mamāyitabbaṁ nāma kiñci natthi lokadhammehi",
  "atk-s0508a11:123_6": "anupalittabhāvato, lokasamaññāvasena pana tesampi ‘‘ahaṁ mamā’’ti vohāramattaṁ hoti.",
  "atk-s0508a11:123_7": "Tenāha bhagavā – ‘‘kinti me sāvakā dhammadāyādā bhaveyyuṁ, no āmisadāyādā’’ti (ma. ni. 1.29).",
  "atk-s0508a11:124": "Kuṭikāti pana mātukucchipi karajakāyopi tiṇādicchadano patissayopi vuccati. Tathā hi –",
  "atk-s0508a11:125": "‘‘Mātaraṁ kuṭikaṁ brūsi, bhariyaṁ brūsi kulāvakaṁ;",
  "atk-s0508a11:126": "Putte santānake brūsi, taṇhā me brūsi bandhana’’nti. (saṁ. ni. 1.19) –",
  "atk-s0508a11:127": "Ādīsu mātukucchi ‘‘kuṭikā’’ti vuttā.",
  "atk-s0508a11:128": "‘‘Aṭṭhikaṅkalakuṭike , maṁsanhārupasibbite;",
  "atk-s0508a11:129": "Dhiratthu pūre duggandhe, paragatte mamāyasī’’ti. (theragā. 1153) –",
  "atk-s0508a11:130_0": "Ādīsu kesādisamūhabhūto karajakāyo. ‘‘Kassapassa bhagavato bhagini kuṭi ovassati’’",
  "atk-s0508a11:130_1": "(ma. ni. 2.291) ‘‘kuṭi nāma ullittā vā hoti avalittā vā’’tiādīsu (pārā. 349) tiṇachadanapatissayo.",
  "atk-s0508a11:130_2": "Idhāpi so eva veditabbo paṇṇasālāya adhippetattā. Kuṭi eva hi kuṭikā, apākaṭakuṭi ‘‘kuṭikā’’ti vuttā.",
  "atk-s0508a11:131_0": "Sukha-saddo pana ‘‘vipiṭṭhikatvāna sukhaṁ dukhañca, pubbeva ca somanassadomanassa’’ntiādīsu",
  "atk-s0508a11:131_1": "(su. ni. 67) sukhavedanāyaṁ āgato. ‘‘Sukho buddhānamuppādo, sukhā saddhammadesanā’’tiādīsu",
  "atk-s0508a11:131_2": "(dha. pa. 194) sukhamūle. ‘‘Sukhassetaṁ, bhikkhave, adhivacanaṁ yadidaṁ puññānī’’tiādīsu",
  "atk-s0508a11:131_3": "(a. ni. 7.62; itivu. 22) sukhahetumhi. ‘‘Yasmā ca, kho, mahāli, rūpaṁ sukhaṁ sukhānupatitaṁ",
  "atk-s0508a11:131_4": "sukhāvakkanta’’ntiādīsu (saṁ. ni. 3.60) sukhārammaṇe, ‘‘diṭṭhadhammasukhavihārā ete,",
  "atk-s0508a11:131_5": "cunda, ariyassa vinaye’’tiādīsu (ma. ni. 1.82) abyāpajje. ‘‘Nibbānaṁ paramaṁ sukha’’ntiādīsu",
  "atk-s0508a11:131_6": "(ma. ni. 2.215; dha. pa. 203-204) nibbāne. ‘‘Yāvañcidaṁ, bhikkhave, na sukaraṁ akkhānena",
  "atk-s0508a11:131_7": "pāpuṇituṁ yāva sukhā saggā’’tiādīsu (ma. ni. 3.225) sukhappaccayaṭṭhāne. ‘‘Sovaggikaṁ",
  "atk-s0508a11:131_8": "sukhavipākaṁ saggasaṁvattanika’’ntiādīsu (dī. ni. 1.163; saṁ. ni. 1.130) iṭṭhe, piyamanāpeti",
  "atk-s0508a11:131_9": "attho. Idhāpi iṭṭhe sukhappaccaye vā daṭṭhabbo. Sā hi kuṭi anto bahi ca manāpabhāvena",
  "atk-s0508a11:131_10": "sampāditā nivāsanaphāsutāya ‘‘sukhā’’ti vuttā. Tathā nātisītanātiuṇhatāya utusukhasampattiyogena",
  "atk-s0508a11:131_11": "kāyikacetasikasukhassa paccayabhāvato.",
  "atk-s0508a11:132_0": "Nivātāti avātā, phusitaggaḷapihitavātapānattā vātaparissayarahitāti attho. Idaṁ tassā",
  "atk-s0508a11:132_1": "kuṭikā sukhabhāvavibhāvanaṁ. Savāte hi senāsane utusappāyo na labbhati, nivāte so",
  "atk-s0508a11:132_2": "labbhatīti. Vassāti pavassa sammā dhāraṁ anuppaveccha. Devāti ayaṁ deva-saddo ‘‘imāni",
  "atk-s0508a11:132_3": "te, deva, caturāsīti nagarasahassāni kusavatīrājadhānippamukhāni, ettha , deva, chandaṁ",
  "atk-s0508a11:132_4": "janehi jīvite apekkha’’ntiādīsu (dī. ni. 2.266) sammutideve khattiye āgato. ‘‘Cātumahārājikā",
  "atk-s0508a11:132_5": "devā vaṇṇavanto sukhabahulā’’tiādīsu (dī. ni. 3.337) upapattidevesu. ‘‘Tassa devātidevassa,",
  "atk-s0508a11:132_6": "sāsanaṁ sabbadassino’’tiādīsu visuddhidevesu . Visuddhidevānañhi bhagavato atidevabhāve",
  "atk-s0508a11:132_7": "vutte itaresaṁ vutto eva hoti. ‘‘Viddhe vigatavalāhake deve’’tiādīsu (ma. ni. 1.486;",
  "atk-s0508a11:132_8": "saṁ. ni. 1.110; itivu. 27) ākāse. ‘‘Devo ca kālena kālaṁ na sammā dhāraṁ anuppavecchatī’’tiādīsu",
  "atk-s0508a11:132_9": "(a. ni. 4.70) meghe pajjunne vā. Idhāpi meghe pajjunne vā daṭṭhabbo. Vassāti hi te",
  "atk-s0508a11:132_10": "āṇāpento thero ālapati. Yathāsukhanti yathāruciṁ. Tava vassanena mayhaṁ bāhiro parissayo",
  "atk-s0508a11:132_11": "natthi, tasmā yathākāmaṁ vassāti vassūpajīvisatte anuggaṇhanto vadati.",
  "atk-s0508a11:133_0": "Idāni abbhantare parissayābhāvaṁ dassento ‘‘citta’’ntiādimāha. Tattha cittaṁ me susamāhitanti",
  "atk-s0508a11:133_1": "mama cittaṁ suṭṭhu ativiya sammā sammadeva ekaggabhāvena ārammaṇe ṭhapitaṁ. Tañca",
  "atk-s0508a11:133_2": "kho na nīvaraṇādivikkhambhanamattena; api ca kho vimuttaṁ orambhāgiyauddhaṁbhāgiyasaṅgahehi",
  "atk-s0508a11:133_3": "sabbasaṁyojanehi sabbakilesadhammato ca visesena vimuttaṁ, samucchedappahānavasena",
  "atk-s0508a11:133_4": "paṭipassaddhippahānavasena te pajahitvā ṭhitanti attho. Ātāpīti vīriyavā. Phalasamāpattiatthaṁ",
  "atk-s0508a11:133_5": "vipassanārambhavasena diṭṭhadhammasukhavihāratthañca āraddhavīriyo hutvā viharāmi,",
  "atk-s0508a11:133_6": "dibbavihārādīhi attabhāvaṁ pavattemi, na pana kilesappahānatthaṁ, pahātabbasseva",
  "atk-s0508a11:133_7": "abhāvatoti adhippāyo. ‘‘Yathā pana bāhiraparissayābhāvena, deva, mayā tvaṁ vassane",
  "atk-s0508a11:133_8": "niyojito, evaṁ abbhantaraparissayābhāvenapī’’ti dassento punapi ‘‘vassa, devā’’ti āha.",
  "atk-s0508a11:134_0": "Aparo nayo channāti chāditā pihitā. Kuṭikāti attabhāvo. So hi ‘‘anekāvayavassa samudāyassa",
  "atk-s0508a11:134_1": "avijjānīvaraṇassa, bhikkhave, puggalassa taṇhāsaṁyuttassa ayañceva kāyo samudāgato,",
  "atk-s0508a11:134_2": "bahiddhā ca nāmarūpa’’ntiādīsu (saṁ. ni. 2.19) kāyoti āgato. ‘‘Siñca, bhikkhu, imaṁ",
  "atk-s0508a11:134_3": "nāvaṁ , sittā te lahumessatī’’tiādīsu (dha. pa. 66) nāvāti āgato. ‘‘Gahakāraka diṭṭhosi,",
  "atk-s0508a11:134_4": "gahakūṭaṁ visaṅkhata’’nti (dha. pa. 154) ca ādīsu gahanti āgato. ‘‘Satto guhāyaṁ",
  "atk-s0508a11:134_5": "bahunābhichanno, tiṭṭhaṁ naro mohanasmiṁ pagāḷho’’tiādīsu (su. ni. 778) guhāti āgato.",
  "atk-s0508a11:134_6": "‘‘Nelaṅgo setapacchādo, ekāro vattatī ratho’’tiādīsu (udā. 65) rathoti āgato. ‘‘Puna",
  "atk-s0508a11:134_7": "gehaṁ na kāhasī’’tiādīsu (dha. pa. 154) gehanti āgato. ‘‘Vivaṭā kuṭi nibbuto ginī’’tiādīsu",
  "atk-s0508a11:134_8": "(su. ni. 19) kuṭīti āgato. Tasmā idhāpi so ‘‘kuṭikā’’ti vutto. Attabhāvo hi kaṭṭhādīni",
  "atk-s0508a11:134_9": "paṭicca labbhamānā gehanāmikā kuṭikā viya aṭṭhiādisaññite pathavīdhātuādike phassādike",
  "atk-s0508a11:134_10": "ca paṭicca labbhamāno ‘‘kuṭikā’’ti vutto, cittamakkaṭassa nivāsabhāvato ca. Yathāha –",
  "atk-s0508a11:135": "‘‘Aṭṭhikaṅkalakuṭivesā, makkaṭāvasatho iti;",
  "atk-s0508a11:136": "Makkaṭo pañcadvārāya, kuṭikāya pasakkiya;",
  "atk-s0508a11:137": "Dvārenānupariyāti, ghaṭṭayanto punappuna’’nti ca.",
  "atk-s0508a11:138_0": "Sā panesā attabhāvakuṭikā therassa tiṇṇaṁ channaṁ aṭṭhannañca asaṁvaradvārānaṁ vasena",
  "atk-s0508a11:138_1": "samati vijjhanakassa rāgādiavassutassa paññāya saṁvutattā sammadeva pihitattā ‘‘channā’’ti",
  "atk-s0508a11:138_2": "vuttā. Tenāha bhagavā – ‘‘sotānaṁ saṁvaraṁ brūmi, paññāyete pidhīyare’’ti (su. ni.",
  "atk-s0508a11:138_3": "1041). Vuttanayena channattā eva kilesadukkhābhāvato nirāmisasukhasamaṅgitāya ca",
  "atk-s0508a11:138_4": "sukhā sukhappattā, tato eva ca nivātā nihatamānamadathambhasārambhatāya nivātavuttikā.",
  "atk-s0508a11:138_5": "Ayañca nayo ‘‘mayhaṁ na saṁkilesadhammānaṁ saṁvaraṇamattena siddho, atha kho aggamaggasamādhinā",
  "atk-s0508a11:138_6": "suṭṭhu samāhitacittatāya ceva aggamaggapaññāya sabbasaṁyojanehi vippamuttacittatāya",
  "atk-s0508a11:138_7": "cā’’ti dassento āha ‘‘cittaṁ me susamāhitaṁ vimutta’’nti. Evaṁbhūto ca ‘‘idānāhaṁ",
  "atk-s0508a11:138_8": "katakaraṇīyo’’ti na appossukko homi, atha kho ātāpī viharāmi, sadevakassa lokassa",
  "atk-s0508a11:138_9": "hitasukhūpasaṁhāre ussāhajāto bhikkhācārakālepi anugharaṁ brahmavihāreneva viharāmi.",
  "atk-s0508a11:138_10": "Tasmā tvampi, deva, pajjunna mayhaṁ piyaṁ kātukāmatāyapi vassūpajīvīnaṁ sattānaṁ",
  "atk-s0508a11:138_11": "anukampāyapi vassa sammā dhāraṁ anuppavecchāti evamettha attho daṭṭhabbo.",
  "atk-s0508a11:139_0": "Ettha ca thero ‘‘channā me kuṭikā sukhā nivātā’’ti iminā lokiyalokuttarabhedaṁ attano",
  "atk-s0508a11:139_1": "adhisīlasikkhaṁ dasseti. ‘‘Cittaṁ me susamāhita’’nti iminā adhicittasikkhaṁ. ‘‘Vimutta’’nti",
  "atk-s0508a11:139_2": "iminā adhipaññāsikkhaṁ. ‘‘Ātāpī viharāmī’’ti iminā diṭṭhadhammasukhavihāraṁ. Atha",
  "atk-s0508a11:139_3": "vā ‘‘channā me kuṭikā sukhā nivātā’’ti iminā animittavihāraṁ dasseti kilesavassapidhānamukhena",
  "atk-s0508a11:139_4": "niccādinimittugghāṭanadīpanato. ‘‘Cittaṁ me susamāhita’’nti iminā appaṇihitavihāraṁ.",
  "atk-s0508a11:139_5": "‘‘Vimutta’’nti iminā suññatavihāraṁ. ‘‘Ātāpī viharāmī’’ti iminā tesaṁ tiṇṇaṁ vihārānaṁ",
  "atk-s0508a11:139_6": "adhigamūpāyaṁ. Paṭhamena vā dosappahānaṁ, dutiyena rāgappahānaṁ, tatiyena mohappahānaṁ.",
  "atk-s0508a11:139_7": "Tathā dutiyena paṭhamadutiyehi vā dhammavihārasampattiyo dasseti. Tatiyena vimuttisampattiyo.",
  "atk-s0508a11:139_8": "‘‘Ātāpī viharāmī’’ti iminā parahitapaṭipattiyaṁ atanditabhāvaṁ dassetīti daṭṭhabbaṁ.",
  "atk-s0508a11:140_0": "Evaṁ ‘‘yathānāmā’’ti gāthāya vuttānaṁ dhammavihārādīnaṁ imāya gāthāya dassitattā",
  "atk-s0508a11:140_1": "tattha adassitesu nāmagottesu nāmaṁ dassetuṁ ‘‘itthaṁ suda’’ntiādi vuttaṁ. Ye hi",
  "atk-s0508a11:140_2": "therā nāmamattena pākaṭā, te nāmena, ye gottamattena pākaṭā, te gottena, ye ubhayathā",
  "atk-s0508a11:140_3": "pākaṭā, te ubhayenapi dassissa’’nti. Ayaṁ pana thero nāmena abhilakkhito, na tathā",
  "atk-s0508a11:140_4": "gottenāti ‘‘itthaṁ sudaṁ āyasmā subhūtī’’ti vuttaṁ. Tattha itthanti idaṁ pakāraṁ,",
  "atk-s0508a11:140_5": "iminā ākārenāti attho. Sudanti su idaṁ, sandhivasena ikāralopo. Sūti ca nipātamattaṁ,",
  "atk-s0508a11:140_6": "idaṁ gāthanti yojanā. Āyasmāti piyavacanametaṁ garugāravasappatissavacanametaṁ. Subhūtīti",
  "atk-s0508a11:140_7": "nāmakittanaṁ. So hi sarīrasampattiyāpi dassanīyo pāsādiko, guṇasampattiyāpi. Iti",
  "atk-s0508a11:140_8": "sundarāya sarīrāvayavavibhūtiyā sīlasampattiyādivibhūtiyā ca samannāgatattā subhūtīti",
  "atk-s0508a11:140_9": "paññāyittha sīlasārādithiraguṇayogato thero. Abhāsitthāti kathesi. Kasmā panete mahātherā",
  "atk-s0508a11:140_10": "attano guṇe pakāsentīti? Iminā dīghena addhunā anadhigatapubbaṁ paramagambhīraṁ ativiya",
  "atk-s0508a11:140_11": "santaṁ paṇītaṁ attanā adhigataṁ lokuttaradhammaṁ paccavekkhitvā pītivegasamussāhitaudānavasena",
  "atk-s0508a11:140_12": "sāsanassa niyyānikabhāvavibhāvanavasena ca paramappicchā ariyā attano guṇe pakāsenti,",
  "atk-s0508a11:140_13": "yathā taṁ lokanātho bodhaneyyaajjhāsayavasena ‘‘dasabalasamannāgato, bhikkhave, tathāgato",
  "atk-s0508a11:140_14": "catuvesārajjavisārado’’tiādinā attano guṇe pakāseti, evamayaṁ therassa aññābyākaraṇagāthā hotīti.",
  "atk-s0508a11:141": "Paramatthadīpaniyā theragāthāsaṁvaṇṇanāya",
  "atk-s0508a11:142": "Subhūtittheragāthāvaṇṇanā niṭṭhitā.",
  "atk-s0508a11:143": "2. Mahākoṭṭhikattheragāthāvaṇṇanā",
  "atk-s0508a11:144_0": "Upasantoti āyasmato mahākoṭṭhikattherassa gāthā. Tassa kā uppatti? Ayampi thero padumuttarassa",
  "atk-s0508a11:144_1": "bhagavato kāle haṁsavatīnagare mahābhogakule nibbattitvā viññutaṁ patto mātāpitūnaṁ",
  "atk-s0508a11:144_2": "accayena kuṭumbaṁ saṇṭhapetvā gharāvāsaṁ vasanto ekadivasaṁ padumuttarassa bhagavato",
  "atk-s0508a11:144_3": "dhammadesanākāle haṁsavatīnagaravāsike gandhamālādihatthe yena buddho yena dhammo",
  "atk-s0508a11:144_4": "yena saṅgho, tanninne tappoṇe tappabbhāre gacchante disvā mahājanena saddhiṁ upagato",
  "atk-s0508a11:144_5": "satthāraṁ ekaṁ bhikkhuṁ paṭisambhidāpattānaṁ aggaṭṭhāne ṭhapentaṁ disvā ‘‘ayaṁ kira",
  "atk-s0508a11:144_6": "imasmiṁ sāsane paṭisambhidāpattānaṁ aggo, aho vatāhampi ekassa buddhassa sāsane ayaṁ",
  "atk-s0508a11:144_7": "viya paṭisambhidāpattānaṁ aggo bhaveyya’’nti cintetvā satthu desanāpariyosāne vuṭṭhitāya",
  "atk-s0508a11:144_8": "parisāya bhagavantaṁ upasaṅkamitvā, ‘‘bhante, sve mayhaṁ bhikkhaṁ gaṇhathā’’ti nimantesi.",
  "atk-s0508a11:144_9": "Satthā adhivāsesi. So bhagavantaṁ abhivādetvā padakkhiṇaṁ katvā sakanivesanaṁ gantvā",
  "atk-s0508a11:144_10": "sabbarattiṁ buddhassa bhikkhusaṅghassa ca nisajjaṭṭhānaṁ gandhadāmamālādāmādīhi alaṅkaritvā",
  "atk-s0508a11:144_11": "paṇītaṁ khādanīyaṁ bhojanīyaṁ paṭiyādāpetvā tassā rattiyā accayena sake nivesane",
  "atk-s0508a11:144_12": "bhikkhusatasahassaparivāraṁ bhagavantaṁ vividhayāgukhajjakaparivāraṁ nānārasasūpabyañjanaṁ",
  "atk-s0508a11:144_13": "gandhasālibhojanaṁ bhojetvā bhattakiccapariyosāne cintesi – ‘‘mahantaṁ, kho, ahaṁ",
  "atk-s0508a11:144_14": "ṭhānantaraṁ patthemi na kho pana mayhaṁ yuttaṁ ekadivasameva dānaṁ datvā taṁ ṭhānantaraṁ",
  "atk-s0508a11:144_15": "patthetuṁ, anupaṭipāṭiyā satta divase dānaṁ datvā patthessāmī’’ti . So teneva niyāmena",
  "atk-s0508a11:144_16": "satta divase mahādānāni datvā bhattakiccapariyosāne dussakoṭṭhāgāraṁ vivarāpetvā",
  "atk-s0508a11:144_17": "uttamaṁ ticīvarappahonakaṁ sukhumavatthaṁ buddhassa pādamūle ṭhapetvā bhikkhusatasahassassa",
  "atk-s0508a11:144_18": "ca ticīvaraṁ datvā tathāgataṁ upasaṅkamitvā, ‘‘bhante, yo so bhikkhu tumhehi ito",
  "atk-s0508a11:144_19": "sattamadivasamatthake etadagge ṭhapito, ahampi so bhikkhu viya anāgate uppajjanakabuddhassa",
  "atk-s0508a11:144_20": "sāsane pabbajitvā paṭisambhidāpattānaṁ aggo bhaveyya’’nti vatvā satthu pādamūle nipajjitvā",
  "atk-s0508a11:144_21": "patthanaṁ akāsi. Satthā tassa patthanāya samijjhanabhāvaṁ disvā ‘‘anāgate ito kappasatasahassamatthake",
  "atk-s0508a11:144_22": "gotamo nāma buddho loke uppajjissati, tassa sāsane tava patthanā samijjhissatī’’ti",
  "atk-s0508a11:144_23": "byākāsi. Vuttampi cetaṁ apadāne (apa. thera 2.54.221-250) –",
  "atk-s0508a11:145": "‘‘Padumuttaro nāma jino, sabbalokavidū muni;",
  "atk-s0508a11:146": "Ito satasahassamhi, kappe uppajji cakkhumā.",
  "atk-s0508a11:147": "‘‘Ovādako viññāpako, tārako sabbapāṇinaṁ;",
  "atk-s0508a11:148": "Desanākusalo buddho, tāresi janataṁ bahuṁ.",
  "atk-s0508a11:149": "‘‘Anukampako kāruṇiko, hitesī sabbapāṇinaṁ;",
  "atk-s0508a11:150": "Sampatte titthiye sabbe, pañcasīle patiṭṭhapi.",
  "atk-s0508a11:151": "‘‘Evaṁ nirākulaṁ āsi, suññataṁ titthiyehi ca;",
  "atk-s0508a11:152": "Vicittaṁ arahantehi, vasībhūtehi tādibhi.",
  "atk-s0508a11:153": "‘‘Ratanānaṭṭhapaññāsaṁ, uggato so mahāmuni;",
  "atk-s0508a11:154": "Kañcanagghiyasaṅkāso, bāttiṁsavaralakkhaṇo.",
  "atk-s0508a11:155": "‘‘Vassasatasahassāni, āyu vijjati tāvade;",
  "atk-s0508a11:156": "Tāvatā tiṭṭhamāno so, tāresi janataṁ bahuṁ.",
  "atk-s0508a11:157": "‘‘Tadāhaṁ haṁsavatiyaṁ, brāhmaṇo vedapāragū;",
  "atk-s0508a11:158": "Upecca sabbalokaggaṁ, assosiṁ dhammadesanaṁ.",
  "atk-s0508a11:159": "‘‘Tadā so sāvakaṁ vīro, pabhinnamatigocaraṁ;",
  "atk-s0508a11:160": "Atthe dhamme nirutte ca, paṭibhāne ca kovidaṁ.",
  "atk-s0508a11:161": "‘‘Ṭhapesi etadaggamhi, taṁ sutvā mudito ahaṁ;",
  "atk-s0508a11:162": "Sasāvakaṁ jinavaraṁ, sattāhaṁ bhojayiṁ tadā.",
  "atk-s0508a11:163": "‘‘Dussehacchādayitvāna, sasissaṁ buddhisāgaraṁ;",
  "atk-s0508a11:164": "Nipacca pādamūlamhi, taṁ ṭhānaṁ patthayiṁ ahaṁ.",
  "atk-s0508a11:165": "‘‘Tato avoca lokaggo, passathetaṁ dijuttamaṁ;",
  "atk-s0508a11:166": "Vinataṁ pādamūle me, kamalodarasappabhaṁ.",
  "atk-s0508a11:167": "‘‘Buddhaseṭṭhassa bhikkhussa, ṭhānaṁ patthayate ayaṁ;",
  "atk-s0508a11:168": "Tāya saddhāya cāgena, saddhammassavanena ca.",
  "atk-s0508a11:169": "‘‘Sabbattha sukhito hutvā, saṁsaritvā bhavābhave;",
  "atk-s0508a11:170": "Anāgatamhi addhāne, lacchasetaṁ manorathaṁ.",
  "atk-s0508a11:171": "‘‘Satasahassito kappe, okkākakulasambhavo;",
  "atk-s0508a11:172": "Gotamo nāma gottena, satthā loke bhavissati.",
  "atk-s0508a11:173": "‘‘Tassa dhammesu dāyādo, oraso dhammanimmito;",
  "atk-s0508a11:174": "Koṭṭhiko nāma nāmena, hessati satthu sāvako.",
  "atk-s0508a11:175": "‘‘Taṁ sutvā mudito hutvā, yāvajīvaṁ tadā jinaṁ;",
  "atk-s0508a11:176": "Mettacitto paricariṁ, sato paññā samāhito.",
  "atk-s0508a11:177": "‘‘Tena kammavipākena, cetanāpaṇidhīhi ca;",
  "atk-s0508a11:178": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:179": "‘‘Satānaṁ tīṇikkhattuñca, devarajjamakārayiṁ;",
  "atk-s0508a11:180": "Satānaṁ pañcakkhattuñca, cakkavattī ahosahaṁ.",
  "atk-s0508a11:181": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:182": "Sabbattha sukhito āsiṁ, tassa kammassa vāhasā.",
  "atk-s0508a11:183": "‘‘Duve bhave saṁsarāmi, devatte atha mānuse;",
  "atk-s0508a11:184": "Aññaṁ gatiṁ na gacchāmi, suciṇṇassa idaṁ phalaṁ.",
  "atk-s0508a11:185": "‘‘Duve kule pajāyāmi, khattiye atha brāhmaṇe;",
  "atk-s0508a11:186": "Nīce kule na jāyāmi, suciṇṇassa idaṁ phalaṁ.",
  "atk-s0508a11:187": "‘‘Pacchime bhave sampatte, brahmabandhu ahosahaṁ;",
  "atk-s0508a11:188": "Sāvatthiyaṁ vippakule, paccājāto mahaddhane.",
  "atk-s0508a11:189": "‘‘Mātā candavatī nāma, pitā me assalāyano;",
  "atk-s0508a11:190": "Yadā me pitaraṁ buddho, vinayī sabbasuddhiyā.",
  "atk-s0508a11:191": "‘‘Tadā pasanno sugate, pabbajiṁ anagāriyaṁ;",
  "atk-s0508a11:192": "Moggallāno ācariyo, upajjhā sārisambhavo.",
  "atk-s0508a11:193": "‘‘Kesesu chijjamānesu, diṭṭhi chinnā samūlikā;",
  "atk-s0508a11:194": "Nivāsento ca kāsāvaṁ, arahattamapāpuṇiṁ.",
  "atk-s0508a11:195": "‘‘Atthadhammaniruttīsu, paṭibhāne ca me mati;",
  "atk-s0508a11:196": "Pabhinnā tena lokaggo, etadagge ṭhapesi maṁ.",
  "atk-s0508a11:197": "‘‘Asandiṭṭhaṁ viyākāsiṁ, upatissena pucchito;",
  "atk-s0508a11:198": "Paṭisambhidāsu tenāhaṁ, aggo sambuddhasāsane.",
  "atk-s0508a11:199": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:200": "Nāgova bandhanaṁ chetvā, viharāmi anāsavo.",
  "atk-s0508a11:201": "‘‘Svāgataṁ vata me āsi, mama buddhassa santike;",
  "atk-s0508a11:202": "Tisso vijjā anuppattā, kataṁ buddhassa sāsanaṁ.",
  "atk-s0508a11:203": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:204": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:205_0": "Evaṁ so tattha tattha bhave puññañāṇasambhāraṁ sambharanto aparāparaṁ devamanussesu",
  "atk-s0508a11:205_1": "saṁsaranto imasmiṁ buddhuppāde sāvatthiyaṁ brāhmaṇamahāsālakule nibbatti. Koṭṭhikotissa",
  "atk-s0508a11:205_2": "nāmaṁ akaṁsu. So vayappatto tayo vede uggahetvā brāhmaṇasippe nipphattiṁ gato ekadivasaṁ",
  "atk-s0508a11:205_3": "satthu santikaṁ gantvā dhammaṁ sutvā paṭiladdhasaddho pabbajitvā upasampannakālato",
  "atk-s0508a11:205_4": "paṭṭhāya vipassanāya kammaṁ karonto saha paṭisambhidāhi arahattaṁ patvā paṭisambhidāsu",
  "atk-s0508a11:205_5": "ciṇṇavasī hutvā abhiññāte abhiññāte mahāthere upasaṅkamitvā pañhaṁ pucchantopi dasabalaṁ",
  "atk-s0508a11:205_6": "upasaṅkamitvā pañhaṁ pucchantopi paṭisambhidāsuyeva pañhaṁ pucchi. Evamayaṁ thero",
  "atk-s0508a11:205_7": "tattha katādhikāratāya ciṇṇavasībhāvena ca paṭisambhidāpattānaṁ aggo jāto. Atha naṁ",
  "atk-s0508a11:205_8": "satthā mahāvedallasuttaṁ (ma. ni. 1.449 ādayo) aṭṭhuppattiṁ katvā paṭisambhidāpattānaṁ",
  "atk-s0508a11:205_9": "aggaṭṭhāne ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ paṭisambhidāpattānaṁ",
  "atk-s0508a11:205_10": "yadidaṁ mahākoṭṭhiko’’ti (a. ni. 1.209, 218). So aparena samayena vimuttisukhaṁ paṭisaṁvedento udānavasena –",
  "atk-s0508a11:206": "2.",
  "atk-s0508a11:207": " ‘‘Upasanto uparato, mantabhāṇī anuddhato;",
  "atk-s0508a11:208": "Dhunāti pāpake dhamme, dumapattaṁva māluto’’ti. –",
  "atk-s0508a11:209": "Itthaṁ sudaṁ āyasmā mahākoṭṭhikatthero gāthaṁ abhāsi.",
  "atk-s0508a11:210_0": "Tattha upasantoti manacchaṭṭhānaṁ indriyānaṁ upasamanena nibbisevanabhāvakaraṇena",
  "atk-s0508a11:210_1": "upasanto. Uparatoti sabbasmā pāpakaraṇato orato virato. Mantabhāṇīti mantā vuccati",
  "atk-s0508a11:210_2": "paññā, tāya pana upaparikkhitvā bhaṇatīti mantabhāṇī, kālavādīādibhāvaṁ avissajjentoyeva",
  "atk-s0508a11:210_3": "bhaṇatīti attho. Mantabhaṇanavasena vā bhaṇatīti mantabhāṇī, dubbhāsitato vinā attano",
  "atk-s0508a11:210_4": "bhāsanavasena caturaṅgasamannāgataṁ subhāsitaṁyeva bhaṇatīti attho. Jātiādivasena",
  "atk-s0508a11:210_5": "attano anukkaṁsanato na uddhatoti anuddhato atha vā tiṇṇaṁ kāyaduccaritānaṁ vūpasamanena",
  "atk-s0508a11:210_6": "tato paṭiviratiyā upasanto, tiṇṇaṁ manoduccaritānaṁ uparamaṇena pajahanena uparato,",
  "atk-s0508a11:210_7": "catunnaṁ vacīduccaritānaṁ appavattiyā parimitabhāṇitāya mantabhāṇī, tividhaduccaritanimittauppajjanakassa",
  "atk-s0508a11:210_8": "uddhaccassa abhāvato anuddhato. Evaṁ pana tividhaduccaritappahānena suddhe sīle patiṭṭhito,",
  "atk-s0508a11:210_9": "uddhaccappahānena samāhito, tameva samādhiṁ padaṭṭhānaṁ katvā vipassanaṁ vaḍḍhetvā",
  "atk-s0508a11:210_10": "maggapaṭipāṭiyā dhunāti pāpake dhamme lāmakaṭṭhena pāpake sabbepi saṁkilesadhamme",
  "atk-s0508a11:210_11": "niddhunāti, samucchedavasena pajahati . Yathā kiṁ? Dumapattaṁva māluto, yathā nāma",
  "atk-s0508a11:210_12": "dumassa rukkhassa pattaṁ paṇḍupalāsaṁ māluto vāto dhunāti, bandhanato viyojento nīharati,",
  "atk-s0508a11:210_13": "evaṁ yathāvuttapaṭipattiyaṁ ṭhito pāpadhamme attano santānato nīharati, evamayaṁ",
  "atk-s0508a11:210_14": "therassa aññāpadesena aññābyākaraṇagāthāpi hotīti veditabbā.",
  "atk-s0508a11:211_0": "Ettha ca kāyavacīduccaritappahānavacanena payogasuddhiṁ dasseti, manoduccaritappahānavacanena",
  "atk-s0508a11:211_1": "āsayasuddhiṁ. Evaṁ payogāsayasuddhassa ‘‘anuddhato’’ti iminā uddhaccābhāvavacanena",
  "atk-s0508a11:211_2": "tadekaṭṭhatāya nīvaraṇappahānaṁ dasseti. Tesu payogasuddhiyā sīlasampatti vibhāvitā,",
  "atk-s0508a11:211_3": "āsayasuddhiyā samathabhāvanāya upakārakadhammapariggaho, nīvaraṇappahānena samādhibhāvanā,",
  "atk-s0508a11:211_4": "‘‘dhunāti pāpake dhamme’’ti iminā paññābhāvanā vibhāvitā hoti. Evaṁ adhisīlasikkhādayo",
  "atk-s0508a11:211_5": "tisso sikkhā, tividhakalyāṇaṁ sāsanaṁ, tadaṅgappahānādīni tīṇi pahānāni, antadvayaparivajjanena",
  "atk-s0508a11:211_6": "saddhiṁ majjhimāya paṭipattiyā paṭipajjanaṁ, apāyabhavādīnaṁ samatikkamanūpāyo ca",
  "atk-s0508a11:211_7": "yathārahaṁ niddhāretvā yojetabbā. Iminā nayena sesagāthāsupi yathārahaṁ atthayojanā",
  "atk-s0508a11:211_8": "veditabbā. Atthamattameva pana tattha tattha apubbaṁ vaṇṇayissāma. ‘‘Itthaṁ sudaṁ",
  "atk-s0508a11:211_9": "āyasmā mahākoṭṭhiko’’ti idaṁ pūjāvacanaṁ, yathā taṁ mahāmoggallānoti.",
  "atk-s0508a11:212": "Mahākoṭṭhikattheragāthāvaṇṇanā niṭṭhitā.",
  "atk-s0508a11:213": "3. Kaṅkhārevatattheragāthāvaṇṇanā",
  "atk-s0508a11:214_0": "Paññaṁ imaṁ passāti āyasmato kaṅkhārevatassa gāthā. Kā uppatti? Ayampi thero padumuttarabhagavato",
  "atk-s0508a11:214_1": "kāle haṁsavatīnagare brāhmaṇamahāsālakule nibbatto. Ekadivasaṁ buddhānaṁ dhammadesanākāle",
  "atk-s0508a11:214_2": "heṭṭhā vuttanayena mahājanena saddhiṁ vihāraṁ gantvā parisapariyante ṭhito dhammaṁ",
  "atk-s0508a11:214_3": "suṇanto satthāraṁ ekaṁ bhikkhuṁ jhānābhiratānaṁ aggaṭṭhāne ṭhapentaṁ disvā ‘‘mayāpi",
  "atk-s0508a11:214_4": "anāgate evarūpena bhavituṁ vaṭṭatī’’ti cintetvā desanāvasāne satthāraṁ nimantetvā",
  "atk-s0508a11:214_5": "heṭṭhā vuttanayena mahāsakkāraṁ katvā bhagavantaṁ āha – ‘‘bhante, ahaṁ iminā adhikārakammena",
  "atk-s0508a11:214_6": "aññaṁ sampattiṁ na patthemi, yathā pana so bhikkhu tumhehi ito sattamadivasamatthake",
  "atk-s0508a11:214_7": "jhāyīnaṁ aggaṭṭhāne ṭhapito, evaṁ ahampi anāgate ekassa buddhassa sāsane jhāyīnaṁ",
  "atk-s0508a11:214_8": "aggo bhaveyya’’nti patthanamakāsi. Satthā anāgataṁ oloketvā nipphajjanabhāvaṁ disvā",
  "atk-s0508a11:214_9": "‘‘anāgate kappasatasahassāvasāne gotamo nāma buddho uppajjissati, tassa sāsane tvaṁ",
  "atk-s0508a11:214_10": "jhāyīnaṁ aggo bhavissasī’’ti byākaritvā pakkāmi.",
  "atk-s0508a11:215_0": "So yāvajīvaṁ kalyāṇakammaṁ katvā kappasatasahassaṁ devamanussesu saṁsaritvā amhākaṁ",
  "atk-s0508a11:215_1": "bhagavato kāle sāvatthinagare mahābhogakule nibbatto pacchābhattaṁ dhammassavanatthaṁ",
  "atk-s0508a11:215_2": "gacchantena mahājanena saddhiṁ vihāraṁ gantvā parisapariyante ṭhito dasabalassa dhammakathaṁ",
  "atk-s0508a11:215_3": "sutvā paṭiladdhasaddho pabbajitvā upasampadaṁ labhitvā kammaṭṭhānaṁ kathāpetvā jhānaparikammaṁ",
  "atk-s0508a11:215_4": "karonto jhānalābhī hutvā jhānaṁ pādakaṁ katvā arahattaṁ pāpuṇi. So yebhuyyena dasabalena",
  "atk-s0508a11:215_5": "samāpajjitabbasamāpattiṁ samāpajjanto ahorattaṁ jhānesu ciṇṇavasī ahosi. Atha naṁ",
  "atk-s0508a11:215_6": "satthā ‘‘etadaggaṁ, bhikkhave, mama sāvakānaṁ bhikkhūnaṁ jhāyīnaṁ yadidaṁ kaṅkhārevato’’ti",
  "atk-s0508a11:215_7": "(a. ni. 1.198, 204) jhāyīnaṁ aggaṭṭhāne ṭhapesi. Vuttampi cetaṁ apadāne (apa. thera 2.55.34-53) –",
  "atk-s0508a11:216": "‘‘Padumuttaro nāma jino, sabbadhammesu cakkhumā;",
  "atk-s0508a11:217": "Ito satasahassamhi, kappe uppajji nāyako.",
  "atk-s0508a11:218": "‘‘Sīhahanu brahmagiro, haṁsadundubhinissano;",
  "atk-s0508a11:219": "Nāgavikkantagamano, candasūrādhikappabho.",
  "atk-s0508a11:220": "‘‘Mahāmati mahāvīro, mahājhāyī mahābalo;",
  "atk-s0508a11:221": "Mahākāruṇiko nātho, mahātamapanūdano.",
  "atk-s0508a11:222": "‘‘Sa kadāci tilokaggo, veneyyaṁ vinayaṁ bahuṁ;",
  "atk-s0508a11:223": "Dhammaṁ desesi sambuddho, sattāsayavidū muni.",
  "atk-s0508a11:224": "‘‘Jhāyiṁ jhānarataṁ vīraṁ, upasantaṁ anāvilaṁ;",
  "atk-s0508a11:225": "Vaṇṇayanto parisatiṁ, tosesi janataṁ jino.",
  "atk-s0508a11:226": "‘‘Tadāhaṁ haṁsavatiyaṁ, brāhmaṇo vedapāragū;",
  "atk-s0508a11:227": "Dhammaṁ sutvāna mudito, taṁ ṭhānamabhipatthayiṁ.",
  "atk-s0508a11:228": "‘‘Tadā jino viyākāsi, saṅghamajjhe vināyako;",
  "atk-s0508a11:229": "Mudito hohi tvaṁ brahme, lacchase taṁ manorathaṁ.",
  "atk-s0508a11:230": "‘‘Satasahassito kappe, okkākakulasambhavo;",
  "atk-s0508a11:231": "Gotamo nāma gottena, satthā loke bhavissati.",
  "atk-s0508a11:232": "‘‘Tassa dhammesu dāyādo, oraso dhammanimmito;",
  "atk-s0508a11:233": "Revato nāma nāmena, hessati satthu sāvako.",
  "atk-s0508a11:234": "‘‘Tena kammena sukatena, cetanāpaṇidhīhi ca;",
  "atk-s0508a11:235": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:236": "‘‘Pacchime ca bhave dāni, jātohaṁ koliye pure;",
  "atk-s0508a11:237": "Khattiye kulasampanne, iddhe phīte mahaddhane.",
  "atk-s0508a11:238": "‘‘Yadā kapilavatthusmiṁ, buddho dhammamadesayi;",
  "atk-s0508a11:239": "Tadā pasanno sugate, pabbajiṁ anagāriyaṁ.",
  "atk-s0508a11:240": "‘‘Kaṅkhā me bahulā āsi, kappākappe tahiṁ tahiṁ;",
  "atk-s0508a11:241": "Sabbaṁ taṁ vinayī buddho, desetvā dhammamuttamaṁ.",
  "atk-s0508a11:242": "‘‘Tatohaṁ tiṇṇasaṁsāro, tadā jhānasukhe rato;",
  "atk-s0508a11:243": "Viharāmi tadā buddho, maṁ disvā etadabravi.",
  "atk-s0508a11:244": "‘‘Yā kāci kaṅkhā idha vā huraṁ vā, savediyā vā paravediyā vā;",
  "atk-s0508a11:245": "Ye jhāyino tā pajahanti sabbā, ātāpino brahmacariyaṁ carantā.",
  "atk-s0508a11:246": "‘‘Satasahasse kataṁ kammaṁ, phalaṁ dassesi me idha;",
  "atk-s0508a11:247": "Sumutto saravegova, kilese jhāpayiṁ mama.",
  "atk-s0508a11:248": "‘‘Tato jhānarattaṁ disvā, buddho lokantagū muni;",
  "atk-s0508a11:249": "Jhāyīnaṁ bhikkhūnaṁ aggo, paññāpesi mahāmati.",
  "atk-s0508a11:250": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:251": "Nāgova bandhanaṁ chetvā, viharāmi anāsavo.",
  "atk-s0508a11:252": "‘‘Svāgataṁ vata me āsi, mama buddhassa santike;",
  "atk-s0508a11:253": "Tisso vijjā anuppattā, kataṁ buddhassa sāsanaṁ.",
  "atk-s0508a11:254": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:255": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:256_0": "Tathā katakicco panāyaṁ mahāthero pubbe dīgharattaṁ attano kaṅkhāpakatacittataṁ idāni",
  "atk-s0508a11:256_1": "sabbaso vigatakaṅkhatañca paccavekkhitvā ‘‘aho nūna mayhaṁ satthuno desanānubhāvo,",
  "atk-s0508a11:256_2": "tenetarahi evaṁ vigatakaṅkho ajjhattaṁ vūpasantacitto jāto’’ti sañjātabahumāno bhagavato",
  "atk-s0508a11:256_3": "paññaṁ pasaṁsanto ‘‘paññaṁ imaṁ passā’’ti imaṁ gāthamāha.",
  "atk-s0508a11:257_0": "3. Tattha paññanti pakāre jānāti, pakārehi ñāpetīti ca paññā. Veneyyānaṁ āsayānusayacariyādhimuttiādippakāre",
  "atk-s0508a11:257_1": "dhammānaṁ kusalādike khandhādike ca desetabbappakāre jānāti, yathāsabhāvato paṭivijjhati,",
  "atk-s0508a11:257_2": "tehi ca pakārehi ñāpetīti attho. Satthu desanāñāṇañhi idhādhippetaṁ, tenāha ‘‘ima’’nti.",
  "atk-s0508a11:257_3": "Tañhi attani siddhena desanābalena nayaggāhato paccakkhaṁ viya upaṭṭhitaṁ gahetvā",
  "atk-s0508a11:257_4": "‘‘ima’’nti vuttaṁ. Yadaggena vā satthu desanāñāṇaṁ sāvakehi nayato gayhati, tadaggena",
  "atk-s0508a11:257_5": "attano visaye paṭivedhañāṇampi nayato gayhateva. Tenāha āyasmā dhammasenāpati – ‘‘apica",
  "atk-s0508a11:257_6": "me, bhante, dhammanvayo vidito’’ti (dī. ni. 2.146; 3.143). Passāti vimhayappatto",
  "atk-s0508a11:257_7": "aniyamato ālapati attanoyeva vā cittaṁ, yathāha bhagavā udānento – ‘‘lokamimaṁ passa;",
  "atk-s0508a11:257_8": "puthū avijjāya paretaṁ bhūtaṁ bhūtarataṁ bhavā aparimutta’’nti (udā. 30). Tathāgatānanti",
  "atk-s0508a11:257_9": "tathā āgamanādiatthena tathāgatānaṁ. Tathā āgatoti hi tathāgato, tathā gatoti tathāgato,",
  "atk-s0508a11:257_10": "tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato,",
  "atk-s0508a11:257_11": "tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena",
  "atk-s0508a11:257_12": "tathāgatoti evaṁ aṭṭhahi kāraṇehi bhagavā tathāgato. Tathāya āgatoti tathāgato, tathāya",
  "atk-s0508a11:257_13": "gatoti tathāgato, tathalakkhaṇaṁ gatoti tathāgato, tathāni āgatoti tathāgato, tathāvidhoti",
  "atk-s0508a11:257_14": "tathāgato, tathā pavattitoti tathāgato, tathehi āgatoti tathāgato , tathā gatabhāvena",
  "atk-s0508a11:257_15": "tathāgatoti evampi aṭṭhahi kāraṇehi bhagavā tathāgatoti ayamettha saṅkhepo. Vitthāro",
  "atk-s0508a11:257_16": "pana paramatthadīpaniyā udānaṭṭhakathāya (udā. aṭṭha. 18) itivuttakaṭṭhakathāya (itivu.",
  "atk-s0508a11:257_17": "aṭṭha. 38) ca vuttanayeneva veditabbo.",
  "atk-s0508a11:258_0": "Idāni tassā paññāya asādhāraṇavisesaṁ dassetuṁ ‘‘aggi yathā’’tiādi vuttaṁ. Yathā",
  "atk-s0508a11:258_1": "aggīti upamāvacanaṁ. Yathāti tassa upamābhāvadassanaṁ. Pajjalitoti upameyyena sambandhadassanaṁ.",
  "atk-s0508a11:258_2": "Nisītheti kiccakaraṇakāladassanaṁ. Ayañhettha attho – yathā nāma nisīthe rattiyaṁ",
  "atk-s0508a11:258_3": "caturaṅgasamannāgate andhakāre vattamāne unnate ṭhāne pajjalito aggi tasmiṁ padese",
  "atk-s0508a11:258_4": "tayagataṁ vidhamantaṁ tiṭṭhati, evameva tathāgatānaṁ imaṁ desanāñāṇasaṅkhātaṁ sabbaso",
  "atk-s0508a11:258_5": "veneyyānaṁ saṁsayatamaṁ vidhamantaṁ paññaṁ passāti. Yato desanāvilāsena sattānaṁ",
  "atk-s0508a11:258_6": "ñāṇamayaṁ ālokaṁ dentīti ālokadā. Paññāmayameva cakkhuṁ dadantīti cakkhudadā. Tadubhayampi",
  "atk-s0508a11:258_7": "kaṅkhāvinayapadaṭṭhānameva katvā dassento ‘‘ye āgatānaṁ vinayanti kaṅkha’’nti āha,",
  "atk-s0508a11:258_8": "ye tathāgatā attano santikaṁ āgatānaṁ upagatānaṁ veneyyānaṁ ‘‘ahosiṁ nu kho ahamatītamaddhāna’’ntiādinayappavattaṁ",
  "atk-s0508a11:258_9": "(ma. ni. 1.18; saṁ. ni. 2.20) soḷasavatthukaṁ, ‘‘buddhe kaṅkhati dhamme kaṅkhatī’’tiādinayappavattaṁ",
  "atk-s0508a11:258_10": "(dha. sa. 1008) aṭṭhavatthukañca kaṅkhaṁ vicikicchaṁ vinayanti desanānubhāvena anavasesato",
  "atk-s0508a11:258_11": "vidhamanti viddhaṁsenti. Vinayakukkuccasaṅkhātā pana kaṅkhā tabbinayeneva vinītā hontīti.",
  "atk-s0508a11:259_0": "Aparo nayo – yathā aggi nisīthe rattibhāge pajjalito paṭutarajālo samujjalaṁ uccāsane",
  "atk-s0508a11:259_1": "ṭhitānaṁ obhāsadānamattena andhakāraṁ vidhamitvā samavisamaṁ vibhāvento ālokadado",
  "atk-s0508a11:259_2": "hoti. Accāsanne pana ṭhitānaṁ taṁ supākaṭaṁ karonto cakkhukiccakaraṇato cakkhudado",
  "atk-s0508a11:259_3": "nāma hoti, evameva tathāgato attano dhammakāyassa dūre ṭhitānaṁ akatādhikārānaṁ paññāpajjotena",
  "atk-s0508a11:259_4": "mohandhakāraṁ vidhamitvā kāyavisamādisamavisamaṁ vibhāvento ālokadā bhavanti, āsanne",
  "atk-s0508a11:259_5": "ṭhitānaṁ pana katādhikārānaṁ dhammacakkhuṁ uppādento cakkhudadā bhavanti. Ye evaṁbhūtā",
  "atk-s0508a11:259_6": "attano vacīgocaraṁ āgatānaṁ mādisānampi kaṅkhābahulānaṁ kaṅkhaṁ vinayanti ariyamaggasamuppādanena",
  "atk-s0508a11:259_7": "vidhamanti, tesaṁ tathāgatānaṁ paññaṁ ñāṇātisayaṁ passāti yojanā. Evamayaṁ therassa",
  "atk-s0508a11:259_8": "attano kaṅkhāvitaraṇappakāsanena aññābyākaraṇagāthāpi hoti. Ayañhi thero puthujjanakāle",
  "atk-s0508a11:259_9": "kappiyepi kukkuccako hutvā kaṅkhābahulatāya ‘‘kaṅkhārevato’’ti paññāto, pacchā khīṇāsavakālepi",
  "atk-s0508a11:259_10": "tatheva voharayittha. Tenāha – ‘‘itthaṁ sudaṁ āyasmā kaṅkhārevato gāthaṁ abhāsitthā’’ti. Taṁ vuttatthameva.",
  "atk-s0508a11:260": "Kaṅkhārevatattheragāthāvaṇṇanā niṭṭhitā.",
  "atk-s0508a11:261": "4. Puṇṇattheragāthāvaṇṇanā",
  "atk-s0508a11:262_0": "Sabbhirevasamāsethāti āyasmato puṇṇattherassa gāthā. Kā uppatti? Ayaṁ kira padumuttarassa",
  "atk-s0508a11:262_1": "dasabalassa uppattito puretarameva haṁsavatīnagare brāhmaṇamahāsālakule nibbatto",
  "atk-s0508a11:262_2": "anukkamena viññutaṁ patto satthari loke uppajjante ekadivasaṁ buddhānaṁ dhammadesanākāle",
  "atk-s0508a11:262_3": "heṭṭhā vuttanayena mahājanena saddhiṁ vihāraṁ gantvā parisapariyante nisīditvā dhammaṁ",
  "atk-s0508a11:262_4": "suṇanto satthāraṁ ekaṁ bhikkhuṁ dhammakathikānaṁ aggaṭṭhāne ṭhapentaṁ disvā ‘‘mayāpi",
  "atk-s0508a11:262_5": "anāgate evarūpena bhavituṁ vaṭṭatī’’ti cintetvā desanāvasāne vuṭṭhitāya parisāya",
  "atk-s0508a11:262_6": "satthāraṁ upasaṅkamitvā nimantetvā heṭṭhā vuttanayeneva mahāsakkāraṁ katvā bhagavantaṁ",
  "atk-s0508a11:262_7": "evamāha – ‘‘bhante, ahaṁ iminā adhikārakammena nāññaṁ sampattiṁ patthemi. Yathā pana",
  "atk-s0508a11:262_8": "so bhikkhu ito sattamadivasamatthake dhammakathikānaṁ aggaṭṭhāne ṭhapito, evaṁ ahampi",
  "atk-s0508a11:262_9": "anāgate ekassa buddhassa sāsane dhammakathikānaṁ bhikkhūnaṁ aggo bhaveyya’’nti patthanaṁ",
  "atk-s0508a11:262_10": "akāsi. Satthā anāgataṁ oloketvā tassa patthanāya samijjhanabhāvaṁ disvā ‘‘anāgate",
  "atk-s0508a11:262_11": "kappasatasahassamatthake gotamo nāma buddho uppajjissati, tassa sāsane tvaṁ pabbajitvā",
  "atk-s0508a11:262_12": "dhammakathikānaṁ aggo bhavissasī’’ti byākāsi.",
  "atk-s0508a11:263_0": "So tattha yāvajīvaṁ kalyāṇadhammaṁ katvā tato cuto kappasatasahassaṁ puññañāṇasambhāraṁ",
  "atk-s0508a11:263_1": "sambharanto devamanussesu saṁsaritvā amhākaṁ bhagavato kāle kapilavatthunagarassa",
  "atk-s0508a11:263_2": "avidūre doṇavatthunāmake brāhmaṇagāme brāhmaṇamahāsālakule aññāsikoṇḍaññattherassa",
  "atk-s0508a11:263_3": "bhāgineyyo hutvā nibbatti. Tassa nāmaggahaṇadivase ‘‘puṇṇo’’ti nāmaṁ akaṁsu. So satthari",
  "atk-s0508a11:263_4": "abhisambodhiṁ patvā pavattavaradhammacakke anupubbena rājagahaṁ gantvā taṁ upanissāya",
  "atk-s0508a11:263_5": "viharante aññāsikoṇḍaññattherassa santike pabbajitvā laddhūpasampado sabbaṁ pubbakiccaṁ",
  "atk-s0508a11:263_6": "katvā padhānamanuyuñjanto pabbajitakiccaṁ matthakaṁ pāpetvāva ‘‘dasabalassa santikaṁ",
  "atk-s0508a11:263_7": "gamissāmī’’ti mātulattherena saddhiṁ satthu santikaṁ agantvā kapilavatthusāmantāyeva",
  "atk-s0508a11:263_8": "ohīyitvā yonisomanasikāre kammaṁ karonto nacirasseva vipassanaṁ ussukkāpetvā arahattaṁ",
  "atk-s0508a11:263_9": "pāpuṇi. Vuttampi cetaṁ apadāne (apa. thera 1.1.434-440) –",
  "atk-s0508a11:264": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a11:265": "Purakkhatomhi sissehi, upagacchiṁ naruttamaṁ.",
  "atk-s0508a11:266": "‘‘Padumuttaro lokavidū, āhutīnaṁ paṭiggaho;",
  "atk-s0508a11:267": "Mama kammaṁ pakittesi, saṁkhittena mahāmuni.",
  "atk-s0508a11:268": "‘‘Tāhaṁ dhammaṁ suṇitvāna, abhivādetvāna satthuno;",
  "atk-s0508a11:269": "Añjaliṁ paggahetvāna, pakkamiṁ dakkhiṇāmukho.",
  "atk-s0508a11:270": "‘‘Saṁkhittena suṇitvāna, vitthārena abhāsayiṁ;",
  "atk-s0508a11:271": "Sabbe sissā attamanā, sutvāna mama bhāsato.",
  "atk-s0508a11:272": "‘‘Sakaṁ diṭṭhiṁ vinodetvā, buddhe cittaṁ pasādayuṁ;",
  "atk-s0508a11:273": "Saṁkhittenapi desemi, vitthārena tathevahaṁ.",
  "atk-s0508a11:274": "‘‘Abhidhammanayaññūhaṁ, kathāvatthuvisuddhiyā;",
  "atk-s0508a11:275": "Sabbesaṁ viññāpetvāna, viharāmi anāsavo.",
  "atk-s0508a11:276": "‘‘Ito pañcasate kappe, caturo suppakāsakā;",
  "atk-s0508a11:277": "Sattaratanasampannā, catudīpamhi issarā.",
  "atk-s0508a11:278": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a11:279_0": "Tassa pana puṇṇattherassa santike pabbajitā kulaputtā pañcasatā ahesuṁ. Thero sayaṁ",
  "atk-s0508a11:279_1": "dasakathāvatthulābhitāya tepi dasahi kathāvatthūhi ovadi. Te tassa ovāde ṭhatvā sabbeva",
  "atk-s0508a11:279_2": "arahattaṁ pattā. Te attano pabbajitakiccaṁ matthakappattaṁ ñatvā upajjhāyaṁ upasaṅkamitvā",
  "atk-s0508a11:279_3": "āhaṁsu – ‘‘bhante, amhākaṁ kiccaṁ matthakappattaṁ, dasannañcamha kathāvatthūnaṁ lābhino,",
  "atk-s0508a11:279_4": "samayo, dāni no dasabalaṁ passitu’’nti. Thero tesaṁ vacanaṁ sutvā cintesi – ‘‘mama",
  "atk-s0508a11:279_5": "dasakathāvatthulābhitaṁ satthā jānāti ahaṁ dhammaṁ desento dasa kathāvatthūni amuñcitvāva",
  "atk-s0508a11:279_6": "desemi, mayi gacchante sabbepime bhikkhū maṁ parivāretvā gacchissanti, evaṁ gaṇasaṅgaṇikāya",
  "atk-s0508a11:279_7": "gantvā pana ayuttaṁ mayhaṁ dasabalaṁ passituṁ, ime tāva gantvā passantū’’ti te bhikkhū",
  "atk-s0508a11:279_8": "āha – ‘‘āvuso, tumhe purato gantvā tathāgataṁ passatha, mama vacanena cassa pāde",
  "atk-s0508a11:279_9": "vandatha, ahampi tumhākaṁ gatamaggenāgamissāmī’’ti. Te therā sabbepi dasabalassa",
  "atk-s0508a11:279_10": "jātibhūmiraṭṭhavāsino sabbe khīṇāsavā sabbe dasakathāvatthulābhino attano upajjhāyassa",
  "atk-s0508a11:279_11": "ovādaṁ sampaṭicchitvā theraṁ vanditvā anupubbena cārikaṁ carantā saṭṭhiyojanamaggaṁ",
  "atk-s0508a11:279_12": "atikkamma rājagahe veḷuvanamahāvihāraṁ gantvā dasabalassa pāde vanditvā ekamantaṁ nisīdiṁsu.",
  "atk-s0508a11:280_0": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammoditunti",
  "atk-s0508a11:280_1": "bhagavā tehi saddhiṁ – ‘‘kacci, bhikkhave, khamanīya’’ntiādinā nayena madhurapaṭisanthāraṁ",
  "atk-s0508a11:280_2": "katvā ‘‘kuto ca tumhe, bhikkhave, āgacchathā’’ti pucchi . Atha tehi ‘‘jātibhūmito’’ti",
  "atk-s0508a11:280_3": "vutte ‘‘ko nu kho, bhikkhave, jātibhūmiyaṁ jātibhūmakānaṁ bhikkhūnaṁ sabrahmacārīnaṁ",
  "atk-s0508a11:280_4": "evaṁ sambhāvito ‘attanā ca appiccho appicchakathañca bhikkhūnaṁ kattā’’’ti (ma. ni.",
  "atk-s0508a11:280_5": "1.252) dasakathāvatthulābhiṁ bhikkhuṁ pucchi. Tepi ‘‘puṇṇo nāma, bhante, āyasmā mantāṇiputto’’ti",
  "atk-s0508a11:280_6": "ārocayiṁsu. Taṁ kathaṁ sutvā āyasmā sāriputto therassa dassanakāmo ahosi. Atha satthā",
  "atk-s0508a11:280_7": "rājagahato sāvatthiṁ agamāsi . Puṇṇattheropi dasabalassa tattha āgatabhāvaṁ sutvā",
  "atk-s0508a11:280_8": "– ‘‘satthāraṁ passissāmī’’ti gantvā antogandhakuṭiyaṁyeva tathāgataṁ sampāpuṇi. Satthā",
  "atk-s0508a11:280_9": "tassa dhammaṁ desesi. Thero dhammaṁ sutvā dasabalaṁ vanditvā paṭisallānatthāya andhavanaṁ",
  "atk-s0508a11:280_10": "gantvā aññataramhi rukkhamūle divāvihāraṁ nisīdi.",
  "atk-s0508a11:281_0": "Sāriputtattheropi tassāgamanaṁ sutvā sīsānulokiko gantvā okāsaṁ sallakkhetvā taṁ",
  "atk-s0508a11:281_1": "rukkhamūle nisinnaṁ upasaṅkamitvā therena saddhiṁ sammoditvā, taṁ sattavisuddhikkamaṁ",
  "atk-s0508a11:281_2": "pucchi. Theropissa pucchitapucchitaṁ byākaronto rathavinītūpamāya cittaṁ ārādhesi,",
  "atk-s0508a11:281_3": "te aññamaññassa subhāsitaṁ samanumodiṁsu. Atha satthā aparabhāge bhikkhusaṅghamajjhe",
  "atk-s0508a11:281_4": "nisinno theraṁ ‘‘etadaggaṁ, bhikkhave, mama sāvakānaṁ bhikkhūnaṁ dhammakathikānaṁ",
  "atk-s0508a11:281_5": "yadidaṁ puṇṇo’’ti (a. ni. 1.188, 196) dhammakathikānaṁ aggaṭṭhāne ṭhapesi. So ekadivasaṁ",
  "atk-s0508a11:281_6": "attano vimuttisampattiṁ paccavekkhitvā ‘‘satthāraṁ nissāya ahañceva aññe ca bahū",
  "atk-s0508a11:281_7": "sattā saṁsāradukkhato vippamuttā, bahūpakārā vata sappurisasaṁsevā’’ti pītisomanassajāto",
  "atk-s0508a11:281_8": "udānavasena pītivegavissaṭṭhaṁ ‘‘sabbhireva samāsethā’’ti gāthaṁ abhāsi.",
  "atk-s0508a11:282_0": "4. Tattha sabbhirevāti sappurisehi eva. Santoti panettha buddhādayo ariyā adhippetā.",
  "atk-s0508a11:282_1": "Te hi anavasesato asataṁ dhammaṁ pahāya saddhamme ukkaṁsagatattā sātisayaṁ pasaṁsiyattā",
  "atk-s0508a11:282_2": "ca visesato ‘‘santo sappurisā’’ti ca vuccanti. Samāsethāti samaṁ āsetha saha vaseyya.",
  "atk-s0508a11:282_3": "Te payirupāsanto tesaṁ sussūsanto diṭṭhānugatiñca āpajjanto samānavāso bhaveyyāti",
  "atk-s0508a11:282_4": "attho. Paṇḍitehatthadassibhīti tesaṁ thomanā. Paṇḍā vuccati paññā, sā imesaṁ sañjātāti",
  "atk-s0508a11:282_5": "paṇḍitā. Tato eva attatthādibhedaṁ atthaṁ aviparītato passantīti atthadassino. Tehi",
  "atk-s0508a11:282_6": "paṇḍitehi atthadassībhi samāsetha. Kasmāti ce? Yasmā te santo paṇḍitā, te vā sammā",
  "atk-s0508a11:282_7": "sevantā ekantahitabhāvato maggañāṇādīheva araṇīyato atthaṁ, mahāguṇatāya santatāya",
  "atk-s0508a11:282_8": "ca mahantaṁ, agādhabhāvato gambhīrañāṇagocarato ca gambhīraṁ, hīnacchandādīhi daṭṭhuṁ",
  "atk-s0508a11:282_9": "asakkuṇeyyattā itarehi ca kicchena daṭṭhabbattā duddasaṁ, duddasattā saṇhanipuṇasabhāvattā",
  "atk-s0508a11:282_10": "nipuṇañāṇagocarato ca nipuṇaṁ, nipuṇattā evaṁ sukhumasabhāvatāya aṇuṁ nibbānaṁ, aviparītaṭṭhena",
  "atk-s0508a11:282_11": "vā paramatthasabhāvattā atthaṁ, ariyabhāvakarattā mahattanimittatāya mahantaṁ, anuttānasabhāvatāya",
  "atk-s0508a11:282_12": "gambhīraṁ, dukkhena daṭṭhabbaṁ na sukhena daṭṭhuṁ sakkāti duddasaṁ, gambhīrattā duddasaṁ,",
  "atk-s0508a11:282_13": "duddasattā gambhīranti catusaccaṁ, visesato nipuṇaṁ aṇuṁ, nirodhasaccanti evametaṁ",
  "atk-s0508a11:282_14": "catusaccaṁ dhīrā samadhigacchanti dhitisampannatāya dhīrā catusaccakammaṭṭhānabhāvanaṁ",
  "atk-s0508a11:282_15": "ussukkāpetvā sammadeva adhigacchanti. Appamattāti sabbattha satiavippavāsena appamādapaṭipattiṁ",
  "atk-s0508a11:282_16": "pūrentā. Vicakkhaṇāti vipassanābhāvanāya chekā kusalā. Tasmā sabbhireva samāsethāti",
  "atk-s0508a11:282_17": "yojanā. Paṇḍitehatthadassibhīti vā etaṁ nissakkavacanaṁ. Yasmā paṇḍitehi atthadassībhi",
  "atk-s0508a11:282_18": "samudāyabhūtehi dhīrā appamattā vicakkhaṇā mahantādivisesavantaṁ atthaṁ samadhigacchanti,",
  "atk-s0508a11:282_19": "tasmā tādisehi sabbhireva samāsethāti sambandho. Evamesā therassa paṭivedhadīpanena",
  "atk-s0508a11:282_20": "aññābyākaraṇagāthāpi ahosīti.",
  "atk-s0508a11:283": "Puṇṇattheragāthāvaṇṇanā niṭṭhitā.",
  "atk-s0508a11:284": "5. Dabbattheragāthāvaṇṇanā",
  "atk-s0508a11:285_0": "Yo duddamiyoti āyasmato dabbattherassa gāthā. Kā uppatti? Ayampi padumuttarabuddhakāle",
  "atk-s0508a11:285_1": "haṁsavatīnagare kulagehe nibbattitvā vayappatto heṭṭhā vuttanayeneva dhammadesanaṁ",
  "atk-s0508a11:285_2": "suṇanto satthāraṁ ekaṁ bhikkhuṁ senāsanapaññāpakānaṁ aggaṭṭhāne ṭhapentaṁ disvā adhikārakammaṁ",
  "atk-s0508a11:285_3": "katvā taṁ ṭhānantaraṁ patthetvā satthārā byākato yāvajīvaṁ kusalaṁ katvā devamanussesu",
  "atk-s0508a11:285_4": "saṁsaritvā kassapadasabalassa sāsanosakkanakāle pabbaji. Tadā tena saddhiṁ apare",
  "atk-s0508a11:285_5": "cha janāti satta bhikkhū ekacittā hutvā aññe sāsane agāravaṁ karonte disvā – ‘‘idha",
  "atk-s0508a11:285_6": "kiṁ karoma ekamante samaṇadhammaṁ katvā dukkhassantaṁ karissāmā’’ti nisseṇiṁ bandhitvā",
  "atk-s0508a11:285_7": "uccaṁ pabbatasikharaṁ āruhitvā, ‘‘attano cittabalaṁ jānantā nisseṇiṁ nipātentu, jīvite",
  "atk-s0508a11:285_8": "sālayā otarantu, mā pacchānutappino ahuvatthā’’ti vatvā sabbe ekacittā hutvā nisseṇiṁ",
  "atk-s0508a11:285_9": "pātetvā – ‘‘appamattā hotha, āvuso’’ti aññamaññaṁ ovaditvā cittarucikesu ṭhānesu",
  "atk-s0508a11:285_10": "nisīditvā samaṇadhammaṁ kātuṁ ārabhiṁsu.",
  "atk-s0508a11:286_0": "Tatreko thero pañcame divase arahattaṁ patvā, ‘‘mama kiccaṁ nipphannaṁ, ahaṁ imasmiṁ",
  "atk-s0508a11:286_1": "ṭhāne kiṁ karissāmi’’ti iddhiyā uttarakuruto piṇḍapātaṁ āharitvā, ‘‘āvuso, imaṁ piṇḍapātaṁ",
  "atk-s0508a11:286_2": "paribhuñjatha, bhikkhācārakiccaṁ mamāyattaṁ hotu, tumhe attano kammaṁ karothā’’ti",
  "atk-s0508a11:286_3": "āha. ‘‘Kiṁ nu kho mayaṁ, āvuso, nisseṇiṁ pātentā evaṁ avocumha – ‘yo paṭhamaṁ dhammaṁ",
  "atk-s0508a11:286_4": "sacchikaroti, so bhikkhaṁ āharatu, tenābhataṁ sesā paribhuñjitvā samaṇadhammaṁ karissantī’’’ti.",
  "atk-s0508a11:286_5": "‘‘Natthi, āvuso’’ti. Tumhe attano pubbahetunā labhittha, mayampi sakkontā vaṭṭassantaṁ",
  "atk-s0508a11:286_6": "karissāma, gacchatha tumheti. Thero te saññāpetuṁ asakkonto phāsukaṭṭhāne piṇḍapātaṁ",
  "atk-s0508a11:286_7": "paribhuñjitvā gato . Aparo thero sattame divase anāgāmiphalaṁ patvā tato cuto suddhāvāsabrahmaloke",
  "atk-s0508a11:286_8": "nibbatto. Itare therā tato cutā ekaṁ buddhantaraṁ devamanussesu saṁsaritvā tesu tesu",
  "atk-s0508a11:286_9": "kulesu nibbattā. Eko gandhāraraṭṭhe takkasilānagare rājagehe nibbatto, eko majjhantikaraṭṭhe",
  "atk-s0508a11:286_10": "paribbājikāya kucchimhi nibbatto, eko bāhiyaraṭṭhe kuṭumbiyagehe nibbatto, eko bhikkhunupassaye jāto.",
  "atk-s0508a11:287_0": "Ayaṁ pana dabbatthero mallaraṭṭhe anupiyanagare ekassa mallarañño gehe paṭisandhiṁ",
  "atk-s0508a11:287_1": "gaṇhi. Tassa mātā upavijaññā kālamakāsi, matasarīraṁ susānaṁ netvā dārucitakaṁ āropetvā",
  "atk-s0508a11:287_2": "aggiṁ adaṁsu. Tassā aggivegasantattaṁ udarapaṭalaṁ dvedhā ahosi. Dārako attano puññabalena",
  "atk-s0508a11:287_3": "uppatitvā ekasmiṁ dabbatthambhe nipati. Taṁ dārakaṁ gahetvā ayyikāya adaṁsu. Sā tassa",
  "atk-s0508a11:287_4": "nāmaṁ gaṇhantī dabbatthambhe patitvā laddhajīvitattā ‘‘dabbo’’tissa nāmaṁ akāsi.",
  "atk-s0508a11:287_5": "Tassa ca sattavassikakāle satthā bhikkhusaṅghaparivāro mallaraṭṭhe cārikaṁ caramāno",
  "atk-s0508a11:287_6": "anupiyambavane viharati. Dabbakumāro satthāraṁ disvā dassaneneva pasīditvā pabbajitukāmo",
  "atk-s0508a11:287_7": "hutvā ‘‘ahaṁ dasabalassa santike pabbajissāmī’’ti ayyikaṁ āpucchi. Sā ‘‘sādhu, tātā’’ti",
  "atk-s0508a11:287_8": "dabbakumāraṁ ādāya satthu santikaṁ gantvā, ‘‘bhante, imaṁ kumāraṁ pabbājethā’’ti",
  "atk-s0508a11:287_9": "āha. Satthā aññatarassa bhikkhuno saññaṁ adāsi – ‘‘bhikkhu imaṁ dārakaṁ pabbājehī’’ti.",
  "atk-s0508a11:287_10": "So thero satthu vacanaṁ sutvā dabbakumāraṁ pabbājento tacapañcakakammaṭṭhānaṁ ācikkhi.",
  "atk-s0508a11:287_11": "Pubbahetusampanno katābhinīhāro satto paṭhamakesavaṭṭiyā voropanakkhaṇe sotāpattiphale",
  "atk-s0508a11:287_12": "patiṭṭhahi, dutiyāya kesavaṭṭiyā oropiyamānāya sakadāgāmiphale, tatiyāya anāgāmiphale,",
  "atk-s0508a11:287_13": "sabbakesānaṁ pana oropanañca arahattaphalasacchikiriyā ca apacchā apure ahosi. Satthā",
  "atk-s0508a11:287_14": "mallaraṭṭhe yathābhirantaṁ viharitvā rājagahaṁ gantvā veḷuvane vāsaṁ kappesi.",
  "atk-s0508a11:288_0": "Tatrāyasmā dabbo mallaputto rahogato attano kiccanipphattiṁ oloketvā saṅghassa veyyāvaccakaraṇe",
  "atk-s0508a11:288_1": "kāyaṁ yojetukāmo cintesi – ‘‘yaṁnūnāhaṁ saṅghassa senāsanañca paññāpeyyaṁ bhattāni",
  "atk-s0508a11:288_2": "ca uddiseyya’’nti. So satthu santikaṁ gantvā attano parivitakkaṁ ārocesi. Satthā",
  "atk-s0508a11:288_3": "tassa sādhukāraṁ datvā senāsanapaññāpakattañca bhattuddesakattañca sampaṭicchi. Atha",
  "atk-s0508a11:288_4": "naṁ ‘‘ayaṁ dabbo daharova samāno mahante ṭhāne ṭhito’’ti sattavassikakāleyeva upasampādesi.",
  "atk-s0508a11:288_5": "Thero upasampannakālato paṭṭhāya rājagahaṁ upanissāya viharantānaṁ sabbabhikkhūnaṁ",
  "atk-s0508a11:288_6": "senāsanāni ca paññāpeti, bhikkhañca uddisati. Tassa senāsanapaññāpakabhāvo sabbadisāsu",
  "atk-s0508a11:288_7": "pākaṭo ahosi – ‘‘dabbo kira mallaputto sabhāgasabhāgānaṁ bhikkhūnaṁ ekaṭṭhāne senāsanāni",
  "atk-s0508a11:288_8": "paññāpeti, āsannepi dūrepi senāsanaṁ paññāpeti, gantuṁ asakkonte iddhiyā netī’’ti.",
  "atk-s0508a11:289_0": "Atha naṁ bhikkhū kālepi vikālepi – ‘‘amhākaṁ, āvuso, jīvakambavane senāsanaṁ paññāpehi,",
  "atk-s0508a11:289_1": "amhākaṁ maddakucchismiṁ migadāye’’ti evaṁ senāsanaṁ uddisāpetvā tassa iddhiṁ passantā",
  "atk-s0508a11:289_2": "gacchanti. Sopi iddhiyā manomaye kāye abhisaṅkharitvā ekekassa therassa ekekaṁ attanā",
  "atk-s0508a11:289_3": "sadisaṁ bhikkhuṁ datvā aṅguliyā jalamānāya purato gantvā ‘‘ayaṁ mañco idaṁ pīṭha’’ntiādīni",
  "atk-s0508a11:289_4": "vatvā senāsanaṁ paññāpetvā puna attano vasanaṭṭhānameva āgacchati . Ayamettha saṅkhepo,",
  "atk-s0508a11:289_5": "vitthārato panidaṁ vatthu pāḷiyaṁ āgatameva. Satthā idameva kāraṇaṁ aṭṭhuppattiṁ",
  "atk-s0508a11:289_6": "katvā aparabhāge ariyagaṇamajjhe nisinno theraṁ senāsanapaññāpakānaṁ aggaṭṭhāne ṭhapesi",
  "atk-s0508a11:289_7": "– ‘‘etadaggaṁ, bhikkhave, mama sāvakānaṁ bhikkhūnaṁ senāsanapaññāpakānaṁ yadidaṁ",
  "atk-s0508a11:289_8": "dabbo mallaputto’’ti (a. ni. 1.209; 214). Vuttampi cetaṁ apadāne (apa. thera 2.54, 108-149) –",
  "atk-s0508a11:290": "‘‘Padumuttaro nāma jino, sabbalokavidū muni;",
  "atk-s0508a11:291": "Ito satasahassamhi, kappe uppajji cakkhumā.",
  "atk-s0508a11:292": "‘‘Ovādako viññāpako, tārako sabbapāṇinaṁ;",
  "atk-s0508a11:293": "Desanākusalo buddho, tāresi janataṁ bahuṁ.",
  "atk-s0508a11:294": "‘‘Anukampako kāruṇiko, hitesī sabbapāṇinaṁ;",
  "atk-s0508a11:295": "Sampatte titthiye sabbe, pañcasīle patiṭṭhapi.",
  "atk-s0508a11:296": "‘‘Evaṁ nirākulaṁ āsi, suññataṁ titthiyehi ca;",
  "atk-s0508a11:297": "Vicittaṁ arahantehi, vasībhūtehi tādibhi.",
  "atk-s0508a11:298": "‘‘Ratanānaṭṭhapaññāsaṁ, uggato so mahāmuni;",
  "atk-s0508a11:299": "Kañcanagghiyasaṅkāso, bāttiṁsavaralakkhaṇo.",
  "atk-s0508a11:300": "‘‘Vassasatasahassāni, āyu vijjati tāvade;",
  "atk-s0508a11:301": "Tāvatā tiṭṭhamāno so, tāresi janataṁ bahuṁ.",
  "atk-s0508a11:302": "‘‘Tadāhaṁ haṁsavatiyaṁ, seṭṭhiputto mahāyaso;",
  "atk-s0508a11:303": "Upetvā lokapajjotaṁ, assosiṁ dhammadesanaṁ.",
  "atk-s0508a11:304": "‘‘Senāsanāni bhikkhūnaṁ, paññāpentaṁ sasāvakaṁ;",
  "atk-s0508a11:305": "Kittayantassa vacanaṁ, suṇitvā mudito ahaṁ.",
  "atk-s0508a11:306": "‘‘Adhikāraṁ sasaṅghassa, katvā tassa mahesino;",
  "atk-s0508a11:307": "Nipacca sirasā pāde, taṁ ṭhānamabhipatthayiṁ.",
  "atk-s0508a11:308": "‘‘Tadāha sa mahāvīro, mama kammaṁ pakittayaṁ;",
  "atk-s0508a11:309": "Yo sasaṅghamabhojesi, sattāhaṁ lokanāyakaṁ.",
  "atk-s0508a11:310": "‘‘Soyaṁ kamalapattakkho, sīhaṁso kanakattaco;",
  "atk-s0508a11:311": "Mama pādamūle nipati, patthayaṁ ṭhānamuttamaṁ.",
  "atk-s0508a11:312": "‘‘Satasahassito kappe, okkākakulasambhavo;",
  "atk-s0508a11:313": "Gotamo nāma gottena, satthā loke bhavissati.",
  "atk-s0508a11:314": "‘‘Sāvako tassa buddhassa, dabbo nāmena vissuto;",
  "atk-s0508a11:315": "Senāsanapaññāpako, aggo hessatiyaṁ tadā.",
  "atk-s0508a11:316": "‘‘Tena kammena sukatena, cetanāpaṇidhīhi ca;",
  "atk-s0508a11:317": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:318": "‘‘Satānaṁ tīṇikkhattuñca, devarajjamakārayiṁ;",
  "atk-s0508a11:319": "Satānaṁ pañcakkhattuñca, cakkavattī ahosahaṁ.",
  "atk-s0508a11:320": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:321": "Sabbattha sukhito āsiṁ, tassa kammassa vāhasā.",
  "atk-s0508a11:322": "‘‘Ekanavutito kappe, vipassī nāma nāyako;",
  "atk-s0508a11:323": "Uppajji cārudassano, sabbadhammavipassako.",
  "atk-s0508a11:324": "‘‘Duṭṭhacitto upavadiṁ, sāvakaṁ tassa tādino;",
  "atk-s0508a11:325": "Sabbāsavaparikkhīṇaṁ, suddhoti ca vijāniya.",
  "atk-s0508a11:326": "‘‘Tasseva naravīrassa, sāvakānaṁ mahesinaṁ;",
  "atk-s0508a11:327": "Salākañca gahetvāna, khīrodanamadāsahaṁ.",
  "atk-s0508a11:328": "‘‘Imamhi bhaddake kappe, brahmabandhu mahāyaso;",
  "atk-s0508a11:329": "Kassapo nāma gottena, uppajji vadataṁ varo.",
  "atk-s0508a11:330": "‘‘Sāsanaṁ jotayitvāna, abhibhuyya kutitthiye;",
  "atk-s0508a11:331": "Vineyye vinayitvāva, nibbuto so sasāvako.",
  "atk-s0508a11:332": "‘‘Sasisse nibbute nāthe, atthamentamhi sāsane;",
  "atk-s0508a11:333": "Devā kandiṁsu saṁviggā, muttakesā rudammukhā.",
  "atk-s0508a11:334": "‘‘Nibbāyissati dhammakkho, na passisāma subbate;",
  "atk-s0508a11:335": "Na suṇissāma saddhammaṁ, aho no appapuññatā.",
  "atk-s0508a11:336": "‘‘Tadāyaṁ pathavī sabbā, acalā sā calācalā;",
  "atk-s0508a11:337": "Sāgaro ca sasokova, vinadī karuṇaṁ giraṁ.",
  "atk-s0508a11:338": "‘‘Catuddisā dundubhiyo, nādayiṁsu amānusā;",
  "atk-s0508a11:339": "Samantato asaniyo, phaliṁsu ca bhayāvahā.",
  "atk-s0508a11:340": "‘‘Ukkā patiṁsu nabhasā, dhūmaketu ca dissati;",
  "atk-s0508a11:341": "Sadhūmā jālavaṭṭā ca, raviṁsu karuṇaṁ migā.",
  "atk-s0508a11:342": "‘‘Uppāde dāruṇe disvā, sāsanatthaṅgasūcake;",
  "atk-s0508a11:343": "Saṁviggā bhikkhavo satta, cintayimha mayaṁ tadā.",
  "atk-s0508a11:344": "‘‘Sāsanena vināmhākaṁ, jīvitena alaṁ mayaṁ;",
  "atk-s0508a11:345": "Pavisitvā mahāraññaṁ, yuñjāma jinasāsane.",
  "atk-s0508a11:346": "‘‘Addasamha tadāraññe, ubbiddhaṁ selamuttamaṁ;",
  "atk-s0508a11:347": "Nisseṇiyā tamāruyha, nisseṇiṁ pātayimhase.",
  "atk-s0508a11:348": "‘‘Tadā ovadi no thero, buddhuppādo sudullabho;",
  "atk-s0508a11:349": "Saddhātidullabhā laddhā, thokaṁ sesañca sāsanaṁ.",
  "atk-s0508a11:350": "‘‘Nipatanti khaṇātītā, anante dukkhasāgare;",
  "atk-s0508a11:351": "Tasmā payogo kattabbo, yāva ṭhāti mune mataṁ.",
  "atk-s0508a11:352": "‘‘Arahā āsi so thero, anāgāmī tadānugo;",
  "atk-s0508a11:353": "Susīlā itare yuttā, devalokaṁ agamhase.",
  "atk-s0508a11:354": "‘‘Nibbuto tiṇṇasaṁsāro, suddhāvāse ca ekako;",
  "atk-s0508a11:355": "Ahañca pakkusāti ca, sabhiyo bāhiyo tathā.",
  "atk-s0508a11:356": "‘‘Kumārakassapo, ceva, tattha tatthūpagā mayaṁ;",
  "atk-s0508a11:357": "Saṁsārabandhanā muttā, gotamenānukampitā.",
  "atk-s0508a11:358": "‘‘Mallesu kusinārāyaṁ, gabbhe jātassa me sato;",
  "atk-s0508a11:359": "Mātā matā citāruḷhā, tato nippatito ahaṁ.",
  "atk-s0508a11:360": "‘‘Patito dabbapuñjamhi, tato dabboti vissuto;",
  "atk-s0508a11:361": "Brahmacārībalenāhaṁ, vimutto sattavassiko.",
  "atk-s0508a11:362": "‘‘Khīrodanabalenāhaṁ , pañcahaṅgehupāgato;",
  "atk-s0508a11:363": "Khīṇāsavopavādena, pāpehi bahu codito.",
  "atk-s0508a11:364": "‘‘Ubho puññañca pāpañca, vītivattomhi dānihaṁ;",
  "atk-s0508a11:365": "Patvāna paramaṁ santiṁ, viharāmi anāsavo.",
  "atk-s0508a11:366": "‘‘Senāsanaṁ paññāpayiṁ, hāsayitvāna subbate;",
  "atk-s0508a11:367": "Jino tasmiṁ guṇe tuṭṭho, etadagge ṭhapesi maṁ.",
  "atk-s0508a11:368": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:369": "Nāgova bandhanaṁ chetvā, viharāmi anāsavo.",
  "atk-s0508a11:370": "‘‘Svāgataṁ vata me āsi, buddhaseṭṭhassa santike;",
  "atk-s0508a11:371": "Tisso vijjā anuppattā, kataṁ buddhassa sāsanaṁ.",
  "atk-s0508a11:372": "‘‘Paṭisambhidā catasso…pe…kataṁ buddhassa sāsana’’nti.",
  "atk-s0508a11:373_0": "Evaṁbhūtaṁ pana taṁ yena pubbe ekassa khīṇāsavattherassa anuddhaṁsanavasena katena",
  "atk-s0508a11:373_1": "pāpakammena bahūni vassasatasahassāni niraye pacci, tāya eva kammapilotikāya codiyamānā",
  "atk-s0508a11:373_2": "mettiyabhūmajakā bhikkhū ‘‘iminā mayaṁ kalyāṇabhattikassa gahapatino antare paribheditā’’ti",
  "atk-s0508a11:373_3": "duggahitagāhino amūlakena pārājikena dhammena anuddhaṁsesuṁ. Tasmiñca adhikaraṇe",
  "atk-s0508a11:373_4": "saṅghena sativinayena vūpasamite ayaṁ thero lokānukampāya attano guṇe vibhāvento",
  "atk-s0508a11:373_5": "‘‘yo duddamiyo’’ti imaṁ gāthaṁ abhāsi.",
  "atk-s0508a11:374_0": "5. Tattha yoti aniyamitaniddeso, tassa ‘‘so’’ti iminā niyamattaṁ daṭṭhabbaṁ. Ubhayenapi",
  "atk-s0508a11:374_1": "aññaṁ viya katvā attānameva vadati. Duddamiyoti duddamo, dametuṁ asakkuṇeyyo. Idañca",
  "atk-s0508a11:374_2": "attano puthujjanakāle diṭṭhigatānaṁ visūkāyikānaṁ kilesānaṁ madālepacittassa vipphanditaṁ",
  "atk-s0508a11:374_3": "indriyānaṁ avūpasamanañca cintetvā vadati. Damenāti uttamena aggamaggadamena, tena",
  "atk-s0508a11:374_4": "hi danto puna dametabbatābhāvato ‘‘danto’’ti vattabbataṁ arahati, na aññena. Atha",
  "atk-s0508a11:374_5": "vā damenāti damakena purisadammasārathinā damito . Dabboti drabyo, bhabboti attho.",
  "atk-s0508a11:374_6": "Tenāha bhagavā imameva theraṁ sandhāya – ‘‘na kho, dabba, dabbā evaṁ nibbeṭhentī’’ti",
  "atk-s0508a11:374_7": "(pārā. 384; cūḷava. 193) . Santusitoti yathāladdhapaccayasantosena jhānasamāpattisantosena",
  "atk-s0508a11:374_8": "maggaphalasantosena ca santuṭṭho. Vitiṇṇakaṅkhoti soḷasavatthukāya aṭṭhavatthukāya",
  "atk-s0508a11:374_9": "ca kaṅkhāya paṭhamamaggeneva samugghāṭitattā vigatakaṅkho. Vijitāvīti purisājānīyena",
  "atk-s0508a11:374_10": "vijetabbassa sabbassapi saṁkilesapakkhassa vijitattā vidhamitattā vijitāvī. Apetabheravoti",
  "atk-s0508a11:374_11": "pañcavīsatiyā bhayānaṁ sabbaso apetattā apagatabheravo abhayūparato . Puna dabboti",
  "atk-s0508a11:374_12": "nāmakittanaṁ. Parinibbutoti dve parinibbānāni kilesaparinibbānañca, yā saupādisesanibbānadhātu,",
  "atk-s0508a11:374_13": "khandhaparinibbānañca, yā anupādisesanibbānadhātu. Tesu idha kilesaparinibbānaṁ adhippetaṁ,",
  "atk-s0508a11:374_14": "tasmā pahātabbadhammānaṁ maggena sabbaso pahīnattā kilesaparinibbānena parinibbutoti",
  "atk-s0508a11:374_15": "attho. Ṭhitattoti ṭhitasabhāvo acalo iṭṭhādīsu tādibhāvappattiyā lokadhammehi akampanīyo.",
  "atk-s0508a11:374_16": "Hīti ca hetuatthe nipāto, tena yo pubbe duddamo hutvā ṭhito yasmā dabbattā satthārā",
  "atk-s0508a11:374_17": "uttamena damena damito santusito vitiṇṇakaṅkho vijitāvī apetabheravo, tasmā so dabbo",
  "atk-s0508a11:374_18": "parinibbuto tatoyeva ca ṭhitatto, evaṁbhūte ca tasmiṁ cittapasādova kātabbo, na pasādaññathattanti",
  "atk-s0508a11:374_19": "paraneyyabuddhike satte anukampanto thero aññaṁ byākāsi.",
  "atk-s0508a11:375": "Dabbattheragāthāvaṇṇanā niṭṭhitā.",
  "atk-s0508a11:376": "6. Sītavaniyattheragāthāvaṇṇanā",
  "atk-s0508a11:377_0": "Yo sītavananti āyasmato sambhūtattherassa gāthā. Kā uppatti? Ito kira aṭṭhārasādhikassa",
  "atk-s0508a11:377_1": "kappasatassa matthake atthadassī nāma sambuddho loke uppajjitvā sadevakaṁ lokaṁ saṁsāramahoghato",
  "atk-s0508a11:377_2": "tārento ekadivasaṁ mahatā bhikkhusaṅghena saddhiṁ gaṅgātīraṁ upagacchi. Tasmiṁ kāle",
  "atk-s0508a11:377_3": "ayaṁ gahapatikule nibbatto tattha bhagavantaṁ passitvā pasannamānaso upasaṅkamitvā",
  "atk-s0508a11:377_4": "vanditvā ‘‘kiṁ, bhante, pāraṁ gantukāmatthā’’ti pucchi. Bhagavā ‘‘gamissāmā’’ti avoca.",
  "atk-s0508a11:377_5": "So tāvadeva nāvāsaṅghāṭaṁ yojetvā upanesi. Satthā taṁ anukampanto saha bhikkhusaṅghena",
  "atk-s0508a11:377_6": "nāvaṁ abhiruhi. So sayampi abhiruyha sukheneva paratīraṁ sampāpetvā bhagavantaṁ bhikkhusaṅghañca",
  "atk-s0508a11:377_7": "dutiyadivase mahādānaṁ pavattetvā anugantvā pasannacitto vanditvā nivatti. So tena",
  "atk-s0508a11:377_8": "puññakammena devamanussesu saṁsaritvā ito terasādhikakappasatassa matthake khattiyakule",
  "atk-s0508a11:377_9": "nibbattitvā rājā ahosi cakkavattī dhammiko dhammarājā. So satte sugatimagge patiṭṭhāpetvā",
  "atk-s0508a11:377_10": "tato cuto ekanavutikappe vipassissa bhagavato sāsane pabbajitvā dhutadhamme samādāya",
  "atk-s0508a11:377_11": "susāne vasanto samaṇadhammaṁ akāsi. Puna kassapassa bhagavato kālepi tassa sāsane",
  "atk-s0508a11:377_12": "tīhi sahāyehi saddhiṁ pabbajitvā vīsativassasahassāni samaṇadhammaṁ katvā ekaṁ buddhantaraṁ",
  "atk-s0508a11:377_13": "devamanussesu saṁsaritvā imasmiṁ buddhuppāde rājagahe brāhmaṇamahāsālassa putto hutvā",
  "atk-s0508a11:377_14": "nibbatti. Tassa ‘‘sambhūto’’ti nāmaṁ akaṁsu. So vayappatto brāhmaṇasippesu nipphattiṁ",
  "atk-s0508a11:377_15": "gato. Bhūmijo jeyyaseno abhirādhanoti tīhi sahāyehi saddhiṁ bhagavato santikaṁ gato",
  "atk-s0508a11:377_16": "dhammadesanaṁ sutvā paṭiladdhasaddho pabbaji. Ye sandhāya vuttaṁ –",
  "atk-s0508a11:378": "‘‘Bhūmijo jeyyaseno ca, sambhūto abhirādhano;",
  "atk-s0508a11:379": "Ete dhammaṁ abhiññāsuṁ, sāsane varatādino’’ti.",
  "atk-s0508a11:380_0": "Atha sambhūto bhagavato santike kāyagatāsatikammaṭṭhānaṁ gahetvā nibaddhaṁ sītavane",
  "atk-s0508a11:380_1": "vasati. Tenevāyasmā ‘‘sītavaniyo’’ti paññāyittha. Tena ca samayena vessavaṇo mahārājā",
  "atk-s0508a11:380_2": "kenacideva karaṇīyena jambudīpe dakkhiṇadisābhāgaṁ uddissa ākāsena gacchanto theraṁ",
  "atk-s0508a11:380_3": "abbhokāse nisīditvā kammaṭṭhānaṁ manasikarontaṁ disvā vimānato oruyha theraṁ vanditvā,",
  "atk-s0508a11:380_4": "‘‘yadā thero samādhito vuṭṭhahissati, tadā mama āgamanaṁ ārocetha, ārakkhañcassa",
  "atk-s0508a11:380_5": "karothā’’ti dve yakkhe āṇāpetvā pakkāmi. Te therassa samīpe ṭhatvā manasikāraṁ paṭisaṁharitvā",
  "atk-s0508a11:380_6": "nisinnakāle ārocesuṁ. Taṁ sutvā thero ‘‘tumhe mama vacanena vessavaṇamahārājassa",
  "atk-s0508a11:380_7": "kathetha, bhagavatā attano sāsane ṭhitānaṁ satiārakkhā nāma ṭhapitā atthi, sāyeva",
  "atk-s0508a11:380_8": "mādise rakkhati, tvaṁ tattha appossukko hohi, bhagavato ovāde ṭhitānaṁ edisāya ārakkhāya",
  "atk-s0508a11:380_9": "karaṇīyaṁ natthī’’ti te vissajjetvā tāvadeva vipassanaṁ vaḍḍhetvā vijjāttayaṁ sacchākāsi.",
  "atk-s0508a11:380_10": "Tato vessavaṇo nivattamāno therassa samīpaṁ patvā mukhākārasallakkhaṇenevassa katakiccabhāvaṁ",
  "atk-s0508a11:380_11": "ñatvā sāvatthiṁ gantvā bhagavato ārocetvā satthu sammukhā theraṁ abhitthavanto –",
  "atk-s0508a11:381": "‘‘Satiārakkhasampanno, dhitimā vīriyasamāhito;",
  "atk-s0508a11:382": "Anujāto satthu sambhūto, tevijjo maccupāragū’’ti. –",
  "atk-s0508a11:383": "Imāya gāthāya therassa guṇe vaṇṇesi. Tena vuttaṁ apadāne (apa. thera 1.21.15-20) –",
  "atk-s0508a11:384": "‘‘Atthadassī tu bhagavā, dvipadindo narāsabho;",
  "atk-s0508a11:385": "Purakkhato sāvakehi, gaṅgātīramupāgami.",
  "atk-s0508a11:386": "‘‘Samatitti kākapeyyā, gaṅgā āsi duruttarā;",
  "atk-s0508a11:387": "Uttārayiṁ bhikkhusaṅghaṁ, buddhañca dvipaduttamaṁ.",
  "atk-s0508a11:388": "‘‘Aṭṭhārase kappasate, yaṁ kammamakariṁ tadā;",
  "atk-s0508a11:389": "Duggatiṁ nābhijānāmi, taraṇāya idaṁ phalaṁ.",
  "atk-s0508a11:390": "‘‘Teraseto kappasate, pañca sabbobhavā ahuṁ;",
  "atk-s0508a11:391": "Sattaratanasampannā, cakkavattī mahabbalā.",
  "atk-s0508a11:392": "‘‘Pacchime ca bhave asmiṁ, jātohaṁ brāhmaṇe kule;",
  "atk-s0508a11:393": "Saddhiṁ tīhi sahāyehi, pabbajiṁ satthu sāsane.",
  "atk-s0508a11:394": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:395_0": "Athāyasmā sambhūto bhagavantaṁ dassanāya gacchante bhikkhū disvā ‘‘āvuso, mama vacanena",
  "atk-s0508a11:395_1": "bhagavato pāde sirasā vandatha, evañca vadethā’’ti vatvā dhammādhikaraṇaṁ attano",
  "atk-s0508a11:395_2": "satthu aviheṭhitabhāvaṁ pakāsento ‘‘yo sītavana’’nti gāthamāha. Te bhikkhū bhagavantaṁ",
  "atk-s0508a11:395_3": "upasaṅkamitvā vanditvā sambhūtattherassa sāsanaṁ sampavedentā, ‘‘āyasmā, bhante,",
  "atk-s0508a11:395_4": "sambhūto bhagavato pāde sirasā vandati, evañca vadatī’’ti vatvā taṁ gāthaṁ ārocesuṁ,",
  "atk-s0508a11:395_5": "taṁ sutvā bhagavā ‘‘paṇḍito, bhikkhave, sambhūto bhikkhu paccapādi dhammassānudhammaṁ,",
  "atk-s0508a11:395_6": "na ca maṁ dhammādhikaraṇaṁ viheṭheti. Vessavaṇena tassattho mayhaṁ ārocitā’’ti āha.",
  "atk-s0508a11:396_0": "6. Yaṁ pana te bhikkhū sambhūtattherena vuttaṁ ‘‘yo sītavana’’nti gāthaṁ satthu nivedesuṁ.",
  "atk-s0508a11:396_1": "Tattha sītavananti evaṁnāmakaṁ rājagahasamīpe mahantaṁ bheravasusānavanaṁ. Upagāti",
  "atk-s0508a11:396_2": "nivāsanavasena upagacchi. Etena bhagavatā anuññātaṁ pabbajitānurūpaṁ nivāsanaṭṭhānaṁ",
  "atk-s0508a11:396_3": "dasseti. Bhikkhūti saṁsārabhayassa ikkhanato bhinnakilesatāya ca bhikkhu. Ekoti adutiyo,",
  "atk-s0508a11:396_4": "etena kāyavivekaṁ dasseti. Santusitoti santuṭṭho. Etena catupaccayasantosalakkhaṇaṁ",
  "atk-s0508a11:396_5": "ariyavaṁsaṁ dasseti. Samāhitattoti upacārappanābhedena samādhinā samāhitacitto, etena",
  "atk-s0508a11:396_6": "cittavivekabhāvanāmukhena bhāvanārāmaṁ ariyavaṁsaṁ dasseti. Vijitāvīti sāsane sammāpaṭipajjantena",
  "atk-s0508a11:396_7": "vijetabbaṁ kilesagaṇaṁ vijitvā ṭhito, etena upadhivivekaṁ dasseti. Bhayahetūnaṁ kilesānaṁ",
  "atk-s0508a11:396_8": "apagatattā apetalomahaṁso, etena sammāpaṭipattiyā phalaṁ dasseti. Rakkhanti rakkhanto.",
  "atk-s0508a11:396_9": "Kāyagatāsatinti kāyārammaṇaṁ satiṁ, kāyagatāsatikammaṭṭhānaṁ paribrūhanavasena avissajjento.",
  "atk-s0508a11:396_10": "Dhitimāti dhīro, samāhitattaṁ vijitāvibhāvataṁ vā upādāya paṭipattidassanametaṁ.",
  "atk-s0508a11:396_11": "Ayañhettha saṅkhepattho – so bhikkhu vivekasukhānupekkhāya eko sītavanaṁ upāgami,",
  "atk-s0508a11:396_12": "upāgato ca lolabhāvābhāvato santuṭṭho dhitimā kāyagatāsatikammaṭṭhānaṁ bhāvento tathādhigataṁ",
  "atk-s0508a11:396_13": "jhānaṁ pādakaṁ katvā āraddhavipassanaṁ ussukkāpetvā adhigatena aggamaggena samāhito",
  "atk-s0508a11:396_14": "vijitāvī ca hutvā katakiccatāya bhayahetūnaṁ sabbaso apagatattā apetalomahaṁso jātoti.",
  "atk-s0508a11:397": "Sītavaniyattheragāthāvaṇṇanā niṭṭhitā.",
  "atk-s0508a11:398": "7. Bhalliyattheragāthāvaṇṇanā",
  "atk-s0508a11:399_0": "Yopānudīti āyasmato bhalliyattherassa gāthā. Kā uppatti? Ayaṁ kira ito ekatiṁse kappe",
  "atk-s0508a11:399_1": "anuppanne buddhe sumanassa nāma paccekabuddhassa pasannacitto phalāphalaṁ datvā sugatīsu",
  "atk-s0508a11:399_2": "eva saṁsaranto sikhissa sammāsambuddhassa kāle aruṇavatīnagare brāhmaṇakule nibbatto",
  "atk-s0508a11:399_3": "‘‘sikhissa bhagavato paṭhamābhisambuddhassa ujita, ojitā nāma dve satthavāhaputtā",
  "atk-s0508a11:399_4": "paṭhamāhāraṁ adaṁsū’’ti sutvā attano sahāyakena saddhiṁ bhagavantaṁ upasaṅkamitvā",
  "atk-s0508a11:399_5": "vanditvā svātanāya nimantetvā mahādānaṁ pavattetvā patthanaṁ akaṁsu – ‘‘ubhopi mayaṁ,",
  "atk-s0508a11:399_6": "bhante, anāgate tumhādisassa buddhassa paṭhamāhāradāyakā bhaveyyāmā’’ti. Te tattha",
  "atk-s0508a11:399_7": "tattha bhave puññakammaṁ katvā devamanussesu saṁsarantā kassapassa bhagavato kāle",
  "atk-s0508a11:399_8": "gopālakaseṭṭhissa puttā bhātaro hutvā nibbattā. Bahūni vassāni bhikkhusaṅghaṁ khīrabhojanena",
  "atk-s0508a11:399_9": "upaṭṭhahiṁsu. Amhākaṁ pana bhagavato kāle pokkharavatīnagare satthavāhassa puttā",
  "atk-s0508a11:399_10": "bhātaro hutvā nibbattā. Tesu jeṭṭho taphusso nāma, kaniṭṭho bhalliyo nāma, te pañcamattāni",
  "atk-s0508a11:399_11": "sakaṭasatāni bhaṇḍassa pūretvā vāṇijjāya gacchantā bhagavati paṭhamābhisambuddhe",
  "atk-s0508a11:399_12": "sattasattāhaṁ vimuttisukhadhammapaccavekkhaṇāhi vītināmetvā aṭṭhame sattāhe rājāyatanamūle",
  "atk-s0508a11:399_13": "viharante rājāyatanassa avidūre mahāmaggena atikkamanti, tesaṁ tasmiṁ samaye samepi",
  "atk-s0508a11:399_14": "bhūmibhāge akaddamodake sakaṭāni nappavattiṁsu, ‘‘kiṁ nu, kho, kāraṇa’’nti ca cintentānaṁ",
  "atk-s0508a11:399_15": "porāṇasālohitā devatā rukkhaviṭapantare attānaṁ dassentī āha – ‘‘mādisā, ayaṁ bhagavā",
  "atk-s0508a11:399_16": "acirābhisambuddho sattasattāhaṁ anāhāro vimuttisukhāpaṭisaṁvedī idāni rājāyatanamūle",
  "atk-s0508a11:399_17": "nisinno, taṁ āhārena paṭimānetha, yadassa tumhākaṁ dīgharattaṁ hitāya sukhāyā’’ti.",
  "atk-s0508a11:399_18": "Taṁ sutvā te uḷāraṁ pītisomanassaṁ paṭisaṁvedentā, ‘‘āhārasampādanaṁ papañca’’nti",
  "atk-s0508a11:399_19": "maññamānā manthañca madhupiṇḍikañca bhagavato datvā dvevācikasaraṇaṁ gantvā kesadhātuyo",
  "atk-s0508a11:399_20": "labhitvā agamaṁsu. Te hi paṭhamaṁ upāsakā ahesuṁ. Atha bhagavati bārāṇasiṁ gantvā",
  "atk-s0508a11:399_21": "dhammacakkaṁ pavattetvā anupubbena rājagahe viharante taphussabhalliyā rājagahaṁ",
  "atk-s0508a11:399_22": "upagatā bhagavantaṁ upasaṅkamitvā vanditvā ekamantaṁ nisīdiṁsu. Tesaṁ bhagavā dhammaṁ",
  "atk-s0508a11:399_23": "desesi. Tesu taphusso sotāpattiphale patiṭṭhāya upāsakova ahosi. Bhalliyo pana pabbajitvā",
  "atk-s0508a11:399_24": "chaḷabhiñño ahosi. Tena vuttaṁ apadāne (apa. thera 2.48.66-70) –",
  "atk-s0508a11:400": "‘‘Sumano nāma sambuddho, takkarāyaṁ vasī tadā;",
  "atk-s0508a11:401": "Vallikāraphalaṁ gayha, sayambhussa adāsahaṁ.",
  "atk-s0508a11:402": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a11:403": "Duggatiṁ nābhijānāmi, phaladānassidaṁ phalaṁ.",
  "atk-s0508a11:404": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:405": "Athekadivasaṁ māro bhalliyattherassa bhiṁsāpanatthaṁ bhayānakaṁ rūpaṁ dassesi. So attano sabbabhayātikkamaṁ pakāsento ‘‘yopānudī’’ti gāthamabhāsi.",
  "atk-s0508a11:406_0": "7. Tattha yopānudīti yo apānudi khipi pajahi viddhaṁsesi. Maccurājassāti maccu nāma",
  "atk-s0508a11:406_1": "maraṇaṁ khandhānaṁ bhedo, so eva ca sattānaṁ attano vase anuvattāpanato issaraṭṭhena",
  "atk-s0508a11:406_2": "rājāti maccurājā, tassa. Senanti jarārogādiṁ, sā hissa vasavattane aṅgabhāvato senā",
  "atk-s0508a11:406_3": "nāma, tena hesa mahatā nānāvidhena vipulena ‘‘mahāseno’’ti vuccati. Yathāha – ‘‘na",
  "atk-s0508a11:406_4": "hi no saṅgaraṁ tena, mahāsenena maccunā’’ti (ma. ni. 1.272; jā. 2.22.121; netti.",
  "atk-s0508a11:406_5": "103). Atha vā guṇamāraṇaṭṭhena ‘‘maccū’’ti idha devaputtamāro adhippeto, tassa ca",
  "atk-s0508a11:406_6": "sahāyabhāvūpagamanato kāmādayo senā. Tathā cāha –",
  "atk-s0508a11:407": "‘‘Kāmā te paṭhamā senā, dutiyā arati vuccati;",
  "atk-s0508a11:408": "Tatiyā khuppipāsā te, catutthī taṇhā pavuccati.",
  "atk-s0508a11:409": "‘‘Pañcamī thinamiddhaṁ te, chaṭṭhā bhīrū pavuccati;",
  "atk-s0508a11:410": "Sattamī vicikicchā te, māno makkho ca aṭṭhamī’’ti. (su. ni. 438-439; mahāni. 28;cūḷani. nandamāṇavapucchāniddesa 47);",
  "atk-s0508a11:411_0": "Naḷasetuṁvasudubbalaṁ mahoghoti sāravirahitato naḷasetusadisaṁ ativiya abalabhāvato",
  "atk-s0508a11:411_1": "suṭṭhu dubbalaṁ saṁkilesasenaṁ navalokuttaradhammānaṁ mahābalavabhāvato mahoghasadisena",
  "atk-s0508a11:411_2": "aggamaggena yo apānudi vijitāvī apetabheravo danto, so parinibbuto ṭhitattoti yojanā.",
  "atk-s0508a11:411_3": "Taṁ sutvā māro ‘‘jānāti maṁ samaṇo’’ti tatthevantaradhāyīti.",
  "atk-s0508a11:412": "Bhalliyattheragāthāvaṇṇanā niṭṭhitā.",
  "atk-s0508a11:413": "8. Vīrattheragāthāvaṇṇanā",
  "atk-s0508a11:414_0": "Yoduddamiyoti āyasmato vīrattherassa gāthā. Kā uppatti? Ayaṁ kira ito ekanavute kappe",
  "atk-s0508a11:414_1": "vipassissa bhagavato vasanaāvāsaṁ paṭijaggi. Ekadivasañca sindhuvārapupphasadisāni",
  "atk-s0508a11:414_2": "nigguṇṭhipupphāni gahetvā bhagavantaṁ pūjesi. So tena puññakammena devamanussesu",
  "atk-s0508a11:414_3": "saṁsaranto ito pañcatiṁse kappe khattiyakule nibbattitvā mahāpatāpo nāma rājā ahosi",
  "atk-s0508a11:414_4": "cakkavattī. So dhammena samena rajjaṁ kārento satte saggamagge patiṭṭhāpesi. Puna",
  "atk-s0508a11:414_5": "imasmiṁ kappe kassapassa bhagavato kāle mahāvibhavo seṭṭhi hutvā kapaṇaddhikādīnaṁ",
  "atk-s0508a11:414_6": "dānaṁ dento saṅghassa khīrabhattaṁ adāsi. Evaṁ tattha tattha dānamayaṁ puññasambhāraṁ",
  "atk-s0508a11:414_7": "karonto itarañca nibbānatthaṁ sambharanto devamanussesu saṁsaritvā imasmiṁ buddhuppāde",
  "atk-s0508a11:414_8": "sāvatthinagare rañño pasenadissa amaccakule nibbatti, ‘‘vīro’’tissa nāmaṁ akaṁsu.",
  "atk-s0508a11:414_9": "So vayappatto nāmānugatehi pattabalajavādiguṇehi samannāgato saṅgāmasūro hutvā mātāpitūhi",
  "atk-s0508a11:414_10": "nibandhavasena kārite dārapariggahe ekaṁyeva puttaṁ labhitvā pubbahetunā codiyamāno",
  "atk-s0508a11:414_11": "kāmesu saṁsāre ca ādīnavaṁ disvā saṁvegajāto pabbajitvā ghaṭento vāyamanto nacirasseva",
  "atk-s0508a11:414_12": "chaḷabhiñño ahosi. Tena vuttaṁ apadāne (apa. thera 1.21.21-24) –",
  "atk-s0508a11:415": "‘‘Vipassissa bhagavato, āsimārāmiko ahaṁ;",
  "atk-s0508a11:416": "Nigguṇṭhipupphaṁ paggayha, buddhassa abhiropayiṁ.",
  "atk-s0508a11:417": "‘‘Ekanavutito kappe, yaṁ pupphamabhipūjayiṁ;",
  "atk-s0508a11:418": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:419": "‘‘Pañcavīse ito kappe, eko āsiṁ janādhipo;",
  "atk-s0508a11:420": "Mahāpatāpanāmena, cakkavattī mahabbalo.",
  "atk-s0508a11:421": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:422_0": "Evaṁ pana arahattaṁ patvā phalasamāpattisukhena vītināmentaṁ theraṁ purāṇadutiyikā",
  "atk-s0508a11:422_1": "uppabbājetukāmā antarantarā nānānayehi palobhetuṁ parakkamantī ekadivasaṁ divāvihāraṭṭhānaṁ",
  "atk-s0508a11:422_2": "gantvā itthikuttādīni dassetuṁ ārabhi. Athāyasmā vīro ‘‘maṁ palobhetukāmā sineruṁ",
  "atk-s0508a11:422_3": "makasapakkhavātena cāletukāmā viya yāva bālā vatāyaṁ itthī’’ti tassā kiriyāya niratthakabhāvaṁ",
  "atk-s0508a11:422_4": "dīpento ‘‘yo duddamiyo’’ti gāthaṁ abhāsi.",
  "atk-s0508a11:423_0": "8. Tattha yo duddamiyotiādīnaṁ padānaṁ attho heṭṭhā vuttoyeva. Idaṁ panettha yojanāmattaṁ",
  "atk-s0508a11:423_1": "yo pubbe adanta kilesatāya paccatthikehi vā saṅgamasīse dametuṁ jetuṁ asakkuṇeyyatāyaduddamiyo,",
  "atk-s0508a11:423_2": "idāni pana uttamena damena danto catubbidhasammappamadhānavīriyasampattiyā vīro,",
  "atk-s0508a11:423_3": "vuttanayeneva santusito vitiṇṇakaṅkho vijitāvī apetalomahaṁso vīro vīranāmako anavasesato",
  "atk-s0508a11:423_4": "kilesaparinibbānena parinibbuto, tato eva ṭhitasabhāvo, na tādisānaṁ satenapi sahassenapi",
  "atk-s0508a11:423_5": "cālanīyoti. Taṁ sutvā sā itthī – ‘‘mayhaṁ sāmike evaṁ paṭipanne ko mayhaṁ gharāvāsena",
  "atk-s0508a11:423_6": "attho’’ti saṁvegajātā bhikkhunīsu pabbajitvā nacirasseva tevijjā ahosīti.",
  "atk-s0508a11:424": "Vīrattheragāthāvaṇṇanā niṭṭhitā.",
  "atk-s0508a11:425": "9. Pilindavacchattheragāthāvaṇṇanā",
  "atk-s0508a11:426_0": "Svāgatanti āyasmato pilindavacchattherassa gāthā. Kā uppatti? Ayaṁ kira padumuttarabuddhakāle",
  "atk-s0508a11:426_1": "haṁsavatīnagare mahābhogakule nibbatto heṭṭhā vuttanayeneva satthu santike dhammaṁ",
  "atk-s0508a11:426_2": "suṇanto satthāraṁ ekaṁ bhikkhuṁ devatānaṁ piyamanāpabhāvena aggaṭṭhāne ṭhapentaṁ",
  "atk-s0508a11:426_3": "disvā taṁ ṭhānantaraṁ patthetvā yāvajīvaṁ kusalaṁ katvā tato cuto devamanussesu saṁsaranto",
  "atk-s0508a11:426_4": "sumedhassa bhagavato kāle manussaloke nibbattitvā bhagavati parinibbute satthu thūpassa",
  "atk-s0508a11:426_5": "pūjaṁ katvā saṅghe ca mahādānaṁ pavattetvā tato cuto devamanussesu eva saṁsaranto",
  "atk-s0508a11:426_6": "anuppanne buddhe cakkavattī rājā hutvā mahājanaṁ pañcasu sīlesu patiṭṭhāpetvā saggaparāyaṇaṁ",
  "atk-s0508a11:426_7": "akāsi. So anuppanneyeva amhākaṁ bhagavati sāvatthiyaṁ brāhmaṇagehe nibbatti. ‘‘Pilindo’’tissa",
  "atk-s0508a11:426_8": "nāmaṁ akaṁsu. Vacchoti pana gottaṁ . Tena so aparabhāge ‘‘pilindavaccho’’ti paññāyittha.",
  "atk-s0508a11:426_9": "Saṁsāre pana saṁvegabahulatāya paribbājakapabbajjaṁ pabbajitvā cūḷagandhāraṁ nāma",
  "atk-s0508a11:426_10": "vijjaṁ sādhetvā tāya vijjāya ākāsacārī paracittavidū ca hutvā rājagahe lābhaggayasaggappatto paṭivasati.",
  "atk-s0508a11:427_0": "Atha yadā amhākaṁ bhagavā abhisambuddho hutvā anukkamena rājagahaṁ upagato, tato",
  "atk-s0508a11:427_1": "paṭṭhāya buddhānubhāvena tassa sā vijjā na sampajjati, attano kiccaṁ na sādheti.",
  "atk-s0508a11:427_2": "So cintesi – ‘‘sutaṁ kho pana metaṁ ācariyapācariyānaṁ bhāsamānānaṁ ‘yattha mahāgandhāravijjā",
  "atk-s0508a11:427_3": "dharati, tattha cūḷagandhāravijjā na sampajjatī’ti, samaṇassa pana gotamassa āgatakālato",
  "atk-s0508a11:427_4": "paṭṭhāya nāyaṁ mama vijjā sampajjati, nissaṁsayaṁ samaṇo gotamo mahāgandhāravijjaṁ",
  "atk-s0508a11:427_5": "jānāti, yaṁnūnāhaṁ taṁ payirupāsitvā tassa santike taṁ vijjaṁ pariyāpuṇeyya’’nti.",
  "atk-s0508a11:427_6": "So bhagavantaṁ upasaṅkamitvā etadavoca – ‘‘ahaṁ, mahāsamaṇa, tava santike ekaṁ vijjaṁ",
  "atk-s0508a11:427_7": "pariyāpuṇitukāmo, okāsaṁ me karohī’’ti. Bhagavā ‘‘tena hi pabbajā’’ti āha. So ‘‘vijjāya",
  "atk-s0508a11:427_8": "parikammaṁ pabbajjā’’ti maññamāno pabbaji. Tassa bhagavā dhammaṁ kathetvā caritānukūlaṁ",
  "atk-s0508a11:427_9": "kammaṭṭhānaṁ adāsi. So upanissayasampannatāya nacirasseva vipassanaṁ vaḍḍhetvā arahattaṁ",
  "atk-s0508a11:427_10": "pāpuṇi. Yā pana purimajātiyaṁ tassovāde ṭhatvā sagge nibbattā devatā, taṁ kataññutaṁ",
  "atk-s0508a11:427_11": "nissāya sañjātabahumānā sāyaṁ pātaṁ theraṁ payirupāsitvā gacchanti. Tasmā thero devatānaṁ",
  "atk-s0508a11:427_12": "piyamanāpatāya aggataṁ patto. Tena vuttaṁ apadāne (apa. thera 1.2.55-67) –",
  "atk-s0508a11:428": "‘‘Nibbute lokanāthamhi, sumedhe aggapuggale;",
  "atk-s0508a11:429": "Pasannacitto sumano, thūpapūjaṁ akāsahaṁ.",
  "atk-s0508a11:430": "‘‘Ye ca khīṇāsavā tattha, chaḷabhiññā mahiddhikā;",
  "atk-s0508a11:431": "Tehaṁ tattha samānetvā, saṅghabhattaṁ akāsahaṁ.",
  "atk-s0508a11:432": "‘‘Sumedhassa bhagavato, upaṭṭhāko tadā ahu;",
  "atk-s0508a11:433": "Sumedho nāma nāmena, anumodittha so tadā.",
  "atk-s0508a11:434": "‘‘Tena cittappasādena, vimānaṁ upapajjahaṁ;",
  "atk-s0508a11:435": "Chaḷāsītisahassāni, accharāyo ramiṁsu me.",
  "atk-s0508a11:436": "‘‘Mameva anuvattanti, sabbakāmehi tā sadā;",
  "atk-s0508a11:437": "Aññe deve abhibhomi, puññakammassidaṁ phalaṁ.",
  "atk-s0508a11:438": "‘‘Pañcavīsamhi kappamhi, varuṇo nāma khattiyo;",
  "atk-s0508a11:439": "Visuddhabhojano āsiṁ, cakkavattī ahaṁ tadā.",
  "atk-s0508a11:440": "‘‘Na te bījaṁ pavappanti, napi nīyanti naṅgalā;",
  "atk-s0508a11:441": "Akaṭṭhapākimaṁ sāliṁ, paribhuñjanti mānusā.",
  "atk-s0508a11:442": "‘‘Tattha rajjaṁ karitvāna, devattaṁ puna gacchahaṁ;",
  "atk-s0508a11:443": "Tadāpi edisā mayhaṁ, nibbattā bhogasampadā.",
  "atk-s0508a11:444": "‘‘Na maṁ mittā amittā vā, hiṁsanti sabbapāṇino;",
  "atk-s0508a11:445": "Sabbesampi piyo homi, puññakammassidaṁ phalaṁ.",
  "atk-s0508a11:446": "‘‘Tiṁsakappasahassamhi , yaṁ dānamadadiṁ tadā;",
  "atk-s0508a11:447": "Duggatiṁ nābhijānāmi, gandhālepassidaṁ phalaṁ.",
  "atk-s0508a11:448": "‘‘Imasmiṁ bhaddake kappe, eko āsiṁ janādhipo;",
  "atk-s0508a11:449": "Mahānubhāvo rājāhaṁ, cakkavattī mahabbalo.",
  "atk-s0508a11:450": "‘‘Sohaṁ pañcasu sīlesu, ṭhapetvā janataṁ bahuṁ;",
  "atk-s0508a11:451": "Pāpetvā sugatiṁyeva, devatānaṁ piyo ahuṁ.",
  "atk-s0508a11:452": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:453_0": "Tathā devatāhi ativiya piyāyitabbabhāvato imaṁ theraṁ bhagavā devatānaṁ piyamanāpabhāvena",
  "atk-s0508a11:453_1": "aggaṭṭhāne ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ devatānaṁ",
  "atk-s0508a11:453_2": "piyamanāpānaṁ yadidaṁ pilindavaccho’’ti (a. ni. 1.209, 215) so ekadivasaṁ bhikkhusaṅghamajjhe",
  "atk-s0508a11:453_3": "nisinno attano guṇe paccavekkhitvā tesaṁ kāraṇabhūtaṁ vijjānimittaṁ bhagavato santike",
  "atk-s0508a11:453_4": "āgamanaṁ pasaṁsanto ‘‘svāgataṁ nāpagata’’nti gāthaṁ abhāsi.",
  "atk-s0508a11:454_0": "9. Tattha svāgatanti sundaraṁ āgamanaṁ, idaṁ mamāti sambandho. Atha vā svāgatanti",
  "atk-s0508a11:454_1": "suṭṭhu āgataṁ, mayāti vibhatti vipariṇāmetabbā. Nāpagatanti na apagataṁ hitābhivuddhito",
  "atk-s0508a11:454_2": "na apetaṁ. Nayidaṁ dumantitaṁ mamāti idaṁ mama duṭṭhu kathitaṁ, duṭṭhu vā vīmaṁsitaṁ",
  "atk-s0508a11:454_3": "na hoti. Idaṁ vuttaṁ hoti – yaṁ bhagavato santike mamāgamanaṁ, yaṁ vā mayā tattha",
  "atk-s0508a11:454_4": "āgataṁ, taṁ svāgataṁ, svāgatattāyeva na durāgataṁ. Yaṁ ‘‘bhagavato santike dhammaṁ",
  "atk-s0508a11:454_5": "sutvā pabbajissāmī’’ti mama mantitaṁ gaditaṁ kathitaṁ, cittena vā vīmaṁsitaṁ idampi",
  "atk-s0508a11:454_6": "na dummantinti. Idāni tattha kāraṇaṁ dassento ‘‘saṁvibhattesū’’tiādimāha. Saṁvibhattesūti",
  "atk-s0508a11:454_7": "pakārato vibhattesu. Dhammesūti ñeyyadhammesu samathadhammesu vā, nānātitthiyehi",
  "atk-s0508a11:454_8": "pakatiādivasena, sammāsambuddhehi dukkhādivasena saṁvibhajitvā vuttadhammesu. Yaṁ",
  "atk-s0508a11:454_9": "seṭṭhaṁ tadupāgaminti yaṁ tattha seṭṭhaṁ, taṁ catusaccadhammaṁ, tassa vā bodhakaṁ",
  "atk-s0508a11:454_10": "sāsanadhammaṁ upāgamiṁ, ‘‘ayaṁ dhammo ayaṁ vinayo’’ti upagacchiṁ. Sammāsambuddhehi",
  "atk-s0508a11:454_11": "eva vā kusalādivasena khandhādivasena yathāsabhāvato saṁvibhattesu sabhāvadhammesu",
  "atk-s0508a11:454_12": "yaṁ tattha seṭṭhaṁ uttamaṁ pavaraṁ, taṁ maggaphalanibbānadhammaṁ upāgamiṁ, attapaccakkhato",
  "atk-s0508a11:454_13": "upagacchiṁ sacchākāsiṁ, tasmā svāgataṁ mama na apagataṁ sumantitaṁ na dummantitanti yojanā.",
  "atk-s0508a11:455": "Pilindavacchattheragāthāvaṇṇanā niṭṭhitā.",
  "atk-s0508a11:456": "10. Puṇṇamāsattheragāthāvaṇṇanā",
  "atk-s0508a11:457_0": "Vihariapekkhanti āyasmato puṇṇamāsattherassa gāthā. Kā uppatti? So kira vipassissa",
  "atk-s0508a11:457_1": "bhagavato kāle cakkavākayoniyaṁ nibbatto bhagavantaṁ gacchantaṁ disvā pasannamānaso",
  "atk-s0508a11:457_2": "attano mukhatuṇḍakena sālapupphaṁ gahetvā pūjaṁ akāsi. So tena puññakammena devamanussesu",
  "atk-s0508a11:457_3": "saṁsaranto ito sattarase kappe aṭṭhakkhattuṁ cakkavattī rājā ahosi. Imasmiṁ pana",
  "atk-s0508a11:457_4": "kappe kassapassa bhagavato sāsane osakkamāne kuṭumbiyakule nibbattitvā pabbajitvā",
  "atk-s0508a11:457_5": "samaṇadhammaṁ katvā tato cuto devamanussesu saṁsaranto imasmiṁ buddhuppāde sāvatthinagare",
  "atk-s0508a11:457_6": "samiddhissa nāma brāhmaṇassa putto hutvā nibbatti. Tassa jātadivase tasmiṁ gehe sabbā",
  "atk-s0508a11:457_7": "rittakumbhiyo suvaṇṇamāsānaṁ puṇṇā ahesuṁ. Tenassa puṇṇamāsoti nāmaṁ akaṁsu. So vayappatto",
  "atk-s0508a11:457_8": "brāhmaṇavijjāsu nipphattiṁ patvā vivāhakammaṁ katvā ekaṁ puttaṁ labhitvā upanissayasampannatāya",
  "atk-s0508a11:457_9": "gharāvāsaṁ jigucchanto bhagavantaṁ upasaṅkamitvā dhammaṁ sutvā paṭiladdhasaddho pabbajitvā",
  "atk-s0508a11:457_10": "laddhūpasampado pubbakiccasampanno catusaccakammaṭṭhāne yuttappayutto vipassanaṁ",
  "atk-s0508a11:457_11": "ussukkāpetvā arahattaṁ pāpuṇi. Tena vuttaṁ apadāne (apa. thera 1.7.13-19) –",
  "atk-s0508a11:458": "‘‘Sindhuyā nadiyā tīre, cakkavāko ahaṁ tadā;",
  "atk-s0508a11:459": "Suddhasevālabhakkhohaṁ, pāpesu ca susaññato.",
  "atk-s0508a11:460": "‘‘Addasaṁ virajaṁ buddhaṁ, gacchantaṁ anilañjase;",
  "atk-s0508a11:461": "Tuṇḍena sālaṁ paggayha, vipassissābhiropayiṁ.",
  "atk-s0508a11:462": "‘‘Yassa saddhā tathāgate, acalā suppatiṭṭhitā;",
  "atk-s0508a11:463": "Tena cittappasādena, duggatiṁ so na gacchati.",
  "atk-s0508a11:464": "‘‘Svāgataṁ vata me āsi, buddhaseṭṭhassa santike;",
  "atk-s0508a11:465": "Vihaṅgamena santena, subījaṁ ropitaṁ mayā.",
  "atk-s0508a11:466": "‘‘Ekanavutito kappe, yaṁ pupphamabhiropayiṁ;",
  "atk-s0508a11:467": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:468": "‘‘Sucārudassanā nāma, aṭṭhete ekanāmakā;",
  "atk-s0508a11:469": "Kappe sattarase āsuṁ, cakkavattī mahabbalā.",
  "atk-s0508a11:470": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:471_0": "Athassa purāṇadutiyikā taṁ palobhetukāmā alaṅkatapaṭiyattā puttena saddhiṁ upagantvā",
  "atk-s0508a11:471_1": "piyālāpabhāvādikehi bhāvavivaraṇakammaṁ nāma kātuṁ ārabhi. Thero tassā kāraṇaṁ disvā",
  "atk-s0508a11:471_2": "attano katthacipi alaggabhāvaṁ pakāsento ‘‘vihari apekkha’’nti gāthaṁ abhāsi.",
  "atk-s0508a11:472_0": "10. Tattha viharīti visesato hari apahari apanesi. Apekkhanti taṇhaṁ. Idhāti imasmiṁ",
  "atk-s0508a11:472_1": "loke attabhāve vā. Huranti aparasmiṁ anāgate attabhāve vā. Idhāti vā ajjhattikesu",
  "atk-s0508a11:472_2": "āyatanesu. Huranti bāhiresu . Vā-saddo samuccayattho ‘‘apadā vā dvipadā vā’’tiādīsu",
  "atk-s0508a11:472_3": "(itivu. 90; a. ni. 4.34; 5.32) viya. Yoti attānameva paraṁ viya dasseti. Vedagūti",
  "atk-s0508a11:472_4": "vedena gato maggañāṇena nibbānaṁ gato adhigato, cattāri vā saccāni pariññāpahānasacchikiriyābhāvanābhisamayavasena",
  "atk-s0508a11:472_5": "abhisamecca ṭhito. Yatattoti maggasaṁvarena saṁyatasabhāvo, sammāvāyāmena vā saṁyatasabhāvo.",
  "atk-s0508a11:472_6": "Sabbesu dhammesu anūpalittoti sabbesu ārammaṇesu dhammesu taṇhādiṭṭhilepavasena na",
  "atk-s0508a11:472_7": "upalitto, tena lābhādilokadhamme samatikkamaṁ dasseti. Lokassāti upādānakkhandhapañcakassa.",
  "atk-s0508a11:472_8": "Tañhi lujjanapalujjanaṭṭhena loko. Jaññāti jānitvā. Udayabbayañcāti uppādañceva vayañca,",
  "atk-s0508a11:472_9": "etena yathāvuttaguṇānaṁ pubbabhāgapaṭipadaṁ dasseti. Ayaṁ panettha attho – yo sakalassa",
  "atk-s0508a11:472_10": "khandhādilokassa samapaññāsāya ākārehi udayabbayaṁ jānitvā vedagū yatatto katthaci",
  "atk-s0508a11:472_11": "anupalitto, so sabbattha apekkhaṁ vineyya santusito tādisānaṁ vippakārānaṁ na kiñci",
  "atk-s0508a11:472_12": "maññati, tasmā tvaṁ andhabāle yathāgatamaggeneva gacchāti. Atha sā itthī ‘‘ayaṁ samaṇo",
  "atk-s0508a11:472_13": "mayi putte ca nirapekkho, na sakkā imaṁ palobhetu’’nti pakkāmi.",
  "atk-s0508a11:473": "Puṇṇamāsattheragāthāvaṇṇanā niṭṭhitā.",
  "atk-s0508a11:474": "Paramatthadīpaniyā theragāthāsaṁvaṇṇanāya",
  "atk-s0508a11:475": "Paṭhamavaggavaṇṇanā niṭṭhitā.",
  "atk-s0508a11:476": "2. Dutiyavaggo",
  "atk-s0508a11:477": "1. Cūḷavacchattheragāthāvaṇṇanā",
  "atk-s0508a11:478_0": "Pāmojjabahuloti āyasmato cūḷavacchattherassa gāthā. Kā uppatti? So kira padumuttarassa",
  "atk-s0508a11:478_1": "bhagavato kāle daliddakule nibbattitvā paresaṁ bhatiyā jīvikaṁ kappento bhagavato",
  "atk-s0508a11:478_2": "sāvakaṁ sujātaṁ nāma theraṁ paṁsukūlaṁ pariyesantaṁ disvā pasannamānaso upasaṅkamitvā",
  "atk-s0508a11:478_3": "vatthaṁ datvā pañcapatiṭṭhitena vandi. So tena puññakammena tettiṁsakkhattuṁ devarajjaṁ",
  "atk-s0508a11:478_4": "kāresi. Sattasattatikkhattuṁ cakkavattī rājā ahosi. Anekavāraṁ padesarājā. Evaṁ devamanussesu",
  "atk-s0508a11:478_5": "saṁsaranto kassapassa bhagavato sāsane osakkamāne pabbajitvā samaṇadhammaṁ katvā",
  "atk-s0508a11:478_6": "ekaṁ buddhantaraṁ devamanussagatīsu aparāparaṁ parivattanto amhākaṁ bhagavato kāle",
  "atk-s0508a11:478_7": "kosambiyaṁ brāhmaṇakule nibbatti. Cūḷavacchotissa nāmaṁ ahosi. So vayappatto brāhmaṇasippesu",
  "atk-s0508a11:478_8": "nipphattiṁ gato buddhaguṇe sutvā pasannamānaso bhagavantaṁ upasaṅkami, tassa bhagavā",
  "atk-s0508a11:478_9": "dhammaṁ kathesi. So paṭiladdhasaddho pabbajitvā laddhūpasampado katapubbakicco caritānukūlaṁ",
  "atk-s0508a11:478_10": "kammaṭṭhānaṁ gahetvā bhāvento vihari. Tena ca samayena kosambikā bhikkhū bhaṇḍanajātā",
  "atk-s0508a11:478_11": "ahesuṁ. Tadā cūḷavacchatthero ubhayesaṁ bhikkhūnaṁ laddhiṁ anādāya bhagavatā dinnovāde",
  "atk-s0508a11:478_12": "ṭhatvā vipassanaṁ brūhetvā arahattaṁ pāpuṇi. Tena vuttaṁ apadāne (apa. thera 2.50.31-40) –",
  "atk-s0508a11:479": "‘‘Padumuttarabhagavato, sujāto nāma sāvako;",
  "atk-s0508a11:480": "Paṁsukūlaṁ gavesanto, saṅkāre caratī tadā.",
  "atk-s0508a11:481": "‘‘Nagare haṁsavatiyā, paresaṁ bhatako ahaṁ;",
  "atk-s0508a11:482": "Upaḍḍhudussaṁ datvāna, sirasā abhivādayiṁ.",
  "atk-s0508a11:483": "‘‘Tena kammena sukatena, cetanāpaṇidhīhi ca;",
  "atk-s0508a11:484": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:485": "‘‘Tettiṁsakkhattuṁ devindo, devarajjamakārayiṁ;",
  "atk-s0508a11:486": "Sattasattatikkhattuñca, cakkavattī ahosahaṁ.",
  "atk-s0508a11:487": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:488": "Upaḍḍhadussadānena, modāmi akutobhayo.",
  "atk-s0508a11:489": "‘‘Icchamāno cahaṁ ajja, sakānanaṁ sapabbataṁ;",
  "atk-s0508a11:490": "Khomadussehi chādeyyaṁ, aḍḍhudussassidaṁ phalaṁ.",
  "atk-s0508a11:491": "‘‘Satasahassito kappe, yaṁ dānamadadiṁ tadā;",
  "atk-s0508a11:492": "Duggatiṁ nābhijānāmi, aḍḍhudussassidaṁ phalaṁ.",
  "atk-s0508a11:493": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:494_0": "Atha cūḷavacchatthero arahattaṁ patvā tesaṁ bhikkhūnaṁ kalahābhiratiyā sakatthavināsaṁ",
  "atk-s0508a11:494_1": "disvā dhammasaṁvegappatto, attano ca pattavisesaṁ paccavekkhitvā pītisomanassavasena",
  "atk-s0508a11:494_2": "‘‘pāmojjabahulo’’ti gāthaṁ abhāsi.",
  "atk-s0508a11:495_0": "11. Tattha pāmojjabahuloti suparisuddhasīlatāya vippaṭisārābhāvato adhikusalesu dhammesu",
  "atk-s0508a11:495_1": "abhirativasena pamodabahulo. Tenevāha ‘‘dhamme buddhappavedite’’ti. Tattha dhammeti.",
  "atk-s0508a11:495_2": "Sattatiṁsāya bodhipakkhiyadhamme navavidhe vā lokuttaradhamme. So hi sabbaññubuddhena",
  "atk-s0508a11:495_3": "sāmukkaṁsikāya desanāya pakāsitattā sātisayaṁ buddhappavedito nāma. Tassa pana adhigamūpāyabhāvato",
  "atk-s0508a11:495_4": "desanādhammopi idha labbhateva. Padaṁ santanti nibbānaṁ sandhāya vadati. Evarūpo",
  "atk-s0508a11:495_5": "hi bhikkhu santaṁ padaṁ santaṁ koṭṭhāsaṁ sabbasaṅkhārānaṁ upasamabhāvato saṅkhārūpasamaṁ",
  "atk-s0508a11:495_6": "paramasukhatāya sukhaṁ nibbānaṁ adhigacchati vindatiyeva. Parisuddhasīlo hi bhikkhu",
  "atk-s0508a11:495_7": "vippaṭisārābhāvena pāmojjabahulo saddhamme yuttappayutto vimuttipariyosānā sabbasampattiyo",
  "atk-s0508a11:495_8": "pāpuṇāti. Yathāha – ‘‘avippaṭisāratthāni kho , ānanda, kusalāni sīlāni, avippaṭisāro",
  "atk-s0508a11:495_9": "pāmojjatthāyā’’tiādi (a. ni. 10.1). Atha vā pāmojjabahuloti sammāsambuddho bhagavā,",
  "atk-s0508a11:495_10": "svākkhāto dhammo, suppaṭipanno saṅghoti ratanattayaṁ sandhāya pamodabahulo. Tattha",
  "atk-s0508a11:495_11": "pana so pamodabahulo kiṁ vā karotīti āha ‘‘dhamme buddhappavedite’’tiādi. Saddhāsampannassa",
  "atk-s0508a11:495_12": "hi sappurisasaṁsevanasaddhammassavanayonisomanasikāradhammānudhammapaṭipattīnaṁ sukheneva",
  "atk-s0508a11:495_13": "sambhavato sampattiyo hatthagatā eva honti, yathāha – ‘‘saddhājāto upasaṅkamati,",
  "atk-s0508a11:495_14": "upasaṅkamanto payirupāsatī’’tiādi (ma. ni. 2.183).",
  "atk-s0508a11:496": "Cūḷavacchattheragāthāvaṇṇanā niṭṭhitā.",
  "atk-s0508a11:497": "2. Mahāvacchattheragāthāvaṇṇanā",
  "atk-s0508a11:498_0": "Paññābalīti āyasmato mahāvacchattherassa gāthā. Kā uppatti? Ayaṁ kira padumuttarassa",
  "atk-s0508a11:498_1": "bhagavato bhikkhusaṅghassa ca pānīyadānamadāsi. Puna sikhissa bhagavato kāle upāsako",
  "atk-s0508a11:498_2": "hutvā vivaṭṭūpanissayaṁ bahuṁ puññakammaṁ akāsi, so tehi puññakammehi tattha tattha",
  "atk-s0508a11:498_3": "sugatīsuyeva saṁsaranto imasmiṁ buddhuppāde magadharaṭṭhe nāḷakagāme samiddhissa",
  "atk-s0508a11:498_4": "nāma brāhmaṇassa putto hutvā nibbatti. Tassa mahāvacchoti nāmaṁ ahosi. So vayappatto",
  "atk-s0508a11:498_5": "āyasmato sāriputtassa bhagavato sāvakabhāvaṁ sutvā ‘‘sopi nāma mahāpañño. Yassa sāvakattaṁ",
  "atk-s0508a11:498_6": "upāgato, so eva maññe imasmiṁ loke aggapuggalo’’ti bhagavati saddhaṁ uppādetvā satthu",
  "atk-s0508a11:498_7": "santike pabbajitvā kammaṭṭhānaṁ anuyuñjanto nacirasseva arahattaṁ pāpuṇi. Tena vuttaṁ",
  "atk-s0508a11:498_8": "apadāne (apa. thera 2.50.51-56) –",
  "atk-s0508a11:499": "‘‘Padumuttarabuddhassa, bhikkhusaṅghe anuttare;",
  "atk-s0508a11:500": "Pasannacitto sumano, pānīyaghaṭamapūrayiṁ.",
  "atk-s0508a11:501": "‘‘Pabbatagge dumagge vā, ākāse vātha bhūmiyaṁ;",
  "atk-s0508a11:502": "Yadā pānīyamicchāmi, khippaṁ nibbattate mama.",
  "atk-s0508a11:503": "‘‘Satasahassito kappe, yaṁ dānamadadiṁ tadā;",
  "atk-s0508a11:504": "Duggatiṁ nābhijānāmi, dakadānassidaṁ phalaṁ.",
  "atk-s0508a11:505": "‘‘Kilesā jhāpitā mayhaṁ…pe… bhavā sabbe samūhatā;",
  "atk-s0508a11:506": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:507": "Evaṁ pana arahattaṁ patvā vimuttisukhaṁ anubhavanto sāsanassa niyyānikabhāvavibhāvanena sabrahmacārīnaṁ ussāhajananatthaṁ ‘‘paññābalī’’ti gāthaṁ abhāsi.",
  "atk-s0508a11:508_0": "12. Tattha paññābalīti pārihāriyapaññāya vipassanāpaññāya ca vasena abhiṇhaso sātisayena",
  "atk-s0508a11:508_1": "paññābalena samannāgato. Sīlavatūpapannoti ukkaṁsagatena catupārisuddhisīlena, dhutadhammasaṅkhātehi",
  "atk-s0508a11:508_2": "vatehi ca upapanno samannāgato. Samāhitoti upacārappanābhedena samādhinā samāhito.",
  "atk-s0508a11:508_3": "Jhānaratoti tato eva ārammaṇūpanijjhāne lakkhaṇūpanijjhāne ca rato satatābhiyutto.",
  "atk-s0508a11:508_4": "Sabbakālaṁ satiyā avippavāsavasena satimā. Yadatthiyanti atthato anapetaṁ atthiyaṁ,",
  "atk-s0508a11:508_5": "yena atthiyaṁ yadatthiyaṁ. Yathā paccaye paribhuñjantassa paribhuñjanaṁ atthiyaṁ",
  "atk-s0508a11:508_6": "hoti, tathā bhojanaṁ bhuñjamāno. Sāmiparibhogena hi taṁ atthiyaṁ hoti dāyajjaparibhogena",
  "atk-s0508a11:508_7": "vā, na aññathā bhojananti ca nidassanamattaṁ daṭṭhabbaṁ. Bhuñjiyati paribhuñjiyatīti",
  "atk-s0508a11:508_8": "vā bhojanaṁ, cattāro paccayā. ‘‘Yadatthika’’nti vā pāṭho. Yadatthaṁ yassatthāya satthārā",
  "atk-s0508a11:508_9": "paccayā anuññātā, tadatthaṁ kāyassa ṭhitiādiatthaṁ, tañca anupādisesanibbānatthaṁ.",
  "atk-s0508a11:508_10": "Tasmā anupādāparinibbānatthaṁ bhojanapaccaye bhuñjamāno tato eva kaṅkhetha kālaṁ",
  "atk-s0508a11:508_11": "attano anupādāparinibbānakālaṁ āgameyya. Idha imasmiṁ sāsane vītarāgo. Bāhirakassa",
  "atk-s0508a11:508_12": "pana kāmesu vītarāgassa idaṁ natthīti adhippāyo.",
  "atk-s0508a11:509": "Mahāvacchattheragāthāvaṇṇanā niṭṭhitā.",
  "atk-s0508a11:510": "3. Vanavacchattheragāthāvaṇṇanā",
  "atk-s0508a11:511_0": "Nīlabbhavaṇṇāti āyasmato vanavacchattherassa gāthā. Kā uppatti? So kira atthadassino",
  "atk-s0508a11:511_1": "bhagavato kāle kacchapayoniyaṁ nibbatto vinatāya nāma nadiyā vasati. Tassa khuddakanāvappamāṇo",
  "atk-s0508a11:511_2": "attabhāvo ahosi. So kira ekadivasaṁ bhagavantaṁ nadiyā tīre ṭhitaṁ disvā, ‘‘pāraṁ",
  "atk-s0508a11:511_3": "gantukāmo maññe bhagavā’’ti attano piṭṭhiyaṁ āropetvā netukāmo pādamūle nipajji.",
  "atk-s0508a11:511_4": "Bhagavā tassa ajjhāsayaṁ ñatvā taṁ anukampanto āruhi. So pītisomanassajāto sotaṁ",
  "atk-s0508a11:511_5": "chindanto jiyāya vegena khittasaro viya tāvadeva paratīraṁ pāpesi. Bhagavā tassa",
  "atk-s0508a11:511_6": "puññassa phalaṁ etarahi nibbattanakasampattiñca byākaritvā pakkāmi. So tena puññakammena",
  "atk-s0508a11:511_7": "devamanussesu saṁsaranto anekasatakkhattuṁ tāpasapabbajjaṁ pabbajitvā araññavāsīyeva",
  "atk-s0508a11:511_8": "ahosi. Puna kassapabuddhakāle kapotayoniyaṁ nibbattitvā araññe viharantaṁ mettāvihāriṁ",
  "atk-s0508a11:511_9": "ekaṁ bhikkhuṁ disvā cittaṁ pasādesi.",
  "atk-s0508a11:512_0": "Tato pana cuto bārāṇasiyaṁ kulagehe nibbattitvā vayappatto saṁvegajāto pabbajitvā",
  "atk-s0508a11:512_1": "vivaṭṭūpanissayaṁ bahuṁ puññakammaṁ upacini. Evaṁ tattha tattha devamanussesu saṁsaritvā",
  "atk-s0508a11:512_2": "imasmiṁ buddhuppāde kapilavatthunagare vacchagottassa nāma brāhmaṇassa gehe paṭisandhiṁ",
  "atk-s0508a11:512_3": "gaṇhi. Tassa mātā paripakkagabbhā araññaṁ dassanatthāya sañjātadohaḷā araññaṁ pavisitvā",
  "atk-s0508a11:512_4": "vicarati, tāvadevassā kammajavātā caliṁsu, tirokaraṇiṁ parikkhipitvā adaṁsu. Sā dhaññapuññalakkhaṇaṁ",
  "atk-s0508a11:512_5": "puttaṁ vijāyi. So bodhisattena saha paṁsukīḷikasahāyo ahosi. ‘‘Vaccho’’tissa nāmañca",
  "atk-s0508a11:512_6": "ahosi. Vanābhiratiyā vasena vanavacchoti paññāyittha. Aparabhāge mahāsatte mahābhinikkhamanaṁ",
  "atk-s0508a11:512_7": "nikkhamitvā mahāpadhānaṁ padahante, ‘‘ahampi siddhatthakumārena saha araññe viharissāmī’’ti",
  "atk-s0508a11:512_8": "nikkhamitvā tāpasapabbajjaṁ pabbajitvā himavante vasanto abhisambuddhabhāvaṁ sutvā",
  "atk-s0508a11:512_9": "bhagavato santikaṁ upagantvā pabbajitvā kammaṭṭhānaṁ gahetvā araññe vasamāno nacirasseva",
  "atk-s0508a11:512_10": "vipassanaṁ ussukkāpetvā arahattaṁ sacchākāsi. Tena vuttaṁ apadāne (apa. thera 2.49-148-163) –",
  "atk-s0508a11:513": "‘‘Atthadassī tu bhagavā, sayambhū lokanāyako;",
  "atk-s0508a11:514": "Vinatānadiyā tīraṁ, upagacchi tathāgato.",
  "atk-s0508a11:515": "‘‘Udakā abhinikkhamma, kacchapo vārigocaro;",
  "atk-s0508a11:516": "Buddhaṁ tāretukāmohaṁ, upesiṁ lokanāyakaṁ.",
  "atk-s0508a11:517": "‘‘Abhirūhatu maṁ buddho, atthadassī mahāmuni;",
  "atk-s0508a11:518": "Ahaṁ taṁ tārayissāmi, dukkhassantakaro tuvaṁ.",
  "atk-s0508a11:519": "‘‘Mama saṅkappamaññāya, atthadassī mahāyaso;",
  "atk-s0508a11:520": "Abhirūhitvā me piṭṭhiṁ, aṭṭhāsi lokanāyako.",
  "atk-s0508a11:521": "‘‘Yato sarāmi attānaṁ, yato pattosmi viññutaṁ;",
  "atk-s0508a11:522": "Sukhaṁ me tādisaṁ natthi, phuṭṭhe pādatale yathā.",
  "atk-s0508a11:523": "‘‘Uttaritvāna sambuddho, atthadassī mahāyaso;",
  "atk-s0508a11:524": "Naditīramhi ṭhatvāna, imā gāthā abhāsatha.",
  "atk-s0508a11:525": "‘‘Yāvatā vattate cittaṁ, gaṅgāsotaṁ tarāmahaṁ;",
  "atk-s0508a11:526": "Ayañca kacchapo rājā, tāresi mama paññavā.",
  "atk-s0508a11:527": "‘‘Iminā buddhataraṇena, mettacittavatāya ca;",
  "atk-s0508a11:528": "Aṭṭhārase kappasate, devaloke ramissati.",
  "atk-s0508a11:529": "‘‘Devalokā idhāgantvā, sukkamūlena codito;",
  "atk-s0508a11:530": "Ekāsane nisīditvā, kaṅkhāsotaṁ tarissati.",
  "atk-s0508a11:531": "‘‘Yathāpi bhaddake khette, bījaṁ appampi ropitaṁ;",
  "atk-s0508a11:532": "Sammādhāre pavecchante, phalaṁ toseti kassakaṁ.",
  "atk-s0508a11:533": "‘‘Tathevidaṁ buddhakhettaṁ, sammāsambuddhadesitaṁ;",
  "atk-s0508a11:534": "Sammādhāre pavecchante, phalaṁ maṁ tosayissati.",
  "atk-s0508a11:535": "‘‘Padhānapahitattomhi, upasanto nirūpadhi;",
  "atk-s0508a11:536": "Sabbāsave pariññāya, viharāmi anāsavo.",
  "atk-s0508a11:537": "‘‘Aṭṭhārase kappasate, yaṁ kammamakariṁ tadā;",
  "atk-s0508a11:538": "Duggatiṁ nābhijānāmi, taraṇāya idaṁ phalaṁ.",
  "atk-s0508a11:539": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:540_0": "Evaṁ pana arahattaṁ patvā bhagavati kapilavatthusmiṁ viharante tattha gantvā satthāraṁ",
  "atk-s0508a11:540_1": "vanditvā bhikkhūhi samāgato paṭisanthāravasena ‘‘kiṁ, āvuso, araññe phāsuvihāro laddho’’ti",
  "atk-s0508a11:540_2": "puṭṭho ‘‘ramaṇīyā, āvuso, araññe pabbatā’’ti attanā vuṭṭhapabbate vaṇṇento ‘‘nīlabbhavaṇṇā’’ti gāthaṁ abhāsi.",
  "atk-s0508a11:541_0": "13. Tattha nīlabbhavaṇṇāti nīlavalāhakanibhā nīlavalāhakasaṇṭhānā ca. Rucirāti ruciyā",
  "atk-s0508a11:541_1": "sakiraṇā pabhassarā ca. Sītavārīti sītalasalilā. Sucindharāti sucisuddhabhūmibhāgatāya",
  "atk-s0508a11:541_2": "suddhacittānaṁ vā ariyānaṁ nivāsanaṭṭhānatāya sucindharā. Gāthāsukhatthañhi sānunāsikaṁ",
  "atk-s0508a11:541_3": "katvā niddeso. ‘‘Sītavārisucindharā’’tipi pāṭho, sītasucivāridharā sītalavimalasalilāsayavantoti",
  "atk-s0508a11:541_4": "attho. Indagopakasañchannāti indagopakanāmakehi pavāḷavaṇṇehi rattakimīhi sañchāditā",
  "atk-s0508a11:541_5": "pāvussakālavasena evamāha. Keci pana ‘‘indagopakanāmāni rattatiṇānī’’ti vadanti.",
  "atk-s0508a11:541_6": "Apare ‘‘kaṇikārarukkhā’’ti. Selāti silāmayā pabbatā, na paṁsupabbatāti attho. Tenāha",
  "atk-s0508a11:541_7": "– ‘‘yathāpi pabbato selo’’ti (udā. 24). Ramayanti manti maṁ ramāpenti, mayhaṁ vivekābhirattiṁ",
  "atk-s0508a11:541_8": "paribrūhenti. Evaṁ thero attano cirakālaparibhāvitaṁ araññābhiratiṁ pavedento tividhaṁ",
  "atk-s0508a11:541_9": "vivekābhiratimeva dīpeti. Tattha upadhivivekena aññābyākaraṇaṁ dīpitameva hotīti.",
  "atk-s0508a11:542": "Vanavacchattheragāthāvaṇṇanā niṭṭhitā.",
  "atk-s0508a11:543": "4. Sivakasāmaṇeragāthāvaṇṇanā",
  "atk-s0508a11:544_0": "Upajjhāyoti sivakassa sāmaṇerassa gāthā. Kā uppatti? So kira ito ekatiṁse kappe vessabhussa",
  "atk-s0508a11:544_1": "bhagavato kāle kulagehe nibbatto ekadivasaṁ kenacideva karaṇīyena araññaṁ paviṭṭho",
  "atk-s0508a11:544_2": "tattha pabbatantare nisinnaṁ vessabhuṁ bhagavantaṁ disvā pasannacitto upasaṅkamitvā",
  "atk-s0508a11:544_3": "vanditvā añjaliṁ paggayha aṭṭhāsi. Puna tattha manoharāni kāsumārikaphalāni disvā",
  "atk-s0508a11:544_4": "tāni gahetvā bhagavato upanesi, paṭiggahesi bhagavā anukampaṁ upādāya. So tena puññakammena",
  "atk-s0508a11:544_5": "devamanussesu saṁsaranto kassapassa bhagavato sāsane mātule pabbajante tena saddhiṁ",
  "atk-s0508a11:544_6": "pabbajitvā bahuṁ vivaṭṭūpanissayaṁ kusalaṁ upacinitvā imasmiṁ buddhuppāde vanavacchattherassa",
  "atk-s0508a11:544_7": "bhāgineyyo hutvā nibbatto, sivakotissa nāmaṁ ahosi. Tassa mātā attano jeṭṭhabhātike",
  "atk-s0508a11:544_8": "vanavacche sāsane pabbajitvā pabbajitakiccaṁ matthakaṁ pāpetvā araññe viharante taṁ",
  "atk-s0508a11:544_9": "pavattiṁ sutvā puttaṁ āha – ‘‘tāta sivaka, therassa santike pabbajitvā theraṁ upaṭṭhaha,",
  "atk-s0508a11:544_10": "mahallako dāni thero’’ti. So mātu ekavacaneneva ca pubbe katādhikāratāya ca mātulattherassa",
  "atk-s0508a11:544_11": "santikaṁ gantvā pabbajitvā taṁ upaṭṭhahanto araññe vasati.",
  "atk-s0508a11:545_0": "Tassa ekadivasaṁ kenacideva karaṇīyena gāmantaṁ gatassa kharo ābādho uppajji. Manussesu",
  "atk-s0508a11:545_1": "bhesajjaṁ karontesupi na paṭippassambhi. Tasmiṁ cirāyante thero ‘‘sāmaṇero cirāyati,",
  "atk-s0508a11:545_2": "kiṁ nu kho kāraṇa’’nti tattha gantvā taṁ gilānaṁ disvā tassa taṁ taṁ kattabbayuttakaṁ",
  "atk-s0508a11:545_3": "karonto divasabhāgaṁ vītināmetvā rattibhāge balavapaccūsavelāyaṁ āha – ‘‘sivaka,",
  "atk-s0508a11:545_4": "na mayā pabbajitakālato paṭṭhāya gāme vasitapubbaṁ, ito araññameva gacchāmā’’ti.",
  "atk-s0508a11:545_5": "Taṁ sutvā sivako ‘‘yadipi me, bhante, idāni kāyo gāmante ṭhito, cittaṁ pana araññe,",
  "atk-s0508a11:545_6": "tasmā sayānopi araññameva gamissāmī’’ti, taṁ sutvā thero taṁ bāhāyaṁ gahetvā araññameva",
  "atk-s0508a11:545_7": "netvā ovādaṁ adāsi. So therassa ovāde ṭhatvā vipassitvā arahattaṁ pāpuṇi. Tena vuttaṁ",
  "atk-s0508a11:545_8": "apadāne (apa. thera 1.38.53-58) –",
  "atk-s0508a11:546": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:547": "Addasaṁ virajaṁ buddhaṁ, lokajeṭṭhaṁ narāsabhaṁ.",
  "atk-s0508a11:548": "‘‘Pasannacitto sumano, kire katvāna añjaliṁ;",
  "atk-s0508a11:549": "Kāsumārikamādāya, buddhaseṭṭhassadāsahaṁ.",
  "atk-s0508a11:550": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a11:551": "Duggatiṁ nābhijānāmi, phaladānassidaṁ phalaṁ.",
  "atk-s0508a11:552": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:553": "So arahattaṁ patvā upajjhāyena attanā ca vuttamatthaṁ saṁsanditvā attano vivekābhiratikataṁ katakiccatañca pavedento ‘‘upajjhāyo maṁ avacā’’ti gāthaṁ abhāsi.",
  "atk-s0508a11:554_0": "14. Tattha upajjhāyoti vajjāvajjaṁ upanijjhāyati hitesitaṁ paccupaṭṭhapetvā ñāṇacakkhunā",
  "atk-s0508a11:554_1": "pekkhatīti upajjhāyo. Manti attānaṁ vadati. Avacāti abhāsi. Ito gacchāma sīvakāti",
  "atk-s0508a11:554_2": "vuttākāradassanaṁ, sivaka, ito gāmantato araññaṭṭhānameva ehi gacchāma, tadeva amhākaṁ",
  "atk-s0508a11:554_3": "vasanayogganti adhippāyo. Evaṁ pana upajjhāyena vutto sivako bhadro assājānīyo viya",
  "atk-s0508a11:554_4": "kasābhihato sañjātasaṁvego hutvā araññameva gantukāmataṁ pavedento –",
  "atk-s0508a11:555": "‘‘Gāme me vasati kāyo, araññaṁ me gataṁ mano;",
  "atk-s0508a11:556": "Semānakopi gacchāmi, natthi saṅgo vijānata’’nti. –āha;",
  "atk-s0508a11:557_0": "Tassattho – yasmā idāni yadipi me idaṁ sarīraṁ gāmante ṭhitaṁ, ajjhāsayo pana araññameva",
  "atk-s0508a11:557_1": "gato, tasmā semānakopi gacchāmi gelaññena ṭhānanisajjāgamanesu asamatthatāya sayānopi",
  "atk-s0508a11:557_2": "iminā sayitākārena sarīsapo viya sarīsapanto, etha, bhante, araññameva gacchāma,",
  "atk-s0508a11:557_3": "kasmā? Natthi saṅgo vijānatanti, yasmā dhammasabhāvā kāmesu saṁsāre ca ādīnavaṁ,",
  "atk-s0508a11:557_4": "nekkhamme nibbāne ca ānisaṁsaṁ yāthāvato jānantassa na katthaci saṅgo, tasmā ekapadeneva",
  "atk-s0508a11:557_5": "upajjhāyassa āṇā anuṭhitāti, tadapadesena aññaṁ byākāsi.",
  "atk-s0508a11:558": "Sivakasāmaṇeragāthāvaṇṇanā niṭṭhitā.",
  "atk-s0508a11:559": "5. Kuṇḍadhānattheragāthāvaṇṇanā",
  "atk-s0508a11:560_0": "Pañcachinde pañca jaheti āyasmato kuṇḍadhānattherassa gāthā. Kā uppatti? So kira",
  "atk-s0508a11:560_1": "padumuttarassa bhagavato kāle haṁsavatīnagare kulagehe uppanno vayappatto heṭṭhā",
  "atk-s0508a11:560_2": "vuttanayeneva bhagavantaṁ upasaṅkamitvā dhammaṁ suṇanto satthārā ekaṁ bhikkhuṁ paṭhamaṁ",
  "atk-s0508a11:560_3": "salākaṁ gaṇhantānaṁ aggaṭṭhāne ṭhapiyamānaṁ disvā taṁ ṭhānantaraṁ patthetvā tadanurūpaṁ",
  "atk-s0508a11:560_4": "puññaṁ karonto vicari. So ekadivasaṁ padumuttarassa bhagavato nirodhasamāpattito",
  "atk-s0508a11:560_5": "vuṭṭhāya nisinnassa manosilācuṇṇapiñjaraṁ mahantaṁ kadaliphalakaṇṇikaṁ upanesi, taṁ",
  "atk-s0508a11:560_6": "bhagavā paṭiggahetvā paribhuñji. So tena puññakammena ekādasakkhattuṁ devesu devarajjaṁ",
  "atk-s0508a11:560_7": "kāresi. Catuvīsativāre rājā ahosi cakkavattī. Evaṁ so punappunaṁ puññāni katvā aparāparaṁ",
  "atk-s0508a11:560_8": "devamanussesu saṁsaranto kassapabuddhakāle bhummadevatā hutvā nibbatti. Dīghāyukabuddhānañca",
  "atk-s0508a11:560_9": "nāma na anvaddhamāsiko uposatho hoti. Tathā hi vipassissa bhagavato chabbassantare",
  "atk-s0508a11:560_10": "chabbassantare uposatho ahosi. Kassapadasabalo pana chaṭṭhe chaṭṭhe māse pātimokkhaṁ",
  "atk-s0508a11:560_11": "osāresi. Tassa pātimokkhassa osāraṇakāle disāvāsikā dve sahāyakā bhikkhū ‘‘uposathaṁ",
  "atk-s0508a11:560_12": "karissāmā’’ti gacchanti.",
  "atk-s0508a11:561_0": "Ayaṁ bhummadevatā cintesi – ‘‘imesaṁ dvinnaṁ bhikkhūnaṁ metti ativiya daḷhā, kiṁ",
  "atk-s0508a11:561_1": "nu kho, bhedake sati bhijjeyya, na bhijjeyyā’’ti, sā tesaṁ okāsaṁ olokayamānā tesaṁ",
  "atk-s0508a11:561_2": "avidūreneva gacchati. Atheko thero ekassa hatthe pattacīvaraṁ datvā sarīravaḷañjanatthaṁ",
  "atk-s0508a11:561_3": "udakaphāsukaṭṭhānaṁ gantvā dhotahatthapādo hutvā gumbasamīpato nikkhamati bhummadevatā",
  "atk-s0508a11:561_4": "tassa therassa pacchato uttamarūpā itthī hutvā kese vidhunitvā saṁvidhāya sambandhantī",
  "atk-s0508a11:561_5": "viya piṭṭhiyaṁ paṁsuṁ puñchamānā viya sāṭakaṁ saṁvidhāya nivāsayamānā viya ca hutvā",
  "atk-s0508a11:561_6": "therassa padānupadikā hutvā gumbato nikkhantā. Ekamante ṭhito sahāyakatthero taṁ",
  "atk-s0508a11:561_7": "kāraṇaṁ disvāva domanassajāto ‘‘naṭṭho dāni me iminā bhikkhunā saddhiṁ dīgharattānugato",
  "atk-s0508a11:561_8": "sineho, sacāhaṁ evaṁvidhabhāvaṁ jāneyyaṁ, ettakaṁ addhānaṁ iminā saddhiṁ vissāsaṁ",
  "atk-s0508a11:561_9": "na kareyya’’nti cintetvā āgacchantassevassa, ‘‘handāvuso, tuyhaṁ pattacīvaraṁ, tādisena",
  "atk-s0508a11:561_10": "pāpena saddhiṁ ekamaggaṁ nāgacchāmī’’ti āha. Taṁ kathaṁ sutvā tassa lajjibhikkhuno",
  "atk-s0508a11:561_11": "hadayaṁ tikhiṇasattiṁ gahetvā viddhaṁ viya ahosi. Tato naṁ āha – ‘‘āvuso, kiṁ nāmetaṁ",
  "atk-s0508a11:561_12": "vadasi, ahaṁ ettakaṁ kālaṁ dukkaṭamattampi āpattiṁ na jānāmi. Tvaṁ pana maṁ ajja",
  "atk-s0508a11:561_13": "‘pāpo’ti vadasi, kiṁ te diṭṭha’’nti. ‘‘Kiṁ aññena diṭṭhena, kiṁ tvaṁ evaṁvidhena",
  "atk-s0508a11:561_14": "alaṅkatapaṭiyattena mātugāmena saddhiṁ ekaṭṭhāne hutvā nikkhanto’’ti. ‘‘Natthetaṁ,",
  "atk-s0508a11:561_15": "āvuso, mayhaṁ, nāhaṁ evarūpaṁ mātugāmaṁ passāmī’’ti. Tassa yāvatatiyaṁ kathentassāpi",
  "atk-s0508a11:561_16": "itaro thero kathaṁ asaddahitvā attanā diṭṭhakāraṇaṁyeva bhūtattaṁ katvā gaṇhanto",
  "atk-s0508a11:561_17": "tena saddhiṁ ekamaggena agantvā aññena maggena satthu santikaṁ gato. Itaropi bhikkhu",
  "atk-s0508a11:561_18": "aññena maggena satthu santikaṁyeva gato.",
  "atk-s0508a11:562_0": "Tato bhikkhusaṅghassa uposathāgāraṁ pavisanavelāya so bhikkhu taṁ bhikkhuṁ uposathagge",
  "atk-s0508a11:562_1": "sañjānitvā, ‘‘imasmiṁ uposathagge evarūpo nāma pāpabhikkhu atthi, nāhaṁ tena saddhiṁ",
  "atk-s0508a11:562_2": "uposathaṁ karissāmī’’ti nikkhamitvā bahi aṭṭhāsi. Atha bhummadevatā ‘‘bhāriyaṁ mayā",
  "atk-s0508a11:562_3": "kammaṁ kata’’nti mahallakaupāsakavaṇṇena tassa santikaṁ gantvā ‘‘kasmā, bhante, ayyo",
  "atk-s0508a11:562_4": "imasmiṁ ṭhāne ṭhito’’ti āha. ‘‘Upāsaka, imaṁ uposathaggaṁ eko pāpabhikkhu paviṭṭho,",
  "atk-s0508a11:562_5": "‘nāhaṁ tena saddhiṁ uposathaṁ karomī’ti bahi ṭhitomhī’’ti. ‘‘Bhante, mā evaṁ gaṇhatha,",
  "atk-s0508a11:562_6": "parisuddhasīlo esa bhikkhu. Tumhehi diṭṭhamātugāmo nāma ahaṁ, mayā tumhākaṁ vīmaṁsanatthāya",
  "atk-s0508a11:562_7": "‘daḷhā nu kho imesaṁ therānaṁ metti, no daḷhā’ti bhijjanābhijjanabhāvaṁ olokentena",
  "atk-s0508a11:562_8": "taṁ kammaṁ kata’’nti. ‘‘Ko pana, tvaṁ sappurisā’’ti? ‘‘Ahaṁ ekā bhummadevatā, bhante’’ti",
  "atk-s0508a11:562_9": "devaputto kathento dibbānubhāvena ṭhatvā therassa pādesu nipatitvā ‘‘mayhaṁ, bhante,",
  "atk-s0508a11:562_10": "khamatha, etaṁ dosaṁ thero na jānāti, uposathaṁ karothā’’ti theraṁ yācitvā uposathaggaṁ",
  "atk-s0508a11:562_11": "pavesesi. So thero uposathaṁ tāva ekaṭṭhāne akāsi, mittasanthavavasena pana puna",
  "atk-s0508a11:562_12": "tena saddhiṁ na ekaṭṭhāne ahosīti. Imassa therassa kammaṁ na kathīyati, cuditakatthero",
  "atk-s0508a11:562_13": "pana aparāparaṁ vipassanāya kammaṁ karonto arahattaṁ pāpuṇi.",
  "atk-s0508a11:563_0": "Bhummadevatā tassa kammassa nissandena ekaṁ buddhantaraṁ apāyabhayato na muccittha.",
  "atk-s0508a11:563_1": "Sace pana kismiñci kāle manussattaṁ āgacchati, aññena yena kenaci kato doso tasseva",
  "atk-s0508a11:563_2": "upari patati. So amhākaṁ bhagavato kāle sāvatthiyaṁ brāhmaṇakule nibbatti. ‘‘Dhānamāṇavo’’tissa",
  "atk-s0508a11:563_3": "nāmaṁ akaṁsu. So vayappatto tayo vede uggaṇhitvā mahallakakāle satthu dhammadesanaṁ",
  "atk-s0508a11:563_4": "sutvā paṭiladdhasaddho pabbaji, tassa upasampannadivasato paṭṭhāya ekā alaṅkatapaṭiyattā",
  "atk-s0508a11:563_5": "itthī tasmiṁ gāmaṁ pavisante saddhiṁyeva gāmaṁ pavisati, nikkhamante nikkhamati.",
  "atk-s0508a11:563_6": "Vihāraṁ pavisantepi saddhiṁ pavisati, tiṭṭhantepi tiṭṭhatīti evaṁ niccānubandhā paññāyati.",
  "atk-s0508a11:563_7": "Thero taṁ na passati. Tassa puna purimakammanissandena sā aññesaṁ upaṭṭhāti. Gāme",
  "atk-s0508a11:563_8": "yāguṁ bhikkhañca dadamānā itthiyo ‘‘bhante, ayaṁ eko yāguuḷuṅko tumhākaṁ, eko imissā",
  "atk-s0508a11:563_9": "amhākaṁ sahāyikāyā’’ti parihāsaṁ karonti. Therassa mahatī vihesā hoti. Vihāragatampi",
  "atk-s0508a11:563_10": "naṁ sāmaṇerā ceva daharā bhikkhū ca parivāretvā ‘‘dhāno koṇḍo jāto’’ti parihāsaṁ",
  "atk-s0508a11:563_11": "karonti. Athassa teneva kāraṇena kuṇḍadhānattheroti nāmaṁ jātaṁ. So uṭṭhāya samuṭṭhāya",
  "atk-s0508a11:563_12": "tehi kariyamānaṁ keḷiṁ sahituṁ asakkonto ummādaṁ gahetvā ‘‘tumhe koṇḍā, tumhākaṁ",
  "atk-s0508a11:563_13": "upajjhāyo koṇḍo, ācariyo koṇḍo’’ti vadati. Atha naṁ satthu ārocesuṁ ‘‘kuṇḍadhāno,",
  "atk-s0508a11:563_14": "bhante, daharasāmaṇerehi saddhiṁ evaṁ pharusavācaṁ vadatī’’ti. Satthā taṁ pakkosāpetvā",
  "atk-s0508a11:563_15": "‘‘saccaṁ kira tvaṁ, dhāna, sāmaṇerehi saddhiṁ pharusavācaṁ vadasī’’ti vatvā tena",
  "atk-s0508a11:563_16": "‘‘saccaṁ bhagavā’’ti vutte ‘‘kasmā evaṁ vadesī’’ti āha. ‘‘Bhante, nibaddhaṁ vihesaṁ",
  "atk-s0508a11:563_17": "asahanto evaṁ kathemī’’ti. ‘‘Tvaṁ pubbe katakammaṁ yāvajjadivasā jīrāpetuṁ na sakkosi,",
  "atk-s0508a11:563_18": "puna evarūpaṁ pharusaṁ māvadī bhikkhū’’ti vatvā āha –",
  "atk-s0508a11:564": "‘‘Māvoca pharusaṁ kañci, vuttā paṭivadeyyu taṁ;",
  "atk-s0508a11:565": "Dukkhā hi sārambhakathā, paṭidaṇḍā phuseyyu taṁ.",
  "atk-s0508a11:566": "‘‘Sace neresi attānaṁ, kaṁso upahato yathā;",
  "atk-s0508a11:567": "Esa pattosi nibbānaṁ, sārambho te na vijjatī’’ti. (dha. pa. 133-134);",
  "atk-s0508a11:568_0": "Imañca pana tassa therassa mātugāmena saddhiṁ vicaraṇabhāvaṁ kosalaraññopi kathayiṁsu.",
  "atk-s0508a11:568_1": "Rājā ‘‘gacchatha, bhaṇe, vīmaṁsathā’’ti pesetvā sayampi mandeneva parivārena therassa",
  "atk-s0508a11:568_2": "vasanaṭṭhānaṁ gantvā ekamante olokento aṭṭhāsi. Tasmiṁ khaṇe thero sūcikammaṁ karonto",
  "atk-s0508a11:568_3": "nisinno hoti, sāpi itthī avidūre ṭhāne ṭhitā viya paññāyati. Rājā disvā ‘‘atthidaṁ",
  "atk-s0508a11:568_4": "kāraṇa’’nti tassā ṭhitaṭṭhānaṁ agamāsi. Sā tasmiṁ āgacchante therassa vasanapaṇṇasālaṁ",
  "atk-s0508a11:568_5": "paviṭṭhā viya ahosi. Rājāpi tāya saddhiṁ tameva paṇṇasālaṁ pavisitvā sabbattha olokento",
  "atk-s0508a11:568_6": "adisvā ‘‘nāyaṁ mātugāmo, therassa eko kammavipāko’’ti saññaṁ katvā paṭhamaṁ therassa",
  "atk-s0508a11:568_7": "samīpena gacchantopi theraṁ avanditvā tassa kāraṇassa abhūtabhāvaṁ ñatvā āgamma theraṁ",
  "atk-s0508a11:568_8": "vanditvā ekamantaṁ nisinno ‘‘kacci, bhante, piṇḍakena na kilamathā’’ti pucchi. Thero",
  "atk-s0508a11:568_9": "‘‘vaṭṭati, mahārājā’’ti āha. ‘‘Jānāmahaṁ, bhante, ayyassa kathaṁ, evarūpena parikkilesena",
  "atk-s0508a11:568_10": "saddhiṁ carantānaṁ tumhākaṁ ke nāma pasīdissanti, ito paṭṭhāya vo katthaci gamanakiccaṁ",
  "atk-s0508a11:568_11": "natthi, ahaṁ catūhi paccayehi tumhe upaṭṭhahissāmi, tumhe yoniso manasikāre mā pamajjitthā’’ti",
  "atk-s0508a11:568_12": "nibaddhabhikkhaṁ paṭṭhapesi. Thero rājānaṁ upatthambhakaṁ labhitvā bhojanasappāyena",
  "atk-s0508a11:568_13": "ekaggacitto hutvā vipassanaṁ vaḍḍhetvā arahattaṁ pāpuṇi. Tato paṭṭhāya sā itthī antaradhāyi.",
  "atk-s0508a11:569_0": "Tadā mahāsubhaddā ugganagare micchādiṭṭhikakule vasamānā ‘‘satthā maṁ anukampatū’’ti",
  "atk-s0508a11:569_1": "uposathaṁ adhiṭṭhāya nirāmagandhā hutvā uparipāsādatale ṭhitā ‘‘imāni pupphāni antare",
  "atk-s0508a11:569_2": "aṭṭhatvā dasabalassa matthake vitānaṁ hutvā tiṭṭhantu, dasabalo imāya saññāya sve",
  "atk-s0508a11:569_3": "pañcahi bhikkhusatehi saddhiṁ mayhaṁ bhikkhaṁ gaṇhatū’’ti saccakiriyaṁ katvā aṭṭha",
  "atk-s0508a11:569_4": "sumanapupphamuṭṭhiyo vissajjesi. Pupphāni gantvā dhammadesanāvelāya satthu matthake",
  "atk-s0508a11:569_5": "vitānaṁ hutvā aṭṭhaṁsu. Satthā taṁ sumanapupphavitānaṁ disvā citteneva subhaddāya",
  "atk-s0508a11:569_6": "bhikkhaṁ adhivāsetvā punadivase aruṇe uṭṭhite ānandattheraṁ āha – ‘‘ānanda, mayaṁ",
  "atk-s0508a11:569_7": "ajja dūraṁ bhikkhācāraṁ gamissāma, puthujjanānaṁ adatvā ariyānaṁyeva salākaṁ dehī’’ti.",
  "atk-s0508a11:569_8": "Thero bhikkhūnaṁ ārocesi – ‘‘āvuso, satthā ajja dūraṁ bhikkhācāraṁ gamissati, puthujjanā",
  "atk-s0508a11:569_9": "mā gaṇhantu, ariyāva salākaṁ gaṇhantū’’ti. Kuṇḍadhānatthero ‘‘āhara, āvuso salāka’’nti",
  "atk-s0508a11:569_10": "paṭhamaṁyeva hatthaṁ pasāresi. Ānando ‘‘satthā tādisānaṁ bhikkhūnaṁ salākaṁ na dāpeti,",
  "atk-s0508a11:569_11": "ariyānaṁyeva dāpetī’’ti vitakkaṁ uppādetvā gantvā satthu ārocesi. Satthā ‘‘āharāpentassa",
  "atk-s0508a11:569_12": "salākaṁ dehī’’ti āha. Thero cintesi – ‘‘sace kuṇḍadhānassa salākā dātuṁ na yuttā,",
  "atk-s0508a11:569_13": "atha satthā paṭibāheyya, bhavissati ettha kāraṇa’’nti ‘‘kuṇḍadhānassa salākaṁ dassāmī’’ti",
  "atk-s0508a11:569_14": "gamanaṁ abhinīhari. Kuṇḍadhāno tassa pure āgamanā eva abhiññāpādakaṁ catutthajjhānaṁ",
  "atk-s0508a11:569_15": "samāpajjitvā iddhiyā ākāse ṭhatvā ‘‘āharāvuso, ānanda, satthā maṁ jānāti, mādisaṁ",
  "atk-s0508a11:569_16": "bhikkhuṁ paṭhamaṁ salākaṁ gaṇhantaṁ na satthā nivāretī’’ti hatthaṁ pasāretvā salākaṁ",
  "atk-s0508a11:569_17": "gaṇhi. Satthā taṁ aṭṭhuppattiṁ katvā theraṁ imasmiṁ sāsane paṭhamaṁ salākaṁ gaṇhantānaṁ",
  "atk-s0508a11:569_18": "aggaṭṭhāne ṭhapesi. Yasmā ayaṁ thero rājānaṁ upatthambhakaṁ labhitvā sappāyāhāralābhena",
  "atk-s0508a11:569_19": "samāhitacitto vipassanāya kammaṁ karonto upanissayasampannatāya chaḷabhiñño ahosi.",
  "atk-s0508a11:569_20": "Tena vuttaṁ apadāne (apa. thera 1.4.1-16) –",
  "atk-s0508a11:570": "‘‘Sattāhaṁ paṭisallīnaṁ, sayambhuṁ aggapuggalaṁ;",
  "atk-s0508a11:571": "Pasannacitto sumano, buddhaseṭṭhaṁ upaṭṭhahiṁ.",
  "atk-s0508a11:572": "‘‘Vuṭṭhitaṁ kālamaññāya, padumuttaraṁ mahāmuniṁ;",
  "atk-s0508a11:573": "Mahantiṁ kadalīkaṇṇiṁ, gahetvā upagacchahaṁ.",
  "atk-s0508a11:574": "‘‘Paṭiggahetvā bhagavā, sabbaññū lokanāyako;",
  "atk-s0508a11:575": "Mama cittaṁ pasādento, paribhuñji mahāmuni.",
  "atk-s0508a11:576": "‘‘Paribhuñjitvā sambuddho, satthavāho anuttaro;",
  "atk-s0508a11:577": "Sakāsane nisīditvā, imā gāthā abhāsatha.",
  "atk-s0508a11:578": "‘‘Ye ca santi samitāro, yakkhā imamhi pabbate;",
  "atk-s0508a11:579": "Araññe bhūtabhabyāni, suṇantu vacanaṁ mama.",
  "atk-s0508a11:580": "‘‘Yo so buddhaṁ upaṭṭhāsi, migarājaṁva kesariṁ;",
  "atk-s0508a11:581": "Tamahaṁ kittayissāmi, suṇātha mama bhāsato.",
  "atk-s0508a11:582": "‘‘Ekādasañcakkhattuṁ so, devarājā bhavissati;",
  "atk-s0508a11:583": "Catuvīsatikkhattuñca, cakkavattī bhavissati.",
  "atk-s0508a11:584": "‘‘Kappasatasahassamhi, okkākakulasambhavo;",
  "atk-s0508a11:585": "Gotamo nāma gottena, satthā loke bhavissati.",
  "atk-s0508a11:586": "‘‘Akkositvāna samaṇe, sīlavante anāsave;",
  "atk-s0508a11:587": "Pāpakammavipākena, nāmadheyyaṁ labhissati.",
  "atk-s0508a11:588": "‘‘Tassa dhamme sudāyādo, oraso dhammanimmito;",
  "atk-s0508a11:589": "Kuṇḍadhānoti nāmena, sāvako so bhavissati.",
  "atk-s0508a11:590": "‘‘Pavivekamanuyutto, jhāyī jhānarato ahaṁ;",
  "atk-s0508a11:591": "Tosayitvāna satthāraṁ, viharāmi anāsavo.",
  "atk-s0508a11:592": "‘‘Sāvakehi parivuto, bhikkhusaṅghapurakkhato;",
  "atk-s0508a11:593": "Bhikkhusaṅghe nisīditvā, salākaṁ gāhayī jino.",
  "atk-s0508a11:594": "‘‘Ekaṁsaṁ cīvaraṁ katvā, vanditvā lokanāyakaṁ;",
  "atk-s0508a11:595": "Vadataṁ varassa purato, paṭhamaṁ aggahesahaṁ.",
  "atk-s0508a11:596": "‘‘Tena kammena bhagavā, dasasahassikampako;",
  "atk-s0508a11:597": "Bhikkhusaṅghe nisīditvā, aggaṭṭhāne ṭhapesi maṁ.",
  "atk-s0508a11:598": "‘‘Vīriyaṁ me dhuradhorayhaṁ, yogakkhemādhivāhanaṁ;",
  "atk-s0508a11:599": "Dhāremi antimaṁ dehaṁ, sammāsambuddhasāsane.",
  "atk-s0508a11:600": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:601_0": "Evaṁbhūtassapi imassa therassa guṇe ajānantā ye puthujjanā bhikkhū tadā paṭhamaṁ",
  "atk-s0508a11:601_1": "salākaggahaṇe ‘‘kiṁ nu kho eta’’nti samacintesuṁ. Tesaṁ vimatividhamanatthaṁ thero",
  "atk-s0508a11:601_2": "ākāsaṁ abbhuggantvā iddhipāṭihāriyaṁ dassetvā aññāpadesena aññaṁ byākaronto ‘‘pañca",
  "atk-s0508a11:601_3": "chinde’’ti gāthaṁ abhāsi.",
  "atk-s0508a11:602_0": "15. Tattha pañca chindeti apāyūpapattinibbattanakāni pañcorambhāgiyāni saṁyojanāni",
  "atk-s0508a11:602_1": "pāde bandhanarajjukaṁ viya puriso satthena heṭṭhimamaggattayena chindeyya pajaheyya.",
  "atk-s0508a11:602_2": "Pañca jaheti uparidevalokūpapattihetubhūtāni pañcuddhambhāgiyasaṁyojanāni puriso",
  "atk-s0508a11:602_3": "gīvāya bandhanarajjukaṁ viya arahattamaggena jaheyya, chindeyya vāti attho. Pañca",
  "atk-s0508a11:602_4": "cuttari bhāvayeti tesaṁyeva uddhambhāgiyasaṁyojanānaṁ pahānāya saddhādīni pañcindriyāni",
  "atk-s0508a11:602_5": "uttari anāgāmimaggādhigamato upari bhāveyya aggamaggādhigamavasena vaḍḍheyya. Pañcasaṅgātigoti",
  "atk-s0508a11:602_6": "evaṁbhūto pana pañcannaṁ rāgadosamohamānadiṭṭhisaṅgānaṁ atikkamanena pahānena pañcasaṅgātigo",
  "atk-s0508a11:602_7": "hutvā. Bhikkhuoghatiṇṇoti vuccatīti sabbathā bhinnakilesatāya bhikkhūti, kāmabhavadiṭṭhiavijjoghe",
  "atk-s0508a11:602_8": "taritvā tesaṁ pārabhūte nibbāne ṭhitoti ca vuccatīti attho.",
  "atk-s0508a11:603": "Kuṇḍadhānattheragāthāvaṇṇanā niṭṭhitā.",
  "atk-s0508a11:604": "6. Belaṭṭhasīsattheragāthāvaṇṇanā",
  "atk-s0508a11:605_0": "Yathāpibhaddo ājaññoti āyasmato belaṭṭhasīsattherassa gāthā. Kā uppatti? So kira",
  "atk-s0508a11:605_1": "padumuttarassa bhagavato kāle kulagehe nibbatto bhagavantaṁ upasaṅkamitvā dhammaṁ",
  "atk-s0508a11:605_2": "sutvā paṭiladdhasaddho pabbajitvā samaṇadhammaṁ karonto upanissayasampattiyā abhāvena",
  "atk-s0508a11:605_3": "visesaṁ nibbattetuṁ nāsakkhi. Vivaṭṭūpanissayaṁ pana bahuṁ kusalaṁ upacinitvā devamanussesu",
  "atk-s0508a11:605_4": "saṁsaranto ito ekatiṁse kappe vessabhuṁ bhagavantaṁ passitvā pasannacitto mātuluṅgaphalaṁ",
  "atk-s0508a11:605_5": "adāsi. So tena puññakammena devesu nibbattitvā aparāparaṁ puññāni katvā sugatito",
  "atk-s0508a11:605_6": "sugatiṁ upagacchanto imasmiṁ buddhuppāde sāvatthiyaṁ brāhmaṇakule nibbatto bhagavato",
  "atk-s0508a11:605_7": "abhisambodhiyā puretarameva uruvelakassapassa santike tāpasapabbajjaṁ pabbajitvā",
  "atk-s0508a11:605_8": "aggiṁ paricaranto uruvelakassapadamane ādittapariyāyadesanāya (mahāva. 54; saṁ. ni.",
  "atk-s0508a11:605_9": "4.28) purāṇajaṭilasahassena saddhiṁ arahattaṁ pāpuṇi. Tena vuttaṁ apadāne (apa. thera 2.51.68-73) –",
  "atk-s0508a11:606": "‘‘Kaṇikāraṁva jotantaṁ, puṇṇamāyeva candimaṁ;",
  "atk-s0508a11:607": "Jalantaṁ dīparukkhaṁva, addasaṁ lokanāyakaṁ.",
  "atk-s0508a11:608": "‘‘Mātuluṅgaphalaṁ gayha, adāsiṁ satthuno ahaṁ;",
  "atk-s0508a11:609": "Dakkhiṇeyyassa vīrassa, pasanno sehi pāṇibhi.",
  "atk-s0508a11:610": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a11:611": "Duggatiṁ nābhijānāmi, phaladānassidaṁ phalaṁ.",
  "atk-s0508a11:612": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:613_0": "Evaṁ adhigatārahatto āyasmato dhammabhaṇḍāgārikassa upajjhāyo ayaṁ thero ekadivasaṁ",
  "atk-s0508a11:613_1": "phalasamāpattito uṭṭhāya taṁ santaṁ paṇītaṁ nirāmisaṁ sukhaṁ attano pubbayogañca",
  "atk-s0508a11:613_2": "paccavekkhitvā pītivegavasena ‘‘yathāpi bhaddo ājañño’’ti gāthaṁ abhāsi.",
  "atk-s0508a11:614_0": "16. Tattha yathāpīti opammapaṭipādanatthe nipāto. Bhaddoti sundaro thāmabalasamatthajavaparakkamādisampanno.",
  "atk-s0508a11:614_1": "Ājaññoti ājānīyo jātimā kāraṇākāraṇānaṁ ājānanako. So tividho usabhājañño assājañño",
  "atk-s0508a11:614_2": "hatthājaññoti. Tesu usabhājañño idhādhippeto. So ca kho chekakasanakicce niyutto,",
  "atk-s0508a11:614_3": "tenāha ‘‘naṅgalāvattanī’’ti. Naṅgalassa phālassa āvattanako, naṅgalaṁ ito cito ca",
  "atk-s0508a11:614_4": "āvattetvā khette kasanakoti attho. Naṅgalaṁ vā āvattayati etthāti naṅgalāvattaṁ ,",
  "atk-s0508a11:614_5": "khette naṅgalapatho, tasmiṁ naṅgalāvattani. Gāthāsukhatthañhettha ‘‘vattanī’’ti dīghaṁ",
  "atk-s0508a11:614_6": "katvā vuttaṁ. Sikhīti matthake avaṭṭhānato sikhāsadisatāya sikhā, siṅgaṁ. Tadassa",
  "atk-s0508a11:614_7": "atthīti sikhī. Apare pana ‘‘kakudhaṁ idha ‘sikhā’ti adhippeta’’nti vadanti, ubhayathāpi",
  "atk-s0508a11:614_8": "padhānaṅgakittanametaṁ ‘‘sikhī’’ti. Appakasirenāti appakilamathena. Rattindivāti",
  "atk-s0508a11:614_9": "rattiyo divā ca, evaṁ mamaṁ appakasirena gacchantīti yojanā. Idaṁ vuttaṁ hoti – yathā",
  "atk-s0508a11:614_10": "‘‘bhaddo usabhājānīyo kasane niyutto ghanatiṇamūlādikepi naṅgalapathe taṁ agaṇento",
  "atk-s0508a11:614_11": "appakasirena ito cito ca parivattento gacchati, yāva kasanatiṇānaṁ parissamaṁ dasseti,",
  "atk-s0508a11:614_12": "evaṁ mamaṁ rattindivāpi appakasireneva gacchanti atikkamantī’’ti. Tattha kāraṇamāha",
  "atk-s0508a11:614_13": "‘‘sukhe laddhe nirāmise’’ti. Yasmā kāmāmisalokāmisavaṭṭāmisehi asammissaṁ santaṁ",
  "atk-s0508a11:614_14": "paṇītaṁ phalasamāpattisukhaṁ laddhaṁ, tasmāti attho. Paccatte cetaṁ bhummavacanaṁ",
  "atk-s0508a11:614_15": "yathā ‘‘vanappagumbe’’ (khu. pā. 6.13; su. ni. 236) ‘‘tena vata re vattabbe’’ti (kathā.",
  "atk-s0508a11:614_16": "1) ca. Atha vā tato pabhuti rattindivā appakasirena gacchantīti vicāraṇāya āha –",
  "atk-s0508a11:614_17": "‘‘sukhe laddhe nirāmise’’ti, nirāmise sukhe laddhe sati tassa laddhakālato paṭṭhāyāti attho.",
  "atk-s0508a11:615": "Belaṭṭhasīsattheragāthāvaṇṇanā niṭṭhitā.",
  "atk-s0508a11:616": "7. Dāsakattheragāthāvaṇṇanā",
  "atk-s0508a11:617_0": "Middhīyadāti āyasmato dāsakattherassa gāthā. Kā uppatti? So kira ito ekanavute kappe",
  "atk-s0508a11:617_1": "anuppanne tathāgate ajitassa nāma paccekabuddhassa gandhamādanato manussapathaṁ otaritvā",
  "atk-s0508a11:617_2": "aññatarasmiṁ gāme piṇḍāya carantassa manoramāni ambaphalāni adāsi. So tena puññakammena",
  "atk-s0508a11:617_3": "devamanussesu saṁsaranto kassapassa bhagavato kāle sāsane pabbajitvā vivaṭṭūpanissayaṁ",
  "atk-s0508a11:617_4": "bahuṁ puññaṁ akāsi. Evaṁ kusalakammappasuto hutvā sugatito sugatiṁ upagacchanto imasmiṁ",
  "atk-s0508a11:617_5": "buddhuppāde sāvatthiyaṁ kulagehe nibbatti. Dāsakotissa nāmaṁ ahosi. So anāthapiṇḍikena",
  "atk-s0508a11:617_6": "gahapatinā vihārapaṭijagganakamme ṭhapito sakkaccaṁ vihāraṁ paṭijagganto abhiṇhaṁ",
  "atk-s0508a11:617_7": "buddhadassanena dhammassavanena ca paṭiladdhasaddho pabbaji. Keci pana bhaṇanti –",
  "atk-s0508a11:617_8": "‘‘ayaṁ kassapassa bhagavato kāle kulagehe nibbattitvā vayappatto aññataraṁ khīṇāsavattheraṁ",
  "atk-s0508a11:617_9": "upaṭṭhahanto kiñci kammaṁ kārāpetukāmo theraṁ āṇāpesi. So tena kammena amhākaṁ bhagavato",
  "atk-s0508a11:617_10": "kāle sāvatthiyaṁ anāthapiṇḍikassa dāsiyā kucchimhi nibbatto vayappatto seṭṭhinā vihārapaṭijaggane",
  "atk-s0508a11:617_11": "ṭhapito vuttanayeneva paṭiladdhasaddho ahosi. Mahāseṭṭhi tassa sīlācāraṁ ajjhāsayañca",
  "atk-s0508a11:617_12": "ñatvā bhujissaṁ katvā ‘yathāsukhaṁ pabbajā’ti āha. Taṁ bhikkhū pabbājesu’’nti. So",
  "atk-s0508a11:617_13": "pabbajitakālato paṭṭhāya kusīto hīnavīriyo hutvā na kiñci vattapaṭivattaṁ karoti,",
  "atk-s0508a11:617_14": "kuto samaṇadhammaṁ, kevalaṁ yāvadatthaṁ bhuñjitvā niddābahulo viharati. Dhammassavanakālepi",
  "atk-s0508a11:617_15": "ekaṁ koṇaṁ pavisitvā parisapariyante nisinno ghurughurupassāsī niddāyateva. Athassa",
  "atk-s0508a11:617_16": "bhagavā pubbūpanissayaṁ oloketvā saṁvegajananatthaṁ ‘‘middhī yadā hoti mahagghaso",
  "atk-s0508a11:617_17": "cā’’ti gāthaṁ abhāsi.",
  "atk-s0508a11:618_0": "17. Tattha middhīti thinamiddhābhibhūto, yañhi middhaṁ abhibhavati, taṁ thinampi",
  "atk-s0508a11:618_1": "abhibhavateva. Yadāti yasmiṁ kāle. Mahagghasoti mahābhojano, āharahatthakaalaṁsāṭakatatthavaṭṭakakākamāsakabhuttavamitakānaṁ",
  "atk-s0508a11:618_2": "aññataro viya. Niddāyitāti supanasīlo. Samparivattasāyīti samparivattakaṁ samparivattakaṁ",
  "atk-s0508a11:618_3": "nipajjitvā ubhayenapi seyyasukhaṁ passasukhaṁ middhasukhaṁ anuyuttoti dasseti. Nivāpapuṭṭhoti",
  "atk-s0508a11:618_4": "kuṇḍakādinā sūkarabhattena puṭṭho bharito. Gharasūkaro hi bālakālato paṭṭhāya posiyamāno",
  "atk-s0508a11:618_5": "thūlasarīrakāle gehā bahi nikkhamituṁ alabhanto heṭṭhāmañcādīsu samparivattetvā samparivattetvā",
  "atk-s0508a11:618_6": "sayateva. Idaṁ vuttaṁ hoti – yadā puriso middhī ca hoti mahagghaso ca nivāpapuṭṭho",
  "atk-s0508a11:618_7": "mahāvarāho viya aññena iriyāpathena yāpetuṁ asakkonto niddāyanasīlo samparivattasāyī,",
  "atk-s0508a11:618_8": "tadā so ‘‘aniccaṁ dukkhaṁ anattā’’ti tīṇi lakkhaṇāni manasikātuṁ na sakkoti. Tesaṁ",
  "atk-s0508a11:618_9": "amanasikārā mandapañño punappunaṁ gabbhaṁ upeti, gabbhāvāsato na parimuccatevāti.",
  "atk-s0508a11:618_10": "Taṁ sutvā dāsakatthero saṁvegajāto vipassanaṁ paṭṭhapetvā nacirasseva arahattaṁ sacchākāsi.",
  "atk-s0508a11:618_11": "Tena vuttaṁ apadāne (apa. thera 2.51.74, 80-84) –",
  "atk-s0508a11:619": "‘‘Ajito nāma sambuddho, himavante vasī tadā;",
  "atk-s0508a11:620": "Caraṇena ca sampanno, samādhikusalo muni.",
  "atk-s0508a11:621": "‘‘Suvaṇṇavaṇṇe sambuddhe, āhutīnaṁ paṭiggahe;",
  "atk-s0508a11:622": "Rathiyaṁ paṭipajjante, ambaphalamadāsahaṁ.",
  "atk-s0508a11:623": "‘‘Ekanavute ito kappe, yaṁ phalaṁ adadiṁ tadā;",
  "atk-s0508a11:624": "Duggatiṁ nābhijānāmi, phaladānassidaṁ phalaṁ.",
  "atk-s0508a11:625": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:626_0": "Arahattaṁ pana patvā thero imāya gāthāya maṁ bhagavā ovadi, ‘‘ayaṁ gāthā mayhaṁ aṅkusabhūtā’’ti",
  "atk-s0508a11:626_1": "tameva gāthaṁ paccudāhāsi. Tayidaṁ therassa parivattāhāranayena aññābyākaraṇaṁ jātaṁ.",
  "atk-s0508a11:627": "Dāsakattheragāthāvaṇṇanā niṭṭhitā.",
  "atk-s0508a11:628": "8. Siṅgālapituttheragāthāvaṇṇanā",
  "atk-s0508a11:629_0": "Ahu buddhassa dāyādoti siṅgālakapituttherassa gāthā. Kā uppatti? So kira ito catunavute",
  "atk-s0508a11:629_1": "kappe sataraṁsiṁ nāma paccekasambuddhaṁ piṇḍāya carantaṁ disvā pasannamānaso vanditvā",
  "atk-s0508a11:629_2": "attano hatthagataṁ tālaphalaṁ adāsi. Tena puññakammena devaloke nibbatto aparāparaṁ",
  "atk-s0508a11:629_3": "puññāni katvā sugatīsuyeva saṁsaranto kassapassa bhagavato kāle manussayoniyaṁ nibbatto",
  "atk-s0508a11:629_4": "sāsane paṭiladdhasaddho hutvā pabbajitvā aṭṭhikasaññaṁ bhāvesi. Puna imasmiṁ buddhuppāde",
  "atk-s0508a11:629_5": "sāvatthiyaṁ kulagehe nibbattitvā vayappatto dārapariggahaṁ katvā ekaṁ puttaṁ labhitvā",
  "atk-s0508a11:629_6": "tassa ‘‘siṅgālako’’ti nāmaṁ akāsi. Tena naṁ siṅgālakapitāti voharanti. So aparabhāge",
  "atk-s0508a11:629_7": "gharabandhanaṁ pahāya sāsane pabbaji. Tassa bhagavā ajjhāsayaṁ olokento aṭṭhikasaññākammaṭṭhānaṁ",
  "atk-s0508a11:629_8": "adāsi. So taṁ gahetvā bhaggesu viharati susumāragire bhesakaḷāvane, athassa tasmiṁ",
  "atk-s0508a11:629_9": "vane adhivatthā devatā ussāhajananatthaṁ ‘‘bhāvanāphalaṁ nacirasseva hatthagataṁ",
  "atk-s0508a11:629_10": "karissatī’’ti imamatthaṁ aññāpadesena vibhāventī ‘‘ahu buddhassa dāyādo’’ti gāthaṁ abhāsi.",
  "atk-s0508a11:630_0": "18. Tattha ahūti hoti, vattamānatthe hi idaṁ atītakālavacanaṁ. Buddhassāti sabbaññubuddhassa.",
  "atk-s0508a11:630_1": "Dāyādoti dhammadāyādo navavidhassa lokuttaradhammadāyassa attano sammāpaṭipattiyā",
  "atk-s0508a11:630_2": "ādāyako gaṇhanako. Atha vā ahūti ahosi. Evaṁnāmassa buddhassa dāyādabhāve koci vibandho",
  "atk-s0508a11:630_3": "idāneva bhavissatīti adhippāyo. Tenāha ‘‘maññehaṁ kāmarāgaṁ so, khippameva vahissatī’’ti.",
  "atk-s0508a11:630_4": "Bhesakaḷāvaneti bhesakena nāma yakkhena labhitattā pariggahitattā, bhesakaḷānaṁ vā",
  "atk-s0508a11:630_5": "kaṭṭhādīnaṁ bahulatāya ‘‘bhesakaḷāvana’’nti laddhanāme araññe. Tassa bhikkhuno buddhassa",
  "atk-s0508a11:630_6": "dāyādabhāve kāraṇaṁ vadanto ‘‘kevalaṁ aṭṭhisaññāya, apharī pathaviṁ ima’’nti āha.",
  "atk-s0508a11:630_7": "Tattha kevalanti sakalaṁ anavasesaṁ. Aṭṭhisaññāyāti aṭṭhikabhāvanāya. Apharīti ‘‘aṭṭhī’’ti",
  "atk-s0508a11:630_8": "adhimuccanavasena patthari. Pathavinti attabhāvapathaviṁ. Attabhāvo hi idha ‘‘pathavī’’ti",
  "atk-s0508a11:630_9": "vutto ‘‘ko imaṁ pathaviṁ viccessatī’’tiādīsu viya. Maññehanti maññe ahaṁ. ‘‘Maññāha’’ntipi",
  "atk-s0508a11:630_10": "pāṭho. Soti so bhikkhu. Khippameva nacirasseva kāmarāgaṁ pahissati pajahissatīti",
  "atk-s0508a11:630_11": "maññe. Kasmā? Aṭṭhikasaññāya kāmarāgassa ujupaṭipakkhabhāvato. Idaṁ vuttaṁ hoti –",
  "atk-s0508a11:630_12": "yo ekasmiṁ padese laddhāya atthikasaññāya sakalaṁ attano sabbesaṁ vā attabhāvaṁ ‘‘aṭṭhī’’tveva",
  "atk-s0508a11:630_13": "pharitvā ṭhito, so bhikkhu taṁ aṭṭhikajhānaṁ pādakaṁ katvā vipassanto nacireneva",
  "atk-s0508a11:630_14": "anāgāmimaggena kāmarāgaṁ , sabbaṁ vā kāmanaṭṭhena ‘‘kāmo’’, rañjanaṭṭhena ‘‘rāgo’’ti",
  "atk-s0508a11:630_15": "ca laddhanāmaṁ taṇhaṁ aggamaggena pajahissatīti. Imaṁ gāthaṁ sutvā so thero ‘‘ayaṁ",
  "atk-s0508a11:630_16": "devatā mayhaṁ ussāhajananatthaṁ evamāhā’’ti appaṭivānavīriyaṁ adhiṭṭhāya vipassanaṁ",
  "atk-s0508a11:630_17": "vaḍḍhetvā arahattaṁ pāpuṇi. Tena vuttaṁ apadāne (apa. thera 2.51.85-90) –",
  "atk-s0508a11:631": "‘‘Sataraṁsī nāma bhagavā, sayambhū aparājito;",
  "atk-s0508a11:632": "Vivekā uṭṭhahitvāna, gocarāyābhinikkhami.",
  "atk-s0508a11:633": "‘‘Phalahattho ahaṁ disvā, upagacchiṁ narāsabhaṁ;",
  "atk-s0508a11:634": "Pasannacitto sumano, tālaphalamadāsahaṁ.",
  "atk-s0508a11:635": "‘‘Catunnavutito kappe, yaṁ phalaṁ adadiṁ tadā;",
  "atk-s0508a11:636": "Duggatiṁ nābhijānāmi, phaladānassidaṁ phalaṁ.",
  "atk-s0508a11:637": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:638": "Arahattaṁ pana patvā tāya devatāya vuttavacanaṁ patimānento tameva gāthaṁ udānavasena abhāsi. Tadevassa therassa aññābyākaraṇaṁ ahosīti.",
  "atk-s0508a11:639": "Siṅgālapituttheragāthāvaṇṇanā niṭṭhitā.",
  "atk-s0508a11:640": "9. Kulattheragāthāvaṇṇanā",
  "atk-s0508a11:641_0": "Udakañhi nayantīti āyasmato kulattherassa gāthā. Kā uppatti? Ayaṁ kira thero pubbepi",
  "atk-s0508a11:641_1": "vivaṭṭūpanissayaṁ bahuṁ kusalaṁ upacinitvā adhikārasampanno vipassiṁ bhagavantaṁ",
  "atk-s0508a11:641_2": "ākāse gacchantaṁ disvā pasannamānaso nāḷikeraphalaṁ dātukāmo aṭṭhāsi. Satthā tassa",
  "atk-s0508a11:641_3": "cittaṁ ñatvā otaritvā paṭiggaṇhi. So ativiya pasannacitto hutvā teneva saddhāpaṭilābhena",
  "atk-s0508a11:641_4": "satthāraṁ upasaṅkamitvā pabbajjaṁ yāci, satthā aññataraṁ bhikkhuṁ āṇāpesi – ‘‘imaṁ",
  "atk-s0508a11:641_5": "purisaṁ pabbājehī’’ti. So pabbajitvā laddhūpasampado samaṇadhammaṁ katvā tato cuto",
  "atk-s0508a11:641_6": "chapi buddhantarāni devamanussesu saṁsaranto imasmiṁ buddhuppāde sāvatthiyaṁ brāhmaṇakule",
  "atk-s0508a11:641_7": "nibbatti. Kulotissa nāmaṁ ahosi. So vayappatto sāsane laddhappasādo bhagavato santike",
  "atk-s0508a11:641_8": "pabbajitvā vikkhepabahulatāya visesaṁ nibbattetuṁ nāsakkhi. Athekadivasaṁ gāmaṁ piṇḍāya",
  "atk-s0508a11:641_9": "pavisanto antarāmagge bhūmiṁ khaṇitvā udakavāhakaṁ katvā icchiticchitaṭṭhāne udakaṁ",
  "atk-s0508a11:641_10": "nente purise disvā taṁ sallakkhetvā gāmaṁ paviṭṭho aññataraṁ usukāraṁ usudaṇḍakaṁ",
  "atk-s0508a11:641_11": "usuyante pakkhipitvā akkhikoṭiyā oloketvā ujuṁ karontaṁ disvā tampi sallakkhetvā",
  "atk-s0508a11:641_12": "gacchanto purato gantvā araneminābhiādike rathacakkāvayave tacchante tacchake disvā",
  "atk-s0508a11:641_13": "tampi sallakkhetvā vihāraṁ pavisitvā katabhattakicco pattacīvaraṁ paṭisāmetvā divāvihāre",
  "atk-s0508a11:641_14": "nisinno attanā diṭṭhanimittāni upamābhāvena gahetvā attano cittadamane upanento ‘‘acetanaṁ",
  "atk-s0508a11:641_15": "udakampi manussā icchikicchitaṭṭhānaṁ nayanti tathā acetanaṁ vaṅkampi saradaṇḍaṁ",
  "atk-s0508a11:641_16": "upāyena namento ujuṁ karonti , tathā acetanaṁ kaṭṭhakaḷiṅgarādiṁ tacchakā nemiādivasena",
  "atk-s0508a11:641_17": "vaṅkaṁ ujuñca karonti. Atha kasmā ahaṁ sakacittaṁ ujuṁ na karissāmī’’ti cintetvā",
  "atk-s0508a11:641_18": "vipassanaṁ paṭṭhapetvā ghaṭento vāyamanto nacirasseva arahattaṁ pāpuṇi. Tena vuttaṁ",
  "atk-s0508a11:641_19": "apadāne (apa. thera 2.51.91-99) –",
  "atk-s0508a11:642": "‘‘Nagare bandhumatiyā, ārāmiko ahaṁ tadā;",
  "atk-s0508a11:643": "Addasaṁ virajaṁ buddhaṁ, gacchantaṁ anilañjase.",
  "atk-s0508a11:644": "‘‘Nāḷikeraphalaṁ gayha, buddhaseṭṭhassadāsahaṁ;",
  "atk-s0508a11:645": "Ākāse ṭhitako santo, paṭiggaṇhi mahāyaso.",
  "atk-s0508a11:646": "‘‘Vittisañjanano mayhaṁ, diṭṭhadhammasukhāvaho;",
  "atk-s0508a11:647": "Phalaṁ buddhassa datvāna, vippasannena cetasā.",
  "atk-s0508a11:648": "‘‘Adhigacchiṁ tadā pītiṁ, vipulañca sukhuttamaṁ;",
  "atk-s0508a11:649": "Uppajjateva ratanaṁ, nibbattassa tahiṁ tahiṁ.",
  "atk-s0508a11:650": "‘‘Ekanavutito kappe, yaṁ phalaṁ adadiṁ tadā;",
  "atk-s0508a11:651": "Duggatiṁ nābhijānāmi, phaladānassidaṁ phalaṁ.",
  "atk-s0508a11:652": "‘‘Dibbacakkhu visuddhaṁ me, samādhikusalo ahaṁ;",
  "atk-s0508a11:653": "Abhiññāpāramippatto, phaladānassidaṁ phalaṁ.",
  "atk-s0508a11:654": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:655": "Evaṁ yāni nimittāni aṅkuse katvā vipassanaṁ vaḍḍhetvā arahattaṁ pāpuṇi, tehi saddhiṁ attano cittadamanaṁ saṁsanditvā aññaṁ byākaronto ‘‘udakañhi nayanti nettikā’’ti gāthaṁ abhāsi.",
  "atk-s0508a11:656_0": "19. Tattha udakaṁ hīti hi-saddo nipātamattaṁ. Nayantīti pathaviyā taṁ taṁ thalaṭṭhānaṁ",
  "atk-s0508a11:656_1": "khaṇitvā ninnaṭṭhānaṁ pūretvā mātikaṁ vā katvā rukkhadoṇiṁ vā ṭhapetvā attano icchiticchitaṭṭhānaṁ",
  "atk-s0508a11:656_2": "nenti. Tathā te nentīti nettikā. Tejananti kaṇḍaṁ. Idaṁ vuttaṁ hoti – nettikā attano",
  "atk-s0508a11:656_3": "ruciyā icchiticchitaṭṭhānaṁ udakaṁ nayanti, usukārāpi tāpetvā tejanaṁ namayanti ujuṁ",
  "atk-s0508a11:656_4": "karonti. Namanavasena tacchakā nemiādīnaṁ atthāya tacchantā dāruṁ namayanti attano",
  "atk-s0508a11:656_5": "ruciyā ujuṁ vā vaṅkaṁ vā karonti. Evaṁ ettakaṁ ārammaṇaṁ katvā subbatā yathāsamādinnena",
  "atk-s0508a11:656_6": "sīlādinā sundaravatā dhīrā sotāpattimaggādīnaṁ uppādentā attānaṁ damenti, arahattaṁ",
  "atk-s0508a11:656_7": "pana pattesu ekantadantā nāma hontīti.",
  "atk-s0508a11:657": "Kulattheragāthāvaṇṇanā niṭṭhitā.",
  "atk-s0508a11:658": "10. Ajitattheragāthāvaṇṇanā",
  "atk-s0508a11:659_0": "Maraṇe me bhayaṁ natthīti āyasmato ajitattherassa gāthā. Kā uppatti? So kira ekanavute",
  "atk-s0508a11:659_1": "kappe vipassiṁ bhagavantaṁ passitvā pasannacitto kapitthaphalaṁ adāsi. Tato parampi",
  "atk-s0508a11:659_2": "taṁ taṁ puññaṁ katvā devamanussesu saṁsaranto imasmiṁ kappe anuppanne eva amhākaṁ",
  "atk-s0508a11:659_3": "satthari sāvatthiyaṁ mahākosalarañño aggāsaniyassa brāhmaṇassa putto hutvā nibbatti.",
  "atk-s0508a11:659_4": "Tassa ajitoti nāmaṁ ahosi. Tasmiñca samaye sāvatthivāsī bāvarī nāma brāhmaṇo tīhi",
  "atk-s0508a11:659_5": "mahāpurisalakkhaṇehi samannāgato tiṇṇaṁ vedānaṁ pāragū sāvatthito nikkhamitvā tāpasapabbajjaṁ",
  "atk-s0508a11:659_6": "pabbajitvā godhāvarītīre kapitthārāme vasati. Atha ajito tassa santike pabbajito",
  "atk-s0508a11:659_7": "atthakāmāya devatāya coditena bāvarinā satthu santikaṁ pesito tissametteyyādīhi saddhiṁ",
  "atk-s0508a11:659_8": "bhagavantaṁ upasaṅkamitvā manasāva pañhe pucchitvā tesu vissajjitesu pasannacitto",
  "atk-s0508a11:659_9": "satthu santike pabbajitvā kammaṭṭhānaṁ gahetvā vipassanaṁ vaḍḍhetvā arahattaṁ pāpuṇi.",
  "atk-s0508a11:659_10": "Tena vuttaṁ apadāne (apa. thera 2.52.7-11) –",
  "atk-s0508a11:660": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:661": "Rathiyaṁ paṭipajjantaṁ, kapitthaṁ adadiṁ phalaṁ.",
  "atk-s0508a11:662": "‘‘Ekanavutito kappe, yaṁ phalaṁ adadiṁ dadā;",
  "atk-s0508a11:663": "Duggatiṁ nābhijānāmi, phaladānassidaṁ phalaṁ.",
  "atk-s0508a11:664": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:665": "Arahattaṁ pana patto sīhanādaṁ nadanto ‘‘maraṇe me bhayaṁ natthī’’ti gāthaṁ abhāsi.",
  "atk-s0508a11:666_0": "20. Tattha maraṇeti maraṇanimittaṁ maraṇahetu. Meti mayhaṁ, bhayaṁ natthi ucchinnabhavamūlatāya",
  "atk-s0508a11:666_1": "parikkhīṇajātikattā . Anucchinnabhavamūlānañhi ‘‘kīdisī nu kho mayhaṁ āyatiṁ uppattī’’ti",
  "atk-s0508a11:666_2": "maraṇato bhayaṁ bhaveyya. Nikantīti apekkhā taṇhā, sā natthi jīvite suparimadditasaṅkhāratāya",
  "atk-s0508a11:666_3": "upādānakkhandhānaṁ dukkhāsārakādibhāvena suṭṭhu upaṭṭhahanato. Evaṁbhūto cāhaṁ sandehaṁ",
  "atk-s0508a11:666_4": "sarīraṁ, sakaṁ vā dehaṁ dehasaṅkhātaṁ dukkhabhāraṁ nikkhipissāmi chaḍḍessāmi, nikkhipanto",
  "atk-s0508a11:666_5": "ca ‘‘‘iminā sarīrakena sādhetabbaṁ sādhitaṁ, idāni taṁ ekaṁsena chaḍḍanīyamevā’ti",
  "atk-s0508a11:666_6": "paññāvepullappattiyā sampajāno sativepullappattiyā paṭissato nikkhipissāmī’’ti. Imaṁ",
  "atk-s0508a11:666_7": "pana gāthaṁ vatvā thero jhānaṁ samāpajjitvā tadanantaraṁ parinibbāyīti.",
  "atk-s0508a11:667": "Ajitattheragāthāvaṇṇanā niṭṭhitā.",
  "atk-s0508a11:668": "Dutiyavaggavaṇṇanā niṭṭhitā.",
  "atk-s0508a11:669": "3. Tatiyavaggo",
  "atk-s0508a11:670": "1. Nigrodhattheragāthāvaṇṇanā",
  "atk-s0508a11:671_0": "Nāhaṁbhayassa bhāyāmīti āyasmato nigrodhattherassa gāthā. Kā uppatti? Ayaṁ kira ito",
  "atk-s0508a11:671_1": "aṭṭhārase kappasate brāhmaṇamahāsālakule nibbattitvā vayappatto kāmesu ādīnavaṁ nekkhamme",
  "atk-s0508a11:671_2": "ca ānisaṁsaṁ disvā gharabandhanaṁ pahāya araññāyatanaṁ pavisitvā aññatarasmiṁ sālavane",
  "atk-s0508a11:671_3": "paṇṇasālaṁ katvā tāpasapabbajaṁ pabbajitvā vanamūlaphalāhāro vasati. Tena samayena",
  "atk-s0508a11:671_4": "piyadassī nāma sammāsambuddho loke uppajjitvā sadevakassa lokassa dhammāmatavassena",
  "atk-s0508a11:671_5": "kilesasantāpaṁ nibbāpento ekadivasaṁ tāpase anukampāya taṁ sālavanaṁ pavisitvā nirodhasamāpattiṁ",
  "atk-s0508a11:671_6": "samāpanno. Tāpaso vanamūlaphalatthāya gacchanto bhagavantaṁ disvā pasannamānaso pupphitasāladaṇḍasākhāyo",
  "atk-s0508a11:671_7": "gahetvā sālamaṇḍapaṁ katvā taṁ sabbatthakameva sālapupphehi sañchādetvā bhagavantaṁ",
  "atk-s0508a11:671_8": "vanditvā pītisomanassavaseneva āhāratthāyapi agantvā namassamāno aṭṭhāsi. Satthā",
  "atk-s0508a11:671_9": "nirodhato vuṭṭhāya tassa anukampāya ‘‘bhikkhusaṅgho āgacchatū’’ti cintesi, ‘‘bhikkhusaṅghepi",
  "atk-s0508a11:671_10": "cittaṁ pasādessatī’’ti. Tāvadeva bhikkhusaṅgho āgato. So bhikkhusaṅghampi disvā pasannamānaso",
  "atk-s0508a11:671_11": "vanditvā añjaliṁ paggayha aṭṭhāsi. Satthā sitassa pātukaraṇāpadesena tassa bhāviniṁ",
  "atk-s0508a11:671_12": "sampattiṁ pakāsento dhammaṁ kathetvā pakkāmi saddhiṁ bhikkhusaṅghena. So tena puññakammena",
  "atk-s0508a11:671_13": "devamanussesuyeva saṁsaranto vivaṭṭūpanissayaṁ bahuṁ kusalaṁ upacinitvā imasmiṁ buddhuppāde",
  "atk-s0508a11:671_14": "sāvatthiyaṁ brāhmaṇamahāsālakule nibbatti, nigrodhotissa nāmaṁ ahosi. So jetavanapaṭiggahaṇadivase",
  "atk-s0508a11:671_15": "buddhānubhāvadassanena sañjātappasādo pabbajitvā vipassanaṁ ārabhitvā nacirasseva",
  "atk-s0508a11:671_16": "chaḷabhiñño ahosi. Tena vuttaṁ apadāne (apa. thera 2.49.190-220) –",
  "atk-s0508a11:672": "‘‘Ajjhogāhetvā sālavanaṁ, sukato assamo mama;",
  "atk-s0508a11:673": "Sālapupphehi sañchanno, vasāmi vipine tadā.",
  "atk-s0508a11:674": "‘‘Piyadassī ca bhagavā, sayambhū aggapuggalo;",
  "atk-s0508a11:675": "Vivekakāmo sambuddho, sālavanamupāgami.",
  "atk-s0508a11:676": "‘‘Assamā abhinikkhamma, pavanaṁ agamāsahaṁ;",
  "atk-s0508a11:677": "Mūlaphalaṁ gavesanto, āhindāmi vane tadā.",
  "atk-s0508a11:678": "‘‘Tatthaddasāsiṁ sambuddhaṁ, piyadassiṁ mahāyasaṁ;",
  "atk-s0508a11:679": "Sunisinnaṁ samāpannaṁ, virocantaṁ mahāvane.",
  "atk-s0508a11:680": "‘‘Catudaṇḍe ṭhapetvāna, buddhassa uparī ahaṁ;",
  "atk-s0508a11:681": "Maṇḍapaṁ sukataṁ katvā, sālapupphehi chādayiṁ.",
  "atk-s0508a11:682": "‘‘Sattāhaṁ dhārayitvāna, maṇḍapaṁ sālachāditaṁ;",
  "atk-s0508a11:683": "Tattha cittaṁ pasādetvā, buddhaseṭṭhamavandahaṁ.",
  "atk-s0508a11:684": "‘‘Bhagavā tamhi samaye, vuṭṭhahitvā samādhito;",
  "atk-s0508a11:685": "Yugamattaṁ pekkhamāno, nisīdi purisuttamo.",
  "atk-s0508a11:686": "‘‘Sāvako varuṇo nāma, piyadassissa satthuno;",
  "atk-s0508a11:687": "Vasīsatasahassehi, upagacchi vināyakaṁ.",
  "atk-s0508a11:688": "‘‘Piyadassī ca bhagavā, lokajeṭṭho narāsabho;",
  "atk-s0508a11:689": "Bhikkhusaṅghe nisīditvā, sitaṁ pātukarī jino.",
  "atk-s0508a11:690": "‘‘Anuruddho upaṭṭhāko, piyadassissa satthuno;",
  "atk-s0508a11:691": "Ekaṁsaṁ cīvaraṁ katvā, apucchittha mahāmuniṁ.",
  "atk-s0508a11:692": "‘‘Ko nu kho bhagavā hetu, sitakammassa satthuno;",
  "atk-s0508a11:693": "Kāraṇe vijjamānamhi, satthā pātukare sitaṁ.",
  "atk-s0508a11:694": "‘‘Sattāhaṁ sālacchadanaṁ, yo me dhāresi māṇavo;",
  "atk-s0508a11:695": "Tassa kammaṁ saritvāna, sitaṁ pātukariṁ ahaṁ.",
  "atk-s0508a11:696": "‘‘Anokāsaṁ na passāmi, yattha puññaṁ vipaccati;",
  "atk-s0508a11:697": "Devaloke manusse vā, okāsova na sammati.",
  "atk-s0508a11:698": "‘‘Devaloke vasantassa, puññakammasamaṅgino;",
  "atk-s0508a11:699": "Yāvatā parisā tassa, sālacchannā bhavissati.",
  "atk-s0508a11:700": "‘‘Tattha dibbehi naccehi, gītehi vāditehi ca;",
  "atk-s0508a11:701": "Ramissati sadā santo, puññakammasamāhito.",
  "atk-s0508a11:702": "‘‘Yāvatā parisā tassa, gandhagandhī bhavissati;",
  "atk-s0508a11:703": "Sālassa pupphavasso ca, pavassissati tāvade.",
  "atk-s0508a11:704": "‘‘Tato cutoyaṁ manujo, mānusaṁ āgamissati;",
  "atk-s0508a11:705": "Idhāpi sālacchadanaṁ, sabbakālaṁ dharissati.",
  "atk-s0508a11:706": "‘‘Idha naccañca gītañca, sammatāḷasamāhitaṁ;",
  "atk-s0508a11:707": "Parivāressanti maṁ niccaṁ, buddhapūjāyidaṁ phalaṁ.",
  "atk-s0508a11:708": "‘‘Uggacchante ca sūriye, sālavassaṁ pavassate;",
  "atk-s0508a11:709": "Puññakammena saṁyuttaṁ, vassate sabbakālikaṁ.",
  "atk-s0508a11:710": "‘‘Aṭṭhārase kappasate, okkākakulasambhavo;",
  "atk-s0508a11:711": "Gotamo nāma nāmena, satthā loke bhavissati.",
  "atk-s0508a11:712": "‘‘Tassa dhamme sudāyādo, oraso dhammanimmito;",
  "atk-s0508a11:713": "Sabbāsave pariññāya, nibbāyissatināsavo.",
  "atk-s0508a11:714": "‘‘Dhammaṁ abhisamentassa, sālacchannaṁ bhavissati;",
  "atk-s0508a11:715": "Citake jhāyamānassa, chadanaṁ tattha hessati.",
  "atk-s0508a11:716": "‘‘Vipākaṁ kittayitvāna, piyadassī mahāmuni;",
  "atk-s0508a11:717": "Parisāya dhammaṁ desesi, tappento dhammavuṭṭhiyā.",
  "atk-s0508a11:718": "‘‘Tiṁsakappāni devesu, devarajjamakārayiṁ;",
  "atk-s0508a11:719": "Saṭṭhi ca sattakkhattuñca, cakkavattī ahosahaṁ.",
  "atk-s0508a11:720": "‘‘Devalokā idhāgantvā, labhāmi vipulaṁ sukhaṁ;",
  "atk-s0508a11:721": "Idhāpi sālacchadanaṁ, maṇḍapassa idaṁ phalaṁ.",
  "atk-s0508a11:722": "‘‘Ayaṁ pacchimako mayhaṁ, carimo vattate bhavo;",
  "atk-s0508a11:723": "Idhāpi sālacchadanaṁ, hessati sabbakālikaṁ.",
  "atk-s0508a11:724": "‘‘Mahāmuniṁ tosayitvā, gotamaṁ sakyapuṅgavaṁ;",
  "atk-s0508a11:725": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a11:726": "‘‘Aṭṭhārase kappasate, yaṁ buddhamabhipūjayiṁ;",
  "atk-s0508a11:727": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:728": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:729": "Nāgova bandhanaṁ chetvā, viharāmi anāsavo.",
  "atk-s0508a11:730": "‘‘Svāgataṁ vata me āsi, buddhaseṭṭhassa santike;",
  "atk-s0508a11:731": "Tisso vijjā anuppattā, kataṁ buddhassa sāsanaṁ.",
  "atk-s0508a11:732": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:733": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:734": "Evaṁ pana chaḷabhiñño hutvā phalasukhena vītināmento sāsanassa niyyānikabhāvavibhāvanatthaṁ aññābyākaraṇavasena ‘‘nāhaṁ bhayassa bhāyāmī’’ti gāthaṁ abhāsi.",
  "atk-s0508a11:735_0": "21. Tattha bhāyanti etasmāti bhayaṁ, jātijarādi. Bhayassāti nissakke sāmivacanaṁ,",
  "atk-s0508a11:735_1": "bhayato bhāyitabbanimittaṁ jātijarāmaraṇādinā hetunā nāhaṁ bhāyāmīti attho. Tattha",
  "atk-s0508a11:735_2": "kāraṇamāha ‘‘satthā no amatassa kovido’’ti. Amhākaṁ satthā amate kusalo veneyyānaṁ",
  "atk-s0508a11:735_3": "amatadāne cheko. Yattha bhayaṁ nāvatiṭṭhatīti yasmiṁ nibbāne yathāvuttaṁ bhayaṁ na",
  "atk-s0508a11:735_4": "tiṭṭhati okāsaṁ na labhati. Tenāti tato nibbānato. Vajantīti abhayaṭṭhānameva gacchanti.",
  "atk-s0508a11:735_5": "Nibbānañhi abhayaṭṭhānaṁ nāma. Kena pana vajantīti āha ‘‘maggena vajanti bhikkhavo’’ti,",
  "atk-s0508a11:735_6": "aṭṭhaṅgikena ariyamaggena satthu ovādakaraṇā bhikkhū saṁsāre bhayassa ikkhanakāti",
  "atk-s0508a11:735_7": "attho. Yatthāti vā yaṁ nimittaṁ yassa ariyamaggassa adhigamahetu attānuvādādikaṁ",
  "atk-s0508a11:735_8": "pañcavīsatividhampi bhayaṁ nāvatiṭṭhati patiṭṭhaṁ na labhati, tena ariyena maggena",
  "atk-s0508a11:735_9": "vajanti abhayaṭṭhānaṁ satthu sāsane bhikkhū, tena maggena ahampi gato, tasmā nāhaṁ",
  "atk-s0508a11:735_10": "bhayassa bhāyāmīti thero aññaṁ byākāsi.",
  "atk-s0508a11:736": "Nigrodhattheragāthāvaṇṇanā niṭṭhitā.",
  "atk-s0508a11:737": "2. Cittakattheragāthāvaṇṇanā",
  "atk-s0508a11:738_0": "Nīlāsugīvāti āyasmato cittakattherassa gāthā. Kā uppatti? So kira padumuttarabuddhakālato",
  "atk-s0508a11:738_1": "paṭṭhāya vivaṭṭūpanissayaṁ kusalaṁ ācinanto ito ekanavute kappe manussayoniyaṁ nibbattitvā",
  "atk-s0508a11:738_2": "viññuttaṁ patto vipassiṁ bhagavantaṁ passitvā pasannamānaso pupphehi pūjaṁ katvā",
  "atk-s0508a11:738_3": "vanditvā ‘‘santadhammena nāma ettha bhavitabba’’nti satthari nibbāne ca adhimucci.",
  "atk-s0508a11:738_4": "So tena puññakammena tato cuto tāvatiṁsabhavane nibbatto aparāparaṁ puññāni katvā",
  "atk-s0508a11:738_5": "devamanussesu saṁsaranto imasmiṁ buddhuppāde rājagahe vibhavasampannassa brāhmaṇassa",
  "atk-s0508a11:738_6": "putto hutvā nibbatti cittako nāma nāmena. So bhagavati rājagahaṁ gantvā veḷuvane",
  "atk-s0508a11:738_7": "viharante satthāraṁ upasaṅkamitvā dhammaṁ sutvā paṭiladdhasaddho pabbajitvā cariyānukūlaṁ",
  "atk-s0508a11:738_8": "kammaṭṭhānaṁ gahetvā araññāyatanaṁ pavisitvā bhāvanānuyutto jhānaṁ nibbattetvā jhānapādakaṁ",
  "atk-s0508a11:738_9": "vipassanaṁ vaḍḍhetvā nacireneva arahattaṁ pāpuṇi. Tena vuttaṁ apadāne (apa. thera 2.50.1-7) –",
  "atk-s0508a11:739": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:740": "Addasaṁ virajaṁ buddhaṁ, vipassiṁ lokanāyakaṁ.",
  "atk-s0508a11:741": "‘‘Tīṇi kiṅkaṇipupphāni, paggayha abhiropayiṁ;",
  "atk-s0508a11:742": "Sambuddhaṁ abhipūjetvā, gacchāmi dakkhiṇāmukho.",
  "atk-s0508a11:743": "‘‘Tena kammena sukatena, cetanāpaṇidhīhi ca;",
  "atk-s0508a11:744": "Jahitvā mānusaṁ dehaṁ, tāvatiṁsaṁ agacchahaṁ.",
  "atk-s0508a11:745": "‘‘Ekanavute ito kappe, yaṁ buddhamabhipūjayiṁ;",
  "atk-s0508a11:746": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:747": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:748_0": "Arahattaṁ pana patvā satthāraṁ vandituṁ rājagahaṁ upagato tattha bhikkhūhi ‘‘kiṁ,",
  "atk-s0508a11:748_1": "āvuso, araññe appamatto vihāsī’’ti puṭṭho attano appamādavihāranivedanena aññaṁ byākaronto",
  "atk-s0508a11:748_2": "‘‘nīlāsugīvā’’ti gāthaṁ abhāsi.",
  "atk-s0508a11:749_0": "22. Tattha nīlāsugīvāti nīlasugīvā, gāthāsukhatthañhettha dīgho kato, rājivantatāya",
  "atk-s0508a11:749_1": "sundarāya gīvāya samannāgatoti attho. Te yebhuyyena ca nīlavaṇṇatāya nīlā. Sobhanakaṇṭhatāya",
  "atk-s0508a11:749_2": "sugīvā. Sikhinoti matthake jātāya sikhāya sassirikabhāvena sikhino. Morāti mayūrā.",
  "atk-s0508a11:749_3": "Kārambhiyanti kārambarukkhe. Kārambhiyanti vā tassa vanassa nāmaṁ. Tasmā kārambhiyanti",
  "atk-s0508a11:749_4": "kārambhanāmake vaneti attho. Abhinadantīti pāvussakāle meghagajjitaṁ sutvā kekāsaddaṁ",
  "atk-s0508a11:749_5": "karontā utusampadāsiddhena sarena haṁsādike abhibhavantā viya nadanti. Teti te morā.",
  "atk-s0508a11:749_6": "Sītavātakīḷitāti sītena meghavātena sañjātakīḷitā madhuravassitaṁ vassantā. Suttanti",
  "atk-s0508a11:749_7": "bhattasammadavinodanatthaṁ sayitaṁ, kāyakilamathapaṭipassambhanāya vā anuññātavelāyaṁ",
  "atk-s0508a11:749_8": "supantaṁ. Jhāyanti samathavipassanājhānehi jhāyanasīlaṁ bhāvanānuyuttaṁ. Nibodhentīti",
  "atk-s0508a11:749_9": "pabodhenti. ‘‘Imepi nāma niddaṁ anupagantvā jāgarantā attanā kattabbaṁ karonti, kimaṅgaṁ",
  "atk-s0508a11:749_10": "panāha’’nti evaṁ sampajaññuppādanena sayanato vuṭṭhāpentīti adhippāyo.",
  "atk-s0508a11:750": "Cittakattheragāthāvaṇṇanā niṭṭhitā.",
  "atk-s0508a11:751": "3. Gosālattheragāthāvaṇṇanā",
  "atk-s0508a11:752_0": "Ahaṁ kho veḷugumbasminti āyasmato gosālattherassa gāthā. Kā uppatti? Sopi purimabuddhesu",
  "atk-s0508a11:752_1": "katādhikāro tattha tattha vivaṭṭūpanissayaṁ kusalaṁ ācinanto ito ekanavute kappe",
  "atk-s0508a11:752_2": "aññatarasmiṁ pabbate rukkhasākhāyaṁ olambamānaṁ paccekabuddhassa paṁsukūlacīvaraṁ",
  "atk-s0508a11:752_3": "disvā ‘‘arahaddhajo vatāya’’nti pasannacitto pupphehi pūjehi. So tena puññakammena",
  "atk-s0508a11:752_4": "tāvatiṁsabhavane nibbatto . Tato paṭṭhāya devamanussesuyeva saṁsaranto imasmiṁ buddhuppāde",
  "atk-s0508a11:752_5": "magadharaṭṭhe ibbhakule nibbatto gosālo nāma nāmena. Soṇena pana koṭikaṇṇena kataparicayattā",
  "atk-s0508a11:752_6": "tassa pabbajitabhāvaṁ sutvā ‘‘sopi nāma mahāvibhavo pabbajissati , kimaṅgaṁ panāha’’nti",
  "atk-s0508a11:752_7": "sañjātasaṁvego bhagavato santike pabbajitvā cariyānukūlaṁ kammaṭṭhānaṁ gahetvā sappāyaṁ",
  "atk-s0508a11:752_8": "vasanaṭṭhānaṁ gavesanto attano jātagāmassa avidūre ekasmiṁ sānupabbate vihāsi. Tassa",
  "atk-s0508a11:752_9": "mātā divase divase bhikkhaṁ deti. Athekadivasaṁ gāmaṁ piṇḍāya paviṭṭhassa mātā madhusakkharābhisaṅkhataṁ",
  "atk-s0508a11:752_10": "pāyāsaṁ adāsi. So taṁ gahetvā tassa pabbatassa chāyāyaṁ aññatarassa veḷugumbassa",
  "atk-s0508a11:752_11": "mūle nisīditvā paribhuñjitvā dhovitapattapāṇī vipassanaṁ ārabhi. Bhojanasappāyalābhena",
  "atk-s0508a11:752_12": "kāyacittānaṁ kallatāya samāhito udayabbayañāṇādike tikkhe sūre vahante appakasireneva",
  "atk-s0508a11:752_13": "vipassanaṁ ussukkāpetvā maggapaṭipāṭiyā bhāvanaṁ matthakaṁ pāpento saha paṭisambhidāhi",
  "atk-s0508a11:752_14": "arahattaṁ sacchākāsi. Tena vuttaṁ apadāne (apa. thera 2.50.8-14) –",
  "atk-s0508a11:753": "‘‘Himavantassa avidūre, udaṅgaṇo nāma pabbato;",
  "atk-s0508a11:754": "Tatthaddasaṁ paṁsukūlaṁ, dumaggamhi vilambitaṁ.",
  "atk-s0508a11:755": "‘‘Tīṇi kiṅkaṇipupphāni, ocinitvānahaṁ tadā;",
  "atk-s0508a11:756": "Heṭṭhā pahaṭṭhena cittena, paṁsukūlaṁ apūjayiṁ.",
  "atk-s0508a11:757": "‘‘Tena kammena sukatena, cetanāpaṇidhīhi ca;",
  "atk-s0508a11:758": "Jahitvā mānusaṁ dehaṁ, tāvatiṁsaṁ agacchahaṁ.",
  "atk-s0508a11:759": "‘‘Ekanavute ito kappe, yaṁ kammamakariṁ tadā;",
  "atk-s0508a11:760": "Duggatiṁ nābhijānāmi, pūjitvā arahaddhajaṁ.",
  "atk-s0508a11:761": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:762": "Arahattaṁ pana adhigantvā diṭṭhadhammasukhavihāratthaṁ pabbatasānumeva gantukāmo attano paṭipattiṁ pavedento ‘‘ahaṁ kho veḷugumbasmi’’nti gāthaṁ abhāsi.",
  "atk-s0508a11:763_0": "23. Tattha veḷugumbasminti veḷugacchassa samīpe, tassa chāyāyaṁ. Bhutvāna madhupāyasanti",
  "atk-s0508a11:763_1": "madhupasittapāyāsaṁ bhuñjitvā. Padakkhiṇanti padakkhiṇaggāhena, satthu ovādassa sammā",
  "atk-s0508a11:763_2": "sampaṭicchanenāti attho. Sammasanto khandhānaṁudayabbayanti pañcannaṁ upādānakkhandhānaṁ",
  "atk-s0508a11:763_3": "udayabbayañca vipassanto, yadipi idāni katakicco, phalasamāpattiṁ pana samāpajjituṁ",
  "atk-s0508a11:763_4": "vipassanaṁ paṭṭhapentoti adhippāyo. Sānuṁ paṭigamissāmīti pubbe mayā vutthapabbatasānumeva",
  "atk-s0508a11:763_5": "uddissa gacchissāmi. Vivekamanubrūhayanti paṭipassaddhivivekaṁ phalasamāpattikāyavivekañca",
  "atk-s0508a11:763_6": "paribrūhayanto, tassa vā paribrūhanahetu gamissāmīti. Evaṁ pana vatvā thero tattheva",
  "atk-s0508a11:763_7": "gato, ayameva ca imassa therassa aññābyākaraṇagāthā ahosi.",
  "atk-s0508a11:764": "Gosālattheragāthāvaṇṇanā niṭṭhitā.",
  "atk-s0508a11:765": "4. Sugandhattheragāthāvaṇṇanā",
  "atk-s0508a11:766_0": "Anuvassiko pabbajitoti āyasmato sugandhattherassa gāthā. Kā uppatti? So kira ito",
  "atk-s0508a11:766_1": "dvānavute kappe tissassa nāma sammāsambuddhassa kāle manussayoniyaṁ nibbattitvā viññutaṁ",
  "atk-s0508a11:766_2": "patto migabyadhanena araññe vicarati. Satthā tassa anukampāya padavaḷañjaṁ dassetvā",
  "atk-s0508a11:766_3": "gato. So satthu padacetiyāni disvā purimabuddhesu katādhikāratāya ‘‘sadevake loke",
  "atk-s0508a11:766_4": "aggapuggalassa imāni padānī’’ti pītisomanassajāto koraṇḍakapupphāni gahetvā pūjaṁ",
  "atk-s0508a11:766_5": "katvā cittaṁ pasādesi. So tena puññakammena devaloke nibbattitvā tato cuto aparāparaṁ",
  "atk-s0508a11:766_6": "puññāni katvā devamanussesu saṁsaranto kassapassa bhagavato kāle kuṭumbiko hutvā",
  "atk-s0508a11:766_7": "satthu bhikkhusaṅghassa ca mahādānaṁ pavattetvā gandhakuṭiṁ mahagghagositacandanaṁ",
  "atk-s0508a11:766_8": "pisitvā tena paribhaṇḍaṁ katvā patthanaṁ paṭṭhapesi – ‘‘nibbattanibbattaṭṭhāne mayhaṁ",
  "atk-s0508a11:766_9": "sarīraṁ evaṁsugandhaṁ hotū’’ti. Evaṁ aññānipi tattha tattha bhave bahūni puññakammāni",
  "atk-s0508a11:766_10": "katvā sugatīsu eva parivattamāno imasmiṁ buddhuppāde sāvatthiyaṁ vibhavasampannassa",
  "atk-s0508a11:766_11": "brāhmaṇassa gehe nibbatti. Nibbattassa ca tassa mātukucchigatakālato paṭṭhāya mātu",
  "atk-s0508a11:766_12": "sarīraṁ sakalampi gehaṁ surabhigandhaṁ vāyati. Jātadivase pana visesato paramasugandhaṁ",
  "atk-s0508a11:766_13": "sāmantagehesupi vāyateva. Tassa mātāpitaro ‘‘amhākaṁ putto attanāva attano nāmaṁ",
  "atk-s0508a11:766_14": "gahetvā āgato’’ti sugandhotveva nāmaṁ akaṁsu. So anupubbena vayappatto mahāselattheraṁ",
  "atk-s0508a11:766_15": "disvā tassa santike dhammaṁ sutvā pabbajitvā vipassanāya kammaṁ karonto sattāhabbhantare",
  "atk-s0508a11:766_16": "eva arahattaṁ pāpuṇi. Tena vuttaṁ apadāne (apa. thera 2.50.15-24) –",
  "atk-s0508a11:767": "‘‘Vanakammiko pure āsiṁ, pitumātumatenahaṁ;",
  "atk-s0508a11:768": "Pasumārena jīvāmi, kusalaṁ me na vijjati.",
  "atk-s0508a11:769": "‘‘Mama āsayasāmantā, tisso lokagganāyako;",
  "atk-s0508a11:770": "Padāni tīṇi dassesi, anukampāya cakkhumā.",
  "atk-s0508a11:771": "‘‘Akkante ca pade disvā, tissanāmassa satthuno;",
  "atk-s0508a11:772": "Haṭṭho haṭṭhena cittena, pade cittaṁ pasādayiṁ.",
  "atk-s0508a11:773": "‘‘Koraṇḍaṁ pupphitaṁ disvā, pādapaṁ dharaṇīruhaṁ;",
  "atk-s0508a11:774": "Sakosakaṁ gahetvāna, padaseṭṭhaṁ apūjayiṁ.",
  "atk-s0508a11:775": "‘‘Tena kammena sukatena, cetanāpaṇidhīhi ca;",
  "atk-s0508a11:776": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:777": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:778": "Koraṇḍakachavī homi, suppabhāso bhavāmahaṁ.",
  "atk-s0508a11:779": "‘‘Dvenavute ito kappe, yaṁ kammamakariṁ tadā;",
  "atk-s0508a11:780": "Duggatiṁ nābhijānāmi, padapūjāyidaṁ phalaṁ.",
  "atk-s0508a11:781": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:782": "Arahattaṁ pana patvā aññaṁ byākaronto ‘‘anuvassiko pabbajito’’ti imaṁ gāthaṁ abhāsi.",
  "atk-s0508a11:783_0": "24. Tattha anuvassikoti anugato upagato vassaṁ anuvasso, anuvassova anuvassiko. Pabbajitoti",
  "atk-s0508a11:783_1": "pabbajjaṁ upagato, pabbajito hutvā upagatavassamatto ekavassikoti attho. Atha vā",
  "atk-s0508a11:783_2": "anugataṁ pacchāgataṁ apagataṁ vassaṁ anuvassaṁ, taṁ assa atthīti anuvassiko. Yassa",
  "atk-s0508a11:783_3": "pabbajitassa vassaṁ aparipuṇṇatāya na gaṇanūpagataṁ, so evaṁ vutto, tasmā avassikoti",
  "atk-s0508a11:783_4": "vuttaṁ hoti. Passa dhammasudhammatanti tava satthu dhammassa sudhammabhāvaṁ svākkhātataṁ",
  "atk-s0508a11:783_5": "ekantaniyyānikataṁ passa, yattha anuvassiko tuvaṁ pabbajito. Pubbenivāsañāṇaṁ dibbacakkhuñāṇaṁ",
  "atk-s0508a11:783_6": "āsavakkhayañāṇanti tisso vijjā tayā anuppattā sacchikatā, tato eva kataṁ buddhassa",
  "atk-s0508a11:783_7": "sāsanaṁ sammāsambuddhassa sāsanaṁ anusiṭṭhi ovādo anusikkhitoti katakiccataṁ nissāya",
  "atk-s0508a11:783_8": "pītisomanassajāto thero attānaṁ paraṁ viya katvā vadatīti.",
  "atk-s0508a11:784": "Sugandhattheragāthāvaṇṇanā niṭṭhitā.",
  "atk-s0508a11:785": "5. Nandiyattheragāthāvaṇṇanā",
  "atk-s0508a11:786_0": "Obhāsajātanti āyasmato nandiyattherassa gāthā. Kā uppatti? So kira padumuttarassa",
  "atk-s0508a11:786_1": "bhagavato kāle satthari parinibbute cetiye candanasārena vedikaṁ kāretvā uḷāraṁ pūjāsakkāraṁ",
  "atk-s0508a11:786_2": "pavattesi. Tato paṭṭhāya ajjhāsayasampanno hutvā tattha tattha vivaṭṭūpanissayaṁ",
  "atk-s0508a11:786_3": "bahuṁ puññakammaṁ ācinitvā devesu ca manussesu ca saṁsaranto imasmiṁ buddhuppāde",
  "atk-s0508a11:786_4": "kapilavatthusmiṁ sakyarājakule nibbatti. Tassa mātāpitaro nandiṁ janento jātoti nandiyoti",
  "atk-s0508a11:786_5": "nāmaṁ akaṁsu. So vayappatto anuruddhādīsu satthu santike pabbajantesu sayampi pabbajitvā",
  "atk-s0508a11:786_6": "vipassanāya kammaṁ karonto katādhikāratāya nacirasseva arahattaṁ pāpuṇi. Tena vuttaṁ",
  "atk-s0508a11:786_7": "apadāne (apa. thera 1.15.15-20) –",
  "atk-s0508a11:787": "‘‘Padumuttaro nāma jino, lokajeṭṭho narāsabho;",
  "atk-s0508a11:788": "Jalitvā aggikhandhova, sambuddho parinibbuto.",
  "atk-s0508a11:789": "‘‘Nibbute ca mahāvīre, thūpo vitthāriko ahu;",
  "atk-s0508a11:790": "Dūratova upaṭṭhenti, dhātugehavaruttame.",
  "atk-s0508a11:791": "‘‘Pasannacitto sumano, akaṁ candanavedikaṁ;",
  "atk-s0508a11:792": "Dissati thūpakhandho ca, thūpānucchaviko tadā.",
  "atk-s0508a11:793": "‘‘Bhave nibbattamānamhi, devatte atha mānuse.",
  "atk-s0508a11:794": "Omattaṁ me na passāmi, pubbakammassidaṁ phalaṁ.",
  "atk-s0508a11:795": "‘‘Pañcadasakappasate, ito aṭṭha janā ahuṁ;",
  "atk-s0508a11:796": "Sabbe samattanāmā te cakkavattī mahabbalā.",
  "atk-s0508a11:797": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:798_0": "Arahattaṁ pana patvā anuruddhattherādīhi saddhiṁ pācīnavaṁsamigadāye viharante imasmiṁ",
  "atk-s0508a11:798_1": "there ekadivasaṁ māro pāpimā bhiṁsāpetukāmo tassa bheravarūpaṁ dasseti. Thero taṁ",
  "atk-s0508a11:798_2": "‘‘māro aya’’nti ñatvā ‘‘pāpima, ye māradheyyaṁ vītivattā, tesaṁ tava kiriyā kiṁ karissati,",
  "atk-s0508a11:798_3": "tatonidānaṁ pana tvaṁ eva vighātaṁ anatthaṁ pāpuṇissasī’’ti dassento ‘‘obhāsajātaṁ",
  "atk-s0508a11:798_4": "phalaga’’nti gāthaṁ abhāsi.",
  "atk-s0508a11:799_0": "25. Tattha obhāsajātanti ñāṇobhāsena jātobhāsaṁ aggamaggañāṇassa adhigatattā. Tena",
  "atk-s0508a11:799_1": "anavasesato kilesandhakārassa vihataviddhaṁsitabhāvato ativiya pabhassaranti attho.",
  "atk-s0508a11:799_2": "Phalaganti phalaṁ gataṁ upagataṁ, aggaphalañāṇasahitanti adhippāyo. Cittanti khīṇāsavassa",
  "atk-s0508a11:799_3": "cittaṁ sāmaññena vadati. Tenāha ‘‘abhiṇhaso’’ti. Tañhi nirodhaninnatāya khīṇāsavānaṁ",
  "atk-s0508a11:799_4": "niccakappaṁ arahattaphalasamāpattisamāpajjanato ‘‘phalena sahita’’nti vattabbataṁ",
  "atk-s0508a11:799_5": "arahati. Tādisanti tathārūpaṁ, arahantanti attho. Āsajjāti visodhetvā paribhuyya.",
  "atk-s0508a11:799_6": "Kaṇhāti māraṁ ālapati, so hi kaṇhakammattā kaṇhābhijātitāya ca ‘‘kaṇho’’ti vuccati.",
  "atk-s0508a11:799_7": "Dukkhaṁ nigacchasīti idha kucchianuppavesādinā niratthakaṁ kāyaparissamaṁ dukkhaṁ,",
  "atk-s0508a11:799_8": "samparāye ca appatikāraṁ apāyadukkhaṁ upagamissasi pāpuṇissasi. Taṁ sutvā māro ‘‘jānāti",
  "atk-s0508a11:799_9": "maṁ samaṇo’’ti tatthevantaradhāyīti.",
  "atk-s0508a11:800": "Nandiyattheragāthāvaṇṇanā niṭṭhitā.",
  "atk-s0508a11:801": "6. Abhayattheragāthāvaṇṇanā",
  "atk-s0508a11:802_0": "Sutvāsubhāsitaṁ vācanti āyasmato abhayattherassa gāthā. Kā uppatti? So kira padumuttarassa",
  "atk-s0508a11:802_1": "bhagavato sāsane pabbajitvā dhammakathiko hutvā dhammakathanakāle paṭhamaṁ catūhi",
  "atk-s0508a11:802_2": "gāthāhi bhagavantaṁ abhitthavitvā pacchā dhammaṁ kathesi. Tenassa puññakammabalena",
  "atk-s0508a11:802_3": "kappānaṁ satasahassaṁ apāyapaṭisandhi nāma nāhosi. Tathā hi vuttaṁ –",
  "atk-s0508a11:803": "‘‘Abhitthavitvā padumuttaraṁ jinaṁ, pasannacitto abhayo sayambhuṁ;",
  "atk-s0508a11:804": "Na gacchi kappāni apāyabhūmiṁ, satasahassāni uḷārasaddho’’ti. (apa. thera 2.55.221)",
  "atk-s0508a11:805_0": "Khettasampattiyādīhi tassa ca pubbapacchimasanniṭṭhānacetanānaṁ ativiya uḷārabhāvena",
  "atk-s0508a11:805_1": "so aparimeyyo puññābhisando kusalābhisando tādiso ahosi. ‘‘Acintiye pasannānaṁ, vipāko",
  "atk-s0508a11:805_2": "hoti acintiyo’’ti (apa. thera 1.1.82) hi vuttaṁ. Tattha tattha hi bhave upacitaṁ",
  "atk-s0508a11:805_3": "puññaṁ tassa upatthambhakamahosi. Tathā hi so vipassissa bhagavato ketakapupphehi",
  "atk-s0508a11:805_4": "pūjamakāsi. Evaṁ uḷārehi puññavisesehi sugatīsu eva saṁsaranto imasmiṁ buddhuppāde",
  "atk-s0508a11:805_5": "rañño bimbisārassa putto hutvā nibbatti. Abhayotissa nāmaṁ ahosi. Tassa uppatti parato",
  "atk-s0508a11:805_6": "āvi bhavissati. So nigaṇṭhena nāṭaputtena ubhatokoṭikaṁ pañhaṁ sikkhāpetvā ‘‘imaṁ",
  "atk-s0508a11:805_7": "pañhaṁ pucchitvā samaṇassa gotamassa vādaṁ āropehī’’ti vissajjito bhagavantaṁ upasaṅkamitvā",
  "atk-s0508a11:805_8": "taṁ pañhaṁ pucchitvā tassa pañhassa anekaṁsabyākaraṇabhāve bhagavatā kathite nigaṇṭhānaṁ",
  "atk-s0508a11:805_9": "parājayaṁ, satthu ca sammāsambuddhabhāvaṁ viditvā upāsakattaṁ paṭivedesi. Tato raññe",
  "atk-s0508a11:805_10": "bimbisāre kālaṅkate sañjātasaṁvego sāsane pabbajitvā tālacchiggaḷūpamasuttadesanāya",
  "atk-s0508a11:805_11": "sotāpanno hutvā puna vipassanaṁ ārabhitvā arahattaṁ sacchākāsi. Tena vuttaṁ apadāne",
  "atk-s0508a11:805_12": "(apa. thera 2.52.17-22) –",
  "atk-s0508a11:806": "‘‘Vinatānadiyā tīre, vihāsi purisuttamo;",
  "atk-s0508a11:807": "Addasaṁ virajaṁ buddhaṁ, ekaggaṁ susamāhitaṁ.",
  "atk-s0508a11:808": "‘‘Madhugandhassa pupphena, ketakassa ahaṁ tadā;",
  "atk-s0508a11:809": "Pasannacitto sumano, buddhaseṭṭhamapūjayiṁ.",
  "atk-s0508a11:810": "‘‘Ekanavute ito kappe, yaṁ pupphamabhipūjayiṁ;",
  "atk-s0508a11:811": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:812": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:813": "Arahattaṁ pana patvā attano paṭipattikittanena aññaṁ byākaronto ‘‘sutvā subhāsitaṁ vāca’’nti gāthaṁ abhāsi.",
  "atk-s0508a11:814_0": "26. Tattha sutvāti sotaṁ odahitvā, sotadvārānusārena upadhāretvā. Subhāsitanti suṭṭhu",
  "atk-s0508a11:814_1": "bhāsitaṁ, sammadeva bhāsitaṁ, sammāsambuddhabhāvato mahākāruṇikatāya ca kiñci avisaṁvādetvā",
  "atk-s0508a11:814_2": "yathādhippetassa atthassa ekantato sādhanavasena bhāsitaṁ catusaccavibhāvanīyadhammakathaṁ.",
  "atk-s0508a11:814_3": "Na hi saccavinimuttā bhagavato dhammadesanā atthi. Buddhassāti sabbaññubuddhassa.",
  "atk-s0508a11:814_4": "Ādiccabandhunoti ādiccavaṁse sambhūtattā ādicco bandhu etassāti ādiccabandhu, bhagavā.",
  "atk-s0508a11:814_5": "Tassa ādiccabandhuno. Ādiccassa vā bandhūti ādiccabandhu, bhagavā. Tassa bhagavato",
  "atk-s0508a11:814_6": "orasaputtabhāvato. Tenāha bhagavā –",
  "atk-s0508a11:815": "‘‘Yo andhakāre tamasī pabhaṅkaro, verocano maṇḍalī uggatejo;",
  "atk-s0508a11:816": "Mā rāhu gilī caramantalikkhe, pajaṁ mamaṁ rāhu pamuñca sūriya’’nti. (saṁ. ni. 1.91);",
  "atk-s0508a11:817_0": "Paccabyadhinti paṭivijjhiṁ. Hī-ti nipātamattaṁ. Nipuṇanti saṇhaṁ paramasukhumaṁ,",
  "atk-s0508a11:817_1": "nirodhasaccaṁ, catusaccameva vā. Hī-ti vā hetuatthe nipāto. Yasmā paccabyadhiṁ nipuṇaṁ",
  "atk-s0508a11:817_2": "catusaccaṁ, tasmā na dāni kiñci paṭivijjhitabbaṁ atthīti attho. Yathā kiṁ paṭivijjhīti",
  "atk-s0508a11:817_3": "āha ‘‘vālaggaṁ usunā yathā’’ti. Yathā sattadhā bhinnassa vālassa koṭiṁ susikkhito",
  "atk-s0508a11:817_4": "kusalo issāso usunā kaṇḍena avirajjhanto vijjheyya, evaṁ paccabyadhiṁ nipuṇaṁ ariyasaccanti yojanā.",
  "atk-s0508a11:818": "Abhayattheragāthāvaṇṇanā niṭṭhitā.",
  "atk-s0508a11:819": "7. Lomasakaṅgiyattheragāthāvaṇṇanā",
  "atk-s0508a11:820_0": "Dabbaṁkusanti āyasmato lomasakaṅgiyattherassa gāthā. Kā uppatti? So kira ito ekanavute",
  "atk-s0508a11:820_1": "kappe vipassiṁ bhagavantaṁ passitvā pasannamānaso nānāpupphehi pūjetvā tena puññakammena",
  "atk-s0508a11:820_2": "devaloke nibbatto puna aparāparaṁ puññāni katvā sugatīsuyeva saṁsaranto kassapassa",
  "atk-s0508a11:820_3": "bhagavato sāsane pabbajitvā samaṇadhammaṁ karoti. Tena ca samayena satthārā bhaddekarattapaṭipadāya",
  "atk-s0508a11:820_4": "kathitāya aññataro bhikkhu bhaddekarattasuttavasena tena sākacchaṁ karoti. So taṁ",
  "atk-s0508a11:820_5": "na sampāyāsi. Asampāyanto ‘‘ahaṁ anāgate tuyhaṁ bhaddekarattaṁ kathetuṁ samattho",
  "atk-s0508a11:820_6": "bhaveyya’’nti paṇidhānaṁ akāsi, itaro ‘‘puccheyya’’nti. Etesu paṭhamo ekaṁ buddhantaraṁ",
  "atk-s0508a11:820_7": "devamanussesu saṁsaritvā amhākaṁ bhagavato kāle kapilavatthusmiṁ sākiyarājakule nibbatti.",
  "atk-s0508a11:820_8": "Tassa sukhumālabhāvena soṇassa viya pādatalesu lomāni jātāni, tenassa lomasakaṅgiyoti",
  "atk-s0508a11:820_9": "nāmaṁ ahosi. Itaro devaloke nibbattitvā candanoti paññāyittha. Lomasakaṅgiyo anuruddhādīsu",
  "atk-s0508a11:820_10": "sakyakumāresu pabbajantesu pabbajituṁ na icchi. Atha naṁ saṁvejetuṁ candano devaputto",
  "atk-s0508a11:820_11": "upasaṅkamitvā bhaddekarattaṁ pucchi. Itaro ‘‘na jānāmī’’ti. Puna devaputto ‘‘atha",
  "atk-s0508a11:820_12": "kasmā tayā ‘bhaddekarattaṁ katheyya’nti saṅgaro kato, idāni pana nāmamattampi na",
  "atk-s0508a11:820_13": "jānāsī’’ti codesi. Itaro tena saddhiṁ bhagavantaṁ upasaṅkamitvā, ‘‘mayā kira, bhante,",
  "atk-s0508a11:820_14": "pubbe ‘imassa bhaddekarattaṁ kathessāmī’ti saṅgaro kato’’ti pucchi. Bhagavā ‘‘āma,",
  "atk-s0508a11:820_15": "kulaputta, kassapassa bhagavato kāle tayā evaṁ kata’’nti āha. Svāyamattho uparipaṇṇāsake",
  "atk-s0508a11:820_16": "āgatanayena vitthārato veditabbo. Atha lomasakaṅgiyo ‘‘tena hi, bhante, pabbājetha",
  "atk-s0508a11:820_17": "ma’’nti āha. Bhagavā ‘‘na, kho, tathāgatā mātāpitūhi ananuññātaṁ puttaṁ pabbājentī’’ti",
  "atk-s0508a11:820_18": "paṭikkhipi. So mātu santikaṁ gantvā ‘‘anujānāhi maṁ, amma, pabbajituṁ, pabbajissāmaha’’nti",
  "atk-s0508a11:820_19": "vatvā, mātarā ‘‘tāta, sukhumālo tvaṁ kathaṁ pabbajissasī’’ti vutte, ‘‘attano parissayasahanabhāvaṁ",
  "atk-s0508a11:820_20": "pakāsento ‘‘dabbaṁ kusaṁ poṭakila’’nti gāthaṁ abhāsi.",
  "atk-s0508a11:821_0": "27. Tattha dabbanti dabbatiṇamāha, yaṁ ‘‘saddulo’’tipi vuccati. Kusanti kusatiṇaṁ,",
  "atk-s0508a11:821_1": "yo ‘‘kāso’’ti vuccati. Poṭakilanti sakaṇṭakaṁ akaṇṭakañca gacchaṁ. Idha pana sakaṇṭakameva",
  "atk-s0508a11:821_2": "adhippetaṁ. Usīrādīni suviññeyyāni. Dabbādīni tiṇāni bīraṇatiṇāni pādehi akkantassāpi",
  "atk-s0508a11:821_3": "dukkhajanakāni gamanantarāyakarāni ca, tāni ca panāhaṁ urasā panudissāmi urasāpi",
  "atk-s0508a11:821_4": "apanessāmi. Evaṁ apanento taṁ nimittaṁ dukkhaṁ sahanto araññāyatane gumbantaraṁ pavisitvā",
  "atk-s0508a11:821_5": "samaṇadhammaṁ kātuṁ sakkhissāmi. Ko pana vādo pādehi akkamaneti dasseti. Vivekamanubrūhayanti",
  "atk-s0508a11:821_6": "kāyavivekaṁ cittavivekaṁ upadhivivekañca anubrūhayanto. Gaṇasaṅgaṇikañhi pahāya kāyavivekaṁ",
  "atk-s0508a11:821_7": "anubrūhayantasseva aṭṭhatiṁsāya ārammaṇesu yattha katthaci cittaṁ samādahantassa",
  "atk-s0508a11:821_8": "cittaviveko, na saṅgaṇikāratassa. Samāhitasseva vipassanāya kammaṁ karontassa samathavipassanañca",
  "atk-s0508a11:821_9": "yuganaddhaṁ karontassa kilesānaṁ khepanena upadhivivekādhigamo, na asamāhitassa.",
  "atk-s0508a11:821_10": "Tena vuttaṁ ‘‘vivekamanubrūhayanti kāyavivekaṁ cittavivekaṁ upadhivivekañca anubrūhayanto’’ti.",
  "atk-s0508a11:821_11": "Evaṁ pana puttena vutte mātā ‘‘tena hi, tāta, pabbajā’’ti anujāni. So bhagavantaṁ",
  "atk-s0508a11:821_12": "upasaṅkamitvā pabbajjaṁ yāci. Taṁ satthā pabbājesi. Taṁ pabbajitvā katapubbakiccaṁ",
  "atk-s0508a11:821_13": "kammaṭṭhānaṁ gahetvā araññaṁ pavisantaṁ bhikkhū āhaṁsu – ‘‘āvuso, tvaṁ sukhumālo",
  "atk-s0508a11:821_14": "kiṁ sakkhissasi araññe vasitu’’nti. So tesampi tameva gāthaṁ vatvā araññaṁ pavisitvā",
  "atk-s0508a11:821_15": "bhāvanaṁ anuyuñjanto nacirasseva chaḷabhiñño ahosi. Tena vuttaṁ apadāne (apa. thera 2.52.23-27) –",
  "atk-s0508a11:822": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:823": "Rathiyaṁ paṭipajjantaṁ, nānāpupphehi pūjayiṁ.",
  "atk-s0508a11:824": "‘‘Ekanavutito kappe, yaṁ pupphamabhipūjayiṁ;",
  "atk-s0508a11:825": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:826": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:827": "Arahattaṁ pana patvā thero aññaṁ byākaronto taṁyeva gāthaṁ abhāsīti.",
  "atk-s0508a11:828": "Lomasakaṅgiyattheragāthāvaṇṇanā niṭṭhitā.",
  "atk-s0508a11:829": "8. Jambugāmiyaputtattheragāthāvaṇṇanā",
  "atk-s0508a11:830_0": "Kaccino vatthapasutoti āyasmato jambugāmiyaputtattherassa gāthā. Kā uppatti? So kira",
  "atk-s0508a11:830_1": "purimabuddhesu katādhikāro hutvā tattha tattha vivaṭṭūpanissayaṁ kusalaṁ ācinanto",
  "atk-s0508a11:830_2": "ito ekatiṁse kappe vessabhussa bhagavato kāle ekadivasaṁ kiṁsukāni pupphāni disvā",
  "atk-s0508a11:830_3": "tāni pupphāni gahetvā buddhaguṇe anussaranto bhagavantaṁ uddissa ākāse khipanto pūjesi.",
  "atk-s0508a11:830_4": "So tena puññakammena tāvatiṁsesu nibbatto. Tato paraṁ puññāni katvā aparāparaṁ devamanussesu",
  "atk-s0508a11:830_5": "saṁsaranto imasmiṁ buddhuppāde campāyaṁ jambugāmiyassa nāma upāsakassa putto hutvā",
  "atk-s0508a11:830_6": "nibbatti. Tena puññakammena tāvatiṁsesu nibbatto. Tato paraṁ puññāni katvā aparāparaṁ",
  "atk-s0508a11:830_7": "devamanussesu saṁsaranto imasmiṁ buddhuppāde campāyaṁ jambugāmiyassa nāma upāsakassa",
  "atk-s0508a11:830_8": "putvā nibbatti. Tenassa jambugāmiyaputtotveva samaññā ahosi. So vayappatto bhagavato",
  "atk-s0508a11:830_9": "santike dhammaṁ sutvā paṭiladdhasaṁvego pabbajitvā katapubbakicco kammaṭṭhānaṁ gahetvā",
  "atk-s0508a11:830_10": "sākete añjanavane vasati. Athassa pitā ‘‘kiṁ nu kho mama putto sāsane abhirato viharati,",
  "atk-s0508a11:830_11": "udāhu no’’ti vīmaṁsanatthaṁ ‘‘kacci no vatthapasuto’’ti gāthaṁ likhitvā pesesi. So",
  "atk-s0508a11:830_12": "taṁ vācetvā, ‘‘pitā me pamādavihāraṁ āsaṅkati, ahañca ajjāpi puthujjanabhūmiṁ nātivatto’’ti",
  "atk-s0508a11:830_13": "saṁvegajāto ghaṭento vāyamanto nacirasseva chaḷabhiñño ahosi. Tena vuttaṁ apadāne",
  "atk-s0508a11:830_14": "(apa. thera 2.50.25-30) –",
  "atk-s0508a11:831": "‘‘Kiṁsukaṁ pupphitaṁ disvā, paggahetvāna añjaliṁ;",
  "atk-s0508a11:832": "Buddhaseṭṭhaṁ saritvāna, ākāse abhipūjayiṁ.",
  "atk-s0508a11:833": "‘‘Tena kammena sukatena, cetanāpaṇidhīhi ca;",
  "atk-s0508a11:834": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:835": "‘‘Ekatiṁse ito kappe, yaṁ kammamakariṁ tadā;",
  "atk-s0508a11:836": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:837": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:838_0": "Arahattaṁ pana patvā ñātīnaṁ vasananagaraṁ gantvā sāsanassa niyyānikabhāvaṁ pakāsento",
  "atk-s0508a11:838_1": "iddhipāṭihāriyaṁ dassesi. Taṁ disvā ñātakā pasannamānasā bahū saṅghārāme kāresuṁ.",
  "atk-s0508a11:838_2": "Theropi sakapitarā pesitaṁ gāthaṁ aṅkusaṁ katvā ghaṭento vāyamanto arahattaṁ sacchākāsi.",
  "atk-s0508a11:838_3": "Aññaṁ byākarontopi pitupūjanatthaṁ ‘‘kacci no vatthapasuto’’ti tameva gāthaṁ abhāsi.",
  "atk-s0508a11:839_0": "28. Tattha kaccīti pucchāyaṁ nipāto. Noti paṭisedhe. Vatthapasutoti vatthe pasuto",
  "atk-s0508a11:839_1": "vatthapasuto, cīvaramaṇḍanābhirato. Nidassanamattañcetaṁ pattamaṇḍanādicāpallapaṭikkhepassāpi",
  "atk-s0508a11:839_2": "adhippetattā. ‘‘Kacci na vatthapasuto’’tipi pāṭho, so evattho. Bhūsanāratoti attabhāvavibhūsanāya",
  "atk-s0508a11:839_3": "rato abhirato, yathekacce pabbajitvāpi capalā kāyadaḷhibahulā cīvarādiparikkhārassa",
  "atk-s0508a11:839_4": "attano sarīrassa ca maṇḍanavibhūsanaṭṭhānāya yuttā honti. Kimeva parikkhārapasuto",
  "atk-s0508a11:839_5": "bhūsanārato ca nāhosīti ayamettha padadvayassāpi attho. Sīlamayaṁ gandhanti akhaṇḍādibhāvāpādanena",
  "atk-s0508a11:839_6": "suparisuddhassa catubbidhassapi sīlassa vasena yvāyaṁ ‘‘yo ca sīlavataṁ pajāti na",
  "atk-s0508a11:839_7": "itarā dussīlapajā, dussīlattāyeva dussilyamayaṁ duggandhaṁ vāyati, evaṁ tvaṁ duggandhaṁ",
  "atk-s0508a11:839_8": "avāyitvā kacci sīlamayaṁ gandhaṁ vāyasīti attho. Atha vā netarā pajāti na itarā dussīlapajā,",
  "atk-s0508a11:839_9": "taṁ kacci na hoti, yato sīlamayaṁ gandhaṁ vāyasīti byatirekena sīlagandhavāyanameva vibhāveti.",
  "atk-s0508a11:840": "Jambugāmiyaputtattheragāthāvaṇṇanā niṭṭhitā.",
  "atk-s0508a11:841": "9. Hāritattheragāthāvaṇṇanā",
  "atk-s0508a11:842_0": "Samunnamayamattānanti āyasmato hāritattherassa gāthā. Kā uppatti? So kira purimabuddhesu",
  "atk-s0508a11:842_1": "katādhikāro hutvā tattha tattha vivaṭṭūpanissayaṁ puññasambhāraṁ upacinanto ito ekatiṁse",
  "atk-s0508a11:842_2": "kappe sudassanaṁ nāma paccekasambuddhaṁ disvā pasannamānaso kuṭajapupphehi pūjaṁ",
  "atk-s0508a11:842_3": "katvā tena puññakammena sugatīsuyeva parivattento imasmiṁ buddhuppāde sāvatthinagare",
  "atk-s0508a11:842_4": "brāhmaṇamahāsālakule nibbatti. Hāritotissa nāmaṁ ahosi. Tassa vayappattassa mātāpitaro",
  "atk-s0508a11:842_5": "kularūpādīhi anucchavikaṁ kumārikaṁ brāhmaṇadhītaraṁ ānesuṁ. So tāya saddhiṁ bhogasukhaṁ",
  "atk-s0508a11:842_6": "anubhavanto ekadivasaṁ attano tassā ca rūpasampattiṁ oloketvā dhammatāya codiyamāno",
  "atk-s0508a11:842_7": "‘‘īdisaṁ nāma rūpaṁ nacirasseva jarāya maccunā ca abhippamaddīyatī’’ti saṁvegaṁ paṭilabhi.",
  "atk-s0508a11:842_8": "Katipayadivasātikkameneva cassa bhariyaṁ kaṇhasappo ḍaṁsitvā māresi. So tena bhiyyosomattāya",
  "atk-s0508a11:842_9": "sañjātasaṁvego satthu santikaṁ gantvā dhammaṁ sutvā gharabandhane chinditvā pabbaji.",
  "atk-s0508a11:842_10": "Tassa ca cariyānukūlaṁ kammaṭṭhānaṁ gahetvā viharantassa kammaṭṭhānaṁ na sampajjati,",
  "atk-s0508a11:842_11": "cittaṁ ujugataṁ na hoti. So gāmaṁ piṇḍāya paviṭṭho aññataraṁ usukāraṁ usudaṇḍaṁ yante",
  "atk-s0508a11:842_12": "pakkhipitvā ujuṁ karontaṁ disvā ‘‘ime acetanampi nāma ujuṁ karonti, kasmā ahaṁ cittaṁ",
  "atk-s0508a11:842_13": "ujuṁ na karissāmī’’ti cintetvā tatova paṭinivattitvā divāṭṭhāne nisinno vipassanaṁ",
  "atk-s0508a11:842_14": "ārabhi. Athassa bhagavā upari ākāse nisīditvā ovādaṁ dento ‘‘samunnamayamattāna’’nti",
  "atk-s0508a11:842_15": "gāthaṁ abhāsi. Ayameva thero attānaṁ paraṁ viya ovadanto abhāsīti ca vadanti.",
  "atk-s0508a11:843_0": "29. Tattha samunnamayanti sammā unnamento, samāpattivasena kosajjapakkhe patituṁ",
  "atk-s0508a11:843_1": "adatvā tato uddharanto vīriyasamataṁ yojentoti attho. Attānanti cittaṁ, atha vā samunnamayāti",
  "atk-s0508a11:843_2": "kosajjapakkhato samunnamehi. Ma-kāro padasandhikaro. Hīnavīriyatāya tava cittaṁ kammaṭṭhānavīthiṁ",
  "atk-s0508a11:843_3": "nappaṭipajjati ce, taṁ vīriyārambhavasena sammā unnamehi, anonataṁ anapanataṁ karohīti",
  "atk-s0508a11:843_4": "adhippāyo. Evaṁ pana karonto usukārova tejanaṁ. Cittaṁ ujuṁ karitvāna, avijjaṁ bhinda",
  "atk-s0508a11:843_5": "hāritāti. Yathā nāma usukāro kaṇḍaṁ īsakampi onataṁ apanatañca vijjhanto lakkhaṁ",
  "atk-s0508a11:843_6": "bhindanatthaṁ ujuṁ karoti, evaṁ kosajjapātato arakkhaṇena onataṁ uddhaccapātato arakkhaṇena",
  "atk-s0508a11:843_7": "apanataṁ vijjhanto appanāpattiyā cittaṁ ujuṁ karitvāna samāhitacitto vipassanaṁ ussukkāpetvā",
  "atk-s0508a11:843_8": "sīghaṁ aggamaggañāṇena avijjaṁ bhinda padālehīti. Taṁ sutvā thero vipassanaṁ vaḍḍhetvā",
  "atk-s0508a11:843_9": "nacireneva arahā ahosi. Tena vuttaṁ apadāne (apa. thera 1.35.39-43) –",
  "atk-s0508a11:844": "‘‘Himavantassāvidūre, vasalo nāma pabbato;",
  "atk-s0508a11:845": "Buddho sudassano nāma, vasate pabbatantare.",
  "atk-s0508a11:846": "‘‘Pupphaṁ hemavantaṁ gayha, vehāsaṁ agamāsahaṁ;",
  "atk-s0508a11:847": "Tatthaddasāsiṁ sambuddhaṁ, oghatiṇṇamanāsavaṁ.",
  "atk-s0508a11:848": "‘‘Pupphaṁ kuṭajamādāya, sīse katvānahaṁ tadā;",
  "atk-s0508a11:849": "Buddhassa abhiropesiṁ, sayambhussa mahesino.",
  "atk-s0508a11:850": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:851": "Duggatiṁ nābhijānāmi, pupphapūjāyidaṁ phalaṁ.",
  "atk-s0508a11:852": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:853": "Arahattaṁ pana patvā aññaṁ byākarontopi tameva gāthaṁ abhāsi.",
  "atk-s0508a11:854": "Hāritattheragāthāvaṇṇanā niṭṭhitā.",
  "atk-s0508a11:855": "10. Uttiyattheragāthāvaṇṇanā",
  "atk-s0508a11:856_0": "Ābādhe me samuppanneti āyasmato uttiyattherassa gāthā. Kā uppatti? So kira purimabuddhesu",
  "atk-s0508a11:856_1": "katādhikāro tattha tattha vivaṭṭūpanissayaṁ puññaṁ upacinanto ito catunavute kappe",
  "atk-s0508a11:856_2": "siddhatthassa bhagavato kāle candabhāgāya nadiyā mahārūpo susumāro hutvā nibbatto.",
  "atk-s0508a11:856_3": "So pāraṁ gantuṁ nadiyā tīraṁ upagataṁ bhagavantaṁ disvā pasannacitto pāraṁ netukāmo",
  "atk-s0508a11:856_4": "tīrasamīpe nipajji. Bhagavā tassa anukampāya piṭṭhiyaṁ pāde ṭhapesi. So haṭṭho udaggo",
  "atk-s0508a11:856_5": "pītivegena diguṇussāho hutvā sotaṁ chindanto sīghena javena bhagavantaṁ paratīraṁ",
  "atk-s0508a11:856_6": "nesi. Bhagavā tassa cittappasādaṁ oloketvā ‘‘ayaṁ ito cuto devaloke nibbattitvā tato",
  "atk-s0508a11:856_7": "paṭṭhāya sugatīsuyeva saṁsaranto ito catunavute kappe amataṁ pāpuṇissatī’’ti byākaritvā pakkāmi.",
  "atk-s0508a11:857_0": "So tathā sugatīsuyeva paribbhamanto imasmiṁ buddhuppāde sāvatthiyaṁ aññatarassa brāhmaṇassa",
  "atk-s0508a11:857_1": "putto hutvā nibbatti uttiyo nāma nāmena. So vayappatto ‘‘amataṁ pariyesissāmī’’ti",
  "atk-s0508a11:857_2": "paribbājako hutvā vicaranto ekadivasaṁ bhagavantaṁ upasaṅkamitvā dhammaṁ sutvā sāsane",
  "atk-s0508a11:857_3": "pabbajitvāpi sīlādīnaṁ avisodhitattā visesaṁ nibbattetuṁ asakkonto aññe bhikkhū visesaṁ",
  "atk-s0508a11:857_4": "nibbattetvā aññaṁ byākaronte disvā satthāraṁ upasaṅkamitvā saṅkhepeneva ovādaṁ yāci.",
  "atk-s0508a11:857_5": "Satthāpi tassa ‘‘tasmātiha tvaṁ, uttiya, ādimeva visodhehī’’tiādinā (saṁ. ni. 5.369)",
  "atk-s0508a11:857_6": "saṅkhepeneva ovādaṁ adāsi. So tassa ovāde ṭhatvā vipassanaṁ ārabhi. Tassa āraddhavipassanassa",
  "atk-s0508a11:857_7": "ābādho uppajji. Uppanne pana ābādhe sañjātasaṁvego vīriyārambhavatthuṁ katvā vipassanāya",
  "atk-s0508a11:857_8": "kammaṁ karonto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa.",
  "atk-s0508a11:857_9": "thera 1.3.169-179) –",
  "atk-s0508a11:858": "‘‘Candabhāgānadītīre, susumāro ahaṁ tadā;",
  "atk-s0508a11:859": "Sagocarapasutohaṁ, nadititthaṁ agacchahaṁ.",
  "atk-s0508a11:860": "‘‘Siddhattho tamhi samaye, sayambhū aggapuggalo;",
  "atk-s0508a11:861": "Nadiṁ taritukāmo so, nadititthaṁ upāgami.",
  "atk-s0508a11:862": "‘‘Upagate ca sambuddhe, ahampi tatthupāgamiṁ;",
  "atk-s0508a11:863": "Upagantvāna sambuddhaṁ, imaṁ vācaṁ udīrayiṁ.",
  "atk-s0508a11:864": "‘‘Abhirūha mahāvīra, tāressāmi ahaṁ tuvaṁ;",
  "atk-s0508a11:865": "Pettikaṁ visayaṁ mayhaṁ, anukampa mahāmuni.",
  "atk-s0508a11:866": "‘‘Mama uggajjanaṁ sutvā, abhirūhi mahāmuni;",
  "atk-s0508a11:867": "Haṭṭho haṭṭhena cittena, tāresiṁ lokanāyakaṁ.",
  "atk-s0508a11:868": "‘‘Nadiyā pārime tīre, siddhattho lokanāyako;",
  "atk-s0508a11:869": "Assāsesi mamaṁ tattha, amataṁ pāpuṇissati.",
  "atk-s0508a11:870": "‘‘Tamhā kāyā cavitvāna, devalokaṁ agacchahaṁ;",
  "atk-s0508a11:871": "Dibbasukhaṁ anubhaviṁ, accharāhi purakkhato.",
  "atk-s0508a11:872": "‘‘Sattakkhattuñca devindo, devarajjamakāsahaṁ;",
  "atk-s0508a11:873": "Tīṇikkhattuṁ cakkavattī, mahiyā issaro ahuṁ.",
  "atk-s0508a11:874": "‘‘Vivekamanuyuttohaṁ , nipako ca susaṁvuto;",
  "atk-s0508a11:875": "Dhāremi antimaṁ dehaṁ, sammāsambuddhasāsane.",
  "atk-s0508a11:876": "‘‘Catunnavutito kappe, tāresiṁ yaṁ narāsabhaṁ;",
  "atk-s0508a11:877": "Duggatiṁ nābhijānāmi, taraṇāya idaṁ phalaṁ.",
  "atk-s0508a11:878": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:879": "Arahattaṁ pana patvā attano sammā paṭipattiyā paripuṇṇākāravibhāvanamukhena aññaṁ byākaronto ‘‘ābādhe me samuppanne’’ti gāthaṁ abhāsi.",
  "atk-s0508a11:880_0": "30. Tattha ābādhe me samuppanneti sarīrassa ābādhanato ‘‘ābādho’’ti laddhanāme visabhāgadhātukkhobhahetuke",
  "atk-s0508a11:880_1": "roge mayhaṁ sañjāte. Sati me udapajjathāti ‘‘uppanno kho me ābādho, ṭhānaṁ kho panetaṁ",
  "atk-s0508a11:880_2": "vijjati, yadidaṁ ābādho vaḍḍheyya. Yāva panāyaṁ ābādho na vaḍḍhati, handāhaṁ vīriyaṁ",
  "atk-s0508a11:880_3": "ārabhāmi ‘appattassa pattiyā anadhigatassa adhigamāya asacchikatassa sacchikiriyāyā’’’ti",
  "atk-s0508a11:880_4": "vīriyārambhavatthubhūtā sati tasseva ābādhassa vasena dukkhāya vedanāya pīḷiyamānassa",
  "atk-s0508a11:880_5": "mayhaṁ udapādi. Tenāha ‘‘ābodho me samuppanno, kālo me nappamajjitu’’nti. Evaṁ uppannañhi",
  "atk-s0508a11:880_6": "satiṁ aṅkusaṁ katvā ayaṁ thero arahattaṁ pattoti.",
  "atk-s0508a11:881": "Uttiyattheragāthāvaṇṇanā niṭṭhitā.",
  "atk-s0508a11:882": "Tatiyavaggavaṇṇanā niṭṭhitā.",
  "atk-s0508a11:883": "4. Catutthavaggo",
  "atk-s0508a11:884": "1. Gahvaratīriyattheragāthāvaṇṇanā",
  "atk-s0508a11:885_0": "Phuṭṭhoḍaṁsehīti āyasmato gahvaratīriyattherassa gāthā. Kā uppatti? So kira purimabuddhesu",
  "atk-s0508a11:885_1": "katādhikāro ito ekatiṁse kappe sikhissa bhagavato kāle migaluddo hutvā araññe vicaranto",
  "atk-s0508a11:885_2": "addasa sikhiṁ bhagavantaṁ aññatarasmiṁ rukkhamūle devanāgayakkhānaṁ dhammaṁ desentaṁ,",
  "atk-s0508a11:885_3": "disvā pana pasannamānaso ‘‘dhammo esa vuccatī’’ti sare nimittaṁ aggahesi. So tena",
  "atk-s0508a11:885_4": "cittappasādena devaloke uppanno puna aparāparaṁ sugatīsuyeva saṁsaranto imasmiṁ buddhuppāde",
  "atk-s0508a11:885_5": "sāvatthiyaṁ brāhmaṇakule nibbattitvā ‘‘aggidatto’’ti laddhanāmo vayappatto bhagavato",
  "atk-s0508a11:885_6": "yamakapāṭihāriyaṁ disvā sañjātappasādo sāsane pabbajitvā kammaṭṭhānaṁ gahetvā gahvaratīre",
  "atk-s0508a11:885_7": "nāma araññaṭṭhāne vasati. Tenassa gahvaratīrayoti samaññā ahosi. So vipassanaṁ vaḍḍhetvā",
  "atk-s0508a11:885_8": "nacirasseva arahattaṁ pāpuṇi. Tena vuttaṁ apadāne (apa. thera 2.52.44-50) –",
  "atk-s0508a11:886": "‘‘Migaluddo pure āsi, araññe vipine ahaṁ;",
  "atk-s0508a11:887": "Addasaṁ virajaṁ buddhaṁ, devasaṅghapurakkhataṁ.",
  "atk-s0508a11:888": "‘‘Catusaccaṁ pakāsentaṁ, desentaṁ, amataṁ padaṁ;",
  "atk-s0508a11:889": "Assosiṁ madhuraṁ dhammaṁ, sikhino lokabandhuno.",
  "atk-s0508a11:890": "‘‘Ghose cittaṁ pasādesiṁ, asamappaṭipuggale;",
  "atk-s0508a11:891": "Tattha cittaṁ pasādetvā, uttariṁ duttaraṁ bhavaṁ.",
  "atk-s0508a11:892": "‘‘Ekatiṁse ito kappe, yaṁ saññamalabhiṁ tadā;",
  "atk-s0508a11:893": "Duggatiṁ nābhijānāmi, ghosasaññāyidaṁ phalaṁ.",
  "atk-s0508a11:894": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:895_0": "Arahattaṁ pana patvā bhagavantaṁ vanditvā sāvatthiyaṁ agamāsi. Tassa āgatabhāvaṁ",
  "atk-s0508a11:895_1": "sutvā ñātakā upagantvā mahādānaṁ pavattesuṁ. So katipayadivase vasitvā araññameva",
  "atk-s0508a11:895_2": "gantukāmo ahosi. Taṁ ñātakā, ‘‘bhante, araññaṁ nāma ḍaṁsamakasādivasena bahuparissayaṁ,",
  "atk-s0508a11:895_3": "idheva vasathā’’ti āhaṁsu. Taṁ sutvā thero ‘‘araññavāsoyeva mayhaṁ ruccatī’’ti vivekābhiratikittanamukhena",
  "atk-s0508a11:895_4": "aññaṁ byākaronto ‘‘phuṭṭho ḍaṁsehī’’ti gāthaṁ abhāsi.",
  "atk-s0508a11:896_0": "31. Tattha phuṭṭho ḍaṁsehi makasehīti ḍaṁsanasīlatāya ‘‘ḍaṁsā’’ti laddhanāmāhi andhakamakkhikāhi,",
  "atk-s0508a11:896_1": "makasanaññitehi ca sūcimukhapāṇehi phussito daṭṭhoti attho. Araññasminti ‘‘pañcadhanusatikaṁ",
  "atk-s0508a11:896_2": "pacchima’’nti (pārā. 654) vuttaaraññalakkhaṇayogato araññe. Brahāvaneti mahārukkhagacchagahanatāya",
  "atk-s0508a11:896_3": "mahāvane araññāniyaṁ. Nāgo saṅgāmasīsevāti saṅgāmāvacaro hatthināgo viya saṅgāmamuddhani",
  "atk-s0508a11:896_4": "parasenāsampahāraṁ. ‘‘Araññavāso nāma buddhādīhi vaṇṇito thomito’’ti ussāhajāto sato",
  "atk-s0508a11:896_5": "satimā hutvā tatra tasmiṁ araññe, tasmiṁ vā ḍaṁsādisamphasse upaṭṭhite adhivāsaye",
  "atk-s0508a11:896_6": "adhivāseyya saheyya, ‘‘ḍaṁsādayo maṁ ābādhentī’’ti araññavāsaṁ na jaheyyāti attho.",
  "atk-s0508a11:897": "Gahvaratīriyattheragāthāvaṇṇanā niṭṭhitā.",
  "atk-s0508a11:898": "2. Suppiyattheragāthāvaṇṇanā",
  "atk-s0508a11:899_0": "Ajaraṁ jīramānenāti āyasmato suppiyattherassa gāthā. Kā uppatti? So kira padumuttarassa",
  "atk-s0508a11:899_1": "bhagavato kāle kulagehe nibbattitvā tāpasapabbajjaṁ pabbajitvā araññāyatane vasanto",
  "atk-s0508a11:899_2": "tattha bhagavantaṁ disvā pasannamānaso phalāphalaṁ adāsi, tathā bhikkhusaṅghassa.",
  "atk-s0508a11:899_3": "So tena puññakammena devamanussesu saṁsaranto kassapassa sammāsambuddhassa kāle khattiyakule",
  "atk-s0508a11:899_4": "nibbattitvā anukkamena viññutaṁ patto kalyāṇamittasannissayena laddhasaṁvego sāsane",
  "atk-s0508a11:899_5": "pabbajitvā bahussuto ahosi. Jātimadena sutamadena ca attānaṁ ukkaṁsento pare ca vambhento",
  "atk-s0508a11:899_6": "vihāsi. So imasmiṁ buddhuppāde tassa kammassa nissandena sāvatthiyaṁ paribhūtarūpe",
  "atk-s0508a11:899_7": "susānagopakakule nibbatti. Suppiyotissa nāmaṁ ahosi. Atha viññutaṁ patto attano sahāyabhūtaṁ",
  "atk-s0508a11:899_8": "sopākattheraṁ upasaṅkamitvā tassa santike dhammaṁ sutvā paṭiladdhasaṁvego pabbajitvā",
  "atk-s0508a11:899_9": "sammāpaṭipattiṁ pūretvā ‘‘ajaraṁ jīramānenā’’ti gāthaṁ abhāsi.",
  "atk-s0508a11:900_0": "32. Tattha ajaranti jarārahitaṁ, nibbānaṁ sandhāyāha. Tañhi ajātattā natthi ettha",
  "atk-s0508a11:900_1": "jarā, etasmiṁ vā adhigate puggalassa sā natthīti jarābhāvahetutopi ajaraṁ nāma. Jīramānenāti",
  "atk-s0508a11:900_2": "jīrantena, khaṇe khaṇe jaraṁ pāpuṇantena. Tappamānenāti santappamānena, rāgādīhi",
  "atk-s0508a11:900_3": "ekādasahi aggīhi dayhamānena. Nibbutinti yathāvuttasantāpābhāvato nibbutasabhāvaṁ",
  "atk-s0508a11:900_4": "nibbānaṁ. Nimiyanti parivatteyyaṁ cetāpeyyaṁ. Paramaṁ santinti anavasesakilesābhisaṅkhārapariḷāhavūpasamadhammatāya",
  "atk-s0508a11:900_5": "uttamaṁ santiṁ. Catūhi yogehi ananubandhattā yogakkhemaṁ. Attano uttaritarassa kassaci",
  "atk-s0508a11:900_6": "abhāvato anuttaraṁ. Ayañhettha saṅkhepattho – khaṇe khaṇe jarāya abhibhuyyamānattā",
  "atk-s0508a11:900_7": "jīramānena, tathā rāgaggiādīhi santappamānena gato evaṁ aniccena dukkhena asārena",
  "atk-s0508a11:900_8": "sabbathāpi anupasantasabhāvena saupaddavena, tappaṭipakkhabhāvato ajaraṁ paramupasamabhūtaṁ",
  "atk-s0508a11:900_9": "kenaci anupaddutaṁ anuttaraṁ nibbānaṁ nimiyaṁ parivatteyyaṁ ‘‘mahā vata me lābho",
  "atk-s0508a11:900_10": "mahā udayo hatthagato’’ti. Yathā hi manussā yaṁ kiñci bhaṇḍaṁ parivattentā nirapekkhā",
  "atk-s0508a11:900_11": "gayhamānena sambahumānā honti, evamayaṁ thero pahitatto viharanto attano kāye ca",
  "atk-s0508a11:900_12": "jīvite ca nirapekkhataṁ, nibbānaṁ paṭipesitattañca pakāsento ‘‘nimiyaṁ paramaṁ santiṁ,",
  "atk-s0508a11:900_13": "yogakkhemaṁ anuttara’’nti vatvā tameva paṭipattiṁ paribrūhayanto vipassanaṁ ussukkāpetvā",
  "atk-s0508a11:900_14": "arahattaṁ pāpuṇi. Tena vuttaṁ apadāne (apa. thera 2.52.51-77) –",
  "atk-s0508a11:901": "‘‘Varuṇo nāma nāmena, brāhmaṇo mantapāragū;",
  "atk-s0508a11:902": "Chaḍḍetvā dasa puttāni, vanamajjhogahiṁ tadā.",
  "atk-s0508a11:903": "‘‘Assamaṁ sukataṁ katvā, suvibhattaṁ manoramaṁ;",
  "atk-s0508a11:904": "Paṇṇasālaṁ karitvāna, vasāmi vipine ahaṁ.",
  "atk-s0508a11:905": "‘‘Padumuttaro lokavidū, āhutīnaṁ paṭiggaho;",
  "atk-s0508a11:906": "Mamuddharitukāmo so, āgacchi mama assamaṁ.",
  "atk-s0508a11:907": "‘‘Yāvatā vanasaṇḍamhi, obhāso vipulo ahu;",
  "atk-s0508a11:908": "Buddhassa ānubhāvena, pajjalī vipinaṁ tadā.",
  "atk-s0508a11:909": "‘‘Disvāna taṁ pāṭihīraṁ, buddhaseṭṭhassa tādino;",
  "atk-s0508a11:910": "Pattapuṭaṁ gahetvāna, phalena pūjayiṁ ahaṁ.",
  "atk-s0508a11:911": "‘‘Upagantvāna sambuddhaṁ, sahakhārimadāsahaṁ;",
  "atk-s0508a11:912": "Anukampāya me buddho, idaṁ vacanamabravi.",
  "atk-s0508a11:913": "‘‘Khāribhāraṁ gahetvāna, pacchato ehi me tuvaṁ;",
  "atk-s0508a11:914": "Paribhutte ca saṅghamhi, puññaṁ tava bhavissati.",
  "atk-s0508a11:915": "‘‘Puṭakaṁ taṁ gahetvāna, bhikkhusaṅghassadāsahaṁ;",
  "atk-s0508a11:916": "Tattha cittaṁ pasādetvā, tusitaṁ upapajjahaṁ.",
  "atk-s0508a11:917": "‘‘Tattha dibbehi naccehi, gītehi vāditehi ca;",
  "atk-s0508a11:918": "Puññakammena saṁyuttaṁ, anubhomi sadā sukhaṁ.",
  "atk-s0508a11:919": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:920": "Bhoge me ūnatā natthi, phaladānassidaṁ phalaṁ.",
  "atk-s0508a11:921": "‘‘Yāvatā caturo dīpā, sasamuddā sapabbatā;",
  "atk-s0508a11:922": "Phalaṁ buddhassa datvāna, issaraṁ kārayāmahaṁ.",
  "atk-s0508a11:923": "‘‘Yāvatā ye pakkhigaṇā, ākāse uppatanti ce;",
  "atk-s0508a11:924": "Tepi me vasamanventi, phaladānassidaṁ phalaṁ.",
  "atk-s0508a11:925": "‘‘Yāvatā vanasaṇḍamhi, yakkhā bhūtā ca rakkhasā;",
  "atk-s0508a11:926": "Kumbhaṇḍā garuḷā cāpi, pāricariyaṁ upenti me.",
  "atk-s0508a11:927": "‘‘Kummā soṇā madhukārā, ḍaṁsā ca makasā ubho;",
  "atk-s0508a11:928": "Tepi maṁ vasamanventi, phaladānassidaṁ phalaṁ.",
  "atk-s0508a11:929": "‘‘Supaṇṇā nāma sakuṇā, pakkhijātā mahabbalā;",
  "atk-s0508a11:930": "Tepi maṁ saraṇaṁ yanti, phaladānassidaṁ phalaṁ.",
  "atk-s0508a11:931": "‘‘Yepi dīghāyukā nāgā, iddhimanto mahāyasā;",
  "atk-s0508a11:932": "Tepi maṁ vasamanventi, phaladānassidaṁ phalaṁ.",
  "atk-s0508a11:933": "‘‘Sīhā byagghā ca dīpī ca, acchakokataracchakā;",
  "atk-s0508a11:934": "Tepi maṁ vasamanventi, phaladānassidaṁ phalaṁ.",
  "atk-s0508a11:935": "‘‘Osadhī tiṇavāsī ca, ye ca ākāsavāsino;",
  "atk-s0508a11:936": "Sabbe maṁ saraṇaṁ yanti, phaladānassidaṁ phalaṁ.",
  "atk-s0508a11:937": "‘‘Sududdasaṁ sunipuṇaṁ, gambhīraṁ suppakāsitaṁ;",
  "atk-s0508a11:938": "Phassayitvā viharāmi, phaladānassidaṁ phalaṁ.",
  "atk-s0508a11:939": "‘‘Vimokkhe aṭṭha phusitvā, viharāmi anāsavo;",
  "atk-s0508a11:940": "Ātāpī nipako cāhaṁ, phaladānassidaṁ phalaṁ.",
  "atk-s0508a11:941": "‘‘Ye phalaṭṭhā buddhaputtā, khīṇadosā mahāyasā;",
  "atk-s0508a11:942": "Ahamaññataro tesaṁ, phaladānassidaṁ phalaṁ.",
  "atk-s0508a11:943": "‘‘Abhiññāpāramiṁ gantvā, sukkamūlena codito;",
  "atk-s0508a11:944": "Sabbāsave pariññāya, viharāmi anāsavo.",
  "atk-s0508a11:945": "‘‘Tevijjā iddhipattā ca, buddhaputtā mahāyasā;",
  "atk-s0508a11:946": "Dibbasotaṁ samāpannā, tesaṁ aññataro ahaṁ.",
  "atk-s0508a11:947": "‘‘Satasahassito kappe, yaṁ phalaṁ adadiṁ tadā;",
  "atk-s0508a11:948": "Duggatiṁ nābhijānāmi, phaladānassidaṁ phalaṁ.",
  "atk-s0508a11:949": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:950": "Arahattaṁ pana patvāpi tameva gāthaṁ aññābyākaraṇavasena abhāsi.",
  "atk-s0508a11:951": "Suppiyattheragāthāvaṇṇanā niṭṭhitā.",
  "atk-s0508a11:952": "3. Sopākattheragāthāvaṇṇanā",
  "atk-s0508a11:953_0": "Yathāpi ekaputtasminti āyasmato sopākattherassa gāthā. Kā uppatti? So kira purimabuddhesu",
  "atk-s0508a11:953_1": "katādhikāro hutvā tattha tattha vivaṭṭūpanissayaṁ kusalaṁ upacinanto kakusandhassa",
  "atk-s0508a11:953_2": "bhagavato kāle aññatarassa kuṭumbikassa putto hutvā nibbatto ekadivasaṁ satthāraṁ",
  "atk-s0508a11:953_3": "disvā pasannacitto bījapūraphalāni satthu upanesi. Paṭiggahesi bhagavā anukampaṁ",
  "atk-s0508a11:953_4": "upādāya . So bhikkhusaṅghe ca abhippasanno salākabhattaṁ paṭṭhapetvā saṅghuddesavasena",
  "atk-s0508a11:953_5": "tiṇṇaṁ bhikkhūnaṁ yāvatāyukaṁ khīrabhattaṁ adāsi. So tehi puññakammehi aparāparaṁ",
  "atk-s0508a11:953_6": "devamanussesu sampattiṁ anubhavanto ekadā manussayoniyaṁ nibbatto ekassa paccekabuddhassa",
  "atk-s0508a11:953_7": "khīrabhattaṁ adāsi. Evaṁ tattha tattha puññāni katvā sugatīsu eva paribbhamanto imasmiṁ",
  "atk-s0508a11:953_8": "buddhuppāde purimakammanissandena sāvatthiyaṁ aññatarāya duggatitthiyā kucchimhi",
  "atk-s0508a11:953_9": "paṭisandhiṁ gaṇhi. Tassa mātā dasa māse kucchinā pariharitvā paripakke gabbhe vijāyanakāle",
  "atk-s0508a11:953_10": "vijāyituṁ asakkontī mucchaṁ āpajjitvā bahuvelaṁ matā viya nipajji. Taṁ ñātakā ‘‘matā’’ti",
  "atk-s0508a11:953_11": "saññāya susānaṁ netvā citakaṁ āropetvā devatānubhāvena vātavuṭṭhiyā uṭṭhitāya aggiṁ",
  "atk-s0508a11:953_12": "adatvā pakkamiṁsu. Dārako pacchimabhāvikattā devatānubhāvena mātukucchito arogo nikkhami.",
  "atk-s0508a11:953_13": "Mātā pana kālamakāsi. Devatā taṁ gahetvā manussarūpena susānagopakassa gehe ṭhapetvā",
  "atk-s0508a11:953_14": "katipayakālaṁ patirūpena āhārena posesi. Tato paraṁ susānagopako ca naṁ attano puttaṁ",
  "atk-s0508a11:953_15": "katvā vaḍḍheti. So tathā vaḍḍhento tassa puttena supiyena nāma dārakena saddhiṁ kīḷanto",
  "atk-s0508a11:953_16": "vicarati. Tassa susāne jātasaṁvaḍḍhabhāvato sopākoti samaññā ahosi.",
  "atk-s0508a11:954_0": "Athekadivasaṁ sattavassikaṁ taṁ bhagavā paccūsavelāya ñāṇajālaṁ pattharitvā veneyyabandhave",
  "atk-s0508a11:954_1": "oloketvā ñāṇajalantogadhaṁ disvā susānaṭṭhānaṁ agamāsi. Dārako pubbahetunā codiyamāno",
  "atk-s0508a11:954_2": "pasannamānaso satthāraṁ upasaṅkamitvā vanditvā aṭṭhāsi. Satthā tassa dhammaṁ kathesi.",
  "atk-s0508a11:954_3": "So dhammaṁ sutvā pabbajjaṁ yācitvā ‘‘pitarā anuññātosī’’ti vutto pitaraṁ satthu santikaṁ",
  "atk-s0508a11:954_4": "nesi. Tassa pitā satthāraṁ upasaṅkamitvā vanditvā ‘‘bhante, imaṁ dārakaṁ pabbājethā’’ti",
  "atk-s0508a11:954_5": "anujāni. Satthā taṁ pabbājetvā mettābhāvanāya niyojesi. So mettākammaṭṭhānaṁ gahetvā",
  "atk-s0508a11:954_6": "susāne viharanto ca cirasseva mettājhānaṁ nibbattetvā jhānaṁ pādakaṁ katvā vipassanaṁ",
  "atk-s0508a11:954_7": "vaḍḍhetvā arahattaṁ sacchākāsi. Tena vuttaṁ apadāne (apa. thera 2.45.1-7) –",
  "atk-s0508a11:955": "‘‘Kakusandho mahāvīro, sabbadhammāna pāragū;",
  "atk-s0508a11:956": "Gaṇamhā vūpakaṭṭho so, agamāsi vanantaraṁ.",
  "atk-s0508a11:957": "‘‘Bījamiñjaṁ gahetvāna, latāya āvuṇiṁ ahaṁ;",
  "atk-s0508a11:958": "Bhagavā tamhi samaye, jhāyate pabbatantare.",
  "atk-s0508a11:959": "‘‘Disvānahaṁ devadevaṁ, vippasannena cetasā;",
  "atk-s0508a11:960": "Dakkhiṇeyyassa vīrassa, bījamiñjamadāsahaṁ.",
  "atk-s0508a11:961": "‘‘Imasmiṁyeva kappamhi, yaṁ miñjamadadiṁ tadā;",
  "atk-s0508a11:962": "Duggatiṁ nābhijānāmi, bījamiñjassidaṁ phalaṁ.",
  "atk-s0508a11:963": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:964": "Arahā hutvā pana aññesaṁ sosānikabhikkhūnaṁ mettābhāvanāvidhiṁ dassento ‘‘yathāpi ekaputtasmi’’nti gāthaṁ abhāsi.",
  "atk-s0508a11:965_0": "33. Tattha yathāti opammatthe nipāto. Ekaputtasminti punāti ca kulavaṁsaṁ tāyati",
  "atk-s0508a11:965_1": "cāti putto, atrajādibhedo putto. Eko putto ekaputto, tasmiṁ ekaputtasmiṁ. Visaye",
  "atk-s0508a11:965_2": "cetaṁ bhummavacanaṁ. Piyasminti piyāyitabbatāya ceva ekaputtatāya ca rūpasīlācārādīhi",
  "atk-s0508a11:965_3": "ca pemakaraṇaṭṭhānabhūte. Kusalīti kusalaṁ vuccati khemaṁ sotthibhāvo, taṁ labhitabbaṁ",
  "atk-s0508a11:965_4": "etassa atthīti kusalī, sattānaṁ hitesī mettajjhāsayo. Sabbesu pāṇesūti sabbesu sattesu.",
  "atk-s0508a11:965_5": "Sabbatthāti sabbāsu disāsu sabbesu vā bhavādīsu, sabbāsu vā avatthāsu. Idaṁ vuttaṁ",
  "atk-s0508a11:965_6": "hoti – yathā ekaputtake piye manāpe mātāpitā kusalī ekantahitesī bhaveyya, evaṁ puratthimādibhedāsu",
  "atk-s0508a11:965_7": "sabbāsu disāsu, kāmabhavādibhedesu sabbesu bhavesu daharādibhedāsu sabbāsu avatthāsu",
  "atk-s0508a11:965_8": "ca ṭhitesu sabbesu sattesu ekantahitesitāya kusalī bhaveyya, ‘‘mitto udāsīno pañcatthiko’’ti",
  "atk-s0508a11:965_9": "sīmaṁ akatvā sīmāsambhedavasena sabbattha ekarasaṁ mettaṁ bhāveyyāti. Imaṁ pana gāthaṁ",
  "atk-s0508a11:965_10": "vatvā ‘‘sace tumhe āyasmanto evaṁ mettābhāvanaṁ anuyuñjeyyātha, ye te bhagavatā ‘sukhaṁ",
  "atk-s0508a11:965_11": "supatī’tiādinā (a. ni. 11.15) ekādasa mettānisaṁsā vuttā, ekaṁsena tesaṁ bhāgino",
  "atk-s0508a11:965_12": "bhavathā’’ti ovādamadāsi.",
  "atk-s0508a11:966": "Sopākattheragāthāvaṇṇanā niṭṭhitā.",
  "atk-s0508a11:967": "4. Posiyattheragāthāvaṇṇanā",
  "atk-s0508a11:968_0": "Anāsannavarāti āyasmato posiyattherassa gāthā. Kā uppatti? So kira purimabuddhesu",
  "atk-s0508a11:968_1": "katādhikāro tattha tattha vivaṭṭūpanissayaṁ bahuṁ kusalaṁ upacinitvā sugatīsu eva",
  "atk-s0508a11:968_2": "saṁsaranto ito dvenavute kappe tissassa bhagavato kāle migaluddo hutvā araññe vicarati.",
  "atk-s0508a11:968_3": "Atha bhagavā tassa anuggahaṁ kātuṁ araññaṁ gantvā tassa cakkhupathe attānaṁ dassesi.",
  "atk-s0508a11:968_4": "So bhagavantaṁ disvā pasannacitto āvudhaṁ nikkhipitvā upasaṅkamitvā añjaliṁ paggayha",
  "atk-s0508a11:968_5": "aṭṭhāsi. Bhagavā nisīditukāmataṁ dassesi. So tāvadeva tiṇamuṭṭhiyo gahetvā same bhūmibhāge",
  "atk-s0508a11:968_6": "sakkaccaṁ santharitvā adāsi. Nisīdi tattha bhagavā anukampaṁ upādāya. Nisinne pana",
  "atk-s0508a11:968_7": "bhagavati anappakaṁ pītisomanassaṁ paṭisaṁvedento bhagavantaṁ vanditvā sayampi ekamantaṁ",
  "atk-s0508a11:968_8": "nisīdi. Atha bhagavā ‘‘ettakaṁ vaṭṭati imassa kusalabīja’’nti uṭṭhāyāsanā pakkāmi.",
  "atk-s0508a11:968_9": "Acirapakkante bhagavati taṁ sīho migarājā ghātesi. So kālaṅkato devaloke nibbatti.",
  "atk-s0508a11:968_10": "‘‘So kira bhagavati anupagacchante sīhena ghātito niraye nibbattissatī’’ti taṁ disvā",
  "atk-s0508a11:968_11": "bhagavā sugatiyaṁ nibbattanatthaṁ kusalabījaropanatthañca upasaṅkami.",
  "atk-s0508a11:969_0": "So tattha yāvatāyukaṁ ṭhatvā tato devalokato cavitvā sugatīsuyeva parivattento imasmiṁ",
  "atk-s0508a11:969_1": "buddhuppāde sāvatthiyaṁ aññatarassa mahāvibhavassa seṭṭhino putto saṅgāmajitattherassa",
  "atk-s0508a11:969_2": "kaniṭṭhabhātā hutvā nibbatti. Posiyotissa nāmaṁ ahosi. So vayappatto dārapariggahaṁ",
  "atk-s0508a11:969_3": "katvā ekaṁ puttaṁ labhitvā antimabhavikatāya dhammatāya codiyamāno jātiādiṁ paṭicca",
  "atk-s0508a11:969_4": "uppannasaṁvego pabbajitvā araññaṁ pavisitvā vūpakaṭṭho hutvā catusaccakammaṭṭhānabhāvanaṁ",
  "atk-s0508a11:969_5": "anuyuñjanto nacirasseva vipassanaṁ ussukkāpetvā arahattaṁ pāpuṇi. Tena vuttaṁ apadāne",
  "atk-s0508a11:969_6": "(apa. thera 2.53.1-12) –",
  "atk-s0508a11:970": "‘‘Himavantassāvidūre, lambako nāma pabbato;",
  "atk-s0508a11:971": "Tattheva tisso sambuddho, abbhokāsamhi caṅkami.",
  "atk-s0508a11:972": "‘‘Migaluddo tadā āsiṁ, araññe kānane ahaṁ;",
  "atk-s0508a11:973": "Disvāna taṁ devadevaṁ, tiṇamuṭṭhimadāsahaṁ.",
  "atk-s0508a11:974": "‘‘Nisīdanatthaṁ buddhassa, datvā cittaṁ pasādayiṁ;",
  "atk-s0508a11:975": "Sambuddhaṁ abhivādetvā, pakkāmiṁ uttarāmukho.",
  "atk-s0508a11:976": "‘‘Aciraṁ gatamattassa, migarājā apothayi;",
  "atk-s0508a11:977": "Sohena pothito, santo tattha kālaṅkato ahaṁ.",
  "atk-s0508a11:978": "‘‘Āsanne me kataṁ kammaṁ, buddhaseṭṭhe anāsave;",
  "atk-s0508a11:979": "Sumutto saravegova, devalokamagacchahaṁ.",
  "atk-s0508a11:980": "‘‘Yūpo tattha subho āsi, puññakammābhinimmito;",
  "atk-s0508a11:981": "Sahassakaṇḍo satabheṇḍu, dhajālu haritāmayo.",
  "atk-s0508a11:982": "‘‘Pabhā niddhāvate tassa, sataraṁsīva uggato;",
  "atk-s0508a11:983": "Ākiṇṇo devakaññāhi, āmodiṁ kāmakāmihaṁ.",
  "atk-s0508a11:984": "‘‘Devalokā cavitvāna, sukkamūlena codito;",
  "atk-s0508a11:985": "Āgantvāna manussattaṁ, pattomhi āsavakkhayaṁ.",
  "atk-s0508a11:986": "‘‘Catunnavutito kappe, nisīdanamadāsahaṁ;",
  "atk-s0508a11:987": "Duggatiṁ nābhijānāmi, tiṇamuṭṭhe idaṁ phalaṁ.",
  "atk-s0508a11:988": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:989_0": "Arahattaṁ pana patvā bhagavantaṁ vandituṁ sāvatthiṁ āgato ñātiṁ anukampāya ñātigehaṁ",
  "atk-s0508a11:989_1": "agamāsi. Tattha naṁ purāṇadutiyikā vanditvā āsanadānādinā paṭhamaṁ upāsikā viya vattaṁ",
  "atk-s0508a11:989_2": "dassetvā therassa ajjhāsayaṁ ajānantī pacchā itthikuttādīhi palobhetukāmā ahosi .",
  "atk-s0508a11:989_3": "Thero ‘‘aho andhabālā mādisepi nāma evaṁ paṭipajjatī’’ti cintetvā kiñci avatvā uṭṭhāyāsanā",
  "atk-s0508a11:989_4": "araññameva gato. Taṁ āraññakā bhikkhū ‘‘kiṁ, āvuso, atilahuṁ, nivattosi, ñātakehi",
  "atk-s0508a11:989_5": "na diṭṭhosī’’ti pucchiṁsu. Thero tattha pavattiṁ ācikkhanto ‘‘anāsannavarā etā’’ti gāthaṁ abhāsi.",
  "atk-s0508a11:990_0": "34. Tattha anāsannavarāti etā itthiyo na āsannā anupagatā, dūre eva vā ṭhitā hutvā",
  "atk-s0508a11:990_1": "varā purisassa seṭṭhā hitāvahā, tañca kho niccameva sabbakālameva, na rattimeva,",
  "atk-s0508a11:990_2": "na divāpi, na rahovelāyapi. Vijānatāti vijānantena. ‘‘Anāsannaparā’’tipi pāḷi, so",
  "atk-s0508a11:990_3": "evattho. Ayañhettha adhippāyo – caṇḍahatthiassamahiṁsasīhabyagghayakkharakkhasapisācāpi",
  "atk-s0508a11:990_4": "manussānaṁ anupasaṅkamanto varā seṭṭhā, na anatthāvahā, te pana upasaṅkamantā diṭṭhadhammikaṁyeva",
  "atk-s0508a11:990_5": "anatthaṁ kareyyuṁ. Itthiyo pana upasaṅkamitvā diṭṭhadhammikaṁ samparāyikaṁ vimokkhanissitampi",
  "atk-s0508a11:990_6": "atthaṁ vināsetvā mahantaṁ anatthaṁ āpādenti, tasmā anāsannavarā etā niccameva vijānatāti.",
  "atk-s0508a11:990_7": "Idāni tamatthaṁ attūpanāyikaṁ katvā dassento ‘‘gāmā’’tiādimāha. Tattha gāmāti gāmaṁ.",
  "atk-s0508a11:990_8": "Upayogatthe hi etaṁ nissakkavacanaṁ. Araññamāgammāti araññato āgantvā. Ma-kāro padasandhikaro,",
  "atk-s0508a11:990_9": "nissakke cetaṁ upayogavacanaṁ. Tatoti mañcakato. Anāmantetvāti anālapitvā purāṇadutiyikaṁ",
  "atk-s0508a11:990_10": "‘‘appamattā hohī’’ti ettakampi avatvā. Posiyoti attānameva paraṁ viya vadati. Ye",
  "atk-s0508a11:990_11": "pana ‘‘pakkāmi’’nti paṭhanti, tesaṁ ahaṁ posiyo pakkāminti yojanā. Ye pana ‘‘sā itthī",
  "atk-s0508a11:990_12": "theraṁ gharaṁ upagataṁ bhojetvā palobhetukāmā jātā, taṁ disvā thero tāvadeva gehato",
  "atk-s0508a11:990_13": "nikkhamitvā vihāraṁ gantvā attano vasanaṭṭhāne mañcake nisīdi. Sāpi kho itthī pacchābhattaṁ",
  "atk-s0508a11:990_14": "alaṅkatapaṭiyattā vihāre therassa vasanaṭṭhānaṁ upasaṅkami. Taṁ disvā thero kiñci",
  "atk-s0508a11:990_15": "avatvā uṭṭhāya divāṭṭhānameva gato’’ti vadanti, tesaṁ ‘‘gāmā araññamāgammā’’ti gāthāpadassa",
  "atk-s0508a11:990_16": "attho yathārutavaseneva niyyati. Vihāro hi idha ‘‘arañña’’nti adhippeto.",
  "atk-s0508a11:991": "Posiyattheragāthāvaṇṇanā niṭṭhitā.",
  "atk-s0508a11:992": "5. Sāmaññakānittheragāthāvaṇṇanā",
  "atk-s0508a11:993_0": "Sukhaṁsukhatthoti āyasmato sāmaññakānittherassa gāthā. Kā uppatti? So kira purimabuddhesu",
  "atk-s0508a11:993_1": "katādhikāro hutvā tattha tattha bhave kusalaṁ upacinanto ito ekanavute kappe vipassissa",
  "atk-s0508a11:993_2": "bhagavato kāle manussayoniyaṁ nibbatto vipassiṁ bhagavantaṁ disvā pasannamānaso ekaṁ",
  "atk-s0508a11:993_3": "mañcaṁ adāsi. So tena puññakammena devamanussesu saṁsaranto imasmiṁ buddhuppāde aññatarassa",
  "atk-s0508a11:993_4": "paribbājakassa putto hutvā nibbatti. Sāmaññakānītissa nāmaṁ ahosi. So viññutaṁ patto",
  "atk-s0508a11:993_5": "satthu yamakapāṭihāriyaṁ disvā pasannamānaso sāsane pabbajitvā cariyānukūlaṁ kammaṭṭhānaṁ",
  "atk-s0508a11:993_6": "gahetvā jhānaṁ nibbattetvā jhānaṁ pādakaṁ katvā vipassanaṁ vaḍḍhetvā arahattaṁ pāpuṇi.",
  "atk-s0508a11:993_7": "Tena vuttaṁ apadāne (apa. thera 1.36.30-33) –",
  "atk-s0508a11:994": "‘‘Vipassino bhagavato, lokajeṭṭhassa tādino;",
  "atk-s0508a11:995": "Ekaṁ mañcaṁ mayā dinnaṁ, pasannena sapāṇinā.",
  "atk-s0508a11:996": "‘‘Hatthiyānaṁ assayānaṁ, dibbayānaṁ samajjhagaṁ;",
  "atk-s0508a11:997": "Tena mañcaka dānena, pattomhi āsavakkhayaṁ.",
  "atk-s0508a11:998": "‘‘Ekanavutito kappe, yaṁ mañcamadadiṁ tadā;",
  "atk-s0508a11:999": "Duggatiṁ nābhijānāmi, mañcadānassidaṁ phalaṁ.",
  "atk-s0508a11:1000": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1001_0": "Therassa pana gihisahāyako kātiyāno nāma paribbājako buddhuppādato paṭṭhāya titthiyānaṁ",
  "atk-s0508a11:1001_1": "hatalābhasakkāratāya ghāsacchādanamattampi alabhanto ājīvakāpakato theraṁ upasaṅkamitvā",
  "atk-s0508a11:1001_2": "‘‘tumhe sākiyaputtiyā nāma mahālābhaggayasaggappattā sukhena jīvatha, mayaṁ pana",
  "atk-s0508a11:1001_3": "dukkhitā kicchajīvikā, kathaṁ nu kho paṭipajjamānassa diṭṭhadhammikañceva samparāyikañca",
  "atk-s0508a11:1001_4": "sukhaṁ sampajjatī’’ti pucchi. Athassa thero ‘‘nippariyāyato sukhaṁ nāma lokuttarasukhameva,",
  "atk-s0508a11:1001_5": "tañca tadanurūpaṁ paṭipattiṁ paṭipajjantassevā’’ti attanā tassa adhigatabhāvaṁ pariyāyena",
  "atk-s0508a11:1001_6": "vibhāvento ‘‘sukhaṁ sukhattho labhate tadācara’’nti gāthaṁ abhāsi.",
  "atk-s0508a11:1002_0": "35. Tattha sukhanti nirāmisaṁ sukhaṁ idhādhippetaṁ. Tañca phalasamāpatti ceva nibbānañca.",
  "atk-s0508a11:1002_1": "Tathā hi ‘‘ayaṁ samādhi paccuppannasukho ceva āyatiñca sukhavipāko’’ (dī. ni. 3.355;",
  "atk-s0508a11:1002_2": "a. ni. 5.27; vibha. 804) ‘‘nibbānaṁ paramaṁ sukha’’nti (dha. pa. 203-204) ca vuttaṁ.",
  "atk-s0508a11:1002_3": "Sukhatthoti sukhappayojano, yathāvuttena sukhena atthiko. Labhateti pāpuṇāti, atthikassevedaṁ",
  "atk-s0508a11:1002_4": "sukhaṁ, na itarassa. Ko pana atthikoti āha ‘‘tadācara’’nti tadatthaṁ ācaranto, yāya",
  "atk-s0508a11:1002_5": "paṭipattiyā taṁ paṭipattiṁ paṭipajjantoti attho. Na kevalaṁ tadācaraṁ sukhameva labhate,",
  "atk-s0508a11:1002_6": "atha kho kittiñca pappoti ‘‘itipi sīlavā suparisuddhakāyavacīkammanto suparisuddhājīvo",
  "atk-s0508a11:1002_7": "jhāyī jhānayutto’’tiādinā kittiṁ parammukhā patthaṭayasataṁ pāpuṇāti. Yasassa vaḍḍhatīti",
  "atk-s0508a11:1002_8": "sammukhe guṇābhitthavasaṅkhāto parivārasampadāsaṅkhāto ca yaso assa paribrūhati.",
  "atk-s0508a11:1002_9": "Idāni ‘‘tadācara’’nti sāmaññato vuttamatthaṁ sarūpato dassento – ‘‘yo ariyamaṭṭhaṅgikamañjasaṁ",
  "atk-s0508a11:1002_10": "ujuṁ, bhāveti maggaṁ amatassa pattiyā’’ti āha. Tassattho yo puggalo kilesehi ārakattā",
  "atk-s0508a11:1002_11": "parisuddhaṭṭhena paṭipajjantānaṁ ariyabhāvakaraṇaṭṭhena ariyaṁ, sammādiṭṭhiādiaṭṭhaṅgasamudāyatāya",
  "atk-s0508a11:1002_12": "aṭṭhaṅgikaṁ, antadvayarahitamajjhimapaṭipattibhāvato akuṭilaṭṭhena añjasaṁ, kāyavaṅkādippahānato",
  "atk-s0508a11:1002_13": "ujuṁ, nibbānatthikehi magganiyaṭṭhena kilese mārento gamanaṭṭhena ca ‘‘magga’’nti",
  "atk-s0508a11:1002_14": "laddhanāmaṁ dukkhanirodhagāminipaṭipadaṁ amatassa asaṅkhatāya dhātuyā pattiyā adhigamāya",
  "atk-s0508a11:1002_15": "bhāveti attano santāne uppādeti vaḍḍheti ca, so nippariyāyena ‘‘sukhattho tadācara’’nti",
  "atk-s0508a11:1002_16": "vuccati, tasmā yathāvuttaṁ sukhaṁ labhati. Taṁ sutvā paribbājako pasannamānaso pabbajitvā",
  "atk-s0508a11:1002_17": "sammā paṭipajjanto nacirasseva vipassanaṁ vaḍḍhetvā arahattaṁ pāpuṇi. Idameva therassa",
  "atk-s0508a11:1002_18": "aññābyākaraṇaṁ ahosi.",
  "atk-s0508a11:1003": "Sāmaññakānittheragāthāvaṇṇanā niṭṭhitā.",
  "atk-s0508a11:1004": "6. Kumāputtattheragāthāvaṇṇanā",
  "atk-s0508a11:1005_0": "Sādhusutanti āyasmato kumāputtattherassa gāthā. Kā uppati? So kira purimabuddhesu",
  "atk-s0508a11:1005_1": "katādhikāro ito ekanavute kappe ajinacammavasano tāpaso hutvā bandhumatīnagare rājuyyāne",
  "atk-s0508a11:1005_2": "vasanto vipassiṁ bhagavantaṁ passitvā pasannamānaso pādabbhañjanatelaṁ adāsi. So",
  "atk-s0508a11:1005_3": "tena puññakammena devaloke nibbatto. Tato paṭṭhāya sugatīsuyeva saṁsaranto imasmiṁ",
  "atk-s0508a11:1005_4": "buddhuppāde avantiraṭṭhe veḷukaṇṭakanagare gahapatikule nibbatto. ‘‘Nando’’tissa",
  "atk-s0508a11:1005_5": "nāmaṁ akaṁsu. Mātā panassa kumā nāma, tena kumāputtoti paññāyittha. So āyasmato sāriputtassa",
  "atk-s0508a11:1005_6": "santike dhammaṁ sutvā laddhappasādo pabbajitvā katapubbakicco pariyantapabbatapasse",
  "atk-s0508a11:1005_7": "samaṇadhammaṁ karonto visesaṁ nibbattetuṁ asakkonto bhagavantaṁ upasaṅkamitvā dhammaṁ",
  "atk-s0508a11:1005_8": "sutvā kammaṭṭhānaṁ sodhetvā sappāyaṭṭhāne vasanto vipassanaṁ vaḍḍhetvā arahattaṁ",
  "atk-s0508a11:1005_9": "sacchākāsi. Tena vuttaṁ apadāne (apa. thera 2.53.24-30) –",
  "atk-s0508a11:1006": "‘‘Nagare bandhumatiyā, rājuyyāne vasāmahaṁ;",
  "atk-s0508a11:1007": "Cammavāsī tadā āsiṁ, kamaṇḍaludharo ahaṁ.",
  "atk-s0508a11:1008": "‘‘Addasaṁ vimalaṁ buddhaṁ, sayambhuṁ aparājitaṁ;",
  "atk-s0508a11:1009": "Padhānaṁ pahitattaṁ taṁ, jhāyiṁ jhānarataṁ vasiṁ.",
  "atk-s0508a11:1010": "‘‘Sabbakāmasamiddhañca, oghatiṇṇamanāsavaṁ;",
  "atk-s0508a11:1011": "Disvā pasannasumano, abbhañjanamadāsahaṁ.",
  "atk-s0508a11:1012": "‘‘Ekanavutito kappe, abbhañjanamadāsahaṁ;",
  "atk-s0508a11:1013": "Duggatiṁ nābhijānāmi, abbhañjanassidaṁ phalaṁ.",
  "atk-s0508a11:1014": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1015": "Arahattaṁ pana patvā araññe kāyadaḷhibahule bhikkhū, disvā te ovadanto sāsanassa niyyānikabhāvaṁ pakāsento ‘‘sādhu sutaṁ sādhu caritaka’’nti gāthaṁ abhāsi.",
  "atk-s0508a11:1016_0": "36. Tattha sādhūti sundaraṁ. Sutanti savanaṁ. Tañca kho vivaṭṭūpanissitaṁ visesato",
  "atk-s0508a11:1016_1": "appicchatādipaṭisaṁyuttaṁ dasakathāvatthusavanaṁ idhādhippetaṁ. Sādhu caritakanti",
  "atk-s0508a11:1016_2": "tadeva appicchatādicaritaṁ ciṇṇaṁ, sādhucaritameva hi ‘‘caritaka’’nti vuttaṁ. Padadvayenāpi",
  "atk-s0508a11:1016_3": "bāhusaccaṁ tadanurūpaṁ paṭipattiñca ‘‘sundara’’nti dasseti. Sadāti sabbakāle navakamajjhimatherakāle,",
  "atk-s0508a11:1016_4": "sabbesu vā iriyāpathakkhaṇesu. Aniketavihāroti kilesānaṁ nivāsanaṭṭhānaṭṭhena pañcakāmaguṇā",
  "atk-s0508a11:1016_5": "niketā nāma, lokiyā vā chaḷārammaṇadhammā. Yathāha – ‘‘rūpanimittaniketavisāravinibandhā",
  "atk-s0508a11:1016_6": "kho, gahapati, ‘niketasārī’ti vuccatī’’tiādi (saṁ. ni. 3.3). Tesaṁ niketānaṁ pahānatthāya",
  "atk-s0508a11:1016_7": "paṭipadā aniketavihāro. Atthapucchananti taṁ ājānitukāmassa kalyāṇamittaṁ upasaṅkamitvā",
  "atk-s0508a11:1016_8": "diṭṭhadhammikasamparāyikaparamatthapabhedassa pucchanaṁ, kusalādibhedassa vā atthassa",
  "atk-s0508a11:1016_9": "sabhāvadhammassa ‘‘kiṁ, bhante, kusalaṁ, kiṁ akusalaṁ, kiṁ sāvajjaṁ, kiṁ anavajja’’ntiādinā",
  "atk-s0508a11:1016_10": "(ma. ni. 3.296) pucchanaṁ atthapucchanaṁ. Padakkhiṇakammanti taṁ pana pucchitvā padakkhiṇaggāhibhāvena",
  "atk-s0508a11:1016_11": "tassa ovāde adhiṭṭhānaṁ sammāpaṭipatti. Idhāpi ‘‘sādhū’’ti padaṁ ānetvā yojetabbaṁ.",
  "atk-s0508a11:1016_12": "Etaṁ sāmaññanti ‘‘sādhu suta’’ntiādinā vuttaṁ yaṁ sutaṁ, yañca caritaṁ, yo ca aniketavihāro",
  "atk-s0508a11:1016_13": ", yañca atthapucchanaṁ, yañca padakkhiṇakammaṁ, etaṁ sāmaññaṁ eso samaṇabhāvo. Yasmā",
  "atk-s0508a11:1016_14": "imāya eva paṭipadāya samaṇabhāvo, na aññathā, tasmā ‘‘sāmañña’’nti nippariyāyato",
  "atk-s0508a11:1016_15": "maggaphalassa adhivacanaṁ. Tassa vā pana ayaṁ apaṇṇakapaṭipadā, taṁ panetaṁ sāmaññaṁ",
  "atk-s0508a11:1016_16": "yādisassa sambhavāti, taṁ dassetuṁ ‘‘akiñcanassā’’ti vuttaṁ. Apariggāhakassa, khettavatthuhiraññasuvaṇṇadāsidāsādipariggahapaṭiggahaṇarahitassāti attho.",
  "atk-s0508a11:1017": "Kumāputtattheragāthāvaṇṇanā niṭṭhitā.",
  "atk-s0508a11:1018": "7. Kumāputtasahāyattheragāthāvaṇṇanā",
  "atk-s0508a11:1019_0": "Nānājanapadaṁyantīti āyasmato kumāputtasahāyattherassa gāthā. Kā uppatti? So kira",
  "atk-s0508a11:1019_1": "purimabuddhesu katādhikāro tattha tattha vivaṭṭūpanissayaṁ kusalaṁ upacinanto ito",
  "atk-s0508a11:1019_2": "catunavute kappe siddhatthassa bhagavato kāle kulagehe nibbattitvā viññutaṁ patto",
  "atk-s0508a11:1019_3": "araññaṁ pavisitvā bahuṁ rukkhadaṇḍaṁ chinditvā kattarayaṭṭhiṁ katvā saṅghassa adāsi.",
  "atk-s0508a11:1019_4": "Aññañca yathāvibhavaṁ puññaṁ katvā devesu nibbattitvā tato paṭṭhāya sugatīsuyeva",
  "atk-s0508a11:1019_5": "parivattento imasmiṁ buddhuppāde veḷukaṇṭakanagare iddhe kule nibbatti. Sudantotissa",
  "atk-s0508a11:1019_6": "nāmaṁ ahosi. ‘‘Vāsulo’’ti keci vadanti. So kumāputtassa piyasahāyo hutvā vicaranto",
  "atk-s0508a11:1019_7": "‘‘kumāputto pabbajito’’ti sutvā ‘‘na hi nūna so orako dhammavinayo, yattha kumāputto",
  "atk-s0508a11:1019_8": "pabbajito’’ti tadanubandhena sayampi pabbajitukāmo hutvā satthu santikaṁ upasaṅkami.",
  "atk-s0508a11:1019_9": "Tassa satthā dhammaṁ desesi. So bhiyyosomattāya pabbajjāya sañjātachando pabbajitvā",
  "atk-s0508a11:1019_10": "kumāputteneva saddhiṁ pariyantapabbate bhāvanānuyutto viharati. Tena ca samayena",
  "atk-s0508a11:1019_11": "sambahulā bhikkhū nānājanapadesu janapadacārikaṁ carantāpi gacchantāpi āgacchantāpi",
  "atk-s0508a11:1019_12": "taṁ ṭhānaṁ upagacchanti. Tena tattha kolāhalaṁ hoti. Taṁ disvā sudantatthero ‘‘ime",
  "atk-s0508a11:1019_13": "bhikkhū niyyānikasāsane pabbajitvā janapadavitakkaṁ anuvattentā cittasamādhiṁ virādhentī’’ti",
  "atk-s0508a11:1019_14": "saṁvegajāto tameva saṁvegaṁ attano cittadamanassa aṅkusaṁ karonto ‘‘nānājanapadaṁ",
  "atk-s0508a11:1019_15": "yantī’’ti gāthaṁ abhāsi.",
  "atk-s0508a11:1020_0": "37. Tattha nānājanapadanti visuṁ visuṁ nānāvidhaṁ janapadaṁ, kāsikosalādianekaraṭṭhanti",
  "atk-s0508a11:1020_1": "attho. Yantīti gacchanti. Vicarantāti ‘‘asuko janapado subhikkho sulabhapiṇḍo, asuko",
  "atk-s0508a11:1020_2": "khemo arogo’’tiādivitakkavasena janapadacārikaṁ carantā. Asaññatāti tasseva janapadavitakkassa",
  "atk-s0508a11:1020_3": "appahīnatāya cittena asaṁyatā. Samādhiñca virādhentīti sabbassapi uttarimanussadhammassa",
  "atk-s0508a11:1020_4": "mūlabhūtaṁ upacārappanābhedaṁ samādhiñca nāma virādhenti . Ca-saddo sambhāvane. Desantaracaraṇena",
  "atk-s0508a11:1020_5": "jhāyituṁ okāsābhāvena anadhigataṁ samādhiṁ nādhigacchantā, adhigatañca vasībhāvānāpādanena",
  "atk-s0508a11:1020_6": "jīrantā vīrādhenti nāma. Kiṁsu raṭṭhacariyā karissatīti sūti nipātamattaṁ. ‘‘Evaṁbhūtānaṁ",
  "atk-s0508a11:1020_7": "raṭṭhacariyā janapadacārikā kiṁ karissati, kiṁ nāma atthaṁ sādhessati, niratthakāvā’’ti",
  "atk-s0508a11:1020_8": "garahanto vadati. Tasmāti yasmā īdisī desantaracariyā bhikkhussa na atthāvahā, api",
  "atk-s0508a11:1020_9": "ca kho anatthāvahā sampattīnaṁ virādhanato, tasmā. Vineyya sārambhanti vasanapadese",
  "atk-s0508a11:1020_10": "arativasena uppannaṁ sārambhaṁ cittasaṁkilesaṁ tadanurūpena paṭisaṅkhānena vinetvā",
  "atk-s0508a11:1020_11": "vūpasametvā. Jhāyeyyāti ārammaṇūpanijjhānena lakkhaṇūpanijjhānena cāti duvidhenapi",
  "atk-s0508a11:1020_12": "jhānena jhāyeyya. Apurakkhatoti micchāvitakkehi taṇhādīhi vā na purakkhatoti tesaṁ",
  "atk-s0508a11:1020_13": "vasaṁ anupagacchanto kammaṭṭhānameva manasi kareyyāti attho. Evaṁ pana vatvā thero",
  "atk-s0508a11:1020_14": "tameva saṁvegaṁ aṅkusaṁ katvā vipassanaṁ vaḍḍhetvā arahattaṁ pāpuṇi. Tena vuttaṁ",
  "atk-s0508a11:1020_15": "apadāne (apa. thera 2.53.36-41) –",
  "atk-s0508a11:1021": "‘‘Kānanaṁ vanamoggayha, veḷuṁ chetvānahaṁ tadā;",
  "atk-s0508a11:1022": "Ālambanaṁ karitvāna, saṅghassa adadiṁ bahuṁ.",
  "atk-s0508a11:1023": "‘‘Tena cittappasādena, subbate abhivādiya;",
  "atk-s0508a11:1024": "Ālambadaṇḍaṁ datvāna, pakkāmiṁ uttarāmukho.",
  "atk-s0508a11:1025": "‘‘Catunnavutito kappe, yaṁ daṇḍamadadiṁ tadā;",
  "atk-s0508a11:1026": "Duggatiṁ nābhijānāmi, daṇḍadānassidaṁ phalaṁ.",
  "atk-s0508a11:1027": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1028_0": "Yaṁ panatthaṁ aṅkusaṁ katvā ayaṁ thero arahattaṁ patto, tamevatthaṁ hadaye ṭhapetvā",
  "atk-s0508a11:1028_1": "arahattaṁ pattopi ‘‘nānājanapadaṁ yanti’’ti idameva gāthaṁ abhāsi. Tasmā tadevassa",
  "atk-s0508a11:1028_2": "aññābyākaraṇaṁ ahosīti.",
  "atk-s0508a11:1029": "Kumāputtasahāyattheragāthāvaṇṇanā niṭṭhitā.",
  "atk-s0508a11:1030": "8. Gavampatittheragāthāvaṇṇanā",
  "atk-s0508a11:1031_0": "Yoiddhiyā sarabhunti āyasmato gavampatittherassa gāthā. Kā uppatti? So kira purimabuddhesu",
  "atk-s0508a11:1031_1": "katādhikāro ito ekatiṁse kappe sikhiṁ bhagavantaṁ passitvā pasannamānaso pupphehi",
  "atk-s0508a11:1031_2": "pūjaṁ akāsi. So tena puññakammena devaloke uppanno aparāparaṁ puññāni karonto koṇāgamanassa",
  "atk-s0508a11:1031_3": "bhagavato cetiye chattañca vedikañca kāresi. Kassapassa pana bhagavato kāle aññatarasmiṁ",
  "atk-s0508a11:1031_4": "kulagehe nibbatto. Tasmiñca kule bahuṁ gomaṇḍalaṁ ahosi. Taṁ gopālakā rakkhanti.",
  "atk-s0508a11:1031_5": "Ayaṁ tattha antarantarā yuttappayuttaṁ vicārento vicarati. So ekaṁ khīṇāsavattheraṁ",
  "atk-s0508a11:1031_6": "gāme piṇḍāya caritvā bahigāme devasikaṁ ekasmiṁ padese bhattakiccaṁ karontaṁ disvā",
  "atk-s0508a11:1031_7": "‘‘ayyo sūriyātapena kilamissatī’’ti cintetvā cattāro sirīsadaṇḍe ussāpetvā tesaṁ",
  "atk-s0508a11:1031_8": "upari sirīsasākhāyo ṭhapetvā sākhāmaṇḍapaṁ katvā adāsi. ‘‘Maṇḍapassa samīpe sirīsarukkhaṁ",
  "atk-s0508a11:1031_9": "ropesī’’ti ca vadanti. Tassa anukampāya devasikaṁ thero tattha nisīdi. So tena puññakammena",
  "atk-s0508a11:1031_10": "tato cavitvā cātumahārājikesu nibbatti. Tassa purimakammasaṁsūcakaṁ vimānadvāre mahantaṁ",
  "atk-s0508a11:1031_11": "sirīsavanaṁ nibbatti vaṇṇagandhasampannehi aññehi pupphehi sabbakāle upasobhayamānaṁ,",
  "atk-s0508a11:1031_12": "tena taṁ vimānaṁ ‘‘serīsaka’’nti paññāyittha. So devaputto ekaṁ buddhantaraṁ devesu",
  "atk-s0508a11:1031_13": "ca manussesu ca saṁsaritvā imasmiṁ buddhuppāde yasattherassa catūsu gihisahāyesu",
  "atk-s0508a11:1031_14": "gavampati nāma hutvā āyasmato yasassa pabbajitabhāvaṁ sutvā attano sahāyehi saddhiṁ",
  "atk-s0508a11:1031_15": "bhagavato santikaṁ agamāsi . Satthā tassa dhammaṁ desesi. So desanāvasāne sahāyehi",
  "atk-s0508a11:1031_16": "saddhiṁ arahatte patiṭṭhāsi. Tena vuttaṁ apadāne (apa. thera 2.53.42-47) –",
  "atk-s0508a11:1032": "‘‘Migaluddo pure āsiṁ, vipine vicaraṁ ahaṁ;",
  "atk-s0508a11:1033": "Addasaṁ virajaṁ buddhaṁ, sabbadhammāna pāraguṁ.",
  "atk-s0508a11:1034": "‘‘Tasmiṁ mahākāruṇike, sabbasattahite rate;",
  "atk-s0508a11:1035": "Pasannacitto sumano, nelapupphaṁ apūjayiṁ.",
  "atk-s0508a11:1036": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:1037": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1038": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1039_0": "Arahattaṁ pana patvā thero vimuttisukhaṁ paṭisaṁvedento sākete viharati añjanavane.",
  "atk-s0508a11:1039_1": "Tena ca samayena bhagavā mahatā bhikkhusaṅghena saddhiṁ sāketaṁ gantvā añjanavane",
  "atk-s0508a11:1039_2": "vihāsi. Senāsanaṁ nappahosi. Sambahulā bhikkhū vihārasāmantā sarabhuyā nadiyā vālikāpuḷine",
  "atk-s0508a11:1039_3": "sayiṁsu. Atha aḍḍharattasamaye nadiyā udakoghe āgacchante sāmaṇerādayo uccāsaddamahāsaddā",
  "atk-s0508a11:1039_4": "ahesuṁ. Bhagavā taṁ ñatvā āyasmantaṁ gavampatiṁ āṇāpesi – ‘‘gaccha, gavampati, jaloghaṁ",
  "atk-s0508a11:1039_5": "vikkhambhetvā bhikkhūnaṁ phāsuvihāraṁ karohī’’ti. Thero ‘‘sādhu, bhante’’ti iddhibalena",
  "atk-s0508a11:1039_6": "nadīsotaṁ vikkhambhi, taṁ dūratova pabbatakūṭaṁ viya aṭṭhāsi. Tato paṭṭhāya therassa",
  "atk-s0508a11:1039_7": "ānubhāvo loke pākaṭo ahosi. Athekadivasaṁ satthā mahatiyā devaparisāya majjhe nisīditvā",
  "atk-s0508a11:1039_8": "dhammaṁ desentaṁ theraṁ disvā lokānukampāya tassa guṇānaṁ vibhāvanatthaṁ taṁ pasaṁsanto",
  "atk-s0508a11:1039_9": "‘‘yo iddhiyā sarabhu’’nti gāthaṁ abhāsi.",
  "atk-s0508a11:1040_0": "38. Tattha iddhiyāti adhiṭṭhāniddhiyā. Sarabhunti evaṁnāmikaṁ nadiṁ, yaṁ loke ‘‘sarabhu’’nti",
  "atk-s0508a11:1040_1": "vadanti. Aṭṭhapesīti sandituṁ adento sotaṁ nivattetvā pabbatakūṭaṁ viya mahantaṁ",
  "atk-s0508a11:1040_2": "jalarāsiṁ katvā ṭhapesi. Asitoti nasito, taṇhādiṭṭhinissayarahito, bandhanasaṅkhātānaṁ",
  "atk-s0508a11:1040_3": "vā sabbasaṁyojanānaṁ samucchinnattā kenacipi bandhanena abaddho, tato eva ejānaṁ",
  "atk-s0508a11:1040_4": "kilesānaṁ abhāvato anejo so, gavampati, taṁ sabbasaṅgātigataṁ tādisaṁ sabbepi rāgadosamohamānadiṭṭhisaṅge",
  "atk-s0508a11:1040_5": "atikkamitvā ṭhitattā sabbasaṅgātigataṁ, asekkhamunibhāvato mahāmuniṁ, tato eva kāmakammabhavādibhedassa",
  "atk-s0508a11:1040_6": "sakalassapi bhavassa pāraṁ nibbānaṁ gatattā bhavassa pāraguṁ. Devā namassantīti devāpi",
  "atk-s0508a11:1040_7": "imassanti, pageva itarā pajāti.",
  "atk-s0508a11:1041": "Gāthāpariyosāne mahato janakāyassa dhammābhisamayo ahosi. Thero aññaṁ byākaronto ‘‘satthāraṁ pūjessāmī’’ti imameva gāthaṁ abhāsīti.",
  "atk-s0508a11:1042": "Gavampatittheragāthāvaṇṇanā niṭṭhitā.",
  "atk-s0508a11:1043": "9. Tissattheragāthāvaṇṇanā",
  "atk-s0508a11:1044_0": "Sattiyā viya omaṭṭhoti āyasmato tissattherassa gāthā. Kā uppati? Ayampi kira purimabuddhesu",
  "atk-s0508a11:1044_1": "katādhikāro tattha tattha bhave vivaṭṭūpanissayaṁ puññaṁ upacinanto tissassa bhagavato",
  "atk-s0508a11:1044_2": "bodhiyā mūle purāṇapaṇṇāni nīharitvā sodhesi. So tena puññakammena devamanussesu",
  "atk-s0508a11:1044_3": "saṁsaranto imasmiṁ buddhuppāde kapilavatthunagare bhagavato pitucchāputto hutvā nibbatti",
  "atk-s0508a11:1044_4": "tisso nāma nāmena. So bhagavantaṁ anupabbajitvā upasampanno hutvā araññāyatane viharanto",
  "atk-s0508a11:1044_5": "jātiṁ paṭicca mānaṁ karonto kodhūpāyāsabahulo ca ujjhānabahulo ca hutvā vicarati,",
  "atk-s0508a11:1044_6": "samaṇadhamme ussukkaṁ na karoti. Atha naṁ satthā ekadivasaṁ divāṭṭhāne vivaṭamukhaṁ",
  "atk-s0508a11:1044_7": "niddāyantaṁ dibbacakkhunā olokento sāvatthito ākāsena gantvā tassa upari ākāseyeva",
  "atk-s0508a11:1044_8": "ṭhatvā obhāsaṁ pharitvā tenobhāsena paṭibuddhassa satiṁ uppādetvā ovādaṁ dento ‘‘sattiyā",
  "atk-s0508a11:1044_9": "viya omaṭṭho’’ti gāthaṁ abhāsi.",
  "atk-s0508a11:1045_0": "39. Tattha sattiyāti desanāsīsametaṁ, ekatodhārādinā satthenāti attho. Omaṭṭhoti",
  "atk-s0508a11:1045_1": "pahato. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā",
  "atk-s0508a11:1045_2": "adhomukhaṁ dinnapahāro omaṭṭho nāma, heṭṭhā ṭhatvā uddhammukhaṁ dinnapahāro ummaṭṭho",
  "atk-s0508a11:1045_3": "nāma, aggaḷasūci viya vinivijjhitvā gato maṭṭho nāma, seso sabbopi vimaṭṭho nāma.",
  "atk-s0508a11:1045_4": "Imasmiṁ pana ṭhāne omaṭṭho gahito. So hi sabbadāruṇo duruddharaṇasallo duttikiccho",
  "atk-s0508a11:1045_5": "antodoso antopubbalohitova hoti, pubbalohitaṁ anikkhamitvā vaṇamukhaṁ pariyonandhitvā",
  "atk-s0508a11:1045_6": "tiṭṭhati. Pubbalohitaṁ nīharitukāmehi mañcena saddhiṁ bandhitvā adhosiro kātabbo",
  "atk-s0508a11:1045_7": "hoti, maraṇaṁ vā maraṇamattaṁ vā dukkhaṁ pāpuṇanti. Ḍayhamāneti agginā jhāyamāne.",
  "atk-s0508a11:1045_8": "Matthaketi sīse. Idaṁ vuttaṁ hoti – yathā sattiyā omaṭṭho puriso sallubbāhanavaṇatikicchanānaṁ",
  "atk-s0508a11:1045_9": "atthāya vīriyaṁ ārabhati tādisaṁ payogaṁ karoti parakkamati, yathā ca ḍayhamāne matthake",
  "atk-s0508a11:1045_10": "ādittasīso puriso tassa nibbāpanatthaṁ vīriyaṁ ārabhati tādisaṁ payogaṁ karoti, evamevaṁ,",
  "atk-s0508a11:1045_11": "bhikkhu, kāmarāgappahānāya sato appamatto ativiya ussāhajāto hutvā vihareyyāti.",
  "atk-s0508a11:1046_0": "Evaṁ bhagavā tassa therassa kodhūpāyāsavūpasamāya ovādaṁ dento tadekaṭṭhatāya kāmarāgappahānasīsena",
  "atk-s0508a11:1046_1": "desanaṁ niṭṭhāpesi. Thero imaṁ gāthaṁ sutvā saṁviggahadayo vipassanāya yuttappayutto",
  "atk-s0508a11:1046_2": "vihāsi. Tassa ajjhāsayaṁ ñatvā satthā saṁyuttake tissattherasuttaṁ (saṁ. ni. 3.84)",
  "atk-s0508a11:1046_3": "desesi. So desanāpariyosāne arahatte patiṭṭhāsi. Tena vuttaṁ apadāne (apa. thera 2.53.66-73) –",
  "atk-s0508a11:1047": "‘‘Devaloke manusse ce, anubhotvā ubho yase;",
  "atk-s0508a11:1048": "Avasāne ca nibbānaṁ, sivaṁ patto anuttaraṁ.",
  "atk-s0508a11:1049": "‘‘Sambuddhaṁ uddisitvāna, bodhiṁ vā tassa satthuno;",
  "atk-s0508a11:1050": "Yo puññaṁ pasavī poso, tassa kiṁ nāma dullabhaṁ.",
  "atk-s0508a11:1051": "‘‘Magge phale āgame ca, jhānābhiññāguṇesu ca;",
  "atk-s0508a11:1052": "Aññesaṁ adhiko hutvā, nibbāyāmi anāsavo.",
  "atk-s0508a11:1053": "‘‘Purehaṁ bodhiyā pattaṁ, chaḍḍetvā haṭṭhamānaso;",
  "atk-s0508a11:1054": "Imehi vīsataṅgehi, samaṅgī homi sabbathā.",
  "atk-s0508a11:1055": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1056": "Arahattaṁ pana patvā thero aññaṁ byākaronto satthāraṁ pūjetuṁ tameva gāthaṁ abhāsi.",
  "atk-s0508a11:1057": "Tissattheragāthāvaṇṇanā niṭṭhitā.",
  "atk-s0508a11:1058": "10. Vaḍḍhamānattheragāthāvaṇṇanā",
  "atk-s0508a11:1059_0": "Sattiyāviya omaṭṭhoti āyasmato vaḍḍhamānattherassa gāthā. Kā uppatti? Ayampi kira",
  "atk-s0508a11:1059_1": "purimabuddhesu katādhikāro ito dvenavute kappe tissassa bhagavato kāle kulagehe nibbattitvā",
  "atk-s0508a11:1059_2": "viññutaṁ patto tissaṁ bhagavantaṁ piṇḍāya carantaṁ disvā pasannamānaso suparipakkāni",
  "atk-s0508a11:1059_3": "vaṇṭato muttāni ambaphalāni adāsi. So tena puññakammena devaloke nibbatto aparāparaṁ",
  "atk-s0508a11:1059_4": "puññakammāni upacinanto imasmiṁ buddhuppāde vesāliyaṁ licchavirājakule nibbatti,",
  "atk-s0508a11:1059_5": "vaḍḍhamānotissa nāmaṁ ahosi. So vayappatto saddho pasanno dāyako dānarato kārako",
  "atk-s0508a11:1059_6": "saṅghupaṭṭhāko hutvā tathārūpe aparādhe satthārā pattanikkujjanakamme kārāpite aggiṁ",
  "atk-s0508a11:1059_7": "akkanto viya saṅghaṁ khamāpetvā kammaṁ paṭippassambhetvā sañjātasaṁvego pabbaji,",
  "atk-s0508a11:1059_8": "pabbajitvā pana thinamiddhābhibhūto vihāsi. Taṁ satthā saṁvejento ‘‘sattiyā viya",
  "atk-s0508a11:1059_9": "omaṭṭho’’ti gāthaṁ abhāsi.",
  "atk-s0508a11:1060_0": "40. Tattha bhavarāgappahānāyāti bhavarāgassa rūparāgassa arūparāgassa ca pajahanatthāya.",
  "atk-s0508a11:1060_1": "Yadipi ajjhattasaṁyojanāni appahāya bahiddhasaṁyojanānaṁ pahānaṁ nāma natthi, nānantarikabhāvato",
  "atk-s0508a11:1060_2": "pana uddhambhāgiyasaṁyojanappahānavacanena orambhāgiyasaṁyojanappahānampi vuttameva",
  "atk-s0508a11:1060_3": "hoti. Yasmā vā samucchinnorambhāgiyasaṁyojanānampi kesañci ariyānaṁ uddhambhāgiyasaṁyojanāni",
  "atk-s0508a11:1060_4": "duppaheyyāni honti, tasmā suppaheyyato duppaheyyameva dassento bhagavā bhavarāgappahānasīsena",
  "atk-s0508a11:1060_5": "sabbassāpi uddhambhāgiyasaṁyojanassa pahānamāha. Therassa eva vā ajjhāsayavasenevaṁ",
  "atk-s0508a11:1060_6": "vuttaṁ. Sesaṁ vuttanayameva.",
  "atk-s0508a11:1061": "Vaḍḍhamānattheragāthāvaṇṇanā niṭṭhitā.",
  "atk-s0508a11:1062": "Catutthavaggavaṇṇanā niṭṭhitā.",
  "atk-s0508a11:1063": "5. Pañcamavaggo",
  "atk-s0508a11:1064": "1. Sirivaḍḍhattheragāthāvaṇṇanā",
  "atk-s0508a11:1065_0": "Vivaramanupatantivijjutāti āyasmato sirivaḍḍhattherassa gāthā. Kā uppatti? Sopi purimabuddhesu",
  "atk-s0508a11:1065_1": "katādhikāro tattha tattha vivaṭṭūpanissayaṁ kusalaṁ upacinanto ito ekanavute kappe",
  "atk-s0508a11:1065_2": "vipassissa bhagavato kāle kulagehe nibbattitvā viññutaṁ patto vipassiṁ bhagavantaṁ",
  "atk-s0508a11:1065_3": "passitvā kiṅkaṇipupphehi pūjaṁ katvā tena puññakammena devaloke nibbatto aparāparaṁ",
  "atk-s0508a11:1065_4": "puññāni katvā sugatīsuyeva saṁsaranto imasmiṁ buddhuppāde rājagahe vibhavasampannassa",
  "atk-s0508a11:1065_5": "brāhmaṇassa gehe nibbatti, sirivaḍḍhotissa nāmaṁ ahosi. So vayappatto bimbisārasamāgame",
  "atk-s0508a11:1065_6": "satthari saddhamme ca uppannappasādo hetusampannatāya pabbaji. Pabbajitvā ca katapubbakicco",
  "atk-s0508a11:1065_7": "vebhārapaṇḍavapabbatānaṁ avidūre aññatarasmiṁ araññāyatane pabbataguhāyaṁ kammaṭṭhānamanuyutto",
  "atk-s0508a11:1065_8": "viharati. Tasmiñca samaye mahā akālamegho uṭṭhahi. Vijjullatā pabbatavivaraṁ pavisantiyo",
  "atk-s0508a11:1065_9": "viya vicaranti. Therassa ghammapariḷāhābhibhūtassa sāragabbhehi meghavātehi ghammapariḷāho",
  "atk-s0508a11:1065_10": "vūpasami. Utusappāyalābhena cittaṁ ekaggaṁ ahosi. Samāhitacitto vipassanaṁ ussukkāpetvā",
  "atk-s0508a11:1065_11": "arahattaṁ pāpuṇi. Tena vuttaṁ apadāne (apa. thera 1.21.10-14) –",
  "atk-s0508a11:1066": "‘‘Kañcanagghiyasaṅkāso, sabbaññū lokanāyako;",
  "atk-s0508a11:1067": "Odakaṁ dahamoggayha, sināyi aggapuggalo.",
  "atk-s0508a11:1068": "‘‘Paggayha kiṅkaṇiṁ pupphaṁ, vipassissābhiropayiṁ;",
  "atk-s0508a11:1069": "Udaggacitto sumano, dvipadindassa tādino.",
  "atk-s0508a11:1070": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1071": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1072": "‘‘Sattavīsatikappamhi, rājā bhīmaratho ahu;",
  "atk-s0508a11:1073": "Sattaratanasampanno, cakkavattī mahabbalo.",
  "atk-s0508a11:1074": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1075": "Arahattaṁ pana patvā aññāpadesena attasannissayaṁ udānaṁ udānento ‘‘vivaramanupatanti vijjutā’’ti gāthaṁ abhāsi.",
  "atk-s0508a11:1076_0": "41. Tattha vivaranti antarā vemajjhaṁ. Anupatantīti anulakkhaṇe patanti pavattanti,",
  "atk-s0508a11:1076_1": "vijjotantīti attho. Vijjotanameva hi vijjullatānaṁ pavatti nāma. Anu-saddayogena",
  "atk-s0508a11:1076_2": "cettha upayogavacanaṁ, yathā ‘‘rukkhamanuvijjotantī’’ti. Vijjutāti sateratā. Vebhārassa",
  "atk-s0508a11:1076_3": "ca paṇḍavassa cāti vebhārapabbatassa ca paṇḍavapabbatassa ca vivaramanupatantīti",
  "atk-s0508a11:1076_4": "yojanā. Nagavivaragatoti nagavivaraṁ pabbataguhaṁ upagato. Jhāyatīti ārammaṇūpanijjhānena",
  "atk-s0508a11:1076_5": "lakkhaṇūpanijjhānena ca jhāyati, samathavipassanaṁ ussukkāpento bhāveti. Putto appaṭimassa",
  "atk-s0508a11:1076_6": "tādinoti sīlakkhandhādidhammakāyasampattiyā rūpakāyasampattiyā ca anupamassa upamārahitassa",
  "atk-s0508a11:1076_7": "iṭṭhāniṭṭhādīsu tādilakkhaṇasampattiyā tādino buddhassa bhagavato orasaputto. Puttavacaneneva",
  "atk-s0508a11:1076_8": "cettha therena satthu anujātabhāvadīpanena aññā byākatāti veditabbaṁ.",
  "atk-s0508a11:1077": "Sirivaḍḍhattheragāthāvaṇṇanā niṭṭhitā.",
  "atk-s0508a11:1078": "2. Khadiravaniyattheragāthāvaṇṇanā",
  "atk-s0508a11:1079_0": "Cāle upacāleti āyasmato khadiravaniyarevatattherassa gāthā. Kā uppati? Ayaṁ kira",
  "atk-s0508a11:1079_1": "padumuttarassa bhagavato kāle haṁsavatīnagare titthanāvikakule nibbattitvā mahāgaṅgāya",
  "atk-s0508a11:1079_2": "payāgatitthe titthanāvākammaṁ karonto ekadivasaṁ sasāvakasaṅghaṁ bhagavantaṁ gaṅgātīraṁ",
  "atk-s0508a11:1079_3": "upagataṁ disvā pasannamānaso nāvāsaṅghāṭaṁ yojetvā mahantena pūjāsakkārena paratīraṁ",
  "atk-s0508a11:1079_4": "pāpetvā aññataraṁ bhikkhuṁ satthārā āraññakānaṁ aggaṭṭhāne ṭhapiyamānaṁ disvā tadatthaṁ",
  "atk-s0508a11:1079_5": "patthanaṁ paṭṭhapetvā bhagavato bhikkhusaṅghassa ca mahādānaṁ pavattesi. Bhagavā",
  "atk-s0508a11:1079_6": "ca tassa patthanāya avajjhabhāvaṁ byākāsi. So tato paṭṭhāya tattha tattha vivaṭṭūpanissayaṁ",
  "atk-s0508a11:1079_7": "kusalaṁ katvā devamanussesu saṁsaranto imasmiṁ buddhuppāde magadharaṭṭhe nālakagāme",
  "atk-s0508a11:1079_8": "rūpasāriyā brāhmaṇiyā kucchismiṁ nibbatti. Taṁ vayappattaṁ mātāpitaro gharabandhanena",
  "atk-s0508a11:1079_9": "bandhitukāmā jātā. So sāriputtattherassa pabbajitabhāvaṁ sutvā ‘‘mayhaṁ jeṭṭhabhātā",
  "atk-s0508a11:1079_10": "ayyo upatisso imaṁ vibhavaṁ chaḍḍetvā pabbajito, tena vantaṁ kheḷapiṇḍaṁ kathāhaṁ",
  "atk-s0508a11:1079_11": "pacchā gilissāmī’’ti jātasaṁvego pāsaṁ anupagacchanakamigo viya ñātake vañcetvā hetusampattiyā",
  "atk-s0508a11:1079_12": "codiyamāno bhikkhūnaṁ santikaṁ gantvā dhammasenāpatino kaniṭṭhabhāvaṁ nivedetvā attano",
  "atk-s0508a11:1079_13": "pabbajjāya chandaṁ ārocesi. Bhikkhū taṁ pabbājetvā paripuṇṇavīsativassaṁ upasampādetvā",
  "atk-s0508a11:1079_14": "kammaṭṭhāne niyojesuṁ. So kammaṭṭhānaṁ gahetvā khadiravanaṁ pavisitvā, ‘‘arahattaṁ",
  "atk-s0508a11:1079_15": "patvā bhagavantaṁ dhammasenāpatiñca passissāmī’’ti ghaṭento vāyamanto ñāṇassa paripākagatattā",
  "atk-s0508a11:1079_16": "nacirasseva chaḷabhiñño ahosi. Tena vuttaṁ apadāne (apa. thera 1.1.628-643) –",
  "atk-s0508a11:1080": "‘‘Gaṅgā bhāgīrathī nāma, himavantā pabhāvitā;",
  "atk-s0508a11:1081": "Kutitthe nāviko āsiṁ, orime ca tariṁ ahaṁ.",
  "atk-s0508a11:1082": "‘‘Padumuttaro nāyako, sambuddho dvipaduttamo;",
  "atk-s0508a11:1083": "Vasīsatasahassehi, gaṅgātīramupāgato.",
  "atk-s0508a11:1084": "‘‘Bahū nāvā samānetvā, vaḍḍhakīhi susaṅkhataṁ;",
  "atk-s0508a11:1085": "Nāvāya chadanaṁ katvā, paṭimāniṁ narāsabhaṁ.",
  "atk-s0508a11:1086": "‘‘Āgantvāna ca sambuddho, ārūhi tañca nāvakaṁ;",
  "atk-s0508a11:1087": "Vārimajjhe ṭhito satthā, imā gāthā abhāsatha.",
  "atk-s0508a11:1088": "‘‘Yo so tāresi sambuddhaṁ, saṅghañcāpi anāsavaṁ;",
  "atk-s0508a11:1089": "Tena cittappasādena, devaloke ramissati.",
  "atk-s0508a11:1090": "‘‘Nibbattissati te byamhaṁ, sukataṁ nāvasaṇṭhitaṁ;",
  "atk-s0508a11:1091": "Ākāse pupphachadanaṁ, dhārayissati sabbadā.",
  "atk-s0508a11:1092": "‘‘Aṭṭhapaññāsakappamhi, tārako nāma khattiyo;",
  "atk-s0508a11:1093": "Cāturanto vijitāvī, cakkavattī bhavissati.",
  "atk-s0508a11:1094": "‘‘Sattapaññāsakappamhi , cammako nāma khattiyo;",
  "atk-s0508a11:1095": "Uggacchantova sūriyo, jotissati mahabbalo.",
  "atk-s0508a11:1096": "‘‘Kappasatasahassamhi, okkākakulasambhavo;",
  "atk-s0508a11:1097": "Gotamo nāma gottena, satthā loke bhavissati.",
  "atk-s0508a11:1098": "‘‘Tidasā so cavitvāna, manussattaṁ gamissati;",
  "atk-s0508a11:1099": "Revato nāma nāmena, brahmabandhu bhavissati.",
  "atk-s0508a11:1100": "‘‘Agārā nikkhamitvāna, sukkamūlena codito;",
  "atk-s0508a11:1101": "Gotamassa bhagavato, sāsane pabbajissati.",
  "atk-s0508a11:1102": "‘‘So pacchā pabbajitvāna, yuttayogo vipassako;",
  "atk-s0508a11:1103": "Sabbāsave pariññāya, nibbāyissatināsavo.",
  "atk-s0508a11:1104": "‘‘Vīriyaṁ me dhuradhorayhaṁ, yogakkhemādhivāhanaṁ;",
  "atk-s0508a11:1105": "Dhāremi antimaṁ dehaṁ, sammāsambuddhasāsane.",
  "atk-s0508a11:1106": "‘‘Satasahasse kataṁ kammaṁ, phalaṁ dassesi me idha;",
  "atk-s0508a11:1107": "Sumutto saravegova, kilese jhāpayī mama.",
  "atk-s0508a11:1108": "‘‘Tato maṁ vananirataṁ, disvā lokantagū muni;",
  "atk-s0508a11:1109": "Vanavāsibhikkhūnaggaṁ, paññapesi mahāmati.",
  "atk-s0508a11:1110": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1111_0": "Chaḷabhiñño pana hutvā thero satthāraṁ dhammasenāpatiñca vandituṁ senāsanaṁ saṁsāmetvā",
  "atk-s0508a11:1111_1": "pattacīvaramādāya anupubbena sāvatthiṁ patvā jetavanaṁ pavisitvā satthāraṁ dhammasenāpatiñca",
  "atk-s0508a11:1111_2": "vanditvā katipāhaṁ jetavane vihāsi . Atha naṁ satthā ariyagaṇamajjhe nisinno āraññakānaṁ",
  "atk-s0508a11:1111_3": "bhikkhūnaṁ aggaṭṭhāne ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ",
  "atk-s0508a11:1111_4": "āraññakānaṁ yadidaṁ revato khadiravaniyo’’ti (a. ni. 1.198, 203). So aparabhāge attano",
  "atk-s0508a11:1111_5": "jātagāmaṁ gantvā ‘‘cālā, upacālā, sīsūpacālā’’ti tissannaṁ bhaginīnaṁ putte ‘‘cālā,",
  "atk-s0508a11:1111_6": "upacālā, sīsūpacālā’’ti tayo bhāgineyye ānetvā pabbājetvā kammaṭṭhāne niyojesi. Te",
  "atk-s0508a11:1111_7": "kammaṭṭhānaṁ anuyuttā viharanti. Tasmiñca samaye therassa kocideva ābādho uppanno.",
  "atk-s0508a11:1111_8": "Taṁ sutvā sāriputtatthero revataṁ ‘‘gilānapucchanaṁ adhigamapucchanañca karissāmī’’ti",
  "atk-s0508a11:1111_9": "upagacchi. Revatatthero dhammasenāpatiṁ dūratova āgacchantaṁ disvā tesaṁ sāmaṇerānaṁ",
  "atk-s0508a11:1111_10": "satuppādanavasena ovadanto ‘‘cāle upacāle’’ti gāthaṁ abhāsi.",
  "atk-s0508a11:1112_0": "42. Tattha cāle upacāle sīsūpacāleti tesaṁ ālapanaṁ. ‘‘Cālā, upacālā, sīsūpacālā’’ti",
  "atk-s0508a11:1112_1": "hi itthiliṅgavasena laddhanāmā te tayo dārakā pabbajitāpi tathā voharīyanti. ‘‘‘Cālī,",
  "atk-s0508a11:1112_2": "upacālī, sīsūpacālī’ti tesaṁ nāma’’nti ca vadanti. Yadatthaṁ ‘‘cālā’’tiādinā āmantanaṁ",
  "atk-s0508a11:1112_3": "kataṁ, taṁ dassento ‘‘patissatā nu kho viharathā’’ti vatvā tattha kāraṇamāha ‘‘āgato",
  "atk-s0508a11:1112_4": "vo vālaṁ viya vedhī’’ti. Patissatāti patissatikā. Khoti avadhāraṇe. Āgatoti āgacchi.",
  "atk-s0508a11:1112_5": "Voti tumhākaṁ. Vālaṁ viya vedhīti vālavedhī viya, ayañhettha saṅkhepattho – tikkhajavananibbedhikapaññatāya",
  "atk-s0508a11:1112_6": "vālavedhirūpo satthukappo tumhākaṁ mātulatthero āgato, tasmā samaṇasaññaṁ upaṭṭhapetvā",
  "atk-s0508a11:1112_7": "satisampajaññayuttā eva hutvā viharatha, ‘‘yathādhigate vihāre appamattā bhavathā’’ti.",
  "atk-s0508a11:1113_0": "Taṁ sutvā te sāmaṇerā dhammasenāpatissa paccuggamanādivattaṁ katvā ubhinnaṁ mātulattherānaṁ",
  "atk-s0508a11:1113_1": "paṭisanthāravelāyaṁ nātidūre samādhiṁ samāpajjitvā nisīdiṁsu. Dhammasenāpati revatattherena",
  "atk-s0508a11:1113_2": "saddhiṁ paṭisanthāraṁ katvā uṭṭhāyāsanā te sāmaṇere upasaṅkami, te tathākālaparicchedassa",
  "atk-s0508a11:1113_3": "katattā there upasaṅkamante eva uṭṭhahitvā vanditvā aṭṭhaṁsu. Thero ‘‘katarakataravihārena",
  "atk-s0508a11:1113_4": "viharathā’’ti pucchitvā tehi ‘‘imāya imāyā’’ti vutte ‘‘dārakepi nāma evaṁ vinento",
  "atk-s0508a11:1113_5": "mayhaṁ bhātiko paccapādi vata dhammassa anudhamma’’nti theraṁ pasaṁsanto pakkāmi.",
  "atk-s0508a11:1114": "Khadiravaniyattheragāthāvaṇṇanā niṭṭhitā.",
  "atk-s0508a11:1115": "3. Sumaṅgalattheragāthāvaṇṇanā",
  "atk-s0508a11:1116_0": "Sumuttikoti āyasmato sumaṅgalattherassa gāthā. Kā uppatti? Sopi purimabuddhesu katādhikāro",
  "atk-s0508a11:1116_1": "tattha tattha bhave vivaṭṭūpanissayaṁ puññaṁ upacinanto siddhatthassa bhagavato kāle",
  "atk-s0508a11:1116_2": "rukkhadevatā hutvā nibbatti. So ekadivasaṁ satthāraṁ nhāyitvā ekacīvaraṁ ṭhitaṁ disvā",
  "atk-s0508a11:1116_3": "somanassappatto hutvā apphoṭesi. So tena puññakammena devamanussesu saṁsaranto imasmiṁ",
  "atk-s0508a11:1116_4": "buddhuppāde sāvatthiyā avidūre aññatarasmiṁ gāmake tādisena kammanissandena daliddakule",
  "atk-s0508a11:1116_5": "nibbatti. Tassa sumaṅgaloti nāmaṁ ahosi. So vayappatto khujjakāsitanaṅgalakuddālaparikkhāro",
  "atk-s0508a11:1116_6": "hutvā kasiyā jīvati. So ekadivasaṁ raññā pasenadikosalena bhagavato bhikkhusaṅghassa",
  "atk-s0508a11:1116_7": "ca mahādāne pavattiyamāne dānopakaraṇāni gahetvā āgacchantehi manussehi saddhiṁ dadhighaṭaṁ",
  "atk-s0508a11:1116_8": "gahetvā āgato bhikkhūnaṁ sakkārasammānaṁ disvā ‘‘ime samaṇā sakyaputtiyā sukhumavatthasunivatthā",
  "atk-s0508a11:1116_9": "subhojanāni bhuñjitvā nivātesu senāsanesu viharanti, yaṁnūnāhampi pabbajeyya’’nti",
  "atk-s0508a11:1116_10": "cintetvā, aññataraṁ mahātheraṁ upasaṅkamitvā attano pabbajjādhippāyaṁ nivedesi. So",
  "atk-s0508a11:1116_11": "taṁ karuṇāyanto pabbājetvā kammaṭṭhānaṁ ācikkhi. So araññe viharanto ekavihāre nibbinno",
  "atk-s0508a11:1116_12": "ukkaṇṭhito hutvā, vibbhamitukāmo ñātigāmaṁ gacchanto antarāmagge kacchaṁ bandhitvā",
  "atk-s0508a11:1116_13": "khettaṁ kasante kiliṭṭhavatthanivatthe samantato rajokiṇṇasarīre vātātapena phussante",
  "atk-s0508a11:1116_14": "kassake disvā, ‘‘mahantaṁ vatime sattā jīvikanimittaṁ dukkhaṁ paccanubhontī’’ti saṁvegaṁ",
  "atk-s0508a11:1116_15": "paṭilabhi. Ñāṇassa paripākaṁ gatattā yathāgahitaṁ kammaṭṭhānaṁ upaṭṭhāsi. So aññataraṁ",
  "atk-s0508a11:1116_16": "rukkhamūlaṁ upagantvā vivekaṁ labhitvā yoniso manasikaronto vipassanaṁ vaḍḍhetvā",
  "atk-s0508a11:1116_17": "maggapaṭipāṭiyā arahattaṁ pāpuṇi. Tena vuttaṁ apadāne (apa. thera 1.12.11-19) –",
  "atk-s0508a11:1117": "‘‘Atthadassī jinavaro, lokajeṭṭho narāsabho;",
  "atk-s0508a11:1118": "Vihārā abhinikkhamma, taḷākaṁ upasaṅkami.",
  "atk-s0508a11:1119": "‘‘Nhātvā pitvā ca sambuddho, uttaritvekacīvaro;",
  "atk-s0508a11:1120": "Aṭṭhāsi bhagavā tattha, vilokento disodisaṁ.",
  "atk-s0508a11:1121": "‘‘Bhavane upaviṭṭhohaṁ, addasaṁ lokanāyakaṁ;",
  "atk-s0508a11:1122": "Haṭṭho haṭṭhena cittena, apphoṭesiṁ ahaṁ tadā.",
  "atk-s0508a11:1123": "‘‘Sataraṁsiṁva jotantaṁ, pabhāsantaṁva kañcanaṁ;",
  "atk-s0508a11:1124": "Naccagīte payuttohaṁ, pañcaṅgatūriyamhi ca.",
  "atk-s0508a11:1125": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:1126": "Sabbe satte abhibhomi, vipulo hoti me yaso.",
  "atk-s0508a11:1127": "‘‘Namo te purisājañña, namo te purisuttama;",
  "atk-s0508a11:1128": "Attānaṁ tosayitvāna, pare tosesi tvaṁ muni.",
  "atk-s0508a11:1129": "‘‘Pariggahe nisīditvā, hāsaṁ katvāna subbate;",
  "atk-s0508a11:1130": "Upaṭṭhahitvā sambuddhaṁ, tusitaṁ upapajjahaṁ.",
  "atk-s0508a11:1131": "‘‘Soḷaseto kappasate, dvinavaekacintitā;",
  "atk-s0508a11:1132": "Sattaratanasampannā, cakkavattī mahabbalā.",
  "atk-s0508a11:1133": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1134": "Arahattaṁ pana patvā sampattiṁ attano dukkhavimuttiñca kittanavasena udānaṁ udānento ‘‘sumuttiko’’tiādimāha.",
  "atk-s0508a11:1135_0": "43. Tattha sumuttikoti sundarā accantikatāya apunabbhavikā mutti etassāti sumuttiko.",
  "atk-s0508a11:1135_1": "Tassa pana vimuttiyā pāsaṁsiyatāya acchariyatāya ca apphoṭento āha ‘‘sumuttiko’’ti.",
  "atk-s0508a11:1135_2": "Puna tattha vimuttiyaṁ attano pasādassa daḷhabhāvaṁ dassento ‘‘sāhu sumuttikomhī’’ti",
  "atk-s0508a11:1135_3": "āha. ‘‘Sādhu suṭṭhu muttiko vatamhī’’ti attho. ‘‘Kuto panāyaṁ sumuttikatā’’ti? Kāmañcāyaṁ",
  "atk-s0508a11:1135_4": "thero sabbasmāpi vaṭṭadukkhato suvimutto, attano pana tāva upaṭṭhitaṁ ativiya aniṭṭhabhūtaṁ",
  "atk-s0508a11:1135_5": "dukkhaṁ dassento ‘‘tīhi khujjakehī’’tiādimāha. Tattha khujjakehīti khujjasabhāvehi,",
  "atk-s0508a11:1135_6": "khujjākārehi vā. Nissakkavacanañcetaṁ muttasaddāpekkhāya. Kassako hi akhujjopi samāno",
  "atk-s0508a11:1135_7": "tīsu ṭhānesu attānaṁ khujjaṁ katvā dasseti lāyane kasane kuddālakamme ca. Yo hi pana",
  "atk-s0508a11:1135_8": "kassako lāyanādīni karoti , tānipi asitādīni kuṭilākārato khujjakānīti vuttaṁ ‘‘tīhi khujjakehī’’ti.",
  "atk-s0508a11:1136_0": "Idāni tāni sarūpato dassento ‘‘asitāsu mayā, naṅgalāsu mayā, khuddakuddālāsu mayā’’ti",
  "atk-s0508a11:1136_1": "āha. Tattha asitāsu mayāti lavittehi mayā muttanti attho. Nissakke cetaṁ bhummavacanaṁ.",
  "atk-s0508a11:1136_2": "Sesesupi eseva nayo. Apare pana ‘‘asitāsu mayāti lavittehi karaṇabhūtehi mayā khujjita’’nti",
  "atk-s0508a11:1136_3": "vadanti. Tesaṁ matena karaṇatthe hetumhi vā bhummavacanaṁ. ‘‘Naṅgalāsū’’ti liṅgavipallāsaṁ",
  "atk-s0508a11:1136_4": "katvā vuttaṁ, naṅgalehi kasirehīti attho. Attanā vaḷañjitakuddālassa sabhāvato vaḷañjanena",
  "atk-s0508a11:1136_5": "vā appakatāya vuttaṁ ‘‘khuddakuddālāsū’’ti ‘‘kuṇṭhakuddālāsū’’tipi pāḷi. Vaḷañjaneneva",
  "atk-s0508a11:1136_6": "atikhiṇakhaṇittesūti attho. Idhamevāti ma-kāro padasandhikaro. Atha vāpīti vā-saddo",
  "atk-s0508a11:1136_7": "nipātamattaṁ. Gāmake ṭhitattā tāni asitādīni kiñcāpi idheva mama samīpeyeva, tathāpi",
  "atk-s0508a11:1136_8": "alameva hotīti attho. Turitavasena cetaṁ āmeḍitavacanaṁ. Jhāyāti phalasamāpattijjhānavasena",
  "atk-s0508a11:1136_9": "diṭṭhadhammasukhavihāratthaṁ dibbavihārādivasena ca jhāya. Sumaṅgalāti attānaṁ ālapati.",
  "atk-s0508a11:1136_10": "Jhāne pana ādaradassanatthaṁ āmeḍitaṁ kataṁ. Appamatto viharāti satipaññāvepullappattiyā",
  "atk-s0508a11:1136_11": "sabbatthakameva appamattosi tvaṁ, tasmā idāni sukhaṁ vihara, sumaṅgala. Keci pana",
  "atk-s0508a11:1136_12": "‘‘arahattaṁ appatvā eva vipassanāya vīthipaṭipannāya sāsane sañjātābhiratiyā yathānubhūtaṁ",
  "atk-s0508a11:1136_13": "gharāvāsadukkhaṁ jigucchanto thero imaṁ gāthaṁ vatvā pacchā vipassanaṁ vaḍḍhetvā",
  "atk-s0508a11:1136_14": "arahattaṁ pāpuṇī’’ti vadanti. Tesaṁ matena ‘‘jhāya appamatto viharā’’ti padānaṁ attho",
  "atk-s0508a11:1136_15": "vipassanāmaggavasenapi yujjati eva.",
  "atk-s0508a11:1137": "Sumaṅgalattheragāthāvaṇṇanā niṭṭhitā.",
  "atk-s0508a11:1138": "4. Sānuttheragāthāvaṇṇanā",
  "atk-s0508a11:1139_0": "Mataṁvā amma rodantīti āyasmato sānuttherassa gāthā. Kā uppatti? Sopi purimabuddhesu",
  "atk-s0508a11:1139_1": "katādhikāro tattha tattha bhave vivaṭṭūpanissayaṁ puññaṁ upacinanto ito catunavute",
  "atk-s0508a11:1139_2": "kappe siddhatthassa bhagavato hatthapādadhovanamukhavikkhālanānaṁ atthāya udakaṁ",
  "atk-s0508a11:1139_3": "upanesi. Satthā hi bhojanakāle hatthapāde dhovitukāmo ahosi. So satthu ākāraṁ sallakkhetvā",
  "atk-s0508a11:1139_4": "udakaṁ upanesi. Bhagavā hatthapāde dhovitvā bhuñjitvā mukhaṁ vikkhāletukāmo ahosi.",
  "atk-s0508a11:1139_5": "So tampi ñatvā mukhodakaṁ upanesi. Satthā mukhaṁ vikkhāletvā mukhadhovanakiccaṁ niṭṭhāpesi.",
  "atk-s0508a11:1139_6": "Evaṁ bhagavā anukampaṁ upādāya tena karīyamānaṁ veyyāvaccaṁ sādiyi. So tena puññakammena",
  "atk-s0508a11:1139_7": "devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde",
  "atk-s0508a11:1139_8": "sāvatthiyaṁ aññatarassa upāsakassa gehe paṭisandhiṁ gaṇhi. Tasmiṁ gabbhagateyeva",
  "atk-s0508a11:1139_9": "pitā pavāsaṁ gato, upāsikā dasamāsaccayena puttaṁ vijāyitvā sānūtissa nāmaṁ akāsi.",
  "atk-s0508a11:1139_10": "Tasmiṁ anukkamena vaḍḍhante sattavassikaṁyeva naṁ bhikkhūnaṁ santike pabbājesi, ‘‘evamayaṁ",
  "atk-s0508a11:1139_11": "anantarāyo vaḍḍhitvā accantasukhabhāgī bhavissatī’’ti. ‘‘So sānusāmaṇero’’ti paññāto",
  "atk-s0508a11:1139_12": "paññavā vattasampanno bahussuto dhammakathiko sattesu mettajjhāsayo hutvā devamanussānaṁ",
  "atk-s0508a11:1139_13": "piyo ahosi manāpoti sabbaṁ sānusutte āgatanayena veditabbaṁ.",
  "atk-s0508a11:1140_0": "Tassa atītajātiyaṁ mātā yakkhayoniyaṁ nibbatti. Taṁ yakkhā ‘‘sānuttherassa ayaṁ mātā’’ti",
  "atk-s0508a11:1140_1": "garucittikārabahulā hutvā mānenti. Evaṁ gacchante kāle puthujjanabhāvassa ādīnavaṁ",
  "atk-s0508a11:1140_2": "vibhāventaṁ viya ekadivasaṁ sānussa yoniso manasikārābhāvā ayoniso ummujjantassa",
  "atk-s0508a11:1140_3": "vibbhamitukāmatācittaṁ uppajji. Taṁ tassa yakkhinimātā ñatvā manussamātuyā ārocesi",
  "atk-s0508a11:1140_4": "– ‘‘tava putto, sānu, ‘vibbhamissāmī’ti cittaṁ uppādesi, tasmā tvaṁ –",
  "atk-s0508a11:1141": "‘‘Sānuṁ pabuddhaṁ vajjāsi, yakkhānaṁ vacanaṁ idaṁ;",
  "atk-s0508a11:1142": "Mākāsi pāpakaṁ kammaṁ, āvi vā yadi vā raho.",
  "atk-s0508a11:1143": "‘‘Sace tvaṁ pāpakaṁ kammaṁ, karissasi karosi vā;",
  "atk-s0508a11:1144": "Na te dukkhā pamutyatthi, uppaccāpi palāyato’’ti. (saṁ. ni. 1.239; dha. pa. aṭṭha. 2.325 sānusāmaṇeravatthu) –",
  "atk-s0508a11:1145_0": "Evaṁ bhaṇāhī’’ti. Evañca pana vatvā yakkhinimātā tatthevantaradhāyi. Manussamātā",
  "atk-s0508a11:1145_1": "pana taṁ sutvā paridevasokasamāpannā cetodukkhasamappitā ahosi. Atha sānusāmaṇero",
  "atk-s0508a11:1145_2": "pubbaṇhasamayaṁ nivāsetvā pattacīvaramādāya mātu santikaṁ upagato mātaraṁ rodamānaṁ",
  "atk-s0508a11:1145_3": "disvā ‘‘amma, kiṁ nissāya rodasī’’ti vatvā ‘‘taṁ nissāyā’’ti ca vutto mātu ‘‘mataṁ",
  "atk-s0508a11:1145_4": "vā, amma, rodanti, yo vā jīvaṁ na dissatī’’ti gāthaṁ abhāsi.",
  "atk-s0508a11:1146_0": "44. Tassattho – ‘‘amma, rodantā nāma ñātakā mittā vā attano ñātakaṁ mittaṁ vā mataṁ",
  "atk-s0508a11:1146_1": "uddissa rodanti paralokaṁ gatattā, yo vā ñātako mitto vā jīvaṁ jīvanto desantaraṁ",
  "atk-s0508a11:1146_2": "pakkantatāya ca na dissati, taṁ vā uddissa rodanti, ubhayampetaṁ mayi na vijjati,",
  "atk-s0508a11:1146_3": "evaṁ sante jīvantaṁ dharamānaṁ maṁ purato ṭhitaṁ passantī; kasmā, amma, rodasi?Maṁ",
  "atk-s0508a11:1146_4": "uddissa tava rodanassa kāraṇameva natthī’’ti.",
  "atk-s0508a11:1147": "Taṁ sutvā tassa mātā ‘‘maraṇañhetaṁ, bhikkhave, yo sikkhaṁ paccakkhāya hīnāyāvattatī’’ti (ma. ni. 3.63) suttapadānusārena uppabbajanaṁ ariyassa vinaye maraṇanti dassentī –",
  "atk-s0508a11:1148": "‘‘Mataṁ vā putta rodanti, yo vā jīvaṁ na dissati;",
  "atk-s0508a11:1149": "Yo ca kāme cajitvāna, punarāgacchate idha.",
  "atk-s0508a11:1150": "‘‘Taṁ vāpi putta rodanti, puna jīvaṁ mato hi so;",
  "atk-s0508a11:1151": "Kukkuḷā ubbhato tāta, kukkuḷaṁ patitumicchasī’’ti. (saṁ. ni. 1.239; dha. pa. aṭṭha. 2.sānusāmaṇeravatthu) –",
  "atk-s0508a11:1152": "Gāthādvayaṁ abhāsi.",
  "atk-s0508a11:1153_0": "Tattha kāme cajitvānāti nekkhammajjhāsayena vatthukāme pahāya, tañca kilesakāmassa",
  "atk-s0508a11:1153_1": "tadaṅgappahānavasena veditabbaṁ. Pabbajjā hettha kāmapariccāgo adhippeto. Punarāgacchate",
  "atk-s0508a11:1153_2": "idhāti idha gehe punadeva āgacchati, hīnāyāvattanaṁ sandhāya vadati. Taṁ vāpīti yo",
  "atk-s0508a11:1153_3": "pabbajitvā vibbhamati , taṁ vāpi puggalaṁ mataṁ viyamādisiyo rodanti. Kasmāti ce?",
  "atk-s0508a11:1153_4": "Puna jīvaṁ mato hi soti vibbhamanato pacchā yo jīvanto, so guṇamaraṇena atthato matoyeva.",
  "atk-s0508a11:1153_5": "Idānissa savisesasaṁvegaṁ janetuṁ ‘‘kukkuḷā’’tiādi vuttaṁ. Tassattho – ‘‘ahorattaṁ",
  "atk-s0508a11:1153_6": "ādittaṁ viya hutvā ḍahanaṭṭhena kukkuḷanirayasadisattā kukkuḷā gihibhāvā anukampantiyā",
  "atk-s0508a11:1153_7": "mayā ubbhato uddhato, tāta sānu, kukkuḷaṁ patituṁ icchasi patitukāmosī’’ti.",
  "atk-s0508a11:1154": "Taṁ sutvā sānusāmaṇero saṁvegajāto hutvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.21.25-29) –",
  "atk-s0508a11:1155": "‘‘Bhuñjantaṁ samaṇaṁ disvā, vippasannamanāvilaṁ;",
  "atk-s0508a11:1156": "Ghaṭenodakamādāya, siddhatthassa adāsahaṁ.",
  "atk-s0508a11:1157": "‘‘Nimmalo homahaṁ ajja, vimalo khīṇasaṁsayo;",
  "atk-s0508a11:1158": "Bhave nibbattamānassa, phalaṁ nibbattate subhaṁ.",
  "atk-s0508a11:1159": "‘‘Catunnavutito kappe, udakaṁ yamadāsahaṁ;",
  "atk-s0508a11:1160": "Duggatiṁ nābhijānāmi, dakadānassidaṁ phalaṁ.",
  "atk-s0508a11:1161": "‘‘Ekasaṭṭhimhito kappe, ekova vimalo ahu;",
  "atk-s0508a11:1162": "Sattaratanasampanno, cakkavattī mahabbalo.",
  "atk-s0508a11:1163": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1164": "Arahattaṁ pana patvā thero imissā gāthāya vasena ‘‘mayhaṁ vipassanārambho arahattappatti ca jātā’’ti udānavasena tameva gāthaṁ paccudāhāsi.",
  "atk-s0508a11:1165": "Sānuttheragāthāvaṇṇanā niṭṭhitā.",
  "atk-s0508a11:1166": "5. Ramaṇīyavihārittheragāthāvaṇṇanā",
  "atk-s0508a11:1167_0": "Yathāpibhaddo ājaññoti āyasmato ramaṇīyavihārittherassa gāthā. Kā uppatti? Sopi purimabuddhesu",
  "atk-s0508a11:1167_1": "katādhikāro tattha tattha puññāni upacinanto ito ekanavute kappe vipassiṁ bhagavantaṁ",
  "atk-s0508a11:1167_2": "disvā pasannamānaso pañcapatiṭṭhitena vanditvā koraṇḍapupphehi pūjaṁ akāsi. So tena",
  "atk-s0508a11:1167_3": "puññakammena devesu nibbattitvā aparāparaṁ puññāni katvā devamanussesu saṁsaranto",
  "atk-s0508a11:1167_4": "imasmiṁ buddhuppāde rājagahe aññatarassa seṭṭhissa putto hutvā nibbatto yobbanamadena",
  "atk-s0508a11:1167_5": "kāmesu mucchaṁ āpanno viharati. So ekadivasaṁ aññataraṁ pāradārikaṁ rājapurisehi",
  "atk-s0508a11:1167_6": "vividhā kammakāraṇā karīyamānaṁ disvā saṁvegajāto satthu santike dhammaṁ sutvā pabbaji.",
  "atk-s0508a11:1167_7": "Pabbajito ca rāgacaritatāya niccakālaṁ susammaṭṭhaṁ pariveṇaṁ sūpaṭṭhitaṁ pānīyaparibhojanīyaṁ",
  "atk-s0508a11:1167_8": "supaññataṁ mañcapīṭhaṁ katvā viharati. Tena so ramaṇīyavihārītveva paññāyittha.",
  "atk-s0508a11:1168_0": "So rāgussannatāya ayoniso manasi karitvā sañcetanikaṁ sukkavissaṭṭhiāpattiṁ āpajjitvā,",
  "atk-s0508a11:1168_1": "‘‘dhiratthu, maṁ evaṁbhūto saddhādeyyaṁ bhuñjeyya’’nti vippaṭisārī hutvā ‘‘vibbhamissāmī’’ti",
  "atk-s0508a11:1168_2": "gacchanto antarāmagge rukkhamūle nisīdi, tena ca maggena sakaṭesu gacchantesu eko",
  "atk-s0508a11:1168_3": "sakaṭayutto goṇo parissamanto visamaṭṭhāne khalitvā pati, taṁ sākaṭikā yugato muñcitvā",
  "atk-s0508a11:1168_4": "tiṇodakaṁ datvā parissamaṁ vinodetvā punapi dhure yojetvā agamaṁsu. Thero taṁ disvā",
  "atk-s0508a11:1168_5": "– ‘‘yathāyaṁ goṇo sakiṁ khalitvāpi uṭṭhāya sakiṁ dhuraṁ vahati, evaṁ mayāpi kilesavasena",
  "atk-s0508a11:1168_6": "sakiṁ khalitenāpi vuṭṭhāya samaṇadhammaṁ kātuṁ vaṭṭatī’’ti yoniso ummujjanto nivattitvā",
  "atk-s0508a11:1168_7": "upālittherassa attano pavattiṁ ācikkhitvā tena vuttavidhinā āpattito vuṭṭhahitvā",
  "atk-s0508a11:1168_8": "sīlaṁ pākatikaṁ katvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ",
  "atk-s0508a11:1168_9": "apadāne (apa. thera 1.21.35-39) –",
  "atk-s0508a11:1169": "‘‘Akkantañca padaṁ disvā, cakkālaṅkārabhūsitaṁ;",
  "atk-s0508a11:1170": "Padenānupadaṁ yanto, vipassissa mahesino.",
  "atk-s0508a11:1171": "‘‘Koraṇḍaṁ pupphitaṁ disvā, samūlaṁ pūjitaṁ mayā;",
  "atk-s0508a11:1172": "Haṭṭho haṭṭhena cittena, avandiṁ padamuttamaṁ.",
  "atk-s0508a11:1173": "‘‘Ekanavutito kappe, yaṁ pupphamabhipūjayiṁ;",
  "atk-s0508a11:1174": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1175": "‘‘Sattapaññāsakappamhi, eko vītamalo ahuṁ;",
  "atk-s0508a11:1176": "Sattaratanasampanno, cakkavattī mahabbalo.",
  "atk-s0508a11:1177": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1178": "Arahattaṁ pana patvā vimuttisukhaṁ anubhavanto attano pubbabhāgapaṭipattiyā saddhiṁ ariyadhammādhigamanadīpaniṁ ‘‘yathāpi bhaddo ājañño, khalitvā patitiṭṭhatī’’ti gāthaṁ abhāsi.",
  "atk-s0508a11:1179_0": "45. Tattha khalitvāti pakkhalitvā. Patitiṭṭhatīti patiṭṭhahati, punadeva yathāṭhāne",
  "atk-s0508a11:1179_1": "tiṭṭhati. Evanti yathā bhaddo usabhājānīyo bhāraṁ vahanto parissamappatto visamaṭṭhānaṁ",
  "atk-s0508a11:1179_2": "āgamma ekavāraṁ pakkhalitvā patito na tattakena dhuraṁ chaḍḍeti, thāmajavaparakkamasampannatāya",
  "atk-s0508a11:1179_3": "pana khalitvāpi patitiṭṭhati, attano sabhāveneva ṭhatvā bhāraṁ vahati, evaṁ kilesaparissamappatto",
  "atk-s0508a11:1179_4": "kiriyāparādhena khalitvā taṁ khalitaṁ thāmavīriyasampattitāya paṭipākatikaṁ katvā",
  "atk-s0508a11:1179_5": "maggasammādiṭṭhiyā dassanasampannaṁ, tato eva sammāsambuddhassa savanante ariyāya",
  "atk-s0508a11:1179_6": "jātiyā jātatāya sāvakaṁ, tassa ure vāyāmajanitābhijātitāya orasaṁ puttaṁ bhaddājānīyasadisakiccatāya",
  "atk-s0508a11:1179_7": "ājānīyanti ca maṁ dhāretha upadhārethāti attho.",
  "atk-s0508a11:1180": "Ramaṇīyavihārittheragāthāvaṇṇanā niṭṭhitā.",
  "atk-s0508a11:1181": "6. Samiddhittheragāthāvaṇṇanā",
  "atk-s0508a11:1182_0": "Saddhāyāhaṁpabbajitoti āyasmato samiddhittherassa gāthā. Kā uppatti? Ayampi purimabuddhesu",
  "atk-s0508a11:1182_1": "kattādhikāro tattha tattha puññāni upacinanto ito catunavute kappe siddhatthaṁ bhagavantaṁ",
  "atk-s0508a11:1182_2": "passitvā pasannamānaso savaṇṭāni pupphāni kaṇṇikabaddhāni gahetvā pūjesi. So tena",
  "atk-s0508a11:1182_3": "puññakammena devaloke nibbattitvā aparāparaṁ puññāni katvā sugatīsuyeva parivattento",
  "atk-s0508a11:1182_4": "imasmiṁ buddhuppāde rājagahe kulagehe nibbatti. Tassa jātakālato paṭṭhāya taṁ kulaṁ",
  "atk-s0508a11:1182_5": "dhanadhaññādīhi vaḍḍhi, attabhāvo cassa abhirūpo dassanīyo guṇavā iti vibhavasamiddhiyā",
  "atk-s0508a11:1182_6": "ca guṇasamiddhiyā ca samiddhītveva paññāyittha. So bimbisārasamāgame buddhānubhāvaṁ",
  "atk-s0508a11:1182_7": "disvā paṭiladdhasaddho pabbajitvā bhāvanāya yuttappayutto viharanto bhagavati tapodārāme",
  "atk-s0508a11:1182_8": "viharante ekadivasaṁ evaṁ cintesi – ‘‘lābhā vata me satthā arahaṁ sammāsambuddho,",
  "atk-s0508a11:1182_9": "svākkhāte cāhaṁ dhammavinaye pabbajito, sabrahmacārī ca me sīlavanto kalyāṇadhammā’’ti.",
  "atk-s0508a11:1182_10": "Tassevaṁ cintentassa uḷāraṁ pītisomanassaṁ udapādi. Taṁ asahanto māro pāpimā therassa",
  "atk-s0508a11:1182_11": "avidūre mahantaṁ bheravasaddamakāsi, pathaviyā undriyanakālo viya ahosi. Thero bhagavato",
  "atk-s0508a11:1182_12": "tamatthaṁ ārocesi. Bhagavā ‘‘māro tuyhaṁ vicakkhukammāya ceteti, gaccha, bhikkhu",
  "atk-s0508a11:1182_13": "tattha acintetvā viharāhī’’ti āha. Thero tattha gantvā viharanto nacirasseva vipassanaṁ",
  "atk-s0508a11:1182_14": "ussukkāpetvā arahattaṁ pāpuṇi. Tena vuttaṁ apadāne (apa. thera 1.21.30-34) –",
  "atk-s0508a11:1183": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:1184": "Obhāsentaṁ disā sabbā, siddhatthaṁ narasārathiṁ.",
  "atk-s0508a11:1185": "‘‘Dhanuṁ advejjhaṁ katvāna, usuṁ sannayhahaṁ tadā;",
  "atk-s0508a11:1186": "Pupphaṁ savaṇṭaṁ chetvāna, buddhassa abhiropayiṁ.",
  "atk-s0508a11:1187": "‘‘Catunnavutito kappe, yaṁ pupphamabhiropayiṁ;",
  "atk-s0508a11:1188": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1189": "‘‘Ekapaññāsito kappe, eko āsiṁ jutindharo;",
  "atk-s0508a11:1190": "Sattaratanasampanno, cakkavattī mahabbalo.",
  "atk-s0508a11:1191": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1192_0": "Arahattaṁ pana patvā tattheva viharantassa therassa khīṇāsavabhāvaṁ ajānanto purimanayeneva",
  "atk-s0508a11:1192_1": "māro mahantaṁ bheravasaddaṁ akāsi. Taṁ sutvā thero abhīto acchambhī ‘‘tādisānaṁ mārānaṁ",
  "atk-s0508a11:1192_2": "satampi sahassampi mayhaṁ lomampi na kampetī’’ti aññaṁ byākaronto ‘‘saddhāyāhaṁ pabbajito’’ti gāthaṁ abhāsi.",
  "atk-s0508a11:1193_0": "46. Tattha saddhāyāti dhammacchandasamuṭṭhānāya kammaphalasaddhāya ceva ratanattayasaddhāya",
  "atk-s0508a11:1193_1": "ca. Ahanti attānaṁ niddisati. Pabbajitoti upagato. Agārasmāti gehato gharāvāsato",
  "atk-s0508a11:1193_2": "vā. Anagāriyanti pabbajjaṁ, sā hi yaṁkiñci kasivāṇijjādikammaṁ ‘agārassa hita’nti",
  "atk-s0508a11:1193_3": "agāriyaṁ nāma, tadabhāvato ‘‘anagāriyā’’ti vuccati. Sati paññā ca me vuḍḍhāti saraṇalakkhaṇā",
  "atk-s0508a11:1193_4": "sati, pajānanalakkhaṇā paññāti ime dhammā vipassanākkhaṇato paṭṭhāya maggapaṭipāṭiyā",
  "atk-s0508a11:1193_5": "yāva arahattā me vuḍḍhā vaḍḍhitā, na dāni vaḍḍhetabbā atthi satipaññā vepullappattāti",
  "atk-s0508a11:1193_6": "dasseti. Cittañca susamāhitanti aṭṭhasamāpattivasena ceva lokuttarasamādhivasena",
  "atk-s0508a11:1193_7": "ca cittaṁ me suṭṭhu samāhitaṁ, na dāni tassa samādhātabbaṁ atthi, samādhi vepullappattoti",
  "atk-s0508a11:1193_8": "dasseti. Tasmā kāmaṁ karassu rūpānīti pāpima maṁ uddissa yāni kānici vippakārāni",
  "atk-s0508a11:1193_9": "yathāruciṁ karohi, tehi pana neva maṁ byādhayissasi mama sarīrakampanamattampi kātuṁ",
  "atk-s0508a11:1193_10": "na sakkhissasi, kuto cittaññathattaṁ? Tasmā tava kiriyā appaṭicchitapahenakaṁ viya",
  "atk-s0508a11:1193_11": "na kiñci atthaṁ sodheti, kevalaṁ tava cittavighātamattaphalāti thero māraṁ tajjesi.",
  "atk-s0508a11:1193_12": "Taṁ sutvā māro ‘‘jānāti maṁ samaṇo’’ti tatthevantaradhāyi.",
  "atk-s0508a11:1194": "Samiddhittheragāthāvaṇṇanā niṭṭhitā.",
  "atk-s0508a11:1195": "7. Ujjayattheragāthāvaṇṇanā",
  "atk-s0508a11:1196_0": "Namote buddha vīratthūti āyasmato ujjayattherassa gāthā. Kā uppatti? Ayampi purimabuddhesu",
  "atk-s0508a11:1196_1": "katādhikāro tattha tattha bhave puññāni karonto ito dvānavute kappe tissaṁ bhagavantaṁ",
  "atk-s0508a11:1196_2": "passitvā pasannamānaso kaṇikārapupphehi pūjaṁ akāsi. So tena puññakammena devaloke",
  "atk-s0508a11:1196_3": "nibbattitvā aparāparaṁ puññāni katvā devamanussesu saṁsaranto imasmiṁ buddhuppāde",
  "atk-s0508a11:1196_4": "rājagahe aññatarassa sottiyabrāhmaṇassa putto hutvā nibbatti, ujjayotissa nāmaṁ ahosi.",
  "atk-s0508a11:1196_5": "So vayappatto tiṇṇaṁ vedānaṁ pāragū hutvā tattha sāraṁ apassanto upanissayasampattiyā",
  "atk-s0508a11:1196_6": "codiyamāno veḷuvanaṁ gantvā satthu santike dhammaṁ sutvā paṭiladdhasaddho pabbajitvā",
  "atk-s0508a11:1196_7": "cariyānukūlaṁ kammaṭṭhānaṁ gahetvā araññe viharanto vipassanaṁ vaḍḍhetvā nacirasseva",
  "atk-s0508a11:1196_8": "arahattaṁ pāpuṇi. Tena vuttaṁ apadāne (apa. thera 1.21.1-4) –",
  "atk-s0508a11:1197": "‘‘Kaṇikāraṁ pupphitaṁ disvā, ocinitvānahaṁ tadā;",
  "atk-s0508a11:1198": "Tissassa abhiropesiṁ, oghatiṇṇassa tādino.",
  "atk-s0508a11:1199": "‘‘Dvenavute ito kappe, yaṁ pupphamabhiropayiṁ;",
  "atk-s0508a11:1200": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1201": "‘‘Pañcatiṁse ito kappe, aruṇapāṇīti vissuto;",
  "atk-s0508a11:1202": "Sattaratanasampanno, cakkavattī mahabbalo.",
  "atk-s0508a11:1203": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1204": "Arahattaṁ pana patvā satthu santikaṁ gantvā vanditvā ekamantaṁ nisīditvā bhagavato thomanākārena aññaṁ byākaronto ‘‘namo te buddha vīratthū’’ti gāthaṁ abhāsi.",
  "atk-s0508a11:1205_0": "47. Tattha namoti paṇāmakittanaṁ. Teti paṇāmakiriyāya sampadānakittanaṁ, tuyhanti",
  "atk-s0508a11:1205_1": "attho. Buddha vīrāti ca bhagavato ālapanaṁ. Bhagavā hi yathā abhiññeyyādibhedassa",
  "atk-s0508a11:1205_2": "atthassa abhiññeyyādibhedena sayambhūñāṇena anavasesato buddhattā ‘‘buddho’’ti vuccati.",
  "atk-s0508a11:1205_3": "Evaṁ pañcannampi mārānaṁ abhippamaddanavasena padahantena mahatā vīriyena samannāgatattā",
  "atk-s0508a11:1205_4": "‘‘vīro’’ti vuccati. Atthūti hotu, tassa ‘‘namo’’ti iminā sambandho. Vippamuttosi",
  "atk-s0508a11:1205_5": "sabbadhīti sabbehi kilesehi sabbasmiñca saṅkhāragate vippamutto visaṁyutto asi bhavasi,",
  "atk-s0508a11:1205_6": "na tayā kiñci avippamuttaṁ nāma atthi, yatohaṁ tuyhāpadāne viharaṁ, viharāmi anāsavoti",
  "atk-s0508a11:1205_7": "tuyhaṁ tava apadāne ovāde gatamagge paṭipatticariyāya viharaṁ yathāsatti yathābalaṁ",
  "atk-s0508a11:1205_8": "paṭipajjanto kāmāsavādīnaṁ catunnampi āsavānaṁ suppahīnattā anāsavo viharāmi, tādisassa",
  "atk-s0508a11:1205_9": "namo te buddha-vīratthūti.",
  "atk-s0508a11:1206": "Ujjayattheragāthāvaṇṇanā niṭṭhitā.",
  "atk-s0508a11:1207": "8. Sañjayattheragāthāvaṇṇanā",
  "atk-s0508a11:1208_0": "Yato ahanti āyasmato sañjayattherassa gāthā. Kā uppatti? Sopi purimabuddhesu katādhikāro",
  "atk-s0508a11:1208_1": "tattha tattha vivaṭṭūpanissayaṁ puññaṁ upacinanto vipassissa bhagavato kāle mahati",
  "atk-s0508a11:1208_2": "pūge saṁkittivasena vatthuṁ saṅgharitvā ratanattayaṁ uddissa puññaṁ karonto sayaṁ",
  "atk-s0508a11:1208_3": "daliddo hutvā nesaṁ gaṇādīnaṁ puññakiriyāya byāvaṭo ahosi. Kālena kālaṁ bhagavantaṁ",
  "atk-s0508a11:1208_4": "upasaṅkamitvā vanditvā pasannamānaso bhikkhūnañca taṁ taṁ veyyāvaccaṁ akāsi. So tena",
  "atk-s0508a11:1208_5": "puññakammena devaloke nibbatto aparāparaṁ puññāni katvā sugatīsuyeva saṁsaranto imasmiṁ",
  "atk-s0508a11:1208_6": "buddhuppāde rājagahe vibhavasampannassa brāhmaṇassa putto hutvā nibbatti sañjayo",
  "atk-s0508a11:1208_7": "nāma nāmena, so vayappatto brahmāyupokkharasātiādike abhiññāte brāhmaṇe sāsane abhippasanne",
  "atk-s0508a11:1208_8": "disvā sañjātappasādo satthāraṁ upasaṅkami. Tassa satthā dhammaṁ desesi. So dhammaṁ",
  "atk-s0508a11:1208_9": "sutvā sotāpanno ahosi. Aparabhāge pabbaji. Pabbajanto ca khuraggeyeva chaḷabhiñño",
  "atk-s0508a11:1208_10": "ahosī. Tena vuttaṁ apadāne (apa. thera 1.10.51-55) –",
  "atk-s0508a11:1209": "‘‘Vipassissa bhagavato, mahāpūgagaṇo ahu;",
  "atk-s0508a11:1210": "Veyyāvaccakaro āsiṁ, sabbakiccesu vāvaṭo.",
  "atk-s0508a11:1211": "‘‘Deyyadhammo ca me natthi, sugatassa mahesino;",
  "atk-s0508a11:1212": "Avandiṁ satthuno pāde, vippasannena cetasā.",
  "atk-s0508a11:1213": "‘‘Ekanavutito kappe, veyyāvaccaṁ akāsahaṁ;",
  "atk-s0508a11:1214": "Duggatiṁ nābhijānāmi, veyyāvaccassidaṁ phalaṁ.",
  "atk-s0508a11:1215": "‘‘Ito ca aṭṭhame kappe, rājā āsiṁ sucintito;",
  "atk-s0508a11:1216": "Sattaratanasampanno, cakkavattī mahabbalo.",
  "atk-s0508a11:1217": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1218": "Chaḷabhiñño pana hutvā aññaṁ byākaronto ‘‘yato ahaṁ pabbajito’’ti gāthaṁ abhāsi.",
  "atk-s0508a11:1219_0": "48. Tattha yato ahaṁ pabbajitoti yato pabhuti yato paṭṭhāya ahaṁ pabbajito. Pabbajitakālato",
  "atk-s0508a11:1219_1": "paṭṭhāya nābhijānāmi saṅkappaṁ, anariyaṁ dosasaṁhitanti rāgādidosasaṁhitaṁ tato eva",
  "atk-s0508a11:1219_2": "anariyaṁ nihīnaṁ, ariyehi vā anaraṇīyatāya anariyehi araṇīyatāya ca anariyaṁ pāpakaṁ",
  "atk-s0508a11:1219_3": "ārammaṇe abhūtaguṇādisaṅkappanato ‘‘saṅkappo’’ti laddhanāmaṁ kāmavitakkādimicchāvitakkaṁ",
  "atk-s0508a11:1219_4": "uppāditaṁ nābhijānāmīti, ‘‘khuraggeyeva mayā arahattaṁ patta’’nti aññaṁ byākāsi.",
  "atk-s0508a11:1220": "Sañjayattheragāthāvaṇṇanā niṭṭhitā.",
  "atk-s0508a11:1221": "9. Rāmaṇeyyakattheragāthāvaṇṇanā",
  "atk-s0508a11:1222_0": "Cihacihābhinaditeti āyasmato rāmaṇeyyakattherassa gāthā. Kā uppatti? Ayampi purimabuddhesu",
  "atk-s0508a11:1222_1": "katādhikāro tattha tattha bhave puññāni upacinanto sikhissa bhagavato kāle kulagehe",
  "atk-s0508a11:1222_2": "nibbattitvā viññutaṁ patto bhagavantaṁ disvā pasannamānaso pupphehi pūjaṁ akāsi.",
  "atk-s0508a11:1222_3": "So tena puññakammena devaloke nibbatto aparāparaṁ puññāni katvā sugatīsu eva parivattento",
  "atk-s0508a11:1222_4": "imasmiṁ buddhuppāde sāvatthiyaṁ ibbhakule nibbattitvā vayappatto jetavanapaṭiggahaṇe",
  "atk-s0508a11:1222_5": "sañjātappasādo pabbajitvā cariyānukūlaṁ kammaṭṭhānaṁ gahetvā araññe viharati. Tassa",
  "atk-s0508a11:1222_6": "attano sampattiyā pabbajitasāruppāya ca paṭipattiyā pāsādikabhāvato rāmaṇeyyakotveva",
  "atk-s0508a11:1222_7": "samaññā ahosi . Athekadivasaṁ māro theraṁ bhiṁsāpetukāmo bheravasaddaṁ akāsi. Taṁ",
  "atk-s0508a11:1222_8": "sutvā thero thirapakatitāya tena asantasanto ‘‘māro aya’’nti ñatvā tattha anādaraṁ",
  "atk-s0508a11:1222_9": "dassento ‘‘cihacihābhinadite’’ti gāthaṁ abhāsi.",
  "atk-s0508a11:1223_0": "49. Tattha cihacihābhinaditeti cihacihāti abhiṇhaṁ pavattasaddatāya ‘‘cihacihā’’ti",
  "atk-s0508a11:1223_1": "laddhanāmānaṁ vaṭṭakānaṁ abhinādanimittaṁ, viravahetūti attho. Sippikābhirutehi cāti",
  "atk-s0508a11:1223_2": "sippikā vuccanti devakā paranāmakā gelaññena chātakisadārakākārā sākhāmigā. ‘‘Mahākalandakā’’ti",
  "atk-s0508a11:1223_3": "keci, sippikānaṁ abhirutehi mahāviravehi, hetumhi cetaṁ karaṇavacanaṁ, taṁ hetūti",
  "atk-s0508a11:1223_4": "attho. Na me taṁ phandati cittanti mama cittaṁ na phandati na cavati. Idaṁ vuttaṁ",
  "atk-s0508a11:1223_5": "hoti – imasmiṁ araññe viravahetu sippikābhirutahetu viya, pāpima, tava vissarakaraṇahetu",
  "atk-s0508a11:1223_6": "mama cittaṁ kammaṭṭhānato na paripatatīti. Tattha kāraṇamāha ‘‘ekattaniratañhi me’’ti.",
  "atk-s0508a11:1223_7": "Hi-saddo hetu attho, yasmā mama cittaṁ gaṇasaṅgaṇikaṁ pahāya ekatte ekībhāve, bahiddhā",
  "atk-s0508a11:1223_8": "vā vikkhepaṁ pahāya ekatte ekaggatāya, ekatte ekasabhāve vā nibbāne nirataṁ abhirataṁ,",
  "atk-s0508a11:1223_9": "tasmā kammaṭṭhānato na phandati na cavatīti, imaṁ kira gāthaṁ vadanto eva thero vipassanaṁ",
  "atk-s0508a11:1223_10": "vaḍḍhetvā arahattaṁ pāpuṇi. Tena vuttaṁ apadāne (apa. thera 1.21.5-9) –",
  "atk-s0508a11:1224": "‘‘Suvaṇṇavaṇṇo bhagavā, sataraṁsī patāpavā;",
  "atk-s0508a11:1225": "Caṅkamanaṁ samārūḷho, mettacitto sikhīsabho.",
  "atk-s0508a11:1226": "‘‘Pasannacitto sumano, vanditvā ñāṇamuttamaṁ;",
  "atk-s0508a11:1227": "Minelapupphaṁ paggayha, buddhassa abhiropayiṁ.",
  "atk-s0508a11:1228": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:1229": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1230": "‘‘Ekūnatiṁsakappamhi, sumeghaghananāmako;",
  "atk-s0508a11:1231": "Sattaratanasampanno, cakkavattī mahabbalo.",
  "atk-s0508a11:1232": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1233": "Ayameva ca therassa aññābyākaraṇagāthā ahosi.",
  "atk-s0508a11:1234": "Rāmaṇeyyakattheragāthāvaṇṇanā niṭṭhitā.",
  "atk-s0508a11:1235": "10. Vimalattheragāthāvaṇṇanā",
  "atk-s0508a11:1236_0": "Dharaṇīca siñcati vāti āyasmato vimalattherassa gāthā. Kā uppatti? Sopi purimabuddhesu",
  "atk-s0508a11:1236_1": "katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato",
  "atk-s0508a11:1236_2": "kāle saṅkhadhamanakule nibbattitvā viññutaṁ patto tasmiṁ sippe nipphattiṁ gato ekadivasaṁ",
  "atk-s0508a11:1236_3": "vipassiṁ bhagavantaṁ passitvā pasannamānaso saṅkhadhamanena pūjaṁ katvā tato paṭṭhāya",
  "atk-s0508a11:1236_4": "kālena kālaṁ satthu upaṭṭhānaṁ akāsi. So tena puññakammena devaloke nibbattitvā aparāparaṁ",
  "atk-s0508a11:1236_5": "puññāni katvā devamanussesu saṁsaranto kassapassa bhagavato kāle ‘‘anāgate me vimalo",
  "atk-s0508a11:1236_6": "visuddho kāyo hotū’’ti bodhirukkhaṁ gandhodakehi nhāpesi, cetiyaṅgaṇabodhiyaṅgaṇesu",
  "atk-s0508a11:1236_7": "āsanāni dhovāpesi, bhikkhūnampi kiliṭṭhe samaṇaparikkhāre dhovāpesi.",
  "atk-s0508a11:1237_0": "So tato cavitvā devesu ca manussesu ca parivattento imasmiṁ buddhuppāde rājagahe",
  "atk-s0508a11:1237_1": "ibbhakule nibbatti. Tassa mātukucchiyaṁ vasantassa nikkhamantassa ca kāyo pittasemhādīhi",
  "atk-s0508a11:1237_2": "asaṁkiliṭṭho padumapalāse udakabindu viya alaggo pacchimabhavikabodhisattassa viya",
  "atk-s0508a11:1237_3": "suvisuddho ahosi, tenassa vimalotveva nāmaṁ akaṁsu. So vayappatto rājagahappavesane",
  "atk-s0508a11:1237_4": "buddhānubhāvaṁ disvā paṭiladdhasaddho pabbajitvā kammaṭṭhānaṁ gahetvā kosalaraṭṭhe",
  "atk-s0508a11:1237_5": "pabbataguhāyaṁ viharati. Athekadivasaṁ cātuddīpikamahāmegho sakalaṁ cakkavāḷagabbhaṁ",
  "atk-s0508a11:1237_6": "pattharitvā pāvassi. Vivaṭṭaṭṭhāyimhi buddhānaṁ cakkavattīnañca dharamānakāle eva",
  "atk-s0508a11:1237_7": "kira evaṁ vassati. Ghammapariḷāhavūpasamato utusappāyalābhena therassa cittaṁ samāhitaṁ",
  "atk-s0508a11:1237_8": "ahosi ekaggaṁ. So samāhitacitto tāvadeva vipassanaṁ ussukkāpetvā maggapaṭipāṭiyā",
  "atk-s0508a11:1237_9": "arahattaṁ pāpuṇi. Tena vuttaṁ apadāne (apa. thera 1.10.56-60) –",
  "atk-s0508a11:1238": "‘‘Vipassissa bhagavato, ahosiṁ saṅkhadhammako;",
  "atk-s0508a11:1239": "Niccupaṭṭhānayuttomhi, sugatassa mahesino.",
  "atk-s0508a11:1240": "‘‘Upaṭṭhānaphalaṁ passa, lokanāthassa tādino;",
  "atk-s0508a11:1241": "Saṭṭhi tūriyasahassāni, parivārenti maṁ sadā.",
  "atk-s0508a11:1242": "‘‘Ekanavutito kappe, upaṭṭhahiṁ mahāisiṁ;",
  "atk-s0508a11:1243": "Duggatiṁ nābhijānāmi, upaṭṭhānassidaṁ phalaṁ.",
  "atk-s0508a11:1244": "‘‘Catuvīse ito kappe, mahānigghosanāmakā;",
  "atk-s0508a11:1245": "Soḷasāsiṁsu rājāno, cakkavattī mahabbalā.",
  "atk-s0508a11:1246": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1247": "Arahattaṁ pana patvā katakiccatāya tuṭṭhamānaso udānaṁ udānento ‘‘dharaṇī ca siñcati vāti māluto’’ti gāthaṁ abhāsi.",
  "atk-s0508a11:1248_0": "50. Tattha dharaṇīti pathavī, sā hi sakalaṁ dharādharaṁ dhāretīti ‘‘dharaṇī’’ti vuccati.",
  "atk-s0508a11:1248_1": "Siñcatīti samantato nabhaṁ pūretvā abhippavassato mahāmeghassa vuṭṭhidhārāhi siñcati",
  "atk-s0508a11:1248_2": ". Vāti mālutoti udakaphusitasammissatāya sītalo vāto vāyati. Vijjutā carati nabheti",
  "atk-s0508a11:1248_3": "tattha tattha gajjatā gaḷagaḷāyatā mahāmeghato niccharantiyo sateratā ākāse ito cito",
  "atk-s0508a11:1248_4": "ca vicaranti. Upasamanti vitakkāti utusappāyasiddhena samathavipassanādhigamena pubbabhāge",
  "atk-s0508a11:1248_5": "tadaṅgādivasena vūpasantā hutvā kāmavitakkādayo sabbepi nava mahāvitakkā ariyamaggādhigamena",
  "atk-s0508a11:1248_6": "upasamanti. Anavasesato samucchijjantīti. Vattamānasamīpatāya ariyamaggakkhaṇaṁ vattamānaṁ",
  "atk-s0508a11:1248_7": "katvā vadati. Atītatthe vā etaṁ paccuppannavacanaṁ. Cittaṁ susamāhitaṁ mamāti tato",
  "atk-s0508a11:1248_8": "eva lokuttarasamādhinā mama cittaṁ suṭṭhu samāhitaṁ, na dāni tassa samādhāne kiñci",
  "atk-s0508a11:1248_9": "kātabbaṁ atthīti thero aññaṁ byākāsi.",
  "atk-s0508a11:1249": "Vimalattheragāthāvaṇṇanā niṭṭhitā.",
  "atk-s0508a11:1250": "Pañcamavaggavaṇṇanā niṭṭhitā.",
  "atk-s0508a11:1251": "6. Chaṭṭhavaggo",
  "atk-s0508a11:1252": "1. Godhikādicatuttheragāthāvaṇṇanā",
  "atk-s0508a11:1253_0": "Vassatidevotiādikā catasso – godhiko, subāhu, valliyo, uttiyoti imesaṁ catunnaṁ therānaṁ",
  "atk-s0508a11:1253_1": "gāthā. Kā uppatti? Imepi purimabuddhesu katādhikārā tattha tattha bhave puññāni upacinantā",
  "atk-s0508a11:1253_2": "ito catunavute kappe siddhatthassa bhagavato kāle kulagehe nibbattitvā viññutaṁ patvā",
  "atk-s0508a11:1253_3": "aññamaññaṁ sahāyā hutvā vicariṁsu. Tesu eko siddhatthaṁ bhagavantaṁ piṇḍāya carantaṁ",
  "atk-s0508a11:1253_4": "disvā kaṭacchubhikkhaṁ adāsi. Dutiyo pasannacitto hutvā pañcapatiṭṭhitena vanditvā",
  "atk-s0508a11:1253_5": "añjaliṁ paggaṇhi. Tatiyo pasannacitto ekena pupphahatthena bhagavantaṁ pūjesi. Catuttho",
  "atk-s0508a11:1253_6": "sumanapupphehi pūjamakāsi. Evaṁ te satthari cittaṁ pasādetvā pasutena tena puññakammena",
  "atk-s0508a11:1253_7": "devaloke nibbattitvā puna aparāparaṁ puññāni katvā devamanussesu saṁsaranto kassapassa",
  "atk-s0508a11:1253_8": "bhagavato kāle kulagehe nibbattitvā sahāyakā hutvā sāsane pabbajitvā samaṇadhammaṁ",
  "atk-s0508a11:1253_9": "katvā amhākaṁ bhagavato kāle pāvāyaṁ catunnaṁ mallarājānaṁ puttā hutvā nibbattiṁsu.",
  "atk-s0508a11:1253_10": "Tesaṁ godhiko, subāhu, valliyo, uttiyoti nāmāni akaṁsu. Aññamaññaṁ piyasahāyā ahesuṁ.",
  "atk-s0508a11:1253_11": "Te kenacideva karaṇīyena kapilavatthuṁ agamaṁsu. Tasmiñca samaye satthā kapilavatthuṁ",
  "atk-s0508a11:1253_12": "gantvā nigrodhārāme vasanto yamakapāṭihāriyaṁ dassetvā suddhodanappamukhe sakyarājāno",
  "atk-s0508a11:1253_13": "damesi. Tadā tepi cattāro mallarājaputtā pāṭihāriyaṁ disvā laddhappasādā pabbajitvā",
  "atk-s0508a11:1253_14": "vipassanākammaṁ karontā nacirasseva saha paṭisambhidāhi arahattaṁ pāpuṇiṁsu. Tena",
  "atk-s0508a11:1253_15": "vuttaṁ apadāne (apa. thera 1.11.1-23) –",
  "atk-s0508a11:1254": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:1255": "Pavarā abhinikkhantaṁ, vanā nibbanamāgataṁ.",
  "atk-s0508a11:1256": "‘‘Kaṭacchubhikkhaṁ pādāsiṁ, siddhatthassa mahesino;",
  "atk-s0508a11:1257": "Paññāya upasantassa, mahāvīrassa tādino.",
  "atk-s0508a11:1258": "‘‘Padenānupadāyantaṁ, nibbāpente mahājanaṁ;",
  "atk-s0508a11:1259": "Uḷārā vitti me jātā, buddhe ādiccabandhune.",
  "atk-s0508a11:1260": "‘‘Catunnavutito kappe, yaṁ dānamadadiṁ tadā;",
  "atk-s0508a11:1261": "Duggatiṁ nābhijānāmi, bhikkhādānassidaṁ phalaṁ.",
  "atk-s0508a11:1262": "‘‘Sattāsītimhito kappe, mahāreṇusanāmakā;",
  "atk-s0508a11:1263": "Sattaratanasampannā, sattete cakkavattino.",
  "atk-s0508a11:1264": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1265": "Godhiko thero.",
  "atk-s0508a11:1266": "‘‘Suvaṇṇavaṇṇaṁ sambuddhaṁ, nisabhājāniyaṁ yathā;",
  "atk-s0508a11:1267": "Tidhāpabhinnaṁ mātaṅgaṁ, kuñjaraṁva mahesinaṁ.",
  "atk-s0508a11:1268": "‘‘Obhāsentaṁ disā sabbā, uḷurājaṁva pūritaṁ;",
  "atk-s0508a11:1269": "Rathiyaṁ paṭipajjantaṁ, lokajeṭṭhaṁ apassahaṁ.",
  "atk-s0508a11:1270": "‘‘Ñāṇe cittaṁ pasādetvā, paggahetvāna añjaliṁ;",
  "atk-s0508a11:1271": "Pasannacitto sumano, siddhatthamabhivādayiṁ.",
  "atk-s0508a11:1272": "‘‘Catunnavutito kappe, yaṁ kammamakariṁ tadā;",
  "atk-s0508a11:1273": "Duggatiṁ nābhijānāmi, ñāṇasaññāyidaṁ phalaṁ.",
  "atk-s0508a11:1274": "‘‘Tesattatimhito kappe, soḷasāsuṁ naruttamā;",
  "atk-s0508a11:1275": "Sattaratanasampannā, cakkavattī mahabbalā.",
  "atk-s0508a11:1276": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1277": "Subāhutthero.",
  "atk-s0508a11:1278": "‘‘Tivarāyaṁ nivāsīhaṁ, ahosiṁ māliko tadā;",
  "atk-s0508a11:1279": "Addasaṁ virajaṁ buddhaṁ, siddhatthaṁ lokapūjitaṁ.",
  "atk-s0508a11:1280": "‘‘Pasannacitto sumano, pupphahatthamadāsahaṁ;",
  "atk-s0508a11:1281": "Yattha yatthupapajjāmi, tassa kammassa vāhasā.",
  "atk-s0508a11:1282": "‘‘Anubhomi phalaṁ iṭṭhaṁ, pubbe sukatamattano;",
  "atk-s0508a11:1283": "Parikkhitto sumallehi, pupphadānassidaṁ phalaṁ.",
  "atk-s0508a11:1284": "‘‘Catunnavutito kappe, yaṁ pupphamabhiropayiṁ;",
  "atk-s0508a11:1285": "Duggatiṁ nābhijānāmi, pupphapūjāyidaṁ phalaṁ.",
  "atk-s0508a11:1286": "‘‘Catunnavutupādāya , ṭhapetvā vattamānakaṁ;",
  "atk-s0508a11:1287": "Pañcarājasatā tattha, najjasamasanāmakā.",
  "atk-s0508a11:1288": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1289": "Valliyo thero.",
  "atk-s0508a11:1290": "‘‘Siddhatthassa bhagavato, jātipupphamadāsahaṁ;",
  "atk-s0508a11:1291": "Pādesu satta pupphāni, hāsenokiritāni me.",
  "atk-s0508a11:1292": "‘‘Tena kammenahaṁ ajja, abhibhomi narāmare;",
  "atk-s0508a11:1293": "Dhāremi antimaṁ dehaṁ, sammāsambuddhasāsane.",
  "atk-s0508a11:1294": "‘‘Catunnavutito kappe, yaṁ pupphamabhiropayiṁ;",
  "atk-s0508a11:1295": "Duggatiṁ nābhijānāmi, pupphapūjāyidaṁ phalaṁ.",
  "atk-s0508a11:1296": "‘‘Samantagandhanāmāsuṁ, terasa cakkavattino;",
  "atk-s0508a11:1297": "Ito pañcamake kappe, cāturantā janādhipā.",
  "atk-s0508a11:1298": "‘‘Kilesā jhāpitā mayhaṁ…pe… kataṁ buddhassa sāsana’’nti. (apa. thera 1.11.1-23);",
  "atk-s0508a11:1299": "Uttiyo thero.",
  "atk-s0508a11:1300_0": "Arahattaṁ pana patvā ime cattāropi therā loke pākaṭā paññātā rājarājamahāmattehi",
  "atk-s0508a11:1300_1": "sakkatā garukatā hutvā araññe saheva viharanti. Athekadā rājā bimbisāro te cattāro",
  "atk-s0508a11:1300_2": "there rājagahaṁ upagate upasaṅkamitvā vanditvā temāsaṁ vassāvāsatthāya nimantetvā",
  "atk-s0508a11:1300_3": "tesaṁ pāṭiyekkaṁ kuṭikāyo kāretvā satisammosena na chādesi. Therā acchannāsu kuṭikāsu",
  "atk-s0508a11:1300_4": "viharanti. Vassakāle devo na vassati. Rājā ‘‘kiṁ nu kho kāraṇaṁ devo na vassatī’’ti",
  "atk-s0508a11:1300_5": "cintento, taṁ kāraṇaṁ ñatvā, tā kuṭikāyo chādāpetvā, mattikākammaṁ cittakammañca",
  "atk-s0508a11:1300_6": "kārāpetvā, kuṭikāmahaṁ karonto mahato bhikkhusaṅghassa dānaṁ adāsi. Therā rañño anukampāya",
  "atk-s0508a11:1300_7": "kuṭikāyo pavisitvā mettāsamāpattiyo samāpajjiṁsu. Athuttarapācīnadisato mahāmegho",
  "atk-s0508a11:1300_8": "uṭṭhahitvā therānaṁ samāpattito vuṭṭhānakkhaṇeyeva vassituṁ ārabhi. Tesu godhikatthero",
  "atk-s0508a11:1300_9": "samāpattito vuṭṭhāya saha meghagajjitena –",
  "atk-s0508a11:1301": "51.",
  "atk-s0508a11:1302": " ‘‘Vassati devo yathā sugītaṁ, channā me kuṭikā sukhā nivātā;",
  "atk-s0508a11:1303": "Cittaṁ susamāhitañca mayhaṁ, atha ce patthayasi pavassa devā’’ti. –",
  "atk-s0508a11:1304": "Imaṁ gāthaṁ abhāsi.",
  "atk-s0508a11:1305_0": "Tattha vassatīti siñcati vuṭṭhidhāraṁ pavecchati. Devoti megho. Yathā sugītanti sundaragītaṁ",
  "atk-s0508a11:1305_1": "viya gajjantoti adhippāyo. Megho hi vassanakāle satapaṭalasahassapaṭalo uṭṭhahitvā",
  "atk-s0508a11:1305_2": "thanayanto vijjutā nicchārentova sobhati, na kevalo. Tasmā siniddhamadhuragambhīranigghoso",
  "atk-s0508a11:1305_3": "vassati devoti dasseti. Tena saddato anupapīḷitaṁ āha ‘‘channā me kuṭikā sukhā nivātā’’ti.",
  "atk-s0508a11:1305_4": "Yathā na devo vassati, evaṁ tiṇādīhi chāditā ayaṁ me kuṭikā, tena vuṭṭhivassena anupapīḷitaṁ",
  "atk-s0508a11:1305_5": "āha. Paribhogasukhassa utusappāyautusukhassa ca sabbhāvato sukhā. Phusitaggaḷapihitavātapānatāhi",
  "atk-s0508a11:1305_6": "vātaparissayarahitā. Ubhayenapi āvāsasappāyavasena anupapīḷitaṁ āha. Cittaṁ susamāhitañca",
  "atk-s0508a11:1305_7": "mayhanti cittañca mama suṭṭhu samāhitaṁ anuttarasamādhinā nibbānārammaṇe suṭṭhu appitaṁ,",
  "atk-s0508a11:1305_8": "etena abbhantaraparissayābhāvato appossukkataṁ dasseti. Atha ce patthayasīti atha",
  "atk-s0508a11:1305_9": "idāni patthayasi ce, yadi icchasi. Pavassāti siñca udakaṁ pagghara vuṭṭhidhāraṁ paveccha.",
  "atk-s0508a11:1305_10": "Devāti meghaṁ ālapati.",
  "atk-s0508a11:1306": "Godhikattheragāthāvaṇṇanā niṭṭhitā.",
  "atk-s0508a11:1307": "2. Subāhuttheragāthāvaṇṇanā",
  "atk-s0508a11:1308_0": "52. Itarehi vuttagāthāsu tatiyapade eva viseso. Tattha subāhunā vuttagāthāyaṁ cittaṁ",
  "atk-s0508a11:1308_1": "susamāhitañca kāyeti mama cittaṁ karajakāye kāyagatāsatibhāvanāvasena suṭṭhu samāhitaṁ",
  "atk-s0508a11:1308_2": "sammadeva appitaṁ. Ayañhi thero kāyagatāsatibhāvanāvasena paṭiladdhajhānaṁ pādakaṁ",
  "atk-s0508a11:1308_3": "katvā vipassanaṁ vaḍḍhetvā arahattaṁ pāpuṇi. Taṁ sandhāyāha ‘‘cittaṁ susamāhitañca kāye’’ti.",
  "atk-s0508a11:1309": "Subāhuttheragāthāvaṇṇanā niṭṭhitā.",
  "atk-s0508a11:1310": "3. Valliyattheragāthāvaṇṇanā",
  "atk-s0508a11:1311_0": "53. Valliyattheragāthāyaṁ tassaṁ viharāmi appamattoti tassaṁ kuṭikāyaṁ appamādapaṭipattiyā",
  "atk-s0508a11:1311_1": "matthakaṁ pāpitattā appamatto ariyavihārūpasaṁhitena dibbavihārādisaṁhitena ca iriyāpathavihārena",
  "atk-s0508a11:1311_2": "viharāmi, attabhāvaṁ pavattemīti vuttaṁ hoti.",
  "atk-s0508a11:1312": "Valliyattheragāthāvaṇṇanā niṭṭhitā",
  "atk-s0508a11:1313": "4. Uttiyattheragāthāvaṇṇanā",
  "atk-s0508a11:1314": "54. Uttiyattherena vuttagāthāyaṁ adutiyoti asahāyo, kilesasaṅgaṇikāya gaṇasaṅgaṇikāya ca virahitoti attho.",
  "atk-s0508a11:1315": "Uttiyattheragāthāvaṇṇanā niṭṭhitā.",
  "atk-s0508a11:1316": "Catunnaṁ therānaṁ gāthāvaṇṇanā niṭṭhitā.",
  "atk-s0508a11:1317": "5. Añjanavaniyattheragāthāvaṇṇanā",
  "atk-s0508a11:1318_0": "Āsandiṁkuṭikaṁ katvāti āyasmato añjanavaniyattherassa gāthā. Kā uppatti? So kira",
  "atk-s0508a11:1318_1": "padumuttarassa bhagavato kāle sudassano nāma mālākāro hutvā sumanapupphehi bhagavantaṁ",
  "atk-s0508a11:1318_2": "pūjetvā aññampi tattha tattha bahuṁ puññaṁ katvā devamanussesu saṁsaranto kassapassa",
  "atk-s0508a11:1318_3": "bhagavato sāsane pabbajitvā samaṇadhammaṁ akāsi. Atha imasmiṁ buddhuppāde vesāliyaṁ",
  "atk-s0508a11:1318_4": "vajjirājakule nibbattitvā tassa vayappattakāle vajjiraṭṭhe avuṭṭhibhayaṁ byādhibhayaṁ",
  "atk-s0508a11:1318_5": "amanussabhayanti tīṇi bhayāni uppajjiṁsu . Taṁ sabbaṁ ratanasuttavaṇṇanāyaṁ (khu.",
  "atk-s0508a11:1318_6": "pā. aṭṭha. ratanasuttavaṇṇanā; su. ni. aṭṭha. 1.ratanasuttavaṇṇanā) vuttanayena veditabbaṁ.",
  "atk-s0508a11:1318_7": "Bhagavati pana vesāliṁ paviṭṭhe bhayesu ca vūpasantesu satthu dhammadesanāya sambahulānaṁ",
  "atk-s0508a11:1318_8": "devamanussānaṁ dhammābhisamaye ca jāte ayaṁ rājakumāro buddhānubhāvaṁ disvā paṭiladdhasaddho",
  "atk-s0508a11:1318_9": "pabbaji. Yathā cāyaṁ evaṁ anantaraṁ vuccamānā cattāropi janā. Tepi hi imassa sahāyabhūtā",
  "atk-s0508a11:1318_10": "licchavirājakumārā evaṁ imināva nīhārena pabbajiṁsu. Kassapasambuddhakālepi sahāyā",
  "atk-s0508a11:1318_11": "hutvā iminā saheva pabbajitvā samaṇadhammaṁ akaṁsu, padumuttarassapi bhagavato pādamūle",
  "atk-s0508a11:1318_12": "kusalabījaropanādiṁ akaṁsūti. Tatthāyaṁ katapubbakicco sākete añjanavane susānaṭṭhāne",
  "atk-s0508a11:1318_13": "vasanto upakaṭṭhāya vassūpanāyikāya manussehi chaḍḍitaṁ jiṇṇakaṁ āsandiṁ labhitvā",
  "atk-s0508a11:1318_14": "taṁ catūsu pāsāṇesu ṭhapetvā upari tiriyañca tiṇādīhi chādetvā dvāraṁ yojetvā vassaṁ",
  "atk-s0508a11:1318_15": "upagato. Paṭhamamāseyeva ghaṭento vāyamanto arahattaṁ pāpuṇi. Tena vuttaṁ apadāne",
  "atk-s0508a11:1318_16": "(apa. thera 1.11.24-28) –",
  "atk-s0508a11:1319": "‘‘Sudassanoti nāmena, mālākāro ahaṁ tadā;",
  "atk-s0508a11:1320": "Addasaṁ virajaṁ buddhaṁ, lokajeṭṭhaṁ narāsabhaṁ.",
  "atk-s0508a11:1321": "‘‘Jātipupphaṁ gahetvāna, pūjayiṁ padumuttaraṁ;",
  "atk-s0508a11:1322": "Visuddhacakkhu sumano, dibbacakkhuṁ samajjhagaṁ.",
  "atk-s0508a11:1323": "‘‘Etissā pupphapūjāya, cittassa paṇidhīhi ca;",
  "atk-s0508a11:1324": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:1325": "‘‘Soḷasāsiṁsu rājāno, devuttarasanāmakā;",
  "atk-s0508a11:1326": "Chattiṁsamhi ito kappe, cakkavattī mahabbalā.",
  "atk-s0508a11:1327": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1328": "Arahattaṁ pana patvā vimuttisukhaṁ paṭisaṁvedento samāpattito vuṭṭhāya yathāladdhaṁ sampattiṁ paccavekkhitvā pītivegena udānento ‘‘āsandiṁ kuṭikaṁ katvā’’ti gāthaṁ abhāsi .",
  "atk-s0508a11:1329_0": "55. Tattha āsandiṁ kuṭikaṁ katvāti āsandī nāma dīghapādakaṁ caturassapīṭhaṁ, āyataṁ",
  "atk-s0508a11:1329_1": "caturassampi atthiyeva, yattha nisīditumeva sakkā, na nipajjituṁ taṁ āsandiṁ kuṭikaṁ",
  "atk-s0508a11:1329_2": "katvā vāsatthāya heṭṭhā vuttanayena kuṭikaṁ katvā yathā tattha nisinnassa utuparissayābhāvena",
  "atk-s0508a11:1329_3": "sukhena samaṇadhammaṁ kātuṁ sakkā, evaṁ kuṭikaṁ katvā. Etena paramukkaṁsagataṁ senāsane",
  "atk-s0508a11:1329_4": "attano appicchataṁ santuṭṭhiñca dasseti. Vuttampi cetaṁ dhammasenāpatinā –",
  "atk-s0508a11:1330": "‘‘Pallaṅkena nisinnassa, jaṇṇukenābhivassati;",
  "atk-s0508a11:1331": "Alaṁ phāsuvihārāya, pahitattassa bhikkhuno’’ti. (theragā. 985; mi. pa. 6.1.1);",
  "atk-s0508a11:1332_0": "Apare ‘‘āsandikuṭika’’nti pāṭhaṁ vatvā ‘‘āsandippamāṇaṁ kuṭikaṁ katvā’’ti atthaṁ",
  "atk-s0508a11:1332_1": "vadanti. Aññe pana ‘‘āsananisajjādigate manusse uddissa mañcakassa upari katakuṭikā",
  "atk-s0508a11:1332_2": "āsandī nāma, taṁ āsandiṁ kuṭikaṁ katvā’’ti atthaṁ vadanti. Oggayhāti ogāhetvā anupavisitvā.",
  "atk-s0508a11:1332_3": "Añjanaṁ vananti evaṁnāmakaṁ vanaṁ, añjanavaṇṇapupphabhāvato hi añjanā vuccanti valliyo,",
  "atk-s0508a11:1332_4": "tabbahulatāya taṁ vanaṁ ‘‘añjanavana’’nti nāmaṁ labhi. Apare pana ‘‘añjanā nāma mahāgacchā’’ti",
  "atk-s0508a11:1332_5": "vadanti, taṁ añjanavanaṁ oggayha āsandikaṁ kuṭikaṁ katvā tisso vijjā anuppattā, kataṁ",
  "atk-s0508a11:1332_6": "buddhassa sāsananti viharatā mayāti vacanaseseneva yojanā. Idameva ca therassa aññābyākaraṇaṁ ahosīti.",
  "atk-s0508a11:1333": "Añjanavaniyattheragāthāvaṇṇanā niṭṭhitā.",
  "atk-s0508a11:1334": "6. Kuṭivihārittheragāthāvaṇṇanā",
  "atk-s0508a11:1335_0": "Kokuṭikāyanti āyasmato kuṭivihārittherassa gāthā. Kā uppatti? So kira padumuttarassa",
  "atk-s0508a11:1335_1": "bhagavato ākāsena gacchantassa ‘‘udakadānaṁ dassāmī’’ti sītalaṁ udakaṁ gahetvā pītisomanassajāto",
  "atk-s0508a11:1335_2": "uddhammukho hutvā ukkhipi. Satthā tassa ajjhāsayaṁ ñatvā pasādasaṁvaḍḍhanatthaṁ ākāse",
  "atk-s0508a11:1335_3": "ṭhitova sampaṭicchi. So tena anappakaṁ pītisomanassaṁ paṭisaṁvedesi. Sesaṁ añjanavaniyattherassa",
  "atk-s0508a11:1335_4": "vatthumhi vuttasadisameva. Ayaṁ pana viseso – ayaṁ kira vuttanayena pabbajitvā katapubbakicco",
  "atk-s0508a11:1335_5": "vipassanaṁ anuyuñjanto sāyaṁ khettasamīpena gacchanto deve phusāyante khettapālakassa",
  "atk-s0508a11:1335_6": "puññaṁ tiṇakuṭiṁ disvā pavisitvā tattha tiṇasanthārake nisīdi . Nisinnamattova utusappāyaṁ",
  "atk-s0508a11:1335_7": "labhitvā vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.11.29-35) –",
  "atk-s0508a11:1336": "‘‘Suvaṇṇavaṇṇaṁ sambuddhaṁ, gacchantaṁ anilañjase;",
  "atk-s0508a11:1337": "Ghatāsanaṁva jalitaṁ, ādittaṁva hutāsanaṁ.",
  "atk-s0508a11:1338": "‘‘Pāṇinā udakaṁ gayha, ākāse ukkhipiṁ ahaṁ;",
  "atk-s0508a11:1339": "Sampaṭicchi mahāvīro, buddho kāruṇiko isi.",
  "atk-s0508a11:1340": "‘‘Antalikkhe ṭhito satthā, padumuttaranāmako;",
  "atk-s0508a11:1341": "Mama saṅkappamaññāya, imā gāthā abhāsatha.",
  "atk-s0508a11:1342": "‘‘Iminā dakadānena, pītiuppādanena ca;",
  "atk-s0508a11:1343": "Kappasatasahassampi, duggatiṁ nupapajjati.",
  "atk-s0508a11:1344": "‘‘Tena kammena dvipadinda, lokajeṭṭha narāsabha;",
  "atk-s0508a11:1345": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a11:1346": "‘‘Sahassarājanāmena, tayo te cakkavattino;",
  "atk-s0508a11:1347": "Pañcasaṭṭhikappasate, cāturantā janādhipā.",
  "atk-s0508a11:1348": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1349_0": "Arahattaṁ pana patvā there tattha nisinne khettapālako āgantvā ‘‘ko kuṭikāya’’nti",
  "atk-s0508a11:1349_1": "āha. Taṁ sutvā thero ‘‘bhikkhu kuṭikāya’’ntiādimāha. Tayidaṁ khettapālassa therassa",
  "atk-s0508a11:1349_2": "ca vacanaṁ ekajjhaṁ katvā –",
  "atk-s0508a11:1350": "56.",
  "atk-s0508a11:1351": " ‘‘Ko kuṭikāyaṁ bhikkhu kuṭikāyaṁ, vītarāgo susamāhitacitto;",
  "atk-s0508a11:1352": "Evaṁ jānāhi āvuso, amoghā te kuṭikā katā’’ti. –",
  "atk-s0508a11:1353": "Tathārūpena saṅgītiṁ āropitaṁ.",
  "atk-s0508a11:1354_0": "Tattha ko kuṭikāyanti, ‘‘imissaṁ kuṭikāyaṁ ko nisinno’’ti khettapālassa pucchāvacanaṁ.",
  "atk-s0508a11:1354_1": "Tassa bhikkhu kuṭikāyanti therassa paṭivacanadānaṁ. Atha naṁ attano anuttaradakkhiṇeyyabhāvato",
  "atk-s0508a11:1354_2": "taṁ kuṭiparibhogaṁ anumodāpetvā uḷāraṁ tameva puññaṁ patiṭṭhāpetuṁ ‘‘vītarāgo’’tiādi",
  "atk-s0508a11:1354_3": "vuttaṁ. Tassattho – eko bhinnakileso bhikkhu te kuṭikāyaṁ nisinno, tato eva so aggamaggena",
  "atk-s0508a11:1354_4": "sabbaso samucchinnarāgatāya vītarāgo anuttarasamādhinā nibbānaṁ ārammaṇaṁ katvā suṭṭhu",
  "atk-s0508a11:1354_5": "samāhitacittatāya susamāhitacitto, imañca atthaṁ, āvuso khettapāla, yathāhaṁ vadāmi,",
  "atk-s0508a11:1354_6": "evaṁ jānāhi saddaha adhimuccassu. Amoghāte kuṭikā katā tayā katā kuṭikā amoghā avañjhā",
  "atk-s0508a11:1354_7": "saphalā saudrayā, yasmā arahatā khīṇāsavena paribhuttā. Sace tvaṁ anumodasi, taṁ",
  "atk-s0508a11:1354_8": "te bhavissati dīgharattaṁ hitāya sukhāyāti.",
  "atk-s0508a11:1355_0": "Taṁ sutvā khettapālo ‘‘lābhā vata me, suladdhaṁ vata me, yassa me kuṭikāyaṁ ediso",
  "atk-s0508a11:1355_1": "ayyo pavisitvā nisīdatī’’ti pasannacitto anumodanto aṭṭhāsi. Imaṁ pana tesaṁ kathāsallāpaṁ",
  "atk-s0508a11:1355_2": "bhagavā dibbāya sotadhātuyā sutvā anumodanañcassa ñatvā tambhāviniṁ sampattiṁ vibhāvento",
  "atk-s0508a11:1355_3": "khettapālaṁ imāhi gāthāhi ajjhabhāsi –",
  "atk-s0508a11:1356": "‘‘Vihāsi kuṭiyaṁ bhikkhu, santacitto anāsavo;",
  "atk-s0508a11:1357": "Tena kammavipākena, devindo tvaṁ bhavissasi.",
  "atk-s0508a11:1358": "‘‘Chattiṁsakkhattuṁ devindo, devarajjaṁ karissasi;",
  "atk-s0508a11:1359": "Catuttiṁsakkhattuṁ cakkavattī, rājā raṭṭhe bhavissasi;",
  "atk-s0508a11:1360": "Ratanakuṭi nāma paccekabuddho, vītarāgo bhavissasī’’ti.",
  "atk-s0508a11:1361": "Kuṭikāyaṁ laddhavisesattā pana therassa tato pabhuti kuṭivihārītveva samaññā udapādi. Ayameva ca therassa aññābyākaraṇagāthāpi ahosīti.",
  "atk-s0508a11:1362": "Kuṭivihārittheragāthāvaṇṇanā niṭṭhitā.",
  "atk-s0508a11:1363": "7. Dutiyakuṭivihārittheragāthāvaṇṇanā",
  "atk-s0508a11:1364_0": "Ayamāhupurāṇiyāti āyasmato kuṭivihārittherassa gāthā. Kā uppatti? So kira padumuttarassa",
  "atk-s0508a11:1364_1": "bhagavato pasannamānaso pariḷāhakāle naḷavilīvehi viracitaṁ bījaniṁ adāsi. Taṁ satthā",
  "atk-s0508a11:1364_2": "anumodanagāthāya sampahaṁsesi. Sesaṁ yadettha vattabbaṁ, taṁ añjanavaniyattheravatthumhi",
  "atk-s0508a11:1364_3": "vuttasadisameva. Ayaṁ pana viseso – ayaṁ kira vuttanayena pabbajitvā aññatarāya purāṇakuṭikāya",
  "atk-s0508a11:1364_4": "viharanto samaṇadhammaṁ acintetvā, ‘‘ayaṁ kuṭikā jiṇṇā, aññaṁ kuṭikaṁ kātuṁ vaṭṭatī’’ti",
  "atk-s0508a11:1364_5": "navakammavasena cittaṁ uppādesi. Tassa atthakāmā devatā saṁvegajananatthaṁ imaṁ uttānobhāsaṁ",
  "atk-s0508a11:1364_6": "gambhīratthaṁ ‘‘ayamāhu’’ti gāthamāha.",
  "atk-s0508a11:1365_0": "57. Tattha ayanti āsannapaccakkhavacanaṁ. Āhūti ahosīti attho. Gāthāsukhatthañhi",
  "atk-s0508a11:1365_1": "dīghaṁ katvā vuttaṁ. Purāṇiyāti purātanī addhagatā. Aññaṁ patthayase navaṁ kuṭinti",
  "atk-s0508a11:1365_2": "imissā kuṭiyā purāṇabhāvena jiṇṇatāya ito aññaṁ idāni nibbattanīyatāya navaṁ kuṭiṁ",
  "atk-s0508a11:1365_3": "patthayase patthesi āsīsasi. Sabbena sabbaṁ pana āsaṁ kuṭiyā virājaya purāṇiyaṁ viya",
  "atk-s0508a11:1365_4": "navāyampi kuṭiyaṁ āsaṁ taṇhaṁ apekkhaṁ virājehi, sabbaso tattha virattacitto hohi.",
  "atk-s0508a11:1365_5": "Kasmā? Yasmā dukkhā bhikkhu puna navā nāma kuṭi bhikkhu puna idāni nibbattiyamānā",
  "atk-s0508a11:1365_6": "dukkhāvahattā dukkhā, tasmā aññaṁ navaṁ dukkhaṁ anuppādento yathānibbattāyaṁ purāṇiyaṁyeva",
  "atk-s0508a11:1365_7": "kuṭiyaṁ ṭhatvā attanā katabbaṁ karohīti. Ayañhettha adhippāyo – tvaṁ, bhikkhu, ‘‘ayaṁ",
  "atk-s0508a11:1365_8": "purāṇī tiṇakuṭikā jiṇṇā’’ti aññaṁ navaṁ tiṇakuṭikaṁ kātuṁ icchasi, na samaṇadhammaṁ,",
  "atk-s0508a11:1365_9": "evaṁ icchanto pana bhāvanāya ananuyuñjanena punabbhavābhinibbattiyā anativattanato",
  "atk-s0508a11:1365_10": "āyatiṁ attabhāvakuṭimpi patthento kātuṁ icchantoyeva nāma hoti. Sā pana navā tiṇakuṭi",
  "atk-s0508a11:1365_11": "viya karaṇadukkhena tato bhiyyopi jarāmaraṇasokaparidevādidukkhasaṁsaṭṭhatāya dukkhā,",
  "atk-s0508a11:1365_12": "tasmā tiṇakuṭiyaṁ viya attabhāvakuṭiyaṁ āsaṁ apekkhaṁ virājaya sabbaso tattha virattacitto",
  "atk-s0508a11:1365_13": "hohi, evaṁ te vaṭṭadukkhaṁ na bhavissatīti. Devatāya ca vacanaṁ sutvā thero saṁvegajāto",
  "atk-s0508a11:1365_14": "vipassanaṁ paṭṭhapetvā ghaṭento vāyamanto nacirasseva arahatte patiṭṭhāsi. Tena vuttaṁ",
  "atk-s0508a11:1365_15": "apadāne (apa. thera 1.11.36-46) –",
  "atk-s0508a11:1366": "‘‘Padumuttarabuddhassa , lokajeṭṭhassa tādino;",
  "atk-s0508a11:1367": "Tiṇatthare nisinnassa, upasantassa tādino.",
  "atk-s0508a11:1368": "‘‘Naḷamālaṁ gahetvāna, bandhitvā bījaniṁ ahaṁ;",
  "atk-s0508a11:1369": "Buddhassa upanāmesiṁ, dvipadindassa tādino.",
  "atk-s0508a11:1370": "‘‘Paṭiggahetvā sabbaññū, bījaniṁ lokanāyako;",
  "atk-s0508a11:1371": "Mama saṅkappamaññāya, imaṁ gāthaṁ abhāsatha.",
  "atk-s0508a11:1372": "‘‘Yathā me kāyo nibbāti, pariḷāho na vijjati;",
  "atk-s0508a11:1373": "Tatheva tividhaggīhi, cittaṁ tava vimuccatu.",
  "atk-s0508a11:1374": "‘‘Sabbe devā samāgacchuṁ, ye keci vananissitā;",
  "atk-s0508a11:1375": "Sossāma buddhavacanaṁ, hāsayantañca dāyakaṁ.",
  "atk-s0508a11:1376": "‘‘Nisinno bhagavā tattha, devasaṅghapurakkhato;",
  "atk-s0508a11:1377": "Dāyakaṁ sampahaṁsento, imā gāthā abhāsatha.",
  "atk-s0508a11:1378": "‘‘Iminā bījanidānena, cittassa paṇidhīhi ca;",
  "atk-s0508a11:1379": "Subbato nāma nāmena, cakkavattī bhavissati.",
  "atk-s0508a11:1380": "‘‘Tena kammāvasesena, sukkamūlena codito;",
  "atk-s0508a11:1381": "Māluto nāma nāmena, cakkavattī bhavissati.",
  "atk-s0508a11:1382": "‘‘Iminā bījanidānena, sammānavipulena ca;",
  "atk-s0508a11:1383": "Kappasatasahassampi, duggatiṁ nupapajjati.",
  "atk-s0508a11:1384": "‘‘Tiṁsakappasahassamhi, subbatā aṭṭhatiṁsa te;",
  "atk-s0508a11:1385": "Ekūnatiṁsasahasse, aṭṭha mālutanāmakā.",
  "atk-s0508a11:1386": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1387_0": "Arahatte pana patiṭṭhito ‘‘ayaṁ me arahattappattiyā aṅkusabhūtā’’ti tameva gāthaṁ",
  "atk-s0508a11:1387_1": "paccudāhāsi. Sāyeva ca therassa aññābyākaraṇagāthā ahosi. Kuṭiovādena laddhavisesattā",
  "atk-s0508a11:1387_2": "cassa kuṭivihārītveva samaññā ahosīti.",
  "atk-s0508a11:1388": "Dutiyakuṭivihārittheragāthāvaṇṇanā niṭṭhitā.",
  "atk-s0508a11:1389": "8. Ramaṇīyakuṭikattheragāthāvaṇṇanā",
  "atk-s0508a11:1390_0": "Ramaṇīyāme kuṭikāti āyasmato ramaṇīyakuṭikattherassa gāthā. Kā uppatti? Sopi kira",
  "atk-s0508a11:1390_1": "padumuttarassa bhagavato kāle kusalabījaropanaṁ katvā devamanussesu saṁsaranto ito",
  "atk-s0508a11:1390_2": "aṭṭhārasakappasatamatthake atthadassissa bhagavato kāle kulagehe nibbattitvā viññutaṁ",
  "atk-s0508a11:1390_3": "patto buddhārahaṁ āsanaṁ bhagavato adāsi. Pupphehi ca bhagavantaṁ pūjetvā pañcapatiṭṭhitena",
  "atk-s0508a11:1390_4": "vanditvā padakkhiṇaṁ katvā pakkāmi. Sesaṁ añjanavaniyattherassa vatthumhi vuttasadisameva.",
  "atk-s0508a11:1390_5": "Ayaṁ pana viseso – ayaṁ kira vuttanayena pabbajitvā katapubbakicco vajjiraṭṭhe aññatarasmiṁ",
  "atk-s0508a11:1390_6": "gāmakāvāse kuṭikāyaṁ viharati, sā hoti kuṭikā abhirūpā dassanīyā pāsādikā suparikammakatabhittibhūmikā",
  "atk-s0508a11:1390_7": "ārāmapokkharaṇirāmaṇeyyādisampannā muttājālasadisavālikākiṇṇabhūmibhāgā therassa",
  "atk-s0508a11:1390_8": "ca vattasampannatāya susammaṭṭhaṅgaṇatādinā bhiyyosomattāya ramaṇīyatarā hutvā tiṭṭhati.",
  "atk-s0508a11:1390_9": "So tattha viharanto vipassanaṁ paṭṭhapetvā nacirasseva arahatte patiṭṭhāsi. Tena",
  "atk-s0508a11:1390_10": "vuttaṁ apadāne (apa. thera 1.11.47-52) –",
  "atk-s0508a11:1391": "‘‘Kānanaṁ vanamoggayha, appasaddaṁ nirākulaṁ;",
  "atk-s0508a11:1392": "Sīhāsanaṁ mayā dinnaṁ, atthadassissa tādino.",
  "atk-s0508a11:1393": "‘‘Mālāhatthaṁ gahetvāna, katvā ca naṁ padakkhiṇaṁ;",
  "atk-s0508a11:1394": "Satthāraṁ payirupāsitvā, pakkāmiṁ uttarāmukho.",
  "atk-s0508a11:1395": "‘‘Tena kammena dvipadinda, lokajeṭṭha narāsabha;",
  "atk-s0508a11:1396": "Sannibbāpemi attānaṁ, bhavā sabbe samūhatā.",
  "atk-s0508a11:1397": "‘‘Aṭṭhārasakappasate, yaṁ dānamadadiṁ tadā;",
  "atk-s0508a11:1398": "Duggatiṁ nābhijānāmi, sīhāsanassidaṁ phalaṁ.",
  "atk-s0508a11:1399": "‘‘Ito sattakappasate, sannibbāpakakhattiyo;",
  "atk-s0508a11:1400": "Sattaratanasampanno, cakkavattī mahabbalo.",
  "atk-s0508a11:1401": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1402_0": "Arahattaṁ pana patvā there tattha viharante kuṭikāya ramaṇīyabhāvato vihārapekkhakā",
  "atk-s0508a11:1402_1": "manussā tato tato āgantvā kuṭiṁ passanti . Athekadivasaṁ katipayā dhuttajātikā itthiyo",
  "atk-s0508a11:1402_2": "tattha gatā kuṭikāya ramaṇīyabhāvaṁ disvā, ‘‘ettha vasanto ayaṁ samaṇo siyā amhehi",
  "atk-s0508a11:1402_3": "ākaḍḍhanīyahadayo’’ti adhippāyena – ‘‘ramaṇīyaṁ vo, bhante, vasanaṭṭhānaṁ. Mayampi",
  "atk-s0508a11:1402_4": "ramaṇīyarūpā paṭhamayobbane ṭhitā’’ti vatvā itthikuttādīni dassetuṁ ārabhiṁsu. Thero",
  "atk-s0508a11:1402_5": "attano vītarāgabhāvaṁ pakāsento ‘‘ramaṇīyā me kuṭikā, saddhādeyyā manoramā’’ti gāthaṁ abhāsi.",
  "atk-s0508a11:1403_0": "58. Tattha ramaṇīyā me kuṭikāti ‘‘ramaṇīyā te, bhante, kuṭikā’’ti yaṁ tumhehi vuttaṁ,",
  "atk-s0508a11:1403_1": "taṁ saccaṁ. Ayaṁ mama vasanakuṭikā ramaṇīyā manuññarūpā, sā ca kho saddhādeyyā, ‘‘evarūpāya",
  "atk-s0508a11:1403_2": "manāpaṁ katvā pabbajitānaṁ dinnāya idaṁ nāma phalaṁ hotī’’ti kammaphalāni saddahitvā",
  "atk-s0508a11:1403_3": "saddhāya dhammacchandena dātabbattā saddhādeyyā, na dhanena nibbattitā. Sayañca tathādinnāni",
  "atk-s0508a11:1403_4": "saddhādeyyāni passantānaṁ paribhuñjantānañca mano rametīti manoramā. Saddhādeyyattā",
  "atk-s0508a11:1403_5": "eva hi manoramā, saddhādīhi deyyadhammaṁ sakkaccaṁ abhisaṅkharitvā denti, saddhādeyyañca",
  "atk-s0508a11:1403_6": "paribhuñjantā sappurisā dāyakassa avisaṁvādanatthampi payogāsayasampannā honti, na",
  "atk-s0508a11:1403_7": "tumhehi cintitākārena payogāsayavipannāti adhippāyo. Na me attho kumārīhīti yasmā",
  "atk-s0508a11:1403_8": "sabbaso kāmehi vinivattitamānaso ahaṁ, tasmā na me attho kumārīhi. Kappiyakārakakammavasenapi",
  "atk-s0508a11:1403_9": "hi mādisānaṁ itthīhi payojanaṁ nāma natthi, pageva rāgavasena, tasmā na me attho",
  "atk-s0508a11:1403_10": "kumārīhīti. Kumāriggahaṇañcettha upalakkhaṇaṁ daṭṭhabbaṁ. Mādisassa nāma santike",
  "atk-s0508a11:1403_11": "evaṁ paṭipajjāhīti ayuttakārinīhi yāva aparaddhañca tumhehi samānajjhāsayānaṁ purato",
  "atk-s0508a11:1403_12": "ayaṁ kiriyā sobheyyāti dassento āha ‘‘yesaṁ attho tahiṁ gacchatha nāriyo’’ti. Tattha",
  "atk-s0508a11:1403_13": "yesanti kāmesu avītarāgānaṁ. Atthoti payojanaṁ. Tahinti tattha tesaṁ santikaṁ. Nāriyoti",
  "atk-s0508a11:1403_14": "ālapanaṁ. Taṁ sutvā itthiyo maṅkubhūtā pattakkhandhā āgatamaggeneva gatā. Ettha ca",
  "atk-s0508a11:1403_15": "‘‘na me attho kumārīhī’’ti kāmehi anatthikabhāvavacaneneva therena arahattaṁ byākatanti daṭṭhabbaṁ.",
  "atk-s0508a11:1404": "Ramaṇīyakuṭikattheragāthāvaṇṇanā niṭṭhitā.",
  "atk-s0508a11:1405": "9. Kosalavihārittheragāthāvaṇṇanā",
  "atk-s0508a11:1406_0": "Saddhāyāhaṁpabbajitoti āyasmato kosalavihārittherassa gāthā. Kā uppatti? Ayampi kira",
  "atk-s0508a11:1406_1": "padumuttarassa bhagavato kāle kusalabījaṁ ropetvā taṁ taṁ puññaṁ akāsi. Sesaṁ añjanavaniyattheravatthusadisameva.",
  "atk-s0508a11:1406_2": "Ayaṁ pana viseso – ayaṁ kira vuttanayena pabbajitvā katapubbakicco kosalaraṭṭhe aññatarasmiṁ",
  "atk-s0508a11:1406_3": "gāme ekaṁ upāsakakulaṁ nissāya araññe viharati, taṁ so upāsako rukkhamūle vasantaṁ",
  "atk-s0508a11:1406_4": "disvā kuṭikaṁ kāretvā adāsi. Thero kuṭikāyaṁ viharanto āvāsasappāyena samādhānaṁ",
  "atk-s0508a11:1406_5": "labhitvā vipassanaṁ ussukkāpetvā nacirasseva arahattaṁ pāpuṇi. Tena vuttaṁ apadāne",
  "atk-s0508a11:1406_6": "(apa. thera 1.11.53-61) –",
  "atk-s0508a11:1407": "‘‘Himavantassāvidūre, vasāmi paṇṇasanthare;",
  "atk-s0508a11:1408": "Ghāsesu gedhamāpanno, seyyasīlo cahaṁ tadā.",
  "atk-s0508a11:1409": "‘‘Khaṇantālukalambāni , biḷālitakkalāni ca;",
  "atk-s0508a11:1410": "Kolaṁ bhallātakaṁ billaṁ, āhatvā paṭiyāditaṁ.",
  "atk-s0508a11:1411": "‘‘Padumuttaro lokavidū, āhutīnaṁ paṭiggaho;",
  "atk-s0508a11:1412": "Mama saṅkappamaññāya, āgacchi mama santikaṁ.",
  "atk-s0508a11:1413": "‘‘Upāgataṁ mahānāgaṁ, devadevaṁ narāsabhaṁ;",
  "atk-s0508a11:1414": "Biḷāliṁ paggahetvāna, pattamhi okiriṁ ahaṁ.",
  "atk-s0508a11:1415": "‘‘Paribhuñji mahāvīro, tosayanto mamaṁ tadā;",
  "atk-s0508a11:1416": "Paribhuñjitvāna sabbaññū, imaṁ gāthaṁ abhāsatha.",
  "atk-s0508a11:1417": "‘‘Sakaṁ cittaṁ pasādetvā, biḷāliṁ me adā tuvaṁ;",
  "atk-s0508a11:1418": "Kappānaṁ satasahassaṁ, duggatiṁ nupapajjasi.",
  "atk-s0508a11:1419": "‘‘Carimaṁ vattate mayhaṁ, bhavā sabbe samūhatā;",
  "atk-s0508a11:1420": "Dhāremi antimaṁ dehaṁ, sammāsambuddhasāsane.",
  "atk-s0508a11:1421": "‘‘Catupaññāsito kappe, sumekhaliya savhayo;",
  "atk-s0508a11:1422": "Sattaratanasampanno, cakkavattī mahabbalo.",
  "atk-s0508a11:1423": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1424": "Arahattaṁ pana patvā vimuttisukhappaṭisaṁvedanena uppannapītivegena udānento ‘‘saddhāyāhaṁ pabbajito’’ti gāthaṁ abhāsi.",
  "atk-s0508a11:1425_0": "59. Tattha saddhāyāti bhagavato vesāliṁ upagamane ānubhāvaṁ disvā, ‘‘ekantaniyyānikaṁ",
  "atk-s0508a11:1425_1": "idaṁ sāsanaṁ, tasmā addhā imāya paṭipattiyā jarāmaraṇato muccissāmī’’ti uppannasaddhāvasena",
  "atk-s0508a11:1425_2": "pabbajito pabbajjaṁ upagato. Araññe me kuṭikā katāti tassā pabbajjāya anurūpavasena",
  "atk-s0508a11:1425_3": "araññe vasato me kuṭikā katā, pabbajjānurūpaṁ āraññako hutvā vūpakaṭṭho viharāmīti",
  "atk-s0508a11:1425_4": "dasseti. Tenāha ‘‘appamatto ca ātāpī, sampajāno patissato’’ti. Araññavāsaladdhena",
  "atk-s0508a11:1425_5": "kāyavivekena jāgariyaṁ anuyuñjanto tattha satiyā avippavāsena appamatto, āraddhavīriyatāya",
  "atk-s0508a11:1425_6": "ātāpī, pubbabhāgiyasatisampajaññapāripūriyā vipassanaṁ vaḍḍhetvā arahattādhigamena",
  "atk-s0508a11:1425_7": "paññāsativepullappattiyā accantameva sampajāno patissato viharāmīti attho. Appamattabhāvādikittane",
  "atk-s0508a11:1425_8": "cassa idameva aññābyākaraṇaṁ ahosi kosalaraṭṭhe ciranivāsibhāvena pana kosalavihārīti samaññā jātāti.",
  "atk-s0508a11:1426": "Kosalavihārittheragāthāvaṇṇanā niṭṭhitā.",
  "atk-s0508a11:1427": "10. Sīvalittheragāthāvaṇṇanā",
  "atk-s0508a11:1428_0": "Teme ijjhiṁsu saṅkappāti āyasmato sīvalittherassa gāthā. Kā uppatti? Ayampi padumuttarassa",
  "atk-s0508a11:1428_1": "bhagavato kāle heṭṭhā vuttanayena vihāraṁ gantvā parisapariyante ṭhito dhammaṁ suṇanto",
  "atk-s0508a11:1428_2": "satthāraṁ ekaṁ bhikkhuṁ lābhīnaṁ aggaṭṭhāne ṭhapentaṁ disvā ‘‘mayāpi anāgate evarūpena",
  "atk-s0508a11:1428_3": "bhavituṁ vaṭṭatī’’ti dasabalaṁ nimantetvā sattāhaṁ satthu bhikkhusaṅghassa ca mahādānaṁ",
  "atk-s0508a11:1428_4": "datvā ‘‘bhagavā ahaṁ iminā adhikārakammena aññaṁ sampattiṁ na patthemi, anāgate pana",
  "atk-s0508a11:1428_5": "ekabuddhassa sāsane ahampi tumhehi so etadagge ṭhapitabhikkhu viya lābhīnaṁ aggo",
  "atk-s0508a11:1428_6": "bhaveyya’’nti patthanaṁ akāsi. Satthā anantarāyaṁ disvā – ‘‘ayaṁ te patthanā anāgate",
  "atk-s0508a11:1428_7": "gotamabuddhassa santike samijjhissatī’’ti byākaritvā pakkāmi. Sopi kulaputto yāvajīvaṁ",
  "atk-s0508a11:1428_8": "kusalaṁ katvā devamanussesu saṁsaranto vipassībuddhakāle bandhumatīnagarato avidūre",
  "atk-s0508a11:1428_9": "ekasmiṁ gāmake paṭisandhiṁ gaṇhi. Tasmiṁ samaye bandhumatīnagaravāsino raññā saddhiṁ",
  "atk-s0508a11:1428_10": "sākacchitvā dasabalassa dānaṁ denti. Te ekadivasaṁ sabbeva ekato hutvā dānaṁ dentā",
  "atk-s0508a11:1428_11": "‘‘kiṁ nu kho amhākaṁ dānamukhe natthī’’ti (a. ni. aṭṭha. 1.1.207) madhuñca guḷadadhiñca",
  "atk-s0508a11:1428_12": "na addasaṁsu. Te ‘‘yato kutoci āharissāmā’’ti janapadato nagarapavisanamagge purisaṁ",
  "atk-s0508a11:1428_13": "ṭhapesuṁ. Tadā esa kulaputto attano gāmato guḷadadhivārakaṁ gahetvā, ‘‘kiñcideva",
  "atk-s0508a11:1428_14": "āharissāmī’’ti nagaraṁ gacchanto, ‘‘mukhaṁ dhovitvā dhotahatthapādo pavisissāmī’’ti",
  "atk-s0508a11:1428_15": "phāsukaṭṭhānaṁ olokento naṅgalasīsamattaṁ nimmakkhikaṁ daṇḍakamadhuṁ disvā ‘‘puññena",
  "atk-s0508a11:1428_16": "me idaṁ uppanna’’nti gahetvā nagaraṁ pāvisi. Nāgarehi ṭhapitapuriso taṁ disvā, ‘‘bho",
  "atk-s0508a11:1428_17": "purisa, kassimaṁ āharasī’’ti pucchi. ‘‘Na kassaci, sāmi, vikkiṇituṁ pana me idaṁ",
  "atk-s0508a11:1428_18": "ābhata’’nti. ‘‘Tena hi, bho, idaṁ kahāpaṇaṁ gahetvā etaṁ madhuñca guḷadadhiñca dehī’’ti.",
  "atk-s0508a11:1428_19": "So cintesi – ‘‘idaṁ na bahumūlaṁ, ayañca ekappahāreneva bahuṁ deti, vīmaṁsituṁ vaṭṭatī’’ti.",
  "atk-s0508a11:1428_20": "Tato naṁ ‘‘nāhaṁ ekena kahāpaṇena demī’’ti āha. ‘‘Yadi evaṁ dve gahetvā dehī’’ti.",
  "atk-s0508a11:1428_21": "‘‘Dvīhipi na demī’’ti. Etenupāyena vaḍḍhetvā sahassaṁ pāpuṇi.",
  "atk-s0508a11:1429_0": "So cintesi – ‘‘ativaḍḍhituṁ na vaṭṭati, hotu tāva iminā kattabbakiccaṁ pucchissāmī’’ti.",
  "atk-s0508a11:1429_1": "Atha naṁ āha – ‘‘idaṁ na bahuṁ agghanakaṁ, tvañca bahuṁ desi, kena kammena idaṁ gaṇhāsī’’ti.",
  "atk-s0508a11:1429_2": "‘‘Idha, bho, nagaravāsino raññā saddhiṁ paṭivirujjhitvā vipassīdasabalassa dānaṁ",
  "atk-s0508a11:1429_3": "dentā idaṁ dvayaṁ dānamukhe apassantā pariyesanti, sace idaṁ dvayaṁ na labhissanti,",
  "atk-s0508a11:1429_4": "nāgarānaṁ parājayo bhavissati, tasmā sahassaṁ katvā gaṇhāmī’’ti. ‘‘Kiṁ panetaṁ nāgarānameva",
  "atk-s0508a11:1429_5": "vaṭṭati, aññesaṁ dātuṁ na vaṭṭatī’’ti. ‘‘Yassa kassaci dātuṁ avāritameta’’nti. ‘‘Atthi",
  "atk-s0508a11:1429_6": "pana koci nāgarānaṁ dāne ekadivasaṁ sahassaṁ dātā’’ti? ‘‘Natthi, sammā’’ti. ‘‘Imesaṁ",
  "atk-s0508a11:1429_7": "pana dvinnaṁ sahassagghanakabhāvaṁ jānāsī’’ti? ‘‘Āma, jānāmī’’ti. ‘‘Tena hi gaccha,",
  "atk-s0508a11:1429_8": "nāgarānaṁ ācikkha ‘eko puriso imāni dve mūlena na deti sahattheneva dātukāmo, tumhe",
  "atk-s0508a11:1429_9": "imesaṁ dvinnaṁ kāraṇā nibbitakkā hothā’ti, tvaṁ pana me imasmiṁ dānamukhe jeṭṭhakabhāvassa",
  "atk-s0508a11:1429_10": "kāyasakkhī hohī’’ti. So paribbayatthaṁ gahitamāsakena pañcakaṭukaṁ gahetvā cuṇṇaṁ",
  "atk-s0508a11:1429_11": "katvā dadhito kañjiyaṁ gahetvā tattha madhupaṭalaṁ pīḷetvā pañcakaṭukacuṇṇena yojetvā",
  "atk-s0508a11:1429_12": "ekasmiṁ paduminipatte pakkhipitvā taṁ saṁvidahitvā ādāya dasabalassa avidūraṭṭhāne",
  "atk-s0508a11:1429_13": "nisīdi mahājanena āhariyamānassa sakkārassa avidūre attano pattavāraṁ olokayamāno,",
  "atk-s0508a11:1429_14": "so okāsaṁ ñatvā satthu santikaṁ gantvā bhagavā ayaṁ uppannaduggatapaṇṇākāro, imaṁ",
  "atk-s0508a11:1429_15": "me anukampaṁ paṭicca paṭiggaṇhathāti. Satthā tassa anukampaṁ paṭicca catumahārājadattiyena",
  "atk-s0508a11:1429_16": "selamayapattena taṁ paṭiggahetvā yathā aṭṭhasaṭṭhiyā bhikkhusatasahassassa diyyamānaṁ",
  "atk-s0508a11:1429_17": "na khīyati, evaṁ adhiṭṭhāsi. So kulaputto niṭṭhitabhattakiccaṁ bhagavantaṁ abhivādetvā",
  "atk-s0508a11:1429_18": "ekamantaṁ ṭhito āha – ‘‘diṭṭho me, bhagavā, ajja bandhumatīnagaravāsikehi tumhākaṁ",
  "atk-s0508a11:1429_19": "sakkāro āhariyamāno, ahampi imassa kammassa nissandena nibbattanibbattabhave lābhaggayasaggappatto",
  "atk-s0508a11:1429_20": "bhaveyya’’nti (a. ni. aṭṭha. 1.1.207). Satthā, ‘‘evaṁ hotu, kulaputtā’’ti vatvā tassa",
  "atk-s0508a11:1429_21": "ca nagaravāsīnañca bhattānumodanaṁ katvā pakkāmi.",
  "atk-s0508a11:1430_0": "Sopi kulaputto yāvajīvaṁ kusalaṁ katvā devamanussesu saṁsaranto imasmiṁ buddhuppāde",
  "atk-s0508a11:1430_1": "suppavāsāya rājadhītāya kucchimhi paṭisandhiṁ gaṇhi. Paṭisandhiggahaṇato paṭṭhāya",
  "atk-s0508a11:1430_2": "sāyaṁ pātañca paṇṇākārasatāni sakaṭenādāya suppavāsāya upanīyanti. Atha naṁ puññavīmaṁsanatthaṁ",
  "atk-s0508a11:1430_3": "hatthena bījapacchiṁ phusāpenti. Ekekabījato salākasatampi salākasahassampi niggacchati.",
  "atk-s0508a11:1430_4": "Ekekakarīsakhette paṇṇāsampi saṭṭhipi sakaṭappamāṇāni uppajjanti. Koṭṭhe pūraṇakālepi",
  "atk-s0508a11:1430_5": "koṭṭhadvāraṁ hatthena phusāpenti. Rājadhītāya puññena gaṇhantānaṁ gahitagahitaṭṭhānaṁ",
  "atk-s0508a11:1430_6": "puna pūrati. Paripuṇṇabhattabhājanatopi ‘‘rājadhītāya puñña’’nti vatvā yassa kassaci",
  "atk-s0508a11:1430_7": "dentānaṁ yāva na ukkaḍḍhanti, na tāva bhattaṁ khīyati, dārake kucchigateyeva sattavassāni atikkamiṁsu.",
  "atk-s0508a11:1431_0": "Gabbhe pana paripakke sattāhaṁ mahādukkhaṁ anubhosi. Sā sāmikaṁ āmantetvā, ‘‘pure",
  "atk-s0508a11:1431_1": "maraṇā jīvamānāva dānaṁ dassāmī’’ti satthu santikaṁ pesesi – ‘‘gaccha, imaṁ pavattiṁ",
  "atk-s0508a11:1431_2": "satthu ārocetvā satthāraṁ nimantehi, yañca satthā vadeti, taṁ sādhukaṁ upalakkhetvā",
  "atk-s0508a11:1431_3": "āgantvā mayhaṁ kathehī’’ti. So gantvā tassā sāsanaṁ bhagavato ārocesi. Satthā, ‘‘sukhinī",
  "atk-s0508a11:1431_4": "hotu suppavāsā koliyadhītā arogā, arogaṁ puttaṁ vijāyatū’’ti (udā. 18) āha. Rājā",
  "atk-s0508a11:1431_5": "taṁ sutvā bhagavantaṁ abhivādetvā attano gāmābhimukho pāyāsi. Tassa pure āgamanāyeva",
  "atk-s0508a11:1431_6": "suppavāsāya kucchito dhamakaraṇā udakaṁ viya gabbho nikkhami, parivāretvā nisinnajano",
  "atk-s0508a11:1431_7": "assumukhova hasituṁ āraddho tuṭṭhapahaṭṭho mahājano rañño sāsanaṁ ārocetuṁ agamāsi.",
  "atk-s0508a11:1432_0": "Rājā tesaṁ āgamanaṁ disvāva, ‘‘dasabalena kathitakathā nipphannā bhavissati maññe’’ti",
  "atk-s0508a11:1432_1": "cintesi. So āgantvā satthu sāsanaṁ rājadhītāya ārocesi. Rājadhītā tayā nimantitaṁ",
  "atk-s0508a11:1432_2": "jīvitabhattameva maṅgalabhattaṁ bhavissati, gaccha sattāhaṁ dasabalaṁ nimantehīti.",
  "atk-s0508a11:1432_3": "Rājā tathā akāsi. Sattāhaṁ buddhappamukhassa saṅghassa mahādānaṁ pavattayiṁsu. Dārako",
  "atk-s0508a11:1432_4": "sabbesaṁ ñātīnaṁ santattaṁ cittaṁ nibbāpento jātoti sīvalidārakotvevassa nāmaṁ akaṁsu.",
  "atk-s0508a11:1432_5": "So sattavassāni gabbhe vasitattā jātakālato paṭṭhāya sabbakammakkhamo ahosi. Dhammasenāpati",
  "atk-s0508a11:1432_6": "sāriputto sattame divase tena saddhiṁ kathāsallāpaṁ akāsi. Satthāpi dhammapade gāthaṁ abhāsi –",
  "atk-s0508a11:1433": "‘‘Yomaṁ palipathaṁ duggaṁ, saṁsāraṁ mohamaccagā;",
  "atk-s0508a11:1434": "Tiṇṇo pāraṅgato jhāyī, anejo akathaṁkathī;",
  "atk-s0508a11:1435": "Anupādāya nibbuto, tamahaṁ brūmi brāhmaṇa’’nti. (dha. pa. 414);",
  "atk-s0508a11:1436_0": "Atha naṁ thero evamāha – ‘‘kiṁ pana tayā evarūpaṁ dukkharāsiṁ anubhavitvā pabbajituṁ",
  "atk-s0508a11:1436_1": "na vaṭṭatī’’ti? ‘‘Labhamāno pabbajeyyaṁ, bhante’’ti. Suppavāsā naṁ dārakaṁ therena",
  "atk-s0508a11:1436_2": "saddhiṁ kathentaṁ disvā ‘‘kiṁ nu kho me putto dhammasenāpatinā saddhiṁ kathetī’’ti",
  "atk-s0508a11:1436_3": "theraṁ upasaṅkamitvā pucchi – ‘‘mayhaṁ putto tumhehi saddhiṁ kiṁ katheti, bhante’’ti?",
  "atk-s0508a11:1436_4": "‘‘Attanā anubhūtaṁ gabbhavāsadukkhaṁ kathetvā, ‘tumhehi anuññāto pabbajissāmī’ti",
  "atk-s0508a11:1436_5": "vadatī’’ti. ‘‘Sādhu , bhante, pabbājetha na’’nti. Thero taṁ vihāraṁ netvā tacapañcakakammaṭṭhānaṁ",
  "atk-s0508a11:1436_6": "datvā pabbājento ‘‘sīvali, na tuyhaṁ aññena ovādena kammaṁ atthi, tayā satta vassāni",
  "atk-s0508a11:1436_7": "anubhūtadukkhameva paccavekkhāhī’’ti. ‘‘Bhante, pabbājanameva tumhākaṁ bhāro, yaṁ",
  "atk-s0508a11:1436_8": "pana mayā kātuṁ sakkā, tamahaṁ jānissāmī’’ti. So pana paṭhamakesavaṭṭiyā ohāraṇakkhaṇeyeva",
  "atk-s0508a11:1436_9": "sotāpattiphale patiṭṭhāsi, dutiyāya ohāraṇakkhaṇe sakadāgāmiphale, tatiyāya anāgāmiphale",
  "atk-s0508a11:1436_10": "sabbesaṁyeva pana kesānaṁ oropanañca arahattasacchikiriyā ca apacchā apurimā ahosi.",
  "atk-s0508a11:1436_11": "Tassa pabbajitadivasato paṭṭhāya bhikkhusaṅghassa cattāro paccayā yāvaticchakaṁ uppajjanti.",
  "atk-s0508a11:1436_12": "Evaṁ ettha vatthu samuṭṭhitaṁ.",
  "atk-s0508a11:1437_0": "Aparabhāge satthā sāvatthiṁ agamāsi. Thero satthāraṁ abhivādetvā, ‘‘bhante, mayhaṁ",
  "atk-s0508a11:1437_1": "puññaṁ vīmaṁsissāmi, pañca me bhikkhusatāni dethā’’ti āha. ‘‘Gaṇha sīvalī’’ti. So",
  "atk-s0508a11:1437_2": "pañcasate bhikkhū gahetvā himavantābhimukhaṁ gacchanto aṭavimaggaṁ gacchati, tassa",
  "atk-s0508a11:1437_3": "paṭhamaṁ diṭṭhanigrodhe adhivatthā devatā sattadivasāni dānaṁ adāsi. Iti so –",
  "atk-s0508a11:1438": "‘‘Nigrodhaṁ paṭhamaṁ passi, dutiyaṁ paṇḍavapabbataṁ;",
  "atk-s0508a11:1439": "Tatiyaṁ aciravatiyaṁ, catutthaṁ varasāgaraṁ.",
  "atk-s0508a11:1440": "‘‘Pañcamaṁ himavantaṁ so, chaṭṭhaṁ chaddantupāgami;",
  "atk-s0508a11:1441": "Sattamaṁ gandhamādanaṁ, aṭṭhamaṁ atha revata’’nti.",
  "atk-s0508a11:1442_0": "Sabbaṭṭhānesu satta satta divasāneva dānaṁ adaṁsu. Gandhamādanapabbate pana nāgadattadevarājā",
  "atk-s0508a11:1442_1": "nāma sattasu divasesu ekadivase khīrapiṇḍapātaṁ adāsi, ekadivase sappipiṇḍapātaṁ.",
  "atk-s0508a11:1442_2": "Bhikkhusaṅgho āha – ‘‘imassa devarañño neva dhenuyo duyhamānā paññāyanti, na dadhinimmathanaṁ",
  "atk-s0508a11:1442_3": ", kuto te devarāja idaṁ uppajjatī’’ti. ‘‘Bhante kassapadasabalassa kāle khīrasalākabhattadānassetaṁ",
  "atk-s0508a11:1442_4": "phala’’nti devarājā āha. Aparabhāge satthā khadiravaniyarevatassa paccuggamanaṁ aṭṭhuppattiṁ",
  "atk-s0508a11:1442_5": "katvā theraṁ attano sāsane lābhaggayasaggappattānaṁ aggaṭṭhāne ṭhapesi.",
  "atk-s0508a11:1443_0": "Evaṁ lābhaggayasaggappattassa pana imassa therassa arahattappattiṁ ekacce ācariyā",
  "atk-s0508a11:1443_1": "evaṁ vadanti – ‘‘heṭṭhā vuttanayena dhammasenāpatinā ovāde dinne yaṁ mayā kātuṁ sakkā,",
  "atk-s0508a11:1443_2": "tamahaṁ jānissāmīti pabbajitvā vipassanākammaṭṭhānaṁ gahetvā taṁ divasaṁyeva aññataraṁ",
  "atk-s0508a11:1443_3": "vivittaṁ kuṭikaṁ disvā taṁ pavisitvā mātukucchismiṁ satta vassāni attanā anubhūtaṁ",
  "atk-s0508a11:1443_4": "dukkhaṁ anussaritvā tadanusārena atītānāgate tassa avekkhantassa ādittā viya tayo",
  "atk-s0508a11:1443_5": "bhavā upaṭṭhahiṁsu. Ñāṇassa paripākaṁ gatattā vipassanāvīthiṁ otari, tāvadeva maggappaṭipāṭiyā",
  "atk-s0508a11:1443_6": "sabbepi āsave khepento arahattaṁ pāpuṇī’’ti. Ubhayathāpi therassa arahattappattiyeva",
  "atk-s0508a11:1443_7": "pakāsitā. Thero pana pabhinnapaṭisambhido chaḷabhiñño ahosi. Tena vuttaṁ apadāne",
  "atk-s0508a11:1443_8": "(apa. thera 1.12.31-39) –",
  "atk-s0508a11:1444": "‘‘Varuṇo nāma nāmena, devarājā ahaṁ tadā;",
  "atk-s0508a11:1445": "Upaṭṭhahesiṁ sambuddhaṁ, sayoggabalavāhano.",
  "atk-s0508a11:1446": "‘‘Nibbute lokanāthamhi, atthadassīnaruttame;",
  "atk-s0508a11:1447": "Tūriyaṁ sabbamādāya, agamaṁ bodhimuttamaṁ.",
  "atk-s0508a11:1448": "‘‘Vāditena ca naccena, sammatāḷasamāhito;",
  "atk-s0508a11:1449": "Sammukhā viya sambuddhaṁ, upaṭṭhiṁ bodhimuttamaṁ.",
  "atk-s0508a11:1450": "‘‘Upaṭṭhahitvā taṁ bodhiṁ, dharaṇīruhapādapaṁ;",
  "atk-s0508a11:1451": "Pallaṅkaṁ ābhujitvāna, tattha kālaṅkato ahaṁ.",
  "atk-s0508a11:1452": "‘‘Sakakammābhiraddhohaṁ, pasanno bodhimuttame;",
  "atk-s0508a11:1453": "Tena cittappasādena, nimmānaṁ upapajjahaṁ.",
  "atk-s0508a11:1454": "‘‘Saṭṭhitūriyasahassāni, parivārenti maṁ sadā;",
  "atk-s0508a11:1455": "Manussesu ca devesu, vattamānaṁ bhavābhave.",
  "atk-s0508a11:1456": "‘‘Tividhaggī nibbutā mayhaṁ, bhavā sabbe samūhatā;",
  "atk-s0508a11:1457": "Dhāremi antimaṁ dehaṁ, sammāsambuddhasāsane.",
  "atk-s0508a11:1458": "‘‘Subāhū nāma nāmena, catuttiṁsāsu khattiyā;",
  "atk-s0508a11:1459": "Sattaratanasampannā, pañcakappasate ito.",
  "atk-s0508a11:1460": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1461": "Arahattaṁ pana patvā vimuttisukhapaṭisaṁvedanena pītivegena udānento ‘‘te me ijjhiṁsu saṅkappā’’ti gāthaṁ abhāsi.",
  "atk-s0508a11:1462_0": "60. Tattha te me ijjhiṁsu saṅkappā, yadattho pāvisiṁ kuṭiṁ, vijjāvimuttiṁ paccesanti",
  "atk-s0508a11:1462_1": "ye pubbe mayā kāmasaṅkappādīnaṁ samucchedakarā nekkhammasaṅkappādayo abhipatthitāyeva",
  "atk-s0508a11:1462_2": "‘‘kadā nu khvāhaṁ tadāyatanaṁ upasampajja viharissāmi, yadariyā etarahi upasampajja",
  "atk-s0508a11:1462_3": "viharantī’’ti, vimuttādhippāyasaññitā vimuttiṁ uddissa saṅkappā manorathā abhiṇhaso",
  "atk-s0508a11:1462_4": "appamattā yadattho yaṁpayojano yesaṁ nipphādanatthaṁ kuṭiṁ suññāgāraṁ vipassituṁ",
  "atk-s0508a11:1462_5": "pāvisiṁ tisso vijjā phalavimuttiñca paccesanto, gavesanto te me ijjhiṁsu te sabbeva",
  "atk-s0508a11:1462_6": "idāni mayhaṁ ijjhiṁsu samijjhiṁsu, nipphannakusalasaṅkappo paripuṇṇamanoratho jātoti",
  "atk-s0508a11:1462_7": "attho. Tesaṁ samiddhabhāvaṁ dassetuṁ ‘‘mānānusayamujjaha’’nti vuttaṁ. Yasmā mānānusayamujjahaṁ",
  "atk-s0508a11:1462_8": "pajahiṁ samucchindiṁ, tasmā te me saṅkappā ijjhiṁsūti yojanā. Mānānusaye hi pahīne",
  "atk-s0508a11:1462_9": "appahīno nāma anusayo natthi, arahattañca adhigatameva hotīti mānānusayappahānaṁ",
  "atk-s0508a11:1462_10": "yathāvuttasaṅkappasamiddhiyā kāraṇaṁ katvā vuttaṁ.",
  "atk-s0508a11:1463": "Sīvalittheragāthāvaṇṇanā niṭṭhitā.",
  "atk-s0508a11:1464": "Chaṭṭhavaggavaṇṇanā niṭṭhitā.",
  "atk-s0508a11:1465": "7. Sattamavaggo",
  "atk-s0508a11:1466": "1. Vappattheragāthāvaṇṇanā",
  "atk-s0508a11:1467_0": "Passatipassoti āyasmato vappattherassa gāthā. Kā uppatti? So kira padumuttarassa",
  "atk-s0508a11:1467_1": "bhagavato kāle haṁsavatīnagare kulagehe nibbattitvā viññutaṁ patto ‘‘asuko ca asuko",
  "atk-s0508a11:1467_2": "ca thero satthu paṭhamaṁ dhammapaṭiggāhakā ahesu’’nti thomanaṁ sutvā bhagavantaṁ",
  "atk-s0508a11:1467_3": "upasaṅkamitvā patthanaṁ paṭṭhapesi – ‘‘ahampi bhagavā anāgate tādisassa sammāsambuddhassa",
  "atk-s0508a11:1467_4": "paṭhamaṁ dhammapaṭiggāhakānaṁ aññataro bhaveyya’’nti, satthu santike saraṇagamanañca",
  "atk-s0508a11:1467_5": "pavedesi. So yāvajīvaṁ puññāni katvā tato cuto devamanussesuyeva saṁsaranto imasmiṁ",
  "atk-s0508a11:1467_6": "buddhuppāde kapilavatthusmiṁ vāseṭṭhassa nāma brāhmaṇassa putto hutvā nibbatti, vappotissa",
  "atk-s0508a11:1467_7": "nāmaṁ ahosi. So asitena isinā ‘‘siddhatthakumāro sabbaññū bhavissatī’’ti byākato",
  "atk-s0508a11:1467_8": "koṇḍaññappamukhehi brāhmaṇaputtehi saddhiṁ gharāvāsaṁ pahāya tāpasapabbajjaṁ pabbajitvā",
  "atk-s0508a11:1467_9": "‘‘tasmiṁ sabbaññutaṁ patte tassa santike dhammaṁ sutvā amataṁ pāpuṇissāmī’’ti uruvelāyaṁ",
  "atk-s0508a11:1467_10": "viharantaṁ mahāsattaṁ chabbassāni padhānaṁ padahantaṁ upaṭṭhahitvā oḷārikāhāraparibhogena",
  "atk-s0508a11:1467_11": "nibbijjitvā isipatanaṁ gato. Abhisambujjhitvā satthārā sattasattāhāni vītināmetvā",
  "atk-s0508a11:1467_12": "isipatanaṁ gantvā dhammacakke pavattite pāṭipadadivase sotāpattiphale patiṭṭhito",
  "atk-s0508a11:1467_13": "pañcamiyaṁ pakkhassa aññāsikoṇḍaññādīhi saddhiṁ arahattaṁ pāpuṇi. Tena vuttaṁ apadāne",
  "atk-s0508a11:1467_14": "(apa. thera 1.12.20-30) –",
  "atk-s0508a11:1468": "‘‘Ubhinnaṁ devarājūnaṁ, saṅgāmo samupaṭṭhito;",
  "atk-s0508a11:1469": "Ahosi samupabyūḷho, mahāghoso avattatha.",
  "atk-s0508a11:1470": "‘‘Padumuttaro lokavidū, āhutīnaṁ paṭiggaho;",
  "atk-s0508a11:1471": "Antalikkhe ṭhito satthā, saṁvejesi mahājanaṁ.",
  "atk-s0508a11:1472": "‘‘Sabbe devā attamanā, nikkhittakavacāvudhā;",
  "atk-s0508a11:1473": "Sambuddhaṁ abhivādetvā, ekaggāsiṁsu tāvade.",
  "atk-s0508a11:1474": "‘‘Mayhaṁ saṅkappamaññāya, vācāsabhimudīrayi;",
  "atk-s0508a11:1475": "Anukampako lokavidū, nibbāpesi mahājanaṁ.",
  "atk-s0508a11:1476": "‘‘Paduṭṭhacitto manujo, ekapāṇaṁ viheṭhayaṁ;",
  "atk-s0508a11:1477": "Tena cittappadosena, apāyaṁ upapajjati.",
  "atk-s0508a11:1478": "‘‘Saṅgāmasīse nāgova, bahū pāṇe viheṭhayaṁ;",
  "atk-s0508a11:1479": "Nibbāpetha sakaṁ cittaṁ, mā haññittho punappunaṁ.",
  "atk-s0508a11:1480": "‘‘Dvinnampi yakkharājūnaṁ, senā sā vimhitā ahu;",
  "atk-s0508a11:1481": "Saraṇañca upāgacchuṁ, lokajeṭṭhaṁ sutādinaṁ.",
  "atk-s0508a11:1482": "‘‘Saññāpetvāna janataṁ, padamuddhari cakkhumā;",
  "atk-s0508a11:1483": "Pekkhamānova devehi, pakkāmi uttarāmukho.",
  "atk-s0508a11:1484": "‘‘Paṭhamaṁ saraṇaṁ gacchiṁ, dvipadindassa tādino;",
  "atk-s0508a11:1485": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:1486": "‘‘Mahādundubhināmā ca, soḷasāsuṁ rathesabhā;",
  "atk-s0508a11:1487": "Tiṁsakappasahassamhi, rājāno cakkavattino.",
  "atk-s0508a11:1488": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1489_0": "Arahattaṁ pana patvā attanā paṭiladdhasampattiṁ paccavekkhaṇamukhena satthu guṇamahantataṁ",
  "atk-s0508a11:1489_1": "paccavekkhitvā ‘‘īdisaṁ nāma satthāraṁ bāhulikādivādena samudācarimha. Aho puthujjanabhāvo",
  "atk-s0508a11:1489_2": "nāma andhakaraṇo acakkhukaraṇo ariyabhāvoyeva cakkhukaraṇo’’ti dassento ‘‘passati",
  "atk-s0508a11:1489_3": "passo’’ti gāthaṁ abhāsi.",
  "atk-s0508a11:1490_0": "61. Tattha passati passoti passati sammādiṭṭhiyā dhamme aviparītaṁ jānāti bujjhatīti",
  "atk-s0508a11:1490_1": "passo, dassanasampanno ariyo, so passantaṁ aviparītadassāviṁ ‘‘ayaṁ aviparītadassāvī’’ti",
  "atk-s0508a11:1490_2": "passati paññācakkhunā dhammādhammaṁ yathāsabhāvato jānāti. Na kevalaṁ passantameva,",
  "atk-s0508a11:1490_3": "atha kho apassantañca passati, yo paññācakkhuvirahito dhamme yathāsabhāvato na passati,",
  "atk-s0508a11:1490_4": "tampi apassantaṁ puthujjanaṁ ‘‘andho vatāyaṁ bhavaṁ acakkhuko’’ti attano paññācakkhunā",
  "atk-s0508a11:1490_5": "passati. Apassanto apassantaṁ, passantañca na passatīti apassanto paññācakkhurahito",
  "atk-s0508a11:1490_6": "andhabālo tādisaṁ andhabālaṁ ayaṁ dhammādhammaṁ yathāsabhāvato na passatīti yathā",
  "atk-s0508a11:1490_7": "apassantaṁ na passati na jānāti, evaṁ attano paññācakkhunā dhammādhammaṁ yathāsabhāvato",
  "atk-s0508a11:1490_8": "passantañca paṇḍitaṁ ‘‘ayaṁ evaṁvidho’’ti na passati na jānāti, tasmā ahampi pubbe",
  "atk-s0508a11:1490_9": "dassanarahito sakalaṁ ñeyyaṁ hatthāmalakaṁ viya passantaṁ bhagavantaṁ apassantampi",
  "atk-s0508a11:1490_10": "pūraṇādiṁ yathāsabhāvato na passiṁ, idāni pana buddhānubhāvena sampanno ubhayepi",
  "atk-s0508a11:1490_11": "yathāsabhāvato passāmīti sevitabbāsevitabbesu attano aviparītapaṭipattiṁ dasseti.",
  "atk-s0508a11:1491": "Vappattheragāthāvaṇṇanā niṭṭhitā.",
  "atk-s0508a11:1492": "2. Vajjiputtattheragāthāvaṇṇanā",
  "atk-s0508a11:1493_0": "Ekakāmayaṁ araññeti āyasmato vajjiputtattherassa gāthā. Kā uppatti? Ayampi purimabuddhesu",
  "atk-s0508a11:1493_1": "katādhikāro tattha tattha bhave vivaṭṭūpanissayaṁ puññaṁ upacinanto ito ekanavute",
  "atk-s0508a11:1493_2": "kappe vipassissa bhagavato kāle kulagehe nibbattitvā viññutaṁ patto ekadivasaṁ vipassiṁ",
  "atk-s0508a11:1493_3": "bhagavantaṁ disvā pasannamānaso nāgapupphakesarehi pūjaṁ akāsi. So tena puññakammena",
  "atk-s0508a11:1493_4": "devamanussesu saṁsaranto imasmiṁ buddhuppāde amaccakule nibbatti, vajjiputtotissa",
  "atk-s0508a11:1493_5": "nāmaṁ ahosi. So bhagavato vesāligamane buddhānubhāvaṁ disvā paṭiladdhasaddho pabbajitvā",
  "atk-s0508a11:1493_6": "katapubbakicco kammaṭṭhānaṁ gahetvā vesāliyā avidūre aññatarasmiṁ vanasaṇḍe viharati.",
  "atk-s0508a11:1493_7": "Tena ca samayena vesāliyaṁ ussavo ahosi. Tattha tattha naccagītavāditaṁ pavattati,",
  "atk-s0508a11:1493_8": "mahājano haṭṭhatuṭṭho ussavasampattiṁ paccanubhoti, taṁ sutvā so bhikkhu ayoniso",
  "atk-s0508a11:1493_9": "ummujjanto vivekaṁ vajjamāno kammaṭṭhānaṁ vissajjetvā attano anabhiratiṁ pakāsento –",
  "atk-s0508a11:1494": "‘‘Ekakā mayaṁ araññe viharāma, apaviddhaṁva vanasmiṁ dārukaṁ;",
  "atk-s0508a11:1495": "Etādisikāya rattiyā, ko su nāma amhehi pāpiyo’’ti. – gāthamāha;",
  "atk-s0508a11:1496_0": "Taṁ sutvā vanasaṇḍe adhivatthā devatā taṁ bhikkhuṁ anukampamānā ‘‘yadipi, tvaṁ bhikkhu,",
  "atk-s0508a11:1496_1": "araññavāsaṁ hīḷento vadasi, vivekakāmā pana viddasuno taṁ bahu maññantiyevā’’ti imamatthaṁ dassentī –",
  "atk-s0508a11:1497": "‘‘Ekako tvaṁ araññe viharasi, apaviddhaṁva vanasmiṁ dārukaṁ;",
  "atk-s0508a11:1498": "Tassa te bahukā pihayanti, nerayikā viya saggagāmina’’nti. –",
  "atk-s0508a11:1499_0": "Gāthaṁ vatvā, ‘‘kathañhi nāma tvaṁ, bhikkhu, niyyānike sammāsambuddhassa sāsane pabbajitvā",
  "atk-s0508a11:1499_1": "aniyyānikaṁ vitakkaṁ vitakkessasī’’ti santajjentī saṁvejesi . Evaṁ so bhikkhu tāya",
  "atk-s0508a11:1499_2": "devatāya saṁvejito kasābhihato viya bhadro assājānīyo vipassanāvīthiṁ otaritvā nacirasseva",
  "atk-s0508a11:1499_3": "vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.11.62-66) –",
  "atk-s0508a11:1500": "‘‘Suvaṇṇavaṇṇaṁ sambuddhaṁ, sataraṁsiṁva bhāṇumaṁ;",
  "atk-s0508a11:1501": "Obhāsentaṁ disā sabbā, uḷurājaṁva pūritaṁ.",
  "atk-s0508a11:1502": "‘‘Purakkhataṁ sāvakehi, sāgareheva medaniṁ;",
  "atk-s0508a11:1503": "Nāgaṁ paggayha reṇūhi, vipassissābhiropayiṁ.",
  "atk-s0508a11:1504": "‘‘Ekanavutito kappe, yaṁ reṇumabhiropayiṁ;",
  "atk-s0508a11:1505": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1506": "‘‘Paṇṇatālīsito kappe, reṇu nāmāsi khattiyo;",
  "atk-s0508a11:1507": "Sattaratanasampanno, cakkavattī mahabbalo.",
  "atk-s0508a11:1508": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1509": "Arahattaṁ pana patvā ‘‘ayaṁ me arahattappattiyā aṅkuso jāto’’ti attano devatāya ca vuttanayaṁ saṁkaḍḍhitvā –",
  "atk-s0508a11:1510": "62.",
  "atk-s0508a11:1511": " ‘‘Ekakā mayaṁ araññe viharāma, apaviddhaṁva vanasmiṁ dārukaṁ;",
  "atk-s0508a11:1512": "Tassa me bahukā pihayanti, nerayikā viya saggagāmina’’nti. –",
  "atk-s0508a11:1513": "Gāthaṁ abhāsi.",
  "atk-s0508a11:1514_0": "Tassattho – anapekkhabhāvena vane chaḍḍitadārukkhaṇḍaṁ viya yadipi mayaṁ ekakā ekākino",
  "atk-s0508a11:1514_1": "asahāyā imasmiṁ araññe viharāma, evaṁ viharato pana tassa me bahukā pihayanti maṁ",
  "atk-s0508a11:1514_2": "bahū atthakāmarūpā kulaputtā abhipatthenti, ‘‘aho vatassa mayampi vajjiputtatthero",
  "atk-s0508a11:1514_3": "viya gharabandhanaṁ pahāya araññe vihareyyāmā’’ti. Yathā kiṁ? Nerayikā viya saggagāminaṁ,",
  "atk-s0508a11:1514_4": "yathā nāma nerayikā attano pāpakammena niraye nibbattasattā saggagāmīnaṁ saggūpagāmīnaṁ",
  "atk-s0508a11:1514_5": "pihayanti – ‘‘aho vata mayampi nirayadukkhaṁ pahāya saggasukhaṁ paccanubhaveyyāmā’’ti",
  "atk-s0508a11:1514_6": "evaṁsampadamidanti attho. Ettha ca attani garubahuvacanappayogassa icchitabbattā",
  "atk-s0508a11:1514_7": "‘‘ekakā mayaṁ viharāmā’’ti puna tassa atthassa ekattaṁ sandhāya ‘‘tassa me’’ti ekavacanappayogo",
  "atk-s0508a11:1514_8": "kato. ‘‘Tassa me’’, ‘‘saggagāmina’’nti ca ubhayampi ‘pihayantī’ti padaṁ apekkhitvā",
  "atk-s0508a11:1514_9": "upayogatthe sampadānaniddeso daṭṭhabbo. Taṁ abhipatthentīti ca tādise araññavāsādiguṇe",
  "atk-s0508a11:1514_10": "abhipatthentā nāma hontīti katvā vuttaṁ. Tassa meti vā tassa mama santike guṇeti adhippāyo.",
  "atk-s0508a11:1515": "Vajjiputtattheragāthāvaṇṇanā niṭṭhitā.",
  "atk-s0508a11:1516": "3. Pakkhattheragāthāvaṇṇanā",
  "atk-s0508a11:1517_0": "Cutāpatantīti āyasmato pakkhattherassa gāthā. Kā uppatti? Sopi purimabuddhesu katādhikāro",
  "atk-s0508a11:1517_1": "tattha tattha bhave puññāni karonto ito ekanavute kappe yakkhasenāpati hutvā vipassiṁ",
  "atk-s0508a11:1517_2": "bhagavantaṁ disvā pasannamānaso dibbavatthena pūjaṁ akāsi. So tena puññakammena devamanussesu",
  "atk-s0508a11:1517_3": "saṁsaranto imasmiṁ buddhuppāde sakkesu devadahanigame sākiyarājakule nibbatti, ‘‘sammodakumāro’’tissa",
  "atk-s0508a11:1517_4": "nāmaṁ ahosi. Athassa daharakāle vātarogena pādā na vahiṁsu. So katipayaṁ kālaṁ pīṭhasappī",
  "atk-s0508a11:1517_5": "viya vicari. Tenassa pakkhoti samaññā jātā. Pacchā arogakālepi tatheva naṁ sañjānanti,",
  "atk-s0508a11:1517_6": "so bhagavato ñātisamāgame pāṭihāriyaṁ disvā paṭiladdhasaddho pabbajitvā katapubbakicco",
  "atk-s0508a11:1517_7": "kammaṭṭhānaṁ gahetvā araññe viharati. Athekadivasaṁ gāmaṁ piṇḍāya pavisituṁ gacchanto",
  "atk-s0508a11:1517_8": "antarāmagge aññatarasmiṁ rukkhamūle nisīdi. Tasmiñca samaye aññataro kulalo maṁsapesiṁ",
  "atk-s0508a11:1517_9": "ādāya ākāsena gacchati, taṁ bahū kulalā anupatitvā pātesuṁ. Pātitaṁ maṁsapesiṁ eko",
  "atk-s0508a11:1517_10": "kulalo aggahesi. Taṁ añño acchinditvā gaṇhi, taṁ disvā thero ‘‘yathāyaṁ maṁsapesi,",
  "atk-s0508a11:1517_11": "evaṁ kāmā nāma bahusādhāraṇā bahudukkhā bahupāyāsā’’ti – kāmesu ādīnavaṁ nekkhamme",
  "atk-s0508a11:1517_12": "ca ānisaṁsaṁ paccavekkhitvā vipassanaṁ paṭṭhapetvā ‘‘anicca’’ntiādinā manasikaronto",
  "atk-s0508a11:1517_13": "piṇḍāya caritvā katabhattakicco divāṭṭhāne nisīditvā vipassanaṁ vaḍḍhetvā arahattaṁ",
  "atk-s0508a11:1517_14": "pāpuṇi. Tena vuttaṁ apadāne (apa. thera 1.12.1-10) –",
  "atk-s0508a11:1518": "‘‘Vipassī nāma bhagavā, lokajeṭṭho narāsabho;",
  "atk-s0508a11:1519": "Aṭṭhasaṭṭhisahassehi, pāvisi bandhumaṁ tadā.",
  "atk-s0508a11:1520": "‘‘Nagarā abhinikkhamma, agamaṁ dīpacetiyaṁ;",
  "atk-s0508a11:1521": "Addasaṁ virajaṁ buddhaṁ, āhutīnaṁ paṭiggahaṁ.",
  "atk-s0508a11:1522": "‘‘Cullāsītisahassāni, yakkhā mayhaṁ upantike;",
  "atk-s0508a11:1523": "Upaṭṭhahanti sakkaccaṁ, indaṁva tidasā gaṇā.",
  "atk-s0508a11:1524": "‘‘Bhavanā abhinikkhamma, dussaṁ paggayhahaṁ tadā;",
  "atk-s0508a11:1525": "Sirasā abhivādesiṁ, tañcādāsiṁ mahesino.",
  "atk-s0508a11:1526": "‘‘Aho buddho aho dhammo, aho no satthu sampadā;",
  "atk-s0508a11:1527": "Buddhassa ānubhāvena, vasudhāyaṁ pakampatha.",
  "atk-s0508a11:1528": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:1529": "Buddhe cittaṁ pasādemi, dvipadindamhi tādine.",
  "atk-s0508a11:1530": "‘‘Sohaṁ cittaṁ pasādetvā, dussaṁ datvāna satthuno;",
  "atk-s0508a11:1531": "Saraṇañca upāgacchiṁ, sāmacco saparijjano.",
  "atk-s0508a11:1532": "‘‘Ekanavutito kappe, yaṁ kammamakariṁ tadā;",
  "atk-s0508a11:1533": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1534": "‘‘Ito pannarase kappe, soḷasāsuṁ suvāhanā;",
  "atk-s0508a11:1535": "Sattaratanasampanno, cakkavattī mahabbalā.",
  "atk-s0508a11:1536": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1537": "Arahattaṁ pana patvā yadeva saṁvegavatthuṁ aṅkusaṁ katvā vipassanaṁ vaḍḍhetvā aññā adhigatā, tassa saṁkittanamukhena aññaṁ byākaronto ‘‘cutā patantī’’ti gāthaṁ abhāsi.",
  "atk-s0508a11:1538_0": "63. Tattha cutāti bhaṭṭhā. Patantīti anupatanti. Patitāti cavanavasena bhūmiyaṁ patitā,",
  "atk-s0508a11:1538_1": "ākāse vā sampatanavasena patitā. Giddhāti gedhaṁ āpannā . Punarāgatāti punadeva upagatā.",
  "atk-s0508a11:1538_2": "Ca-saddo sabbattha yojetabbo. Idaṁ vuttaṁ hoti – patanti anupatanti ca idha kulalā,",
  "atk-s0508a11:1538_3": "itarassa mukhato cutā ca maṁsapesi, cutā pana sā bhūmiyaṁ patitā ca, giddhā gedhaṁ",
  "atk-s0508a11:1538_4": "āpannā sabbeva kulalā punarāgatā. Yathā cime kulalā, evaṁ saṁsāre paribbhamantā sattā",
  "atk-s0508a11:1538_5": "ye kusaladhammato cutā, te patanti nirayādīsu, evaṁ patitā ca, sampattibhave ṭhitā",
  "atk-s0508a11:1538_6": "tattha kāmasukhānuyogavasena kāmabhave rūpārūpabhavesu ca bhavanikantivasena giddhā",
  "atk-s0508a11:1538_7": "ca punarāgatā bhavato aparimuttattā tena tena bhavagāminā kammena taṁ taṁ bhavasaññitaṁ",
  "atk-s0508a11:1538_8": "dukkhaṁ āgatā eva, evaṁbhūtā ime sattā. Mayā pana kataṁ kiccaṁ pariññādibhedaṁ soḷasavidhampi",
  "atk-s0508a11:1538_9": "kiccaṁ kataṁ, na dāni taṁ kātabbaṁ atthi. Rataṁ rammaṁ ramitabbaṁ ariyehi sabbasaṅkhatavinissaṭaṁ",
  "atk-s0508a11:1538_10": "nibbānaṁ rataṁ abhirataṁ rammaṁ. Tena ca sukhenanvāgataṁ sukhaṁ phalasamāpattisukhena",
  "atk-s0508a11:1538_11": "anuāgataṁ upagataṁ accantasukhaṁ nibbānaṁ, sukhena vā sukhāpaṭipadābhūtena vipassanāsukhena",
  "atk-s0508a11:1538_12": "maggasukhena ca anvāgataṁ phalasukhaṁ nibbānasukhañcāti attho veditabbo.",
  "atk-s0508a11:1539": "Pakkhattheragāthāvaṇṇanā niṭṭhitā.",
  "atk-s0508a11:1540": "4. Vimalakoṇḍaññattheragāthāvaṇṇanā",
  "atk-s0508a11:1541_0": "Dumavhayāya uppannoti vimalakoṇḍaññattherassa gāthā. Kā uppatti? Ayampi purimabuddhesu",
  "atk-s0508a11:1541_1": "katādhikāro tattha tattha bhave vivaṭṭūpanissayaṁ puññaṁ upacinanto ito ekanavute",
  "atk-s0508a11:1541_2": "kappe vipassissa bhagavato kāle vibhavasampanne kule nibbattitvā viññutaṁ patto ekadivasaṁ",
  "atk-s0508a11:1541_3": "vipassiṁ bhagavantaṁ mahatiyā parisāya parivutaṁ dhammaṁ desentaṁ disvā pasannamānaso",
  "atk-s0508a11:1541_4": "catūhi suvaṇṇapupphehi pūjesi. Bhagavā tassa pasādasaṁvaḍḍhanatthaṁ tathārūpaṁ iddhābhisaṅkhāraṁ",
  "atk-s0508a11:1541_5": "abhisaṅkhāresi, yathā suvaṇṇābhā sakalaṁ taṁ padesaṁ ottharati. Taṁ disvā bhiyyosomattāya",
  "atk-s0508a11:1541_6": "pasannamānaso hutvā bhagavantaṁ vanditvā taṁ nimittaṁ gahetvā attano gehaṁ gantvā",
  "atk-s0508a11:1541_7": "buddhārammaṇaṁ pītiṁ avijahanto kenaci rogena kālaṁ katvā tusitesu upapanno aparāparaṁ",
  "atk-s0508a11:1541_8": "puññāni katvā devamanussesu saṁsaranto imasmiṁ buddhuppāde rājānaṁ bimbisāraṁ paṭicca",
  "atk-s0508a11:1541_9": "ambapāliyā kucchimhi paṭisandhiṁ gaṇhi. Rājā hi bimbisāro taruṇakāle ambapāliyā rūpasampattiṁ",
  "atk-s0508a11:1541_10": "sutvā sañjātābhilāso katipayamanussaparivāro aññātakavesena vesāliṁ gantvā ekarattiṁ",
  "atk-s0508a11:1541_11": "tāya saṁvāsaṁ kappesi. Tadā ayaṁ tassā kucchimhi paṭisandhiṁ aggahesi. Sā ca gabbhassa",
  "atk-s0508a11:1541_12": "patiṭṭhitabhāvaṁ tassa ārocesi. Rājāpi attānaṁ jānāpetvā dātabbayuttakaṁ datvā pakkāmi.",
  "atk-s0508a11:1541_13": "Sā gabbhassa paripākamanvāya puttaṁ vijāyi, ‘‘vimalo’’tissa nāmaṁ ahosi, pacchā vimalakoṇḍaññoti",
  "atk-s0508a11:1541_14": "paññāyittha. So vayappatto bhagavato vesāligamane buddhānubhāvaṁ disvā pasannamānaso",
  "atk-s0508a11:1541_15": "pabbajitvā katapubbakicco vipassanaṁ paṭṭhapetvā nacirasseva arahattaṁ pāpuṇi. Tena",
  "atk-s0508a11:1541_16": "vuttaṁ apadāne (apa. thera 1.12.40-48) –",
  "atk-s0508a11:1542": "‘‘Vipassī nāma bhagavā, lokajeṭṭho narāsabho;",
  "atk-s0508a11:1543": "Nisinno janakāyassa, desesi amataṁ padaṁ.",
  "atk-s0508a11:1544": "‘‘Tassāhaṁ dhammaṁ sutvāna, dvipadinnassa tādino;",
  "atk-s0508a11:1545": "Soṇṇapupphāni cattāri, buddhassa abhiropayiṁ.",
  "atk-s0508a11:1546": "‘‘Suvaṇṇacchadanaṁ āsi, yāvatā parisā tadā;",
  "atk-s0508a11:1547": "Buddhābhā ca suvaṇṇābhā, āloko vipulo ahu.",
  "atk-s0508a11:1548": "‘‘Udaggacitto sumano, vedajāto katañjalī;",
  "atk-s0508a11:1549": "Vittisañjanano tesaṁ, diṭṭhadhammasukhāvaho.",
  "atk-s0508a11:1550": "‘‘Āyācitvāna sambuddhaṁ, vanditvāna ca subbataṁ;",
  "atk-s0508a11:1551": "Pāmojjaṁ janayitvāna, sakaṁ bhavanupāgamiṁ.",
  "atk-s0508a11:1552": "‘‘Bhavane upaviṭṭhohaṁ, buddhaseṭṭhaṁ anussariṁ;",
  "atk-s0508a11:1553": "Tena cittappasādena, tusitaṁ upapajjahaṁ.",
  "atk-s0508a11:1554": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1555": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1556": "‘‘Soḷasāsiṁsu rājāno, nemisammatanāmakā;",
  "atk-s0508a11:1557": "Tetālīse ito kappe, cakkavattī mahabbalā.",
  "atk-s0508a11:1558": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1559": "Arahattaṁ pana patvā aññāpadesena aññaṁ byākaronto ‘‘dumavhayāyā’’ti gāthaṁ abhāsi.",
  "atk-s0508a11:1560_0": "64. Tattha dumavhayāyāti dumena ambena avhātabbāya, ambapāliyāti attho. Ādhāre cetaṁ",
  "atk-s0508a11:1560_1": "bhummavacanaṁ. Uppannoti tassā kucchiyaṁ uppanno uppajjamāno ca. Jāto paṇḍaraketunāti",
  "atk-s0508a11:1560_2": "dhavalavatthadhajattā ‘‘paṇḍaraketū’’ti paññātena bimbisāraraññā hetubhūtena jāto,",
  "atk-s0508a11:1560_3": "taṁ paṭicca nibbattoti attho. Uppannoti vā paṭhamābhinibbattidassanaṁ. Tato hi jātoti",
  "atk-s0508a11:1560_4": "abhijātidassanaṁ. Vijāyanakālato paṭṭhāya hi loke jātavohāro. Ettha ca ‘‘dumavhayāya",
  "atk-s0508a11:1560_5": "uppanno’’ti iminā attukkaṁsanabhāvaṁ apaneti, anekapatiputtānampi visesādhigamasambhavañca",
  "atk-s0508a11:1560_6": "dīpeti. ‘‘Jāto paṇḍaraketunā’’ti iminā viññātapitikadassanena paravambhanaṁ apaneti.",
  "atk-s0508a11:1560_7": "Ketuhāti mānappahāyī. Māno hi uṇṇatilakkhaṇattā ketu viyāti ketu. Tathā hi so ‘‘ketukamyatāpaccupaṭṭhāno’’ti",
  "atk-s0508a11:1560_8": "vuccati. Ketunāyevāti paññāya eva. Paññā hi anavajjadhammesu accuggataṭṭhena mārasenappamaddanena",
  "atk-s0508a11:1560_9": "pubbaṅgamaṭṭhena ca ariyānaṁ dhajā nāma. Tenāha ‘‘dhammo hi isinaṁ dhajo’’ti (saṁ.",
  "atk-s0508a11:1560_10": "ni. 2.241; a. ni. 4.48; jā. 2.21.494). Mahāketuṁ padhaṁsayīti mahāvisayatāya mahantā,",
  "atk-s0508a11:1560_11": "seyyamānajātimānādibhedato bahavo ca mānappakārā, itare ca kilesadhammā samussitaṭṭhena",
  "atk-s0508a11:1560_12": "ketu etassāti mahāketu māro pāpimā. Taṁ balavidhamanavisayātikkamanavasena abhibhavi",
  "atk-s0508a11:1560_13": "nibbisevanaṁ akāsīti. ‘‘Mahāketuṁ padhaṁsayī’’ti attānaṁ paraṁ viya dassento aññāpadesena arahattaṁ byākāsi.",
  "atk-s0508a11:1561": "Vimalakoṇḍaññattheragāthāvaṇṇanā niṭṭhitā.",
  "atk-s0508a11:1562": "5. Ukkhepakatavacchattheragāthāvaṇṇanā",
  "atk-s0508a11:1563_0": "Ukkhepakatavacchassāti āyasmato ukkhepakatavacchattherassa gāthā. Kā uppatti? Sopi",
  "atk-s0508a11:1563_1": "kira purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto",
  "atk-s0508a11:1563_2": "ito catunavute kappe siddhatthassa bhagavato kāle kulagehe nibbattitvā viññutaṁ patto",
  "atk-s0508a11:1563_3": "satthāraṁ uddissa māḷaṁ karontassa pūgassa ekatthambhaṁ alabhantassa thambhaṁ datvā",
  "atk-s0508a11:1563_4": "sahāyakiccaṁ akāsi. So tena puññakammena devaloke nibbattitvā aparāparaṁ puññāni",
  "atk-s0508a11:1563_5": "katvā devamanussesu saṁsaranto imasmiṁ buddhuppāde sāvatthiyaṁ aññatarassa brāhmaṇassa",
  "atk-s0508a11:1563_6": "putto hutvā nibbatti, vacchotissa gottato āgatanāmaṁ. So satthu santike dhammaṁ sutvā",
  "atk-s0508a11:1563_7": "paṭiladdhasaddho pabbajitvā kosalaraṭṭhe gāmakāvāse vasanto āgatāgatānaṁ bhikkhūnaṁ",
  "atk-s0508a11:1563_8": "santike dhammaṁ pariyāpuṇāti. ‘‘Ayaṁ vinayo idaṁ suttantaṁ ayaṁ abhidhammo’’ti pana",
  "atk-s0508a11:1563_9": "paricchedaṁ na jānāti. Athekadivasaṁ āyasmantaṁ dhammasenāpatiṁ pucchitvā yathāparicchedaṁ",
  "atk-s0508a11:1563_10": "sabbaṁ sallakkhesi. Dhammasaṅgītiyā pubbepi piṭakādisamaññā pariyattisaddhamme vavatthitā",
  "atk-s0508a11:1563_11": "eva, yato bhikkhūnaṁ vinayadharādivohāro. So tepiṭakaṁ buddhavacanaṁ uggaṇhanto paripucchanto",
  "atk-s0508a11:1563_12": "tattha vutte rūpārūpadhamme sallakkhetvā vipassanaṁ paṭṭhapetvā sammasanto nacirasseva",
  "atk-s0508a11:1563_13": "arahattaṁ pāpuṇi. Tena vuttaṁ apadāne (apa. thera 1.2.13-26) –",
  "atk-s0508a11:1564": "‘‘Siddhatthassa bhagavato, mahāpūgagaṇo ahu;",
  "atk-s0508a11:1565": "Saraṇaṁ gatā ca te buddhaṁ, saddahanti tathāgataṁ.",
  "atk-s0508a11:1566": "‘‘Sabbe saṅgamma mantetvā, māḷaṁ kubbanti satthuno;",
  "atk-s0508a11:1567": "Ekatthambhaṁ alabhantā, vicinanti brahāvane.",
  "atk-s0508a11:1568": "‘‘Tehaṁ araññe disvāna, upagamma gaṇaṁ tadā;",
  "atk-s0508a11:1569": "Añjaliṁ paggahetvāna, paṭipucchiṁ gaṇaṁ ahaṁ.",
  "atk-s0508a11:1570": "‘‘Te me puṭṭhā viyākaṁsu, sīlavanto upāsakā;",
  "atk-s0508a11:1571": "Māḷaṁ mayaṁ kattukāmā, ekatthambho na labbhati.",
  "atk-s0508a11:1572": "‘‘Ekatthambhaṁ mamaṁ detha, ahaṁ dassāmi satthuno;",
  "atk-s0508a11:1573": "Āharissāmahaṁ thambhaṁ, appossukkā bhavantu te.",
  "atk-s0508a11:1574": "‘‘Te me thambhaṁ pavecchiṁsu, pasannā tuṭṭhamānasā;",
  "atk-s0508a11:1575": "Tato paṭinivattitvā, agamaṁsu sakaṁ gharaṁ.",
  "atk-s0508a11:1576": "‘‘Aciraṁ gate pūgagaṇe, thambhaṁ ahāsahaṁ tadā;",
  "atk-s0508a11:1577": "Haṭṭho haṭṭhena cittena, paṭhamaṁ ussapesahaṁ.",
  "atk-s0508a11:1578": "‘‘Tena cittappasādena, vimānaṁ upapajjahaṁ;",
  "atk-s0508a11:1579": "Ubbiddhaṁ bhavanaṁ mayhaṁ, sattabhūmaṁ samuggataṁ.",
  "atk-s0508a11:1580": "‘‘Vajjamānāsu bherīsu, paricāremahaṁ sadā;",
  "atk-s0508a11:1581": "Pañcapaññāsakappamhi, rājā āsiṁ yasodharo.",
  "atk-s0508a11:1582": "‘‘Tatthāpi bhavanaṁ mayhaṁ, sattabhūmaṁ samuggataṁ;",
  "atk-s0508a11:1583": "Kūṭāgāravarūpetaṁ, ekatthambhaṁ manoramaṁ.",
  "atk-s0508a11:1584": "‘‘Ekavīsatikappamhi , udeno nāma khattiyo;",
  "atk-s0508a11:1585": "Tatrāpi bhavanaṁ mayhaṁ, sattabhūmaṁ samuggataṁ.",
  "atk-s0508a11:1586": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:1587": "Anubhomi sukhaṁ sabbaṁ, ekatthambhassidaṁ phalaṁ.",
  "atk-s0508a11:1588": "‘‘Catunnavutito kappe, yaṁ thambhamadadaṁ tadā;",
  "atk-s0508a11:1589": "Duggatiṁ nābhijānāmi, ekatthambhassidaṁ phalaṁ.",
  "atk-s0508a11:1590": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1591_0": "Arahattaṁ pana patvā katakiccattā akilāsubhāve ṭhito attano santikaṁ upagatānaṁ gahaṭṭhapabbajitānaṁ",
  "atk-s0508a11:1591_1": "anukampaṁ upādāya tepiṭakaṁ buddhavacanaṁ vīmaṁsitvā dhammaṁ desesi. Desento ca ekadivasaṁ",
  "atk-s0508a11:1591_2": "attānaṁ paraṁ viya katvā dassento –",
  "atk-s0508a11:1592": "65.",
  "atk-s0508a11:1593": " ‘‘Ukkhepakatavacchassa, saṅkalitaṁ bahūhi vassehi;",
  "atk-s0508a11:1594": "Taṁ bhāsati gahaṭṭhānaṁ, sunisinno uḷārapāmojjo’’ti. – gāthaṁ abhāsi;",
  "atk-s0508a11:1595_0": "Tattha ukkhepakatavacchassāti kataukkhepavacchassa, bhikkhuno santike visuṁ visuṁ",
  "atk-s0508a11:1595_1": "uggahitaṁ vinayapadesaṁ suttapadesaṁ abhidhammapadesañca yathāparicchedaṁ vinayasuttābhidhammānaṁyeva",
  "atk-s0508a11:1595_2": "upari khipitvā sajjhāyanavasena tattha tattheva pakkhipitvā ṭhitavacchenāti attho",
  "atk-s0508a11:1595_3": "karaṇatthe hi idaṁ sāmivacanaṁ. Saṅkalitaṁ bahūhi vassehīti bahukehi saṁvaccharehi",
  "atk-s0508a11:1595_4": "sampiṇḍanavasena hadaye ṭhapitaṁ. ‘‘Saṅkhalita’’ntipi pāṭho, saṅkhalitaṁ viya kataṁ",
  "atk-s0508a11:1595_5": "ekābaddhavasena vācuggataṁ kataṁ. Yaṁ buddhavacananti vacanaseso. Tanti taṁ pariyattidhammaṁ",
  "atk-s0508a11:1595_6": "bhāsati katheti. Gahaṭṭhānanti tesaṁ yebhuyyatāya vuttaṁ. Sunisinnoti tasmiṁ dhamme",
  "atk-s0508a11:1595_7": "sammā niccalo nisinno, lābhasakkārādiṁ apaccāsīsanto kevalaṁ vimuttāyatanasīseyeva",
  "atk-s0508a11:1595_8": "ṭhatvā kathetīti attho. Tenāha ‘‘uḷārapāmojjo’’ti phalasamāpattisukhavasena dhammadesanāvaseneva",
  "atk-s0508a11:1595_9": "ca uppannauḷārapāmojjoti. Vuttañhetaṁ –",
  "atk-s0508a11:1596_0": "‘‘Yathā yathāvuso bhikkhu, yathāsutaṁ yathāpariyattaṁ dhammaṁ vitthārena paresaṁ",
  "atk-s0508a11:1596_1": "deseti tathā tathā so tasmiṁ dhamme labhati atthavedaṁ, labhati dhammavedaṁ, labhati",
  "atk-s0508a11:1596_2": "dhammūpasaṁhitaṁ pāmojja’’ntiādi (dī. ni. 3.355).",
  "atk-s0508a11:1597": "Ukkhepakatavacchattheragāthāvaṇṇanā niṭṭhitā.",
  "atk-s0508a11:1598": "6. Meghiyattheragāthāvaṇṇanā",
  "atk-s0508a11:1599_0": "Anusāsimahāvīroti āyasmato meghiyattherassa gāthā. Kā uppatti? Ayampi purimabuddhesu",
  "atk-s0508a11:1599_1": "katādhikāro tattha tattha bhave kusalabījāni ropento ito ekanavute kappe vipassissa",
  "atk-s0508a11:1599_2": "bhagavato kāle kulagehe nibbattitvā viññutaṁ pāpuṇi. Tasmiñca samaye vipassī bhagavā",
  "atk-s0508a11:1599_3": "buddhakiccassa pariyosānamāgamma āyusaṅkhāraṁ ossajji. Tena pathavīkampādīsu uppannesu",
  "atk-s0508a11:1599_4": "mahājano bhītatasito ahosi. Atha naṁ vessavaṇo mahārājā tamatthaṁ vibhāvetvā samassāsesi.",
  "atk-s0508a11:1599_5": "Taṁ sutvā mahājano saṁvegappatto ahosi. Tatthāyaṁ kulaputto buddhānubhāvaṁ sutvā",
  "atk-s0508a11:1599_6": "satthari sañjātagāravabahumāno uḷāraṁ pītisomanassaṁ paṭisaṁvedesi. So tena puññakammena",
  "atk-s0508a11:1599_7": "devamanussesu saṁsaranto imasmiṁ buddhuppāde kapilavatthusmiṁ sākiyarājakule nibbatti,",
  "atk-s0508a11:1599_8": "tassa meghiyoti nāmaṁ ahosi. So vayappatto satthu santike pabbajitvā bhagavantaṁ",
  "atk-s0508a11:1599_9": "upaṭṭhahanto bhagavati jālikāyaṁ viharante kimikālāya nadiyā tīre ramaṇīyaṁ ambavanaṁ",
  "atk-s0508a11:1599_10": "disvā tattha viharitukāmo dve vāre bhagavatā vāretvā tatiyavāraṁ vissajjito tattha",
  "atk-s0508a11:1599_11": "gantvā micchāvitakkamakkhikāhi khajjamāno cittasamādhiṁ alabhitvā satthu santikaṁ",
  "atk-s0508a11:1599_12": "gantvā tamatthaṁ ārocesi. Athassa bhagavā ‘‘aparipakkāya, meghiya, cetovimuttiyā",
  "atk-s0508a11:1599_13": "pañca dhammā paripākāya saṁvattantī’’tiādinā (udā. 31) ovādaṁ adāsi. So tasmiṁ ovāde",
  "atk-s0508a11:1599_14": "ṭhatvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.12.57-65) –",
  "atk-s0508a11:1600": "‘‘Yadā vipassī lokaggo, āyusaṅkhāramossaji;",
  "atk-s0508a11:1601": "Pathavī sampakampittha, medanī jalamekhalā.",
  "atk-s0508a11:1602": "‘‘Otataṁ vitataṁ mayhaṁ, suvicittavaṭaṁsakaṁ;",
  "atk-s0508a11:1603": "Bhavanampi pakampittha, buddhassa āyusaṅkhaye.",
  "atk-s0508a11:1604": "‘‘Tāso mayhaṁ samuppanno, bhavane sampakampite;",
  "atk-s0508a11:1605": "Uppādo nu kimatthāya, āloko vipulo ahu.",
  "atk-s0508a11:1606": "‘‘Vessavaṇo idhāgamma, nibbāpesi mahājanaṁ;",
  "atk-s0508a11:1607": "Pāṇabhūte bhayaṁ natthi, ekaggā hotha saṁvutā.",
  "atk-s0508a11:1608": "‘‘Aho buddho aho dhammo, aho no satthu sampadā;",
  "atk-s0508a11:1609": "Yasmiṁ uppajjamānamhi, pathavī sampakampati.",
  "atk-s0508a11:1610": "‘‘Buddhānubhāvaṁ kittetvā, kappaṁ saggamhi modahaṁ;",
  "atk-s0508a11:1611": "Avasesesu kappesu, kusalaṁ caritaṁ mayā.",
  "atk-s0508a11:1612": "‘‘Ekanavutito kappe, yaṁ saññamalabhiṁ tadā;",
  "atk-s0508a11:1613": "Duggatiṁ nābhijānāmi, buddhasaññāyidaṁ phalaṁ.",
  "atk-s0508a11:1614": "‘‘Ito cuddasakappamhi, rājā āsiṁ patāpavā;",
  "atk-s0508a11:1615": "Samito nāma nāmena, cakkavattī mahabbalo.",
  "atk-s0508a11:1616": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1617": "Arahattaṁ pana patvā satthu sammukhā ovādaṁ labhitvā ‘‘mayā arahattaṁ adhigata’’nti aññaṁ byākaronto –",
  "atk-s0508a11:1618": "66.",
  "atk-s0508a11:1619": " ‘‘Anusāsi mahāvīro, sabbadhammāna pāragū;",
  "atk-s0508a11:1620": "Tassāhaṁ dhammaṁ sutvāna, vihāsiṁ santike sato;",
  "atk-s0508a11:1621": "Tisso vijjā anuppattā, kataṁ buddhassa sāsana’’nti. – gāthaṁ abhāsi;",
  "atk-s0508a11:1622_0": "Tattha anusāsīti ‘‘aparipakkāya, meghiya, cetovimuttiyā pañca dhammā paripākāya saṁvattantī’’tiādinā",
  "atk-s0508a11:1622_1": "ovadi anusiṭṭhiṁ adāsi. Mahāvīroti mahāvikkanto, vīriyapāramipāripūriyā caturaṅgasamannāgatavīriyādhiṭṭhānena",
  "atk-s0508a11:1622_2": "anaññasādhāraṇacatubbidhasammappadhānasampattiyā ca mahāvīriyoti attho. Sabbadhammāna",
  "atk-s0508a11:1622_3": "pāragūti sabbesañca ñeyyadhammānaṁ pāraṁ pariyantaṁ ñāṇagamanena gato adhigatoti",
  "atk-s0508a11:1622_4": "sabbadhammāna pāragū, sabbaññūti attho. Sabbesaṁ vā saṅkhatadhammānaṁ pārabhūtaṁ",
  "atk-s0508a11:1622_5": "nibbānaṁ sayambhūñāṇena gato adhigatoti sabbadhammāna pāragū. Tassāhaṁ dhammaṁ sutvānāti",
  "atk-s0508a11:1622_6": "tassa buddhassa bhagavato sāmukkaṁsikaṁ taṁ catusaccadhammaṁ suṇitvā. Vihāsiṁ santiketi",
  "atk-s0508a11:1622_7": "ambavane micchāvitakkehi upadduto cālikā vihāraṁ gantvā satthu samīpeyeva vihāsiṁ.",
  "atk-s0508a11:1622_8": "Satoti satimā, samathavipassanābhāvanāya appamattoti attho. Ahanti idaṁ yathā ‘‘anusāsī’’ti",
  "atk-s0508a11:1622_9": "ettha ‘‘ma’’nti evaṁ ‘‘vijjā anuppattā, kataṁ buddhassa sāsana’’nti ettha ‘‘mayā’’ti",
  "atk-s0508a11:1622_10": "pariṇāmetabbaṁ. ‘‘Kataṁ buddhassa sāsana’’nti ca iminā yathāvuttaṁ vijjāttayānuppattimeva",
  "atk-s0508a11:1622_11": "satthu ovādapaṭikaraṇabhāvadassanena pariyāyantarena pakāseti. Sīlakkhandhādiparipūraṇameva",
  "atk-s0508a11:1622_12": "hi satthu sāsanakāritā.",
  "atk-s0508a11:1623": "Meghiyattheragāthāvaṇṇanā niṭṭhitā.",
  "atk-s0508a11:1624": "7. Ekadhammasavanīyattheragāthāvaṇṇanā",
  "atk-s0508a11:1625_0": "Kilesājhāpitā mayhanti āyasmato ekadhammasavanīyattherassa gāthā. Kā uppatti? So",
  "atk-s0508a11:1625_1": "kira padumuttarassa bhagavato kāle rukkhadevatā hutvā nibbatto katipaye bhikkhū maggamūḷhe",
  "atk-s0508a11:1625_2": "mahāraññe vicarante disvā anukampamāno attano bhavanato otaritvā te samassāsetvā",
  "atk-s0508a11:1625_3": "bhojetvā yathādhippetaṭṭhānaṁ pāpesi. So tena puññakammena devamanussesu saṁsaranto",
  "atk-s0508a11:1625_4": "kassape bhagavati loke uppajjitvā katabuddhakicce parinibbute tasmiṁ kāle bārāṇasirājā",
  "atk-s0508a11:1625_5": "kikī nāma ahosi. Tasmiṁ kālaṅkate tassa puthuvindarājā nāma putto āsi. Tassa putto",
  "atk-s0508a11:1625_6": "susāmo nāma. Tassa putto kikībrahmadatto nāma hutvā rajjaṁ kārento sāsane antarahite",
  "atk-s0508a11:1625_7": "dhammassavanaṁ alabhanto, ‘‘yo dhammaṁ deseti, tassa sahassaṁ dammī’’ti ghosāpetvā",
  "atk-s0508a11:1625_8": "ekampi dhammakathikaṁ alabhanto, ‘‘mayhaṁ pitupitāmahādīnaṁ kāle dhammo saṁvattati,",
  "atk-s0508a11:1625_9": "dhammakathikā sulabhā ahesuṁ. Idāni pana catuppadikagāthāmattampi kathento dullabho.",
  "atk-s0508a11:1625_10": "Yāva dhammasaññā na vinassati, tāvadeva pabbajissāmī’’ti rajjaṁ pahāya himavantaṁ",
  "atk-s0508a11:1625_11": "uddissa gacchantaṁ sakko devarājā āgantvā, ‘‘aniccā vata saṅkhārā’’ti gāthāya dhammaṁ",
  "atk-s0508a11:1625_12": "kathetvā nivattesi. So nivattitvā bahuṁ puññaṁ katvā devamanussesu saṁsaranto imasmiṁ",
  "atk-s0508a11:1625_13": "buddhuppāde setabyanagare seṭṭhikule nibbattitvā vayappatto bhagavati setabyanagare",
  "atk-s0508a11:1625_14": "siṁsapāvane viharante satthāraṁ upasaṅkamitvā vanditvā ekamantaṁ nisīdi. Tassa satthā",
  "atk-s0508a11:1625_15": "ajjhāsayaṁ oloketvā, ‘‘aniccā vata saṅkhārā’’ti imāya gāthāya dhammaṁ desesi. Tassa",
  "atk-s0508a11:1625_16": "tattha katādhikāratāya so aniccasaññāya pākaṭataraṁ hutvā upaṭṭhitāya paṭiladdhasaṁvego",
  "atk-s0508a11:1625_17": "pabbajitvā dhammasammasanaṁ paṭṭhapetvā dukkhasaññaṁ anattasaññañca manasikaronto",
  "atk-s0508a11:1625_18": "vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.12.66-71) –",
  "atk-s0508a11:1626": "‘‘Padumuttarabuddhassa, sāvakā vanacārino;",
  "atk-s0508a11:1627": "Vippanaṭṭhā brahāraññe, andhāva anusuyyare.",
  "atk-s0508a11:1628": "‘‘Anussaritvā sambuddhaṁ, padumuttaranāyakaṁ;",
  "atk-s0508a11:1629": "Tassa te munino puttā, vippanaṭṭhā mahāvane.",
  "atk-s0508a11:1630": "‘‘Bhavanā oruhitvāna, agamiṁ bhikkhusantikaṁ;",
  "atk-s0508a11:1631": "Tesaṁ maggañca ācikkhiṁ, bhojanañca adāsahaṁ.",
  "atk-s0508a11:1632": "‘‘Tena kammena dvipadinda, lokajeṭṭha narāsabha;",
  "atk-s0508a11:1633": "Jātiyā sattavassohaṁ, arahattamapāpuṇiṁ.",
  "atk-s0508a11:1634": "‘‘Sacakkhū nāma nāmena, dvādasa cakkavattino;",
  "atk-s0508a11:1635": "Sattaratanasampannā, pañcakappasate ito.",
  "atk-s0508a11:1636": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1637": "Tassa ekeneva dhammassavanena nipphannakiccattā ekadhammasavanīyotveva samaññā ahosi. So arahā hutvā aññaṁ byākaronto –",
  "atk-s0508a11:1638": "67.",
  "atk-s0508a11:1639": " ‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:1640": "Vikkhīṇo jātisaṁsāro, natthi dāni punabbhavo’’ti. – gāthaṁ abhāsi;",
  "atk-s0508a11:1641_0": "Tattha kilesāti yasmiṁ santāne uppannā, taṁ kilesenti vibādhenti upatāpenti vāti",
  "atk-s0508a11:1641_1": "kilesā, rāgādayo. Jhāpitāti indagginā viya rukkhagacchādayo ariyamaggañāṇagginā samūlaṁ",
  "atk-s0508a11:1641_2": "daḍḍhā. Mayhanti mayā, mama santāne vā. Bhavā sabbe samūhatāti kāmakammabhavādayo",
  "atk-s0508a11:1641_3": "sabbe bhavā samugghāṭitā kilesānaṁ jhāpitattā. Sati hi kilesavaṭṭe kammavaṭṭena bhavitabbaṁ.",
  "atk-s0508a11:1641_4": "Kammabhavānaṁ samūhatattā eva ca upapattibhavāpi samūhatā eva anuppattidhammatāya",
  "atk-s0508a11:1641_5": "āpāditattā. Vikkhīṇo jātisaṁsāroti jātiādiko –",
  "atk-s0508a11:1642": "‘‘Khandhānañca paṭipāṭi, dhātuāyatanāna ca;",
  "atk-s0508a11:1643": "Abbocchinnaṁ vattamānā, saṁsāroti pavuccatī’’ti. –",
  "atk-s0508a11:1644_0": "Vuttalakkhaṇo saṁsāro visesato khīṇo, tasmā natthi dāni punabbhavo. Yasmā āyatiṁ",
  "atk-s0508a11:1644_1": "punabbhavo natthi, tasmā vikkhīṇo jātisaṁsāro. Tasmā ca punabbhavo natthi, yasmā",
  "atk-s0508a11:1644_2": "bhavā sabbe samūhatāti āvattetvā vattabbaṁ. Atha vā vikkhīṇo jātisaṁsāro, tato eva",
  "atk-s0508a11:1644_3": "natthi dāni punabbhavoti yojetabbaṁ.",
  "atk-s0508a11:1645": "Ekadhammasavanīyattheragāthāvaṇṇanā niṭṭhitā.",
  "atk-s0508a11:1646": "8. Ekudāniyattheragāthāvaṇṇanā",
  "atk-s0508a11:1647_0": "Adhicetasoappamajjatoti āyasmato ekudāniyattherassa gāthā. Kā uppatti? Ayampi purimabuddhesu",
  "atk-s0508a11:1647_1": "katādhikāro tattha tattha bhave vivaṭṭūpanissayaṁ puññaṁ upacinanto atthadassissa",
  "atk-s0508a11:1647_2": "bhagavato kāle yakkhasenāpati hutvā nibbatto satthari parinibbute, ‘‘alābhā vata",
  "atk-s0508a11:1647_3": "me, dulladdhaṁ vata me, yohaṁ satthudharamānakāle dānādipuññaṁ kātuṁ nālattha’’nti",
  "atk-s0508a11:1647_4": "paridevasokamāpanno ahosi. Atha naṁ sāgaro nāma satthu sāvako sokaṁ vinodetvā satthu",
  "atk-s0508a11:1647_5": "thūpapūjāyaṁ niyojesi. So pañca vassāni thūpaṁ pūjetvā tato cuto tena puññena devamanussesu",
  "atk-s0508a11:1647_6": "eva saṁsaranto kassapassa bhagavato kāle kulagehe nibbattitvā viññutaṁ patto kālena",
  "atk-s0508a11:1647_7": "kālaṁ satthu santikaṁ upasaṅkami. Tasmiñca samaye satthā ‘‘adhicetaso’’ti gāthāya",
  "atk-s0508a11:1647_8": "sāvake abhiṇhaṁ ovadi. So taṁ sutvā saddhājāto pabbaji. Pabbajitvā ca pana tameva",
  "atk-s0508a11:1647_9": "gāthaṁ punappunaṁ parivatteti. So tattha vīsativassasahassāni samaṇadhammaṁ karonto",
  "atk-s0508a11:1647_10": "ñāṇassa aparipakkattā visesaṁ nibbattetu nāsakkhi. Tato pana cuto devaloke nibbattitvā",
  "atk-s0508a11:1647_11": "aparāparaṁ sugatīsuyeva saṁsaranto imasmiṁ buddhuppāde sāvatthiyaṁ vibhavasampannassa",
  "atk-s0508a11:1647_12": "brāhmaṇassa putto hutvā nibbatto viññutaṁ patvā jetavanapaṭiggahaṇasamaye buddhānubhāvaṁ",
  "atk-s0508a11:1647_13": "disvā paṭiladdhasaddho pabbajitvā katapubbakicco araññe viharanto satthu santikaṁ",
  "atk-s0508a11:1647_14": "agamāsi. Tasmiñca samaye satthā āyasmantaṁ sāriputtaṁ attano avidūre adhicittamanuyuttaṁ",
  "atk-s0508a11:1647_15": "disvā ‘‘adhicetaso’’ti imaṁ udānaṁ udānesi. Taṁ sutvā ayaṁ cirakālaṁ bhāvanāya araññe",
  "atk-s0508a11:1647_16": "viharantopi kālena kālaṁ tameva gāthaṁ udāneti, tenassa ekudāniyoti samaññā udapādi.",
  "atk-s0508a11:1647_17": "So athekadivasaṁ cittekaggataṁ labhitvā vipassanaṁ vaḍḍhetvā arahattaṁ pāpuṇi. Tena",
  "atk-s0508a11:1647_18": "vuttaṁ apadāne (apa. thera 1.12.72-81) –",
  "atk-s0508a11:1648": "‘‘Atthadassimhi sugate, nibbute samanantarā;",
  "atk-s0508a11:1649": "Yakkhayoniṁ upapajjiṁ, yasaṁ patto cahaṁ tadā.",
  "atk-s0508a11:1650": "‘‘Dulladdhaṁ vata me āsi, duppabhātaṁ duruṭṭhitaṁ;",
  "atk-s0508a11:1651": "Yaṁ me bhoge vijjamāne, parinibbāyi cakkhumā.",
  "atk-s0508a11:1652": "‘‘Mama saṅkappamaññāya, sāgaro nāma sāvako;",
  "atk-s0508a11:1653": "Mamuddharitukāmo so, āgacchi mama santikaṁ.",
  "atk-s0508a11:1654": "‘‘Kiṁ nu socasi mā bhāyi, cara dhammaṁ sumedhasa;",
  "atk-s0508a11:1655": "Anuppadinnā buddhena, sabbesaṁ bījasampadā.",
  "atk-s0508a11:1656": "‘‘Yo ce pūreyya sambuddhaṁ, tiṭṭhantaṁ lokanāyakaṁ;",
  "atk-s0508a11:1657": "Dhātuṁ sāsapamattampi, nibbutassāpi pūjaye.",
  "atk-s0508a11:1658": "‘‘Same cittappasādamhi, samaṁ puññaṁ mahaggataṁ;",
  "atk-s0508a11:1659": "Tasmā thūpaṁ karitvāna, pūjehi jinadhātuyo.",
  "atk-s0508a11:1660": "‘‘Sāgarassa vaco sutvā, buddhathūpaṁ akāsahaṁ;",
  "atk-s0508a11:1661": "Pañcavasse paricariṁ, munino thūpamuttamaṁ.",
  "atk-s0508a11:1662": "‘‘Tena kammena dvipadinda, lokajeṭṭha narāsabha;",
  "atk-s0508a11:1663": "Sampattiṁ anubhotvāna, arahattamapāpuṇiṁ.",
  "atk-s0508a11:1664": "‘‘Bhūripaññā ca cattāro, sattakappasate ito;",
  "atk-s0508a11:1665": "Sattaratanasampannā, cakkavattī mahabbalā.",
  "atk-s0508a11:1666": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1667": "Arahattaṁ pana patvā vimuttisukhena viharanto ekadivasaṁ āyasmatā dhammabhaṇḍāgārikena paṭibhānaṁ vīmaṁsituṁ, ‘‘āvuso, mayhaṁ dhammaṁ bhaṇāhī’’ti ajjhiṭṭho cirakālaparicitattā –",
  "atk-s0508a11:1668": "68.",
  "atk-s0508a11:1669": " ‘‘Adhicetaso appamajjato, munino monapathesu sikkhato;",
  "atk-s0508a11:1670": "Sokā na bhavanti tādino, upasantassa sadā satīmato’’ti. (udā. 37) –",
  "atk-s0508a11:1671": "Imameva gāthaṁ abhāsi.",
  "atk-s0508a11:1672_0": "Tattha adhicetasoti adhicittavato, sabbacittānaṁ adhikena arahattaphalacittena samannāgatassāti",
  "atk-s0508a11:1672_1": "attho. Appamajjatoti nappamajjato, appamādena anavajjadhammesu sātaccakiriyāya samannāgatassāti",
  "atk-s0508a11:1672_2": "vuttaṁ hoti. Muninoti ‘‘yo munāti ubho loke, muni tena pavuccatī’’ti (dha. pa. 269;",
  "atk-s0508a11:1672_3": "mahāni. 149; cūḷani. mettagūmāṇavapucchāniddesa 21) evaṁ ubhayalokamunanena vā, monaṁ",
  "atk-s0508a11:1672_4": "vuccati ñāṇaṁ, tena arahattaphalapaññāsaṅkhātena monena samannāgatatāya vā khīṇāsavo",
  "atk-s0508a11:1672_5": "muni nāma, tassa munino. Monapathesu sikkhatoti arahattañāṇasaṅkhātassa monassa pathesu",
  "atk-s0508a11:1672_6": "upāyamaggesu sattatiṁsabodhipakkhiyadhammesu, tīsu vā sikkhāsu sikkhato. Idañca pubbabhāgapaṭipadaṁ",
  "atk-s0508a11:1672_7": "gahetvā vuttaṁ. Pariniṭṭhitasikkho hi arahā, tasmā evaṁ sikkhato, imāya sikkhāya",
  "atk-s0508a11:1672_8": "munibhāvaṁ pattassa muninoti evamettha attho daṭṭhabbo. Yasmā cetadevaṁ tasmā heṭṭhimamaggaphalacittānaṁ",
  "atk-s0508a11:1672_9": "vasena adhicetaso, catusaccasambodhipaṭipattiyaṁ appamādavasena appamajjato, aggamaggañāṇasamannāgamena",
  "atk-s0508a11:1672_10": "muninoti evametesaṁ padānaṁ attho yujjatiyeva. Atha vā ‘‘appamajjato sikkhato’’ padhānahetū",
  "atk-s0508a11:1672_11": "akkhātāti daṭṭhabbā. Tasmā appamajjanahetu sikkhanahetu ca adhicetasoti attho.",
  "atk-s0508a11:1673_0": "Sokā na bhavanti tādinoti tādisassa khīṇāsavamunino abbhantare iṭṭhaviyogādivatthukā",
  "atk-s0508a11:1673_1": "sokā cittasantāpā na honti. Atha vā tādilakkhaṇappattassa asekkhamunino sokā na bhavantīti.",
  "atk-s0508a11:1673_2": "Upasantassāti rāgādīnaṁ accantūpasamena upasantassa. Sadā satīmatoti sativepullappattiyā",
  "atk-s0508a11:1673_3": "niccakālaṁ satiyā avirahitassa.",
  "atk-s0508a11:1674_0": "Ettha ca ‘‘adhicetaso’’ti iminā adhicittasikkhā, ‘‘appamajjato’’ti iminā adhisīlasikkhā,",
  "atk-s0508a11:1674_1": "‘‘munino monapathesu sikkhato’’ti etehi adhipaññāsikkhā. ‘‘Munino’’ti vā etena adhipaññāsikkhā,",
  "atk-s0508a11:1674_2": "‘‘monapathesu sikkhato’’ti etena tāsaṁ lokuttarasikkhānaṁ pubbabhāgapaṭipadā, ‘‘sokā",
  "atk-s0508a11:1674_3": "na bhavantī’’tiādīhi sikkhāpāripūriyā ānisaṁsā pakāsitāti veditabbaṁ ayameva ca therassa",
  "atk-s0508a11:1674_4": "aññābyākaraṇagāthā ahosi.",
  "atk-s0508a11:1675": "Ekudāniyattheragāthāvaṇṇanā niṭṭhitā.",
  "atk-s0508a11:1676": "9. Channattheragāthāvaṇṇanā",
  "atk-s0508a11:1677_0": "Sutvānadhammaṁ mahato mahārasanti āyasmato channattherassa gāthā. Kā uppatti? Ayampi",
  "atk-s0508a11:1677_1": "purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto",
  "atk-s0508a11:1677_2": "siddhatthassa bhagavato kāle kulagehe nibbattitvā viññutaṁ patto ekadivasaṁ siddhatthaṁ",
  "atk-s0508a11:1677_3": "bhagavantaṁ aññataraṁ rukkhamūlaṁ upagacchantaṁ disvā pasannacitto mudusamphassaṁ",
  "atk-s0508a11:1677_4": "paṇṇasantharaṁ santharitvā adāsi. Pupphehi ca samantato okiritvā pūjaṁ akāsi. So",
  "atk-s0508a11:1677_5": "tena puññakammena devaloke nibbattitvā punapi aparāparaṁ puññāni katvā sugatīsuyeva",
  "atk-s0508a11:1677_6": "saṁsaranto amhākaṁ bhagavato kāle suddhodanamahārājassa gehe dāsiyā kucchimhi nibbatti,",
  "atk-s0508a11:1677_7": "channotissa nāmaṁ ahosi, bodhisattena sahajāto. So satthu ñātisamāgame paṭiladdhasaddho",
  "atk-s0508a11:1677_8": "pabbajitvā bhagavati pemena, ‘‘amhākaṁ buddho, amhākaṁ dhammo’’ti mamattaṁ uppādetvā",
  "atk-s0508a11:1677_9": "sinehaṁ chindituṁ asakkonto samaṇadhammaṁ akatvā satthari parinibbute satthārā āṇattavidhinā",
  "atk-s0508a11:1677_10": "katena brahmadaṇḍena santajjito saṁvegappatto hutvā sinehaṁ chinditvā vipassanto",
  "atk-s0508a11:1677_11": "nacireneva arahattaṁ pāpuṇi. Tena vuttaṁ apadāne (apa. thera 1.10.45-50) –",
  "atk-s0508a11:1678": "‘‘Siddhatthassa bhagavato, adāsiṁ paṇṇasantharaṁ;",
  "atk-s0508a11:1679": "Samantā upahārañca, kusumaṁ okiriṁ ahaṁ.",
  "atk-s0508a11:1680": "‘‘Pāsādevaṁ guṇaṁ rammaṁ, anubhomi mahārahaṁ;",
  "atk-s0508a11:1681": "Mahagghāni ca pupphāni, sayanebhisavanti me.",
  "atk-s0508a11:1682": "‘‘Sayanehaṁ tuvaṭṭāmi, vicitte pupphasanthate;",
  "atk-s0508a11:1683": "Pupphavuṭṭhi ca sayane, abhivassati tāvade.",
  "atk-s0508a11:1684": "‘‘Catunnavutito kappe, adāsiṁ paṇṇasantharaṁ;",
  "atk-s0508a11:1685": "Duggatiṁ nābhijānāmi, santharassa idaṁ phalaṁ.",
  "atk-s0508a11:1686": "‘‘Tiṇasantharakā nāma, sattete cakkavattino;",
  "atk-s0508a11:1687": "Ito te pañcame kappe, uppajjiṁsu janādhipā.",
  "atk-s0508a11:1688": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1689": "Arahattaṁ pana patvā vimuttisukhasantappito pītivegavissaṭṭhaṁ udānaṁ udānento –",
  "atk-s0508a11:1690": "69.",
  "atk-s0508a11:1691": " ‘‘Sutvāna dhammaṁ mahato mahārasaṁ,",
  "atk-s0508a11:1692": "Sabbaññutaññāṇavarena desitaṁ;",
  "atk-s0508a11:1693": "Maggaṁ papajjiṁ amatassa pattiyā,",
  "atk-s0508a11:1694": "So yogakkhemassa pathassa kovido’’ti. – gāthaṁ abhāsi;",
  "atk-s0508a11:1695_0": "Tattha sutvānāti suṇitvā, sotena gahetvā ohitasoto sotadvārānusārena upadhāretvā.",
  "atk-s0508a11:1695_1": "Dhammanti catusaccadhammaṁ. Mahatoti bhagavato. Bhagavā hi mahantehi uḷāratamehi",
  "atk-s0508a11:1695_2": "sīlādiguṇehi samannāgatattā, sadevakena lokena visesato mahanīyatāya ca ‘‘mahā’’ti",
  "atk-s0508a11:1695_3": "vuccati, yā tassa mahāsamaṇoti samaññā jātā. Nissakkavacanañcetaṁ ‘‘mahato dhammaṁ",
  "atk-s0508a11:1695_4": "sutvānā’’ti. Mahārasanti vimuttirasassa dāyakattā uḷārarasaṁ. Sabbaññutaññāṇavarena",
  "atk-s0508a11:1695_5": "desitanti sabbaṁ jānātīti sabbaññū, tassa bhāvo sabbaññutā. Ñāṇameva varaṁ, ñāṇesu",
  "atk-s0508a11:1695_6": "vā varanti ñāṇavaraṁ, sabbaññutā ñāṇavaraṁ etassāti sabbaññutaññāṇavaro, bhagavā.",
  "atk-s0508a11:1695_7": "Tena sabbaññutaññāṇasaṅkhātaaggañāṇena vā karaṇabhūtena desitaṁ kathitaṁ dhammaṁ",
  "atk-s0508a11:1695_8": "sutvānāti yojanā. Yaṁ panettha vattabbaṁ, taṁ paramatthadīpaniyaṁ itivuttakavaṇṇanāyaṁ",
  "atk-s0508a11:1695_9": "vuttanayena veditabbaṁ. Magganti aṭṭhaṅgikaṁ ariyamaggaṁ. Papajjinti paṭipajjiṁ.",
  "atk-s0508a11:1695_10": "Amatassa pattiyāti nibbānassa adhigamāya upāyabhūtaṁ paṭipajjinti yojanā. Soti so",
  "atk-s0508a11:1695_11": "bhagavā. Yogakkhemassa pathassa kovidoti catūhi yogehi anupaddutassa nibbānassa yo",
  "atk-s0508a11:1695_12": "patho, tassa kovido tattha sukusalo. Ayañhettha attho – bhagavato catusaccadesanaṁ",
  "atk-s0508a11:1695_13": "sutvā amatādhigamūpāyamaggaṁ ahaṁ paṭipajjiṁ paṭipajjanamaggaṁ mayā kataṁ, so eva",
  "atk-s0508a11:1695_14": "pana bhagavā sabbathā yogakkhemassa pathassa kovido, parasantāne vā paramanesu kusalo,",
  "atk-s0508a11:1695_15": "yassa saṁvidhānamāgamma ahampi maggaṁ paṭipajjinti. Ayameva ca therassa aññābyākaraṇagāthā ahosīti.",
  "atk-s0508a11:1696": "Channattheragāthāvaṇṇanā niṭṭhitā.",
  "atk-s0508a11:1697": "10. Puṇṇattheragāthāvaṇṇanā",
  "atk-s0508a11:1698_0": "Sīlamevāti āyasmato puṇṇattherassa gāthā. Kā uppatti? Sopi purimabuddhesu katādhikāro",
  "atk-s0508a11:1698_1": "tattha tattha bhave vivaṭṭūpanissayaṁ kusalaṁ upacinanto ito ekanavute kappe buddhasuññe",
  "atk-s0508a11:1698_2": "loke brāhmaṇakule nibbattitvā vayappatto brāhmaṇasippesu nipphattiṁ gantvā kāmesu",
  "atk-s0508a11:1698_3": "ādīnavaṁ disvā gharāvāsaṁ pahāya tāpasapabbajjaṁ pabbajitvā himavantappadese paṇṇakuṭiṁ",
  "atk-s0508a11:1698_4": "katvā vāsaṁ kappesi. Tassa vasanaṭṭhānassa avidūre ekasmiṁ pabbhāre paccekabuddho",
  "atk-s0508a11:1698_5": "ābādhiko hutvā parinibbāyi, tassa parinibbānasamaye mahā āloko ahosi. Taṁ disvā so,",
  "atk-s0508a11:1698_6": "‘‘kathaṁ nu kho ayaṁ āloko uppanno’’ti vīmaṁsanavasena ito cito ca āhiṇḍanto pabbhāre",
  "atk-s0508a11:1698_7": "paccekasambuddhaṁ parinibbutaṁ disvā gandhadārūni saṁkaḍḍhitvā sarīraṁ jhāpetvā gandhodakena",
  "atk-s0508a11:1698_8": "upasiñci. Tattheko devaputto antalikkhe ṭhatvā evamāha – ‘‘sādhu, sādhu, sappurisa,",
  "atk-s0508a11:1698_9": "bahuṁ tayā puññaṁ pasavantena pūritaṁ sugatisaṁvattaniyaṁ kammaṁ tena tvaṁ sugatīsuyeva",
  "atk-s0508a11:1698_10": "uppajjissasi, ‘puṇṇo’ti ca te nāmaṁ bhavissatī’’ti. So tena puññakammena devamanussesu",
  "atk-s0508a11:1698_11": "saṁsaranto imasmiṁ buddhuppāde sunāparantajanapade suppārakapaṭṭane gahapatikule",
  "atk-s0508a11:1698_12": "nibbatti, puṇṇotissa nāmaṁ ahosi. So vayappatto vāṇijjavasena mahatā satthena saddhiṁ",
  "atk-s0508a11:1698_13": "sāvatthiṁ gato. Tena ca samayena bhagavā sāvatthiyaṁ viharati. Atha so sāvatthivāsīhi",
  "atk-s0508a11:1698_14": "upāsakehi saddhiṁ vihāraṁ gato satthu santike dhammaṁ sutvā paṭiladdhasaddho pabbajitvā",
  "atk-s0508a11:1698_15": "vattapaṭivattehi ācariyupajjhāye ārādhento vihāsi. So ekadivasaṁ satthāraṁ upasaṅkamitvā,",
  "atk-s0508a11:1698_16": "‘‘sādhu maṁ, bhante bhagavā, saṁkhittena ovādena ovadatu, yamahaṁ sutvā sunāparantajanapade",
  "atk-s0508a11:1698_17": "vihareyya’’nti āha. Tassa bhagavā, ‘‘santi kho, puṇṇa, cakkhuviññeyyā rūpā’’tiādinā",
  "atk-s0508a11:1698_18": "(ma. ni. 3.395; saṁ. ni. 4.88) ovādaṁ datvā sīhanādaṁ nadāpetvā vissajjesi. So bhagavantaṁ",
  "atk-s0508a11:1698_19": "vanditvā sunāparantajanapadaṁ gantvā suppārakapaṭṭane viharanto samathavipassanaṁ",
  "atk-s0508a11:1698_20": "ussukkāpetvā tisso vijjā sacchākāsi. Tena vuttaṁ apadāne (apa. thera 1.41.29-44) –",
  "atk-s0508a11:1699": "‘‘Pabbhārakūṭaṁ nissāya, sayambhū aparājito;",
  "atk-s0508a11:1700": "Ābādhiko ca so buddho, vasati pabbatantare.",
  "atk-s0508a11:1701": "‘‘Mama assamasāmantā, panādo āsi tāvade;",
  "atk-s0508a11:1702": "Buddhe nibbāyamānamhi, āloko udapajjatha.",
  "atk-s0508a11:1703": "‘‘Yāvatā vanasaṇḍasmiṁ, acchakokataracchakā;",
  "atk-s0508a11:1704": "Vāḷā ca kesarī sabbe, abhigajjiṁsu tāvade.",
  "atk-s0508a11:1705": "‘‘Uppātaṁ tamahaṁ disvā, pabbhāraṁ agamāsahaṁ;",
  "atk-s0508a11:1706": "Tatthaddasāsiṁ sambuddhaṁ, nibbutaṁ aparājitaṁ.",
  "atk-s0508a11:1707": "‘‘Suphullaṁ sālarājaṁva, sataraṁsiṁva uggataṁ;",
  "atk-s0508a11:1708": "Vītaccikaṁva aṅgāraṁ, nibbutaṁ aparājitaṁ.",
  "atk-s0508a11:1709": "‘‘Tiṇaṁ kaṭṭhañca pūretvā, citakaṁ tatthakāsahaṁ;",
  "atk-s0508a11:1710": "Citakaṁ sukataṁ katvā, sarīraṁ jhāpayiṁ ahaṁ.",
  "atk-s0508a11:1711": "‘‘Sarīraṁ jhāpayitvāna, gandhatoyaṁ samokiriṁ;",
  "atk-s0508a11:1712": "Antalikkhe ṭhito yakkho, nāmamaggahi tāvade.",
  "atk-s0508a11:1713": "‘‘Yaṁ pūritaṁ tayā kiccaṁ, sayambhussa mahesino;",
  "atk-s0508a11:1714": "Puṇṇako nāma nāmena, sadā hohi tuvaṁ mune.",
  "atk-s0508a11:1715": "‘‘Tamhā kāyā cavitvāna, devalokaṁ agacchahaṁ;",
  "atk-s0508a11:1716": "Tattha dibbamayo gandho, antalikkhā pavassati.",
  "atk-s0508a11:1717": "‘‘Tatrāpi nāmadheyyaṁ me, puṇṇakoti ahū tadā;",
  "atk-s0508a11:1718": "Devabhūto manusso vā, saṅkappaṁ pūrayāmahaṁ.",
  "atk-s0508a11:1719": "‘‘Idaṁ pacchimakaṁ mayhaṁ, carimo vattate bhavo;",
  "atk-s0508a11:1720": "Idhāpi puṇṇako nāma, nāmadheyyaṁ pakāsati.",
  "atk-s0508a11:1721": "‘‘Tosayitvāna sambuddhaṁ, gotamaṁ sakyapuṅgavaṁ;",
  "atk-s0508a11:1722": "Sabbāsave pariññāya, viharāmi anāsavo.",
  "atk-s0508a11:1723": "‘‘Ekanavutito kappe, yaṁ kammamakariṁ tadā;",
  "atk-s0508a11:1724": "Duggatiṁ nābhijānāmi, tanukiccassidaṁ phalaṁ.",
  "atk-s0508a11:1725": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1726_0": "Arahattaṁ pana patvā thero bahū manusse sāsane abhippasādesi. Yato pañcasatamattā",
  "atk-s0508a11:1726_1": "purisā upāsakattaṁ pañcasatamattā ca itthiyo upāsikābhāvaṁ paṭivedesuṁ. So tattha",
  "atk-s0508a11:1726_2": "rattacandanena candanamāḷaṁ nāma gandhakuṭiṁ kārāpetvā, ‘‘satthā pañcahi bhikkhusatehi",
  "atk-s0508a11:1726_3": "saddhiṁ māḷaṁ paṭicchatū’’ti bhagavantaṁ pupphadūtena nimantesi . Bhagavā ca iddhānubhāvena",
  "atk-s0508a11:1726_4": "tattakehi bhikkhūhi saddhiṁ tattha gantvā candanamāḷaṁ paṭiggahetvā aruṇe anuṭṭhiteyeva",
  "atk-s0508a11:1726_5": "paccāgamāsi. Thero aparabhāge parinibbānasamaye aññaṁ byākaronto –",
  "atk-s0508a11:1727": "70.",
  "atk-s0508a11:1728": " ‘‘Sīlameva idha aggaṁ, paññavā pana uttamo;",
  "atk-s0508a11:1729": "Manussesu ca devesu, sīlapaññāṇato jaya’’nti. – gāthaṁ abhāsi;",
  "atk-s0508a11:1730_0": "Tattha sīlanti sīlanaṭṭhena sīlaṁ, patiṭṭhānaṭṭhena samādhānaṭṭhena cāti attho. Sīlañhi",
  "atk-s0508a11:1730_1": "sabbaguṇānaṁ patiṭṭhā, tenāha – ‘‘sīle patiṭṭhāya naro sapañño’’ti (saṁ. ni. 1.23;",
  "atk-s0508a11:1730_2": "peṭako. 22; visuddhi. 1.1). Samādahati ca taṁ kāyavācāavippakiṇṇaṁ karotīti attho.",
  "atk-s0508a11:1730_3": "Tayidaṁ sīlameva aggaṁ sabbaguṇānaṁ mūlabhāvato pamukhabhāvato ca. Yathāha – ‘‘tasmātiha,",
  "atk-s0508a11:1730_4": "tvaṁ bhikkhu, ādimeva visodhehi kusalesu dhammesu. Ko cādi kusalānaṁ dhammānaṁ sīlañca",
  "atk-s0508a11:1730_5": "suvisuddha’’nti (saṁ. ni. 5.369), ‘‘pātimokkhanti mukhametaṁ pamukhameta’’nti (mahāva.",
  "atk-s0508a11:1730_6": "135) ca ādi. Idhāti nipātamattaṁ. Paññavāti ñāṇasampanno. So uttamo seṭṭho pavaroti",
  "atk-s0508a11:1730_7": "puggalādhiṭṭhānāya gāthāya paññāyayeva seṭṭhabhāvaṁ dasseti. Paññuttarā hi kusalā",
  "atk-s0508a11:1730_8": "dhammā. Idāni taṁ sīlapaññānaṁ aggaseṭṭhabhāvaṁ kāraṇato dasseti ‘‘manussesu ca devesu,",
  "atk-s0508a11:1730_9": "sīlapaññāṇato jaya’’nti ca. Sīlapaññāṇahetu paṭipakkhajayo kāmakilesajayo hotīti attho.",
  "atk-s0508a11:1731": "Puṇṇattheragāthāvaṇṇanā niṭṭhitā.",
  "atk-s0508a11:1732": "Sattamavaggavaṇṇanā niṭṭhitā.",
  "atk-s0508a11:1733": "8. Aṭṭhamavaggo",
  "atk-s0508a11:1734": "1. Vacchapālattheragāthāvaṇṇanā",
  "atk-s0508a11:1735_0": "Susukhumanipuṇatthadassināti āyasmato vacchapālattherassa gāthā. Kā uppatti? Ayampi",
  "atk-s0508a11:1735_1": "purimabuddhesu katādhikāro tattha tattha bhave puññāni ācinanto devamanussesu saṁsaranto",
  "atk-s0508a11:1735_2": "ito ekanavute kappe brāhmaṇakule nibbattitvā brāhmaṇasippesu nipphattiṁ gantvā aggiṁ",
  "atk-s0508a11:1735_3": "paricaranto ekadivasaṁ mahatiyā kaṁsapātiyā pāyāsaṁ ādāya dakkhiṇeyyaṁ pariyesanto",
  "atk-s0508a11:1735_4": "vipassiṁ bhagavantaṁ ākāse caṅkamantaṁ disvā acchariyabbhutacittajāto bhagavantaṁ",
  "atk-s0508a11:1735_5": "abhivādetvā dātukāmataṁ dassesi. Paṭiggahesi bhagavā anukampaṁ upādāya. So tena puññakammena",
  "atk-s0508a11:1735_6": "devamanussesu saṁsaranto imasmiṁ buddhuppāde rājagahe vibhavasampannassa brāhmaṇassa",
  "atk-s0508a11:1735_7": "putto hutvā nibbatti, vacchapālotissa nāmaṁ ahosi. So bimbisārasamāgame uruvelakassapattherena",
  "atk-s0508a11:1735_8": "iddhipāṭihāriyaṁ dassetvā satthu paramanipaccakāre kate taṁ disvā paṭiladdhasaddho",
  "atk-s0508a11:1735_9": "pabbajitvā sattāhapabbajito eva vipassanaṁ vaḍḍhetvā chaḷabhiñño ahosi. Tena vuttaṁ",
  "atk-s0508a11:1735_10": "apadāne (apa. thera 1.13.26-34) –",
  "atk-s0508a11:1736": "‘‘Suvaṇṇavaṇṇo sambuddho, bāttiṁsavaralakkhaṇo;",
  "atk-s0508a11:1737": "Pavanā abhinikkhanto, bhikkhusaṅghapurakkhato.",
  "atk-s0508a11:1738": "‘‘Mahaccā kaṁsapātiyā, vaḍḍhetvā pāyasaṁ ahaṁ;",
  "atk-s0508a11:1739": "Āhutiṁ yiṭṭhukāmo so, upanesiṁ baliṁ ahaṁ.",
  "atk-s0508a11:1740": "‘‘Bhagavā tamhi samaye, lokajeṭṭho narāsabho;",
  "atk-s0508a11:1741": "Caṅkamaṁ susamārūḷho, ambare anilāyane.",
  "atk-s0508a11:1742": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:1743": "Ṭhapayitvā kaṁsapātiṁ, vipassiṁ abhivādayiṁ.",
  "atk-s0508a11:1744": "‘‘Tuvaṁ devosi sabbaññū, sadeve sahamānuse;",
  "atk-s0508a11:1745": "Anukampaṁ upādāya, paṭiggaṇha mahāmuni.",
  "atk-s0508a11:1746": "‘‘Paṭiggahesi bhagavā, sabbaññū lokanāyako;",
  "atk-s0508a11:1747": "Mama saṅkappamaññāya, satthā loke mahāmuni.",
  "atk-s0508a11:1748": "‘‘Ekanavutito kappe, yaṁ dānamadadiṁ tadā;",
  "atk-s0508a11:1749": "Duggatiṁ nābhijānāmi, pāyāsassa idaṁ phalaṁ.",
  "atk-s0508a11:1750": "‘‘Ekatālīsito kappe, buddho nāmāsi khattiyo;",
  "atk-s0508a11:1751": "Sattaratanasampanno, cakkavattī mahabbalo.",
  "atk-s0508a11:1752": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1753": "Arahattaṁ pana patvā sukheneva attanā nibbānassa adhigatabhāvaṁ vibhāvento –",
  "atk-s0508a11:1754": "71.",
  "atk-s0508a11:1755": " ‘‘Susukhumanipuṇatthadassinā, matikusalena nivātavuttinā;",
  "atk-s0508a11:1756": "Saṁsevitavuddhasīlinā, nibbānaṁ na hi tena dullabha’’nti. –",
  "atk-s0508a11:1757": "Imaṁ gāthaṁ abhāsi.",
  "atk-s0508a11:1758_0": "Tattha susukhumanipuṇatthadassināti ativiya duddasaṭṭhena sukhume, saṇhaṭṭhena nipuṇe",
  "atk-s0508a11:1758_1": "saccapaṭiccasamuppādādiatthe aniccatādiṁ oropetvā passatīti susukhumanipuṇatthadassī,",
  "atk-s0508a11:1758_2": "tena. Matikusalenāti matiyā paññāya kusalena chekena, ‘‘evaṁ pavattamānassa paññā",
  "atk-s0508a11:1758_3": "vaḍḍhati, evaṁ na vaḍḍhatī’’ti dhammavicayasambojjhaṅgapaññāya uppādane kusalena.",
  "atk-s0508a11:1758_4": "Nivātavuttināti sabrahmacārīsu nivātanīcavattanasīlena, vuḍḍhesu navesu ca yathānurūpapaṭipattinā.",
  "atk-s0508a11:1758_5": "Saṁsevitavuddhasīlināti saṁsevitaṁ āciṇṇaṁ vuddhasīlaṁ saṁsevitavuddhasīlaṁ, taṁ",
  "atk-s0508a11:1758_6": "yassa atthi, tena saṁsevitavuddhasīlinā. Atha vā saṁsevitā upāsitā vuddhasīlino etenāti",
  "atk-s0508a11:1758_7": "saṁsevitavuddhasīlī, tena . Hītisaddo hetuattho. Yasmā yo nivātavutti saṁsevitavuddhasīlī",
  "atk-s0508a11:1758_8": "matikusalo susukhumanipuṇatthadassī ca, tasmā nibbānaṁ na tassa dullabhanti attho.",
  "atk-s0508a11:1758_9": "Nivātavuttitāya hi saṁsevitavuddhasīlitāya ca paṇḍitā taṁ ovaditabbaṁ anusāsitabbaṁ",
  "atk-s0508a11:1758_10": "maññanti, tesañca ovāde ṭhito sayaṁ matikusalatāya susukhumanipuṇatthadassitāya ca",
  "atk-s0508a11:1758_11": "vipassanāya kammaṁ karonto nacirasseva nibbānaṁ adhigacchatīti, ayameva ca therassa",
  "atk-s0508a11:1758_12": "aññābyākaraṇagāthā ahosīti.",
  "atk-s0508a11:1759": "Vacchapālattheragāthāvaṇṇanā niṭṭhitā.",
  "atk-s0508a11:1760": "2. Ātumattheragāthāvaṇṇanā",
  "atk-s0508a11:1761_0": "Yathākaḷīro susu vaḍḍhitaggoti āyasmato ātumattherassa gāthā. Kā uppatti? Sopi purimabuddhesu",
  "atk-s0508a11:1761_1": "katādhikāro tattha tattha bhave vivaṭṭūpanissayaṁ puññaṁ ācinanto ito ekanavute kappe",
  "atk-s0508a11:1761_2": "kulagehe nibbattitvā viññutaṁ patto vipassiṁ bhagavantaṁ antaravīthiyaṁ gacchantaṁ",
  "atk-s0508a11:1761_3": "disvā pasannamānaso gandhodakena gandhacuṇṇena ca pūjaṁ akāsi. So tena puññakammena",
  "atk-s0508a11:1761_4": "devaloke nibbatto aparāparaṁ sugatīsuyeva saṁsaranto kassapassa bhagavato sāsane",
  "atk-s0508a11:1761_5": "pabbajitvā samaṇadhammaṁ akāsi, ñāṇassa pana aparipakkattā visesaṁ nibbattetuṁ nāsakkhi.",
  "atk-s0508a11:1761_6": "Atha imasmiṁ buddhuppāde sāvatthiyaṁ seṭṭhiputto hutvā nibbatti, ātumotissa nāmaṁ",
  "atk-s0508a11:1761_7": "ahosi. Tassa vayappattassa mātā ‘‘puttassa me bhariyaṁ ānessāmā’’ti ñātakehi sammantesi.",
  "atk-s0508a11:1761_8": "So taṁ upadhāretvā hetusampattiyā codiyamāno ‘‘kiṁ mayhaṁ gharāvāsena, idāneva pabbajissāmī’’ti",
  "atk-s0508a11:1761_9": "bhikkhūnaṁ santikaṁ gantvā pabbaji. Pabbajitampi naṁ mātā uppabbājetukāmā nānānayehi",
  "atk-s0508a11:1761_10": "palobheti. So tassā avasaraṁ adatvā attano ajjhāsayaṁ pakāsento –",
  "atk-s0508a11:1762": "72.",
  "atk-s0508a11:1763": " ‘‘Yathā kaḷīro susu vaḍḍhitaggo, dunnikkhamo hoti pasākhajāto;",
  "atk-s0508a11:1764": "Evaṁ ahaṁ bhariyāyānītāya, anumañña maṁ pabbajitomhi dānī’’ti. –",
  "atk-s0508a11:1765": "Gāthaṁ abhāsi.",
  "atk-s0508a11:1766_0": "Tattha kaḷīroti aṅkuro, idha pana vaṁsaṅkuro adhippeto. Susūti taruṇo. Vaḍḍhitaggoti",
  "atk-s0508a11:1766_1": "pavaḍḍhitasākho. Susuvaḍḍhitaggoti vā suṭṭhu vaḍḍhitasākho sañjātapattasākho. Dunnikkhamoti",
  "atk-s0508a11:1766_2": "veḷugumbato nikkhāmetuṁ nīharituṁ asakkuṇeyyo. Pasākhajātoti jātapasākho, sākhānampi",
  "atk-s0508a11:1766_3": "pabbe pabbe uppannaanusākho. Evaṁ ahaṁ bhariyāyānītāyāti yathā vaṁso vaḍḍhitaggo",
  "atk-s0508a11:1766_4": "vaṁsantaresu saṁsaṭṭha sākhāpasākho veḷugumbato dunnīharaṇīyo hoti, evaṁ ahampi bhariyāya",
  "atk-s0508a11:1766_5": "mayhaṁ ānītāya puttadhītādivasena vaḍḍhitaggo āsattivasena gharāvāsato dunnīharaṇīyo",
  "atk-s0508a11:1766_6": "bhaveyyaṁ. Yathā pana vaṁsakaḷīro asañjātasākhabandho veḷugumbato sunīharaṇīyova",
  "atk-s0508a11:1766_7": "hoti, evaṁ ahampi asañjātaputtadārādibandho sunīharaṇīyo homi, tasmā anānītāya eva",
  "atk-s0508a11:1766_8": "bhariyāya anumañña maṁ attanāva maṁ anujānāpetvā. Pabbajitomhi dānīti, ‘‘idāni pana",
  "atk-s0508a11:1766_9": "pabbajito amhi, sādhu suṭṭhū’’ti attano nekkhammābhiratiṁ pakāsesi, atha vā ‘‘anumañña",
  "atk-s0508a11:1766_10": "maṁ pabbajitomhi dānī’’ti mātu katheti. Ayañhettha attho – yadipi tāya pubbe nānumataṁ,",
  "atk-s0508a11:1766_11": "idāni pana pabbajito amhi, tasmā anumañña anujānāhi maṁ samaṇabhāveyeva ṭhātuṁ, nāhaṁ",
  "atk-s0508a11:1766_12": "tayā nivattanīyoti . Evaṁ pana kathento yathāṭhitova vipassanaṁ vaḍḍhetvā maggapaṭipāṭiyā",
  "atk-s0508a11:1766_13": "kilese khepetvā chaḷabhiñño ahosi. Tena vuttaṁ apadāne (apa. thera 1.13.35-40) –",
  "atk-s0508a11:1767": "‘‘Nisajja pāsādavare, vipassiṁ addasaṁ jinaṁ;",
  "atk-s0508a11:1768": "Kakudhaṁ vilasantaṁva, sabbaññuṁ tamanāsakaṁ.",
  "atk-s0508a11:1769": "‘‘Pāsādassāvidūre ca, gacchati lokanāyako;",
  "atk-s0508a11:1770": "Pabhā niddhāvate tassa, yathā ca sataraṁsino.",
  "atk-s0508a11:1771": "‘‘Gandhodakañca paggayha, buddhaseṭṭhaṁ samokiriṁ;",
  "atk-s0508a11:1772": "Tena cittappasādena, tattha kālaṅkato ahaṁ.",
  "atk-s0508a11:1773": "‘‘Ekanavutito kappe, yaṁ gandhodakamākiriṁ;",
  "atk-s0508a11:1774": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1775": "‘‘Ekatiṁse ito kappe, sugandho nāma khattiyo;",
  "atk-s0508a11:1776": "Sattaratanasampanno, cakkavattī mahabbalo.",
  "atk-s0508a11:1777": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1778": "Chaḷabhiñño pana hutvā mātaraṁ āpucchitvā tassā pekkhantiyāyeva ākāsena pakkāmi. So arahattappattiyā uttarikālampi antarantarā tameva gāthaṁ paccudāhāsi.",
  "atk-s0508a11:1779_0": "Tattha ‘‘pabbajitomhī’’ti imināpadesena ayampi therassa aññābyākaraṇagāthā ahosi",
  "atk-s0508a11:1779_1": "attano santāne rāgādimalassa pabbājitabhāvadīpanato. Tenāha bhagavā – ‘‘pabbājayamattano",
  "atk-s0508a11:1779_2": "malaṁ, tasmā ‘pabbajito’ti vuccatī’’ti (dha. pa. 388).",
  "atk-s0508a11:1780": "Ātumattheragāthāvaṇṇanā niṭṭhitā.",
  "atk-s0508a11:1781": "3. Māṇavattheragāthāvaṇṇanā",
  "atk-s0508a11:1782_0": "Jiṇṇañca disvā dukhitañca byādhitanti āyasmato māṇavattherassa gāthā. Kā uppatti?",
  "atk-s0508a11:1782_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto",
  "atk-s0508a11:1782_2": "ito ekanavute kappe brāhmaṇakule nibbattitvā lakkhaṇadharo hutvā vipassissa bhagavato",
  "atk-s0508a11:1782_3": "abhijātiyā lakkhaṇāni pariggahetvā pubbanimittāni sāvetvā, ‘‘ekaṁsena ayaṁ buddho",
  "atk-s0508a11:1782_4": "bhavissatī’’ti byākaritvā nānānayehi thometvā abhivādetvā padakkhiṇaṁ katvā pakkāmi.",
  "atk-s0508a11:1782_5": "So tena puññakammena sugatīsuyeva saṁsaranto imasmiṁ buddhuppāde sāvatthiyaṁ brāhmaṇamahāsālassa",
  "atk-s0508a11:1782_6": "gehe nibbattitvā yāva sattavassāni, tāva antoghareyeva vaḍḍhitvā sattame saṁvacchare",
  "atk-s0508a11:1782_7": "upanayanatthaṁ uyyānaṁ nīto antarāmagge jiṇṇāturamate disvā tesaṁ adiṭṭhapubbattā",
  "atk-s0508a11:1782_8": "te parijane pucchitvā jarārogamaraṇasabhāvaṁ sutvā sañjātasaṁvego tato anivattanto",
  "atk-s0508a11:1782_9": "vihāraṁ gantvā satthu santike dhammaṁ sutvā mātāpitaro anujānāpetvā pabbajitvā vipassanaṁ",
  "atk-s0508a11:1782_10": "paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.13.41-64) –",
  "atk-s0508a11:1783": "‘‘Jāyamāne vipassimhi, nimittaṁ byākariṁ ahaṁ;",
  "atk-s0508a11:1784": "Nibbāpayiñca janataṁ, buddho loke bhavissati.",
  "atk-s0508a11:1785": "‘‘Yasmiñca jāyamānasmiṁ, dasasahassi kampati;",
  "atk-s0508a11:1786": "So dāni bhagavā satthā, dhammaṁ deseti cakkhumā.",
  "atk-s0508a11:1787": "‘‘Yasmiñca jāyamānasmiṁ, āloko vipulo ahu;",
  "atk-s0508a11:1788": "So dāni bhagavā satthā, dhammaṁ deseti cakkhumā.",
  "atk-s0508a11:1789": "‘‘Yasmiñca jāyamānasmiṁ, saritāyo na sandayuṁ;",
  "atk-s0508a11:1790": "So dāni bhagavā satthā, dhammaṁ deseti cakkhumā.",
  "atk-s0508a11:1791": "‘‘Yasmiñca jāyamānasmiṁ, avīcaggi na pajjali;",
  "atk-s0508a11:1792": "So dāni bhagavā satthā, dhammaṁ deseti cakkhumā.",
  "atk-s0508a11:1793": "‘‘Yasmiñca jāyamānasmiṁ, pakkhisaṅgho na sañcari;",
  "atk-s0508a11:1794": "So dāni bhagavā satthā, dhammaṁ deseti cakkhumā.",
  "atk-s0508a11:1795": "‘‘Yasmiñca jāyamānasmiṁ, vātakkhandho na vāyati;",
  "atk-s0508a11:1796": "So dāni bhagavā satthā, dhammaṁ deseti cakkhumā.",
  "atk-s0508a11:1797": "‘‘Yasmiñca jāyamānasmiṁ, sabbaratanāni jotayuṁ;",
  "atk-s0508a11:1798": "So dāni bhagavā satthā, dhammaṁ deseti cakkhumā.",
  "atk-s0508a11:1799": "‘‘Yasmiñca jāyamānasmiṁ, sattāsuṁ padavikkamā;",
  "atk-s0508a11:1800": "So dāni bhagavā satthā, dhammaṁ deseti cakkhumā.",
  "atk-s0508a11:1801": "‘‘Jātamatto ca sambuddho, disā sabbā vilokayi;",
  "atk-s0508a11:1802": "Vācāsabhimudīresi, esā buddhāna dhammatā.",
  "atk-s0508a11:1803": "‘‘Saṁvejayitvā janataṁ, thavitvā lokanāyakaṁ;",
  "atk-s0508a11:1804": "Sambuddhaṁ abhivādetvā, pakkāmiṁ pācināmukho.",
  "atk-s0508a11:1805": "‘‘Ekanavutito kappe, yaṁ buddhamabhithomayiṁ;",
  "atk-s0508a11:1806": "Duggatiṁ nābhijānāmi, thomanāya idaṁ phalaṁ.",
  "atk-s0508a11:1807": "‘‘Ito navutikappamhi, sammukhāthavikavhayo;",
  "atk-s0508a11:1808": "Sattaratanasampanno, cakkavattī mahabbalo.",
  "atk-s0508a11:1809": "‘‘Pathavīdundubhi nāma, ekūnanavutimhito;",
  "atk-s0508a11:1810": "Sattaratanasampanno, cakkavattī mahabbalo.",
  "atk-s0508a11:1811": "‘‘Aṭṭhāsītimhito kappe, obhāso nāma khattiyo;",
  "atk-s0508a11:1812": "Sattaratanasampanno, cakkavattī mahabbalo.",
  "atk-s0508a11:1813": "‘‘Sattāsītimhito kappe, saritacchedanavhayo;",
  "atk-s0508a11:1814": "Sattaratanasampanno, cakkavattī mahabbalo.",
  "atk-s0508a11:1815": "‘‘Agginibbāpano nāma, kappānaṁ chaḷasītiyā;",
  "atk-s0508a11:1816": "Sattaratanasampanno, cakkavattī mahabbalo.",
  "atk-s0508a11:1817": "‘‘Gatipacchedano nāma, kappānaṁ pañcasītiyā;",
  "atk-s0508a11:1818": "Sattaratanasampanno, cakkavattī mahabbalo.",
  "atk-s0508a11:1819": "‘‘Rājā vātasamo nāma, kappānaṁ cullasītiyā;",
  "atk-s0508a11:1820": "Sattaratanasampanno, cakkavattī mahabbalo.",
  "atk-s0508a11:1821": "‘‘Ratanapajjalo nāma, kappānaṁ teasītiyā;",
  "atk-s0508a11:1822": "Sattaratanasampanno, cakkavattī mahabbalo.",
  "atk-s0508a11:1823": "‘‘Padavikkamano nāma, kappānaṁ dveasītiyā;",
  "atk-s0508a11:1824": "Sattaratanasampanno, cakkavattī mahabbalo.",
  "atk-s0508a11:1825": "‘‘Rājā vilokano nāma, kappānaṁ ekasītiyā;",
  "atk-s0508a11:1826": "Sattaratanasampanno, cakkavattī mahabbalo.",
  "atk-s0508a11:1827": "‘‘Girasāroti nāmena, kappesītimhi khattiyo;",
  "atk-s0508a11:1828": "Sattaratanasampanno, cakkavattī mahabbalo.",
  "atk-s0508a11:1829": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1830": "Adhigatārahatto pana bhikkhūhi, ‘‘kena, tvaṁ āvuso, saṁvegena atidaharova samāno pabbajito’’ti pucchito attano pabbajjānimittakittanāpadesena aññaṁ byākaronto –",
  "atk-s0508a11:1831": "73.",
  "atk-s0508a11:1832": " ‘‘Jiṇṇañca disvā dukhitañca byādhitaṁ, matañca disvā gatamāyusaṅkhayaṁ;",
  "atk-s0508a11:1833": "Tato ahaṁ nikkhamitūna pabbajiṁ, pahāya kāmāni manoramānī’’ti. –",
  "atk-s0508a11:1834": "Gāthaṁ abhāsi.",
  "atk-s0508a11:1835_0": "Tattha jiṇṇanti jarāya abhibhūtaṁ, khaṇḍiccapāliccavalittacatādīhi samaṅgībhūtaṁ.",
  "atk-s0508a11:1835_1": "Dukhitanti dukkhappattaṁ. Byādhitanti gilānaṁ. Ettha ca ‘‘byādhita’’nti vuttepi dukkhappattabhāvo",
  "atk-s0508a11:1835_2": "siddho, ‘‘dukhita’’nti vacanaṁ tassa bāḷhagilānabhāvaparidīpanatthaṁ. Matanti kālaṅkataṁ,",
  "atk-s0508a11:1835_3": "yasmā kālaṅkato āyuno khayaṁ vayaṁ bhedaṁ gato nāma hoti, tasmā vuttaṁ ‘‘gatamāyusaṅkhaya’’nti.",
  "atk-s0508a11:1835_4": "Tasmā jiṇṇabyādhimatānaṁ diṭṭhattā, ‘‘ime jarādayo nāma na imesaṁyeva, atha kho sabbasādhāraṇā,",
  "atk-s0508a11:1835_5": "tasmā ahampi jarādike anativatto’’ti saṁviggattā. Nikkhamitūnāti nikkhamitvā, ayameva",
  "atk-s0508a11:1835_6": "vā pāṭho. Pabbajjādhippāyena gharato niggantvā. Pabbajinti satthu sāsane pabbajaṁ",
  "atk-s0508a11:1835_7": "upagato. Pahāya kāmāni manoramānīti iṭṭhakantādibhāvato avītarāgānaṁ mano ramentīti",
  "atk-s0508a11:1835_8": "manorame vatthukāme pajahitvā, tappaṭibaddhassa chandarāgassa ariyamaggena samucchindanena",
  "atk-s0508a11:1835_9": "nirapekkhabhāvena chaḍḍetvāti attho. Kāmānaṁ pahānakittanamukhena cetaṁ therassa",
  "atk-s0508a11:1835_10": "aññābyākaraṇaṁ ahosi. Māṇavakāle pabbajitattā imassa therassa māṇavotveva samaññā jātāti.",
  "atk-s0508a11:1836": "Māṇavattheragāthāvaṇṇanā niṭṭhitā.",
  "atk-s0508a11:1837": "4. Suyāmanattheragāthāvaṇṇanā",
  "atk-s0508a11:1838_0": "Kāmacchando ca byāpādoti āyasmato suyāmanattherassa gāthā. Kā uppatti? Ayampi purimabuddhesu",
  "atk-s0508a11:1838_1": "katādhikāro tattha tattha bhave puññāni upacinanto ito ekanavute kappe vipassissa",
  "atk-s0508a11:1838_2": "bhagavato kāle dhaññavatīnagare brāhmaṇakule nibbattitvā vayappatto brāhmaṇasippesu",
  "atk-s0508a11:1838_3": "nipphattiṁ patvā brāhmaṇamante vāceti. Tena ca samayena vipassī bhagavā mahatā bhikkhusaṅghena",
  "atk-s0508a11:1838_4": "saddhiṁ dhaññavatīnagaraṁ piṇḍāya paviṭṭho hoti. Taṁ disvā brāhmaṇo pasannacitto",
  "atk-s0508a11:1838_5": "attano gehaṁ netvā āsanaṁ paññāpetvā tassūpari pupphasanthāraṁ santharitvā adāsi,",
  "atk-s0508a11:1838_6": "satthari tattha nisinne paṇītena āhārena santappesi, bhuttāviñca pupphagandhena pūjesi.",
  "atk-s0508a11:1838_7": "Satthā anumodanaṁ vatvā pakkāmi. So tena puññakammena devaloke nibbattitvā aparāparaṁ",
  "atk-s0508a11:1838_8": "puññāni katvā devamanussesu saṁsaranto imasmiṁ buddhuppāde vesāliyaṁ aññatarassa",
  "atk-s0508a11:1838_9": "brāhmaṇassa putto hutvā nibbatti, suyāmanotissa nāmaṁ ahosi. So vayappatto tiṇṇaṁ",
  "atk-s0508a11:1838_10": "vedānaṁ pāragū paramanissamayutto hutvā gehavāsīnaṁ kāmūpabhogaṁ jigucchitvā jhānaninno",
  "atk-s0508a11:1838_11": "bhagavato vesāligamane paṭiladdhasaddho pabbajitvā khuraggeyeva arahattaṁ pāpuṇi.",
  "atk-s0508a11:1838_12": "Tena vuttaṁ apadāne (apa. thera 1.13.65-74) –",
  "atk-s0508a11:1839": "‘‘Nagare dhaññavatiyā, ahosiṁ brāhmaṇo tadā;",
  "atk-s0508a11:1840": "Lakkhaṇe itihāse ca, sanighaṇḍusakeṭubhe.",
  "atk-s0508a11:1841": "‘‘Padako veyyākaraṇo, nimittakovido ahaṁ;",
  "atk-s0508a11:1842": "Mante ca sisse vācesiṁ, tiṇṇaṁ vedāna pāragū.",
  "atk-s0508a11:1843": "‘‘Pañca uppalahatthāni, piṭṭhiyaṁ ṭhapitāni me;",
  "atk-s0508a11:1844": "Āhutiṁ yiṭṭhukāmohaṁ, pitumātusamāgame.",
  "atk-s0508a11:1845": "‘‘Tadā vipassī bhagavā, bhikkhusaṅghapurakkhato;",
  "atk-s0508a11:1846": "Obhāsento disā sabbā, āgacchati narāsabho.",
  "atk-s0508a11:1847": "‘‘Āsanaṁ paññapetvāna, nimantetvā mahāmuniṁ;",
  "atk-s0508a11:1848": "Santharitvāna taṁ pupphaṁ, abhinesiṁ sakaṁ gharaṁ.",
  "atk-s0508a11:1849": "‘‘Yaṁ me atthi sake gehe, āmisaṁ paccupaṭṭhitaṁ;",
  "atk-s0508a11:1850": "Tāhaṁ buddhassa pādāsiṁ, pasanno sehi pāṇibhi.",
  "atk-s0508a11:1851": "‘‘Bhuttāviṁ kālamaññāya pupphahatthamadāsahaṁ;",
  "atk-s0508a11:1852": "Anumoditvāna sabbaññū, pakkāmi uttarāmukho.",
  "atk-s0508a11:1853": "‘‘Ekanavutito kappe, yaṁ pupphamadadiṁ tadā;",
  "atk-s0508a11:1854": "Duggatiṁ nābhijānāmi, pupphadānassidaṁ phalaṁ.",
  "atk-s0508a11:1855": "‘‘Anantaraṁ ito kappe, rājāhuṁ varadassano;",
  "atk-s0508a11:1856": "Sattaratanasampanno, cakkavattī mahabbalo.",
  "atk-s0508a11:1857": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1858": "Arahattaṁ pana patvā nīvaraṇappahānakittanamukhena aññaṁ byākaronto –",
  "atk-s0508a11:1859": "74.",
  "atk-s0508a11:1860": " ‘‘Kāmacchando ca byāpādo, thinamiddhañca bhikkhuno;",
  "atk-s0508a11:1861": "Uddhaccaṁ vicikicchā ca, sabbasova na vijjatī’’ti. – gāthaṁ abhāsi;",
  "atk-s0508a11:1862_0": "Tattha kāmacchandoti kāmesu chando, kāmo ca so chando cātipi kāmacchando, kāmarāgo.",
  "atk-s0508a11:1862_1": "Idha pana sabbopi rāgo kāmacchando aggamaggavajjhassāpi adhippetattā, tenāha ‘‘sabbasova",
  "atk-s0508a11:1862_2": "na vijjatī’’ti. Sabbepi hi tebhūmakadhammā kāmanīyaṭṭhena kāmā, tattha pavatto rāgo",
  "atk-s0508a11:1862_3": "kāmacchando, tenāha bhagavā – ‘‘āruppe kāmacchandanīvaraṇaṁ paṭicca thinamiddhanīvaraṇaṁ",
  "atk-s0508a11:1862_4": "uddhaccanīvaraṇaṁ avijjānīvaraṇaṁ uppajjatī’’ti (paṭṭhā. 3.8.8) byāpajjati cittaṁ",
  "atk-s0508a11:1862_5": "pūtibhāvaṁ gacchati etenāti byāpādo, ‘‘anatthaṁ me acarī’’tiādinayappavatto (dha.",
  "atk-s0508a11:1862_6": "sa. 1066; vibha. 909) āghāto. Thinaṁ cittassa akalyatā anussāhasaṁhananaṁ, middhaṁ",
  "atk-s0508a11:1862_7": "kāyassa akalyatā asattivighāto, tadubhayampi thinañca middhañca thinamiddhaṁ, kiccāhārapaṭipakkhānaṁ",
  "atk-s0508a11:1862_8": "ekatāya ekaṁ katvā vuttaṁ. Uddhatabhāvo uddhaccaṁ, yena dhammena cittaṁ uddhataṁ",
  "atk-s0508a11:1862_9": "hoti avūpasantaṁ, so cetaso vikkhepo uddhaccaṁ. Uddhaccaggahaṇeneva cettha kiccāhārapaṭipakkhānaṁ",
  "atk-s0508a11:1862_10": "samānatāya kukkuccampi gahitamevāti daṭṭhabbaṁ. Taṁ pacchānutāpalakkhaṇaṁ. Yo hi",
  "atk-s0508a11:1862_11": "katākatakusalākusalūpanissayo vippaṭisāro, taṁ kukkuccaṁ. Vicikicchāti, ‘‘evaṁ nu",
  "atk-s0508a11:1862_12": "kho na nu kho’’ti saṁsayaṁ āpajjati, dhammasabhāvaṁ vā vicinanto kicchati kilamati",
  "atk-s0508a11:1862_13": "etāyāti vicikicchā, buddhādivatthuko saṁsayo. Sabbasoti anavasesato. Na vijjatīti",
  "atk-s0508a11:1862_14": "natthi, maggena samucchinnattā na upalabbhati. Idañca padadvayaṁ paccekaṁ yojetabbaṁ",
  "atk-s0508a11:1862_15": "ayañhettha yojanā – yassa bhikkhuno tena tena ariyamaggena samucchinnattā kāmacchando",
  "atk-s0508a11:1862_16": "ca byāpādo ca thinamiddhañca uddhaccakukkuccañca vicikicchā ca sabbasova na vijjati,",
  "atk-s0508a11:1862_17": "tassa na kiñci karaṇīyaṁ, katassa vā paticayoti aññāpadesena aññaṁ byākaroti. Pañcasu",
  "atk-s0508a11:1862_18": "hi nīvaraṇesu maggena samucchinnesu tadekaṭṭhatāya sabbepi kilesā samucchinnāyeva",
  "atk-s0508a11:1862_19": "honti. Tenāha – ‘‘sabbete bhagavanto pañca nīvaraṇe pahāya cetaso upakkilese’’ti (dī. ni. 2.146).",
  "atk-s0508a11:1863": "Suyāmanattheragāthāvaṇṇanā niṭṭhitā.",
  "atk-s0508a11:1864": "5. Susāradattheragāthāvaṇṇanā",
  "atk-s0508a11:1865_0": "Sādhusuvihitāna dassananti āyasmato susāradattherassa gāthā. Kā uppatti? So kira",
  "atk-s0508a11:1865_1": "padumuttarassa bhagavato kāle brāhmaṇakule nibbattitvā vijjāpadesu nipphattiṁ gantvā",
  "atk-s0508a11:1865_2": "kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā himavantappadese",
  "atk-s0508a11:1865_3": "araññāyatane assamaṁ kāretvā vihāsi. Atha naṁ anuggaṇhanto padumuttaro bhagavā bhikkhācāravelāyaṁ",
  "atk-s0508a11:1865_4": "upasaṅkami. So dūratova disvā pasannamānaso paccuggantvā pattaṁ gahetvā madhurāni",
  "atk-s0508a11:1865_5": "phalāni pakkhipitvā adāsi. Bhagavā taṁ paṭiggahetvā anumodanaṁ katvā pakkāmi. So",
  "atk-s0508a11:1865_6": "tena puññakammena devamanussesu saṁsaranto imasmiṁ buddhuppāde dhammasenāpatino ñātibrāhmaṇakule",
  "atk-s0508a11:1865_7": "nibbattitvā mandapaññattā susāradoti gahitanāmo aparabhāge dhammasenāpatissa santike",
  "atk-s0508a11:1865_8": "dhammaṁ sutvā paṭiladdhasaddho pabbajitvā vipassanaṁ vaḍḍhetvā arahattaṁ pāpuṇi.",
  "atk-s0508a11:1865_9": "Tena vuttaṁ apadāne (apa. thera 1.13.75-83) –",
  "atk-s0508a11:1866": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a11:1867": "Himavantassāvidūre, vasāmi assame ahaṁ.",
  "atk-s0508a11:1868": "‘‘Aggihuttañca me atthi, puṇḍarīkaphalāni ca;",
  "atk-s0508a11:1869": "Puṭake nikkhipitvāna, dumagge laggitaṁ mayā.",
  "atk-s0508a11:1870": "‘‘Padumuttaro lokavidū, āhutīnaṁ paṭiggaho;",
  "atk-s0508a11:1871": "Mamuddharitukāmo so, bhikkhanto mamupāgami.",
  "atk-s0508a11:1872": "‘‘Pasannacitto sumano, phalaṁ buddhassadāsahaṁ;",
  "atk-s0508a11:1873": "Vittisañjanano mayhaṁ, diṭṭhadhammasukhāvaho.",
  "atk-s0508a11:1874": "‘‘Suvaṇṇavaṇṇo sambuddho, āhutīnaṁ paṭiggaho;",
  "atk-s0508a11:1875": "Antalikkhe ṭhito satthā, imaṁ gāthaṁ abhāsatha.",
  "atk-s0508a11:1876": "‘‘Iminā phaladānena, cetanāpaṇidhīhi ca;",
  "atk-s0508a11:1877": "Kappānaṁ satasahassaṁ, duggatiṁ nupapajjasi.",
  "atk-s0508a11:1878": "‘‘Teneva sukkamūlena, anubhotvāna sampadā;",
  "atk-s0508a11:1879": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a11:1880": "‘‘Ito sattasate kappe, rājā āsiṁ sumaṅgalo;",
  "atk-s0508a11:1881": "Sattaratanasampanno, cakkavattī mahabbalo.",
  "atk-s0508a11:1882": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1883": "Arahattaṁ pana patvā sappurisūpanissayānisaṁsakittanāpadesena aññaṁ byākaronto –",
  "atk-s0508a11:1884": "75.",
  "atk-s0508a11:1885": " ‘‘Sādhu suvihitāna dassanaṁ, kaṅkhā chijjati buddhi vaḍḍhati;",
  "atk-s0508a11:1886": "Bālampi karonti paṇḍitaṁ, tasmā sādhu sataṁ samāgamo’’ti. –",
  "atk-s0508a11:1887": "Gāthaṁ abhāsi.",
  "atk-s0508a11:1888_0": "Tattha sādhūti sundaraṁ, bhaddakanti attho. Suvihitāna dassananti suvihitānaṁ dassanaṁ.",
  "atk-s0508a11:1888_1": "Gāthāsukhatthaṁ anusvāralopo kato. Sīlādiguṇehi susaṁvihitattabhāvānaṁ parānuddayāya",
  "atk-s0508a11:1888_2": "suṭṭhu vihitadhammadesanānaṁ ariyānaṁ dassanaṁ sādhūti yojanā. ‘‘Dassana’’nti nidassanamattaṁ",
  "atk-s0508a11:1888_3": "daṭṭhabbaṁ savanādīnampi bahukārattā. Vuttañhetaṁ bhagavatā –",
  "atk-s0508a11:1889_0": "‘‘Ye te bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā",
  "atk-s0508a11:1889_1": "ovādakā viññāpakā sandassakā samādapakā samuttejakā sampahaṁsakā alaṁsamakkhātāro",
  "atk-s0508a11:1889_2": "saddhammassa, dassanampāhaṁ, bhikkhave, tesaṁ bhikkhūnaṁ bahūpakāraṁ vadāmi, savanaṁ…pe…",
  "atk-s0508a11:1889_3": "upasaṅkamanaṁ…pe… payirupāsanaṁ…pe… anussaraṇaṁ…pe… anupabbajjampāhaṁ, bhikkhave,",
  "atk-s0508a11:1889_4": "tesaṁ bhikkhūnaṁ bahūpakāraṁ vadāmī’’ti (itivu. 104).",
  "atk-s0508a11:1890_0": "Dassanamūlakattā vā itaresaṁ dassanamevettha vuttaṁ, kaṅkhā chijjatītiādi tattha",
  "atk-s0508a11:1890_1": "kāraṇavacanaṁ. Tādisānañhi kalyāṇamittānaṁ dassane sati viññujātiko atthakāmo kulaputto",
  "atk-s0508a11:1890_2": "te upasaṅkamati payirupāsati ‘‘kiṁ, bhante, kusalaṁ, kiṁ akusala’’ntiādinā (ma. ni.",
  "atk-s0508a11:1890_3": "3.296) pañhaṁ pucchati. Te cassa anekavihitesu kaṅkhāṭṭhānīyesu kaṅkhaṁ paṭivinodenti,",
  "atk-s0508a11:1890_4": "tena vuttaṁ ‘‘kaṅkhā chijjatī’’ti. Yasmā ca te dhammadesanāya tesaṁ kaṅkhaṁ paṭivinodetvā",
  "atk-s0508a11:1890_5": "pubbabhāge kammapathasammādiṭṭhiṁ vipassanāsammādiṭṭhiñca uppādenti, tasmā tesaṁ",
  "atk-s0508a11:1890_6": "buddhi vaḍḍhati. Yadā pana te vipassanaṁ vaḍḍhetvā saccāni paṭivijjhanti, tadā soḷasavatthukā",
  "atk-s0508a11:1890_7": "aṭṭhavatthukā ca vicikicchā chijjati samucchijjati, nippariyāyena paññā buddhi vaḍḍhati.",
  "atk-s0508a11:1890_8": "Bālyasamatikkamanato te paṇḍitā honti. So tehi buddhiṁ vaḍḍheti, bālampi karonti",
  "atk-s0508a11:1890_9": "paṇḍitanti. Tasmātiādi nigamanaṁ, yasmā sādhūnaṁ dassanaṁ vuttanayena kaṅkhā chijjati",
  "atk-s0508a11:1890_10": "buddhi vaḍḍhati, te bālaṁ paṇḍitaṁ karonti, tasmā tena kāraṇena sādhu sundaraṁ sataṁ",
  "atk-s0508a11:1890_11": "sappurisānaṁ ariyānaṁ samāgamo, tehi samodhānaṁ sammā vaḍḍhananti attho.",
  "atk-s0508a11:1891": "Susāradattheragāthāvaṇṇanā niṭṭhitā.",
  "atk-s0508a11:1892": "6. Piyañjahattheragāthāvaṇṇanā",
  "atk-s0508a11:1893_0": "Uppatantesu nipateti āyasmato piyañjahattherassa gāthā. Kā uppatti? Sopi purimabuddhesu",
  "atk-s0508a11:1893_1": "katādhikāro tattha tattha bhave vivaṭṭūpanissayaṁ puññaṁ upacinanto ito ekanavute",
  "atk-s0508a11:1893_2": "kappe vipassissa bhagavato kāle himavante rukkhadevatā hutvā pabbatantare vasanto",
  "atk-s0508a11:1893_3": "devatāsamāgamesu appānubhāvatāya parisapariyante ṭhatvā dhammaṁ sutvā satthari paṭiladdhasaddho",
  "atk-s0508a11:1893_4": "ekadivasaṁ suvisuddhaṁ ramaṇīyaṁ gaṅgāyaṁ pulinappadesaṁ disvā satthu guṇe anussari",
  "atk-s0508a11:1893_5": "– ‘‘itopi suvisuddhā satthu guṇā anantā aparimeyyā cā’’ti, evaṁ so satthu guṇe ārabbha",
  "atk-s0508a11:1893_6": "cittaṁ pasādetvā tena puññakammena devamanussesu saṁsaranto imasmiṁ buddhuppāde vesāliyaṁ",
  "atk-s0508a11:1893_7": "licchavirājakule nibbattitvā vayappatto yuddhasoṇḍo aparājitasaṅgāmo amittānaṁ piyahānikaraṇena",
  "atk-s0508a11:1893_8": "piyañjahoti paññāyittha. So satthu vesāligamane paṭiladdhasaddho pabbajitvā araññe",
  "atk-s0508a11:1893_9": "vasamāno vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.13.84-90) –",
  "atk-s0508a11:1894": "‘‘Pabbate himavantamhi, vasāmi pabbatantare;",
  "atk-s0508a11:1895": "Pulinaṁ sobhanaṁ disvā, buddhaseṭṭhaṁ anussariṁ.",
  "atk-s0508a11:1896": "‘‘Ñāṇe upanidhā natthi, saṅkhāraṁ natthi satthuno;",
  "atk-s0508a11:1897": "Sabbadhammaṁ abhiññāya, ñāṇena adhimuccati.",
  "atk-s0508a11:1898": "‘‘Namo te purisājañña, namo te purisuttama;",
  "atk-s0508a11:1899": "Ñāṇena te samo natthi, yāvatā ñāṇamuttamaṁ.",
  "atk-s0508a11:1900": "‘‘Ñāṇe cittaṁ pasādetvā, kappaṁ saggamhi modahaṁ;",
  "atk-s0508a11:1901": "Avasesesu kappesu, kusalaṁ caritaṁ mayā.",
  "atk-s0508a11:1902": "‘‘Ekanavutito kappe, yaṁ saññamalabhiṁ tadā;",
  "atk-s0508a11:1903": "Duggatiṁ nābhijānāmi, ñāṇasaññāyidaṁ phalaṁ.",
  "atk-s0508a11:1904": "‘‘Ito sattatikappamhi, eko pulinapupphiyo;",
  "atk-s0508a11:1905": "Sattaratanasampanno, cakkavattī mahabbalo.",
  "atk-s0508a11:1906": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1907": "Arahattaṁ pana patvā ‘‘andhaputhujjanānaṁ paṭipattito vidhurā ariyānaṁ paṭipattī’’ti imassa atthassa dassanavasena aññaṁ byākaronto –",
  "atk-s0508a11:1908": "76.",
  "atk-s0508a11:1909": " ‘‘Uppatantesu nipate, nipatantesu uppate;",
  "atk-s0508a11:1910": "Vase avasamānesu, ramamānesu no rame’’ti. – gāthaṁ abhāsi;",
  "atk-s0508a11:1911_0": "Tattha uppatantesūti uṇṇamantesu, sattesu mānuddhaccathambhasārambhādīhi attukkaṁsanena",
  "atk-s0508a11:1911_1": "anupasantesu. Nipateti nameyya, tesaññeva pāpadhammānaṁ parivajjanena nivātavutti",
  "atk-s0508a11:1911_2": "bhaveyya. Nipatantesūti oṇamantesu, hīnādhimuttikatāya kosajjena ca guṇato nihīyamānesu.",
  "atk-s0508a11:1911_3": "Uppateti uṇṇameyya, paṇītādhimuttikatāya vīriyārambhena ca guṇato ussukkeyya. Atha",
  "atk-s0508a11:1911_4": "vā uppatantesūti uṭṭhahantesu, kilesesu pariyuṭṭhānavasena sīsaṁ ukkhipantesu. Nipateti",
  "atk-s0508a11:1911_5": "paṭisaṅkhānabalena yathā te na uppajjanti, tathā anurūpapaccavekkhaṇāya nipateyya,",
  "atk-s0508a11:1911_6": "vikkhambheyya ceva samucchindeyya ca. Nipatantesūti paripatantesu, ayonisomanasikāresu",
  "atk-s0508a11:1911_7": "vīriyapayogamandatāya vā yathāraddhesu samathavipassanādhammesu hāya mānesu . Uppateti",
  "atk-s0508a11:1911_8": "yonisomanasikārena vīriyārambhasampadāya ca te upaṭṭhāpeyya uppādeyya vaḍḍheyya ca.",
  "atk-s0508a11:1911_9": "Vaseavasamānesūti sattesu maggabrahmacariyavāsaṁ ariyavāsañca avasantesu sayaṁ taṁ",
  "atk-s0508a11:1911_10": "vāsaṁ vaseyyāti, ariyesu vā kilesavāsaṁ dutiyakavāsaṁ avasantesu yena vāsena te avasamānā",
  "atk-s0508a11:1911_11": "nāma honti, sayaṁ tathā vase. Ramamānesu no rameti sattesu kāmaguṇaratiyā kilesaratiyā",
  "atk-s0508a11:1911_12": "ramantesu sayaṁ tathā no rame naṁ rameyya, ariyesu vā nirāmisāya jhānādiratiyā ramamānesu",
  "atk-s0508a11:1911_13": "sayampi tathā rame, tato aññathā pana kadācipi no rame nābhirameyya vāti attho.",
  "atk-s0508a11:1912": "Piyañjahattheragāthāvaṇṇanā niṭṭhitā.",
  "atk-s0508a11:1913": "7. Hatthārohaputtattheragāthāvaṇṇanā",
  "atk-s0508a11:1914_0": "Idaṁ pure cittamacāri cārikanti āyasmato hatthārohaputtattherassa gāthā. Kā uppatti?",
  "atk-s0508a11:1914_1": "So kira purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto",
  "atk-s0508a11:1914_2": "vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ",
  "atk-s0508a11:1914_3": "bhikkhusaṅghaparivutaṁ vihārato nikkhantaṁ disvā pasannacitto pupphehi pūjaṁ katvā",
  "atk-s0508a11:1914_4": "pañcapatiṭṭhitena vanditvā padakkhiṇaṁ katvā pakkāmi. So tena puññakammena devamanussesu",
  "atk-s0508a11:1914_5": "saṁsaranto imasmiṁ buddhuppāde sāvatthiyaṁ hatthārohakule nibbattitvā viññutaṁ patto",
  "atk-s0508a11:1914_6": "hatthisippe nipphattiṁ agamāsi. So ekadivasaṁ hatthiṁ sikkhāpento nadītīraṁ gantvā",
  "atk-s0508a11:1914_7": "hetusampattiyā codiyamāno ‘‘kiṁ mayhaṁ iminā hatthidamanena, attānaṁ damanameva vara’’nti",
  "atk-s0508a11:1914_8": "cintetvā bhagavantaṁ upasaṅkamitvā dhammaṁ sutvā paṭiladdhasaddho pabbajitvāva cariyānukūlaṁ",
  "atk-s0508a11:1914_9": "kammaṭṭhānaṁ gahetvā vipassanāya kammaṁ karonto ciraparicayena kammaṭṭhānato bahiddhā",
  "atk-s0508a11:1914_10": "vidhāvantaṁ cittaṁ cheko hatthācariyo viya aṅkusena caṇḍamattavaravāraṇaṁ paṭisaṅkhānaaṅkusena",
  "atk-s0508a11:1914_11": "niggaṇhanto ‘‘idaṁ pure cittamacāri cārika’’nti gāthaṁ abhāsi.",
  "atk-s0508a11:1915_0": "77. Tattha idanti vuccamānassa cittassa attapaccakkhatāya vuttaṁ. Pureti niggahakālato",
  "atk-s0508a11:1915_1": "pubbe. Acārīti vicari, anavaṭṭhitatāya nānārammaṇesu paribbhami . Cārikanti yathākāmacariyaṁ.",
  "atk-s0508a11:1915_2": "Tenāha ‘‘yenicchakaṁ yatthakāmaṁ yathāsukha’’nti. Tanti taṁ cittaṁ. Ajjāti etarahi.",
  "atk-s0508a11:1915_3": "Niggahessāmīti niggaṇhissāmi, nibbisevanaṁ karissāmi. Yonisoti upāyena. Yathā kiṁ?",
  "atk-s0508a11:1915_4": "Hatthippabhinnaṁ viya aṅkusaggaho. Idaṁ vuttaṁ hoti – idaṁ mama cittaṁ nāma ito pubbe",
  "atk-s0508a11:1915_5": "rūpādīsu ārammaṇesu yena yena ramituṁ icchati, tassa tassa vasena yenicchakaṁ, yattha",
  "atk-s0508a11:1915_6": "yattha cassa kāmo, tassa tassa vasena yatthakāmaṁ, yathā yathā vicarantassa sukhaṁ",
  "atk-s0508a11:1915_7": "hoti, tatheva caraṇato yathāsukhaṁ dīgharattaṁ cārikaṁ acari, taṁ ajjapāhaṁ bhinnamadamattahatthiṁ",
  "atk-s0508a11:1915_8": "hatthācariyasaṅkhāto cheko aṅkusaggaho aṅkusena viya yonisomanasikārena niggahessāmi,",
  "atk-s0508a11:1915_9": "nāssa vītikkamituṁ dassāmīti. Evaṁ vadanto eva ca thero vipassanaṁ vaḍḍhetvā arahattaṁ",
  "atk-s0508a11:1915_10": "sacchākāsi. Tena vuttaṁ apadāne (apa. thera 1.13.91-96) –",
  "atk-s0508a11:1916": "‘‘Suvaṇṇavaṇṇo sambuddho, vipassī dakkhiṇāraho;",
  "atk-s0508a11:1917": "Purakkhato sāvakehi, ārāmā abhinikkhami.",
  "atk-s0508a11:1918": "‘‘Disvānahaṁ buddhaseṭṭhaṁ, sabbaññuṁ tamanāsakaṁ;",
  "atk-s0508a11:1919": "Pasannacitto sumano, gaṇṭhipupphaṁ apūjayiṁ.",
  "atk-s0508a11:1920": "‘‘Tena cittappasādena, dvipadindassa tādino;",
  "atk-s0508a11:1921": "Haṭṭho haṭṭhena cittena, puna vandiṁ tathāgataṁ.",
  "atk-s0508a11:1922": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1923": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1924": "‘‘Ekatālīsito kappe, caraṇo nāma khattiyo;",
  "atk-s0508a11:1925": "Sattaratanasampanno, cakkavattī mahabbalo.",
  "atk-s0508a11:1926": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1927": "Ayameva ca therassa aññābyākaraṇagāthā ahosīti.",
  "atk-s0508a11:1928": "Hatthārohaputtattheragāthāvaṇṇanā niṭṭhitā.",
  "atk-s0508a11:1929": "8. Meṇḍasirattheragāthāvaṇṇanā",
  "atk-s0508a11:1930_0": "Anekajātisaṁsāranti āyasmato meṇḍasirattherassa gāthā. Kā uppatti? Sopi kira purimabuddhesu",
  "atk-s0508a11:1930_1": "katādhikāro tattha tattha bhave vivaṭṭūpanissayāni puññāni karonto ito ekanavute",
  "atk-s0508a11:1930_2": "kappe brāhmaṇakule nibbattitvā vayappatto kāme pahāya isipabbajjaṁ pabbajitvā mahatā",
  "atk-s0508a11:1930_3": "isigaṇena saddhiṁ himavante vasanto satthāraṁ disvā pasannamānaso isigaṇena padumāni",
  "atk-s0508a11:1930_4": "āharāpetvā satthu pupphapūjaṁ katvā sāvake appamādapaṭipattiyaṁ ovaditvā kālaṁ katvā",
  "atk-s0508a11:1930_5": "devaloke nibbatto aparāparaṁ saṁsaranto imasmiṁ buddhuppāde sākete gahapatikule nibbatti,",
  "atk-s0508a11:1930_6": "tassa meṇḍasarikkhasīsatāya meṇḍasirotveva samaññā ahosi. So bhagavati sākete añjanavane",
  "atk-s0508a11:1930_7": "viharante satthāraṁ upasaṅkamitvā paṭiladdhasaddho pabbajitvā samathavipassanāsu",
  "atk-s0508a11:1930_8": "kammaṁ karonto chaḷabhiñño ahosi. Teva vuttaṁ apadāne (apa. thera 1.13.97-105) –",
  "atk-s0508a11:1931": "‘‘Himavantassāvidūre, gotamo nāma pabbato;",
  "atk-s0508a11:1932": "Nānārukkhehi sañchanno, mahābhūtagaṇālayo.",
  "atk-s0508a11:1933": "‘‘Vemajjhamhi ca tassāsi, assamo abhinimmito;",
  "atk-s0508a11:1934": "Purakkhato sasissehi, vasāmi assame ahaṁ.",
  "atk-s0508a11:1935": "‘‘Āyantu me sissagaṇā, padumaṁ āharantu me;",
  "atk-s0508a11:1936": "Buddhapūjaṁ karissāmi, dvipadindassa tādino.",
  "atk-s0508a11:1937": "‘‘Evanti te paṭissutvā, padumaṁ āhariṁsu me;",
  "atk-s0508a11:1938": "Tathā nimittaṁ katvāhaṁ, buddhassa abhiropayiṁ.",
  "atk-s0508a11:1939": "‘‘Sisse tadā samānetvā, sādhukaṁ anusāsahaṁ;",
  "atk-s0508a11:1940": "Mā kho tumhe pamajjittha, appamādo sukhāvaho.",
  "atk-s0508a11:1941": "‘‘Evaṁ samanusāsitvā, te sisse vacanakkhame;",
  "atk-s0508a11:1942": "Appamādaguṇe yutto, tadā kālaṅkato ahaṁ.",
  "atk-s0508a11:1943": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1944": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1945": "‘‘Ekapaññāsakappamhi , rājā āsiṁ jaluttamo;",
  "atk-s0508a11:1946": "Sattaratanasampanno, cakkavattī mahabbalo.",
  "atk-s0508a11:1947": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1948": "So attano pubbenivāsaṁ anussaranto –",
  "atk-s0508a11:1949": "78.",
  "atk-s0508a11:1950": " ‘‘Anekajātisaṁsāraṁ, sandhāvissaṁ anibbisaṁ;",
  "atk-s0508a11:1951": "Tassa me dukkhajātassa, dukkhakkhandho aparaddho’’ti. – gāthaṁ abhāsi;",
  "atk-s0508a11:1952_0": "Tattha anekajātisaṁsāranti anekajātisatasahassasaṅkhyaṁ idaṁ saṁsāravaṭṭaṁ, addhuno",
  "atk-s0508a11:1952_1": "adhippetattā accantasaṁyogekavacanaṁ. Sandhāvissanti saṁsariṁ, aparāparaṁ cavanuppajjanavasena",
  "atk-s0508a11:1952_2": "paribbhamiṁ. Anibbisanti tassa nivattakañāṇaṁ avindanto alabhanto. Tassa meti evaṁ",
  "atk-s0508a11:1952_3": "saṁsarantassa me. Dukkhajātassāti jātiādivasena uppannadukkhassa, tissannaṁ vā dukkhatānaṁ",
  "atk-s0508a11:1952_4": "vasena dukkhasabhāvassa. Dukkhakkhandhoti kammakilesavipākavaṭṭappakāro dukkharāsi.",
  "atk-s0508a11:1952_5": "Aparaddhoti arahattamaggappattito paṭṭhāya paribbhaṭṭho cuto na abhinibbattissati.",
  "atk-s0508a11:1952_6": "‘‘Aparaṭṭho’’ti vā pāṭho, apagatasamiddhito samucchinnakāraṇattā apagatoti attho.",
  "atk-s0508a11:1952_7": "Idameva ca therassa aññābyākaraṇaṁ ahosi.",
  "atk-s0508a11:1953": "Meṇḍasirattheragāthāvaṇṇanā niṭṭhitā.",
  "atk-s0508a11:1954": "9. Rakkhitattheragāthāvaṇṇanā",
  "atk-s0508a11:1955_0": "Sabborāgo pahīno meti āyasmato rakkhitattherassa gāthā. Kā uppatti? Ayaṁ kira padumuttarassa",
  "atk-s0508a11:1955_1": "bhagavato kāle kulagehe nibbattitvā viññutaṁ patto ekadivasaṁ satthu dhammadesanaṁ",
  "atk-s0508a11:1955_2": "sutvā pasannamānaso desanāñāṇaṁ ārabbha thomanaṁ akāsi. Satthā tassa cittappasādaṁ",
  "atk-s0508a11:1955_3": "oloketvā ‘‘ayaṁ ito satasahassakappamatthake gotamassa nāma sammāsambuddhassa rakkhito",
  "atk-s0508a11:1955_4": "nāma sāvako bhavissatī’’ti byākāsi . So taṁ sutvā bhiyyosomattāya pasannamānaso aparāparaṁ",
  "atk-s0508a11:1955_5": "puññāni katvā devamanussesu saṁsaranto imasmiṁ buddhuppāde devadahanigame sākiyarājakule",
  "atk-s0508a11:1955_6": "nibbatti, rakkhitotissa nāmaṁ ahosi. So ye sākiyakoliyarājūhi bhagavato parivāratthāya",
  "atk-s0508a11:1955_7": "dinnā pañcasatarājakumārā pabbajitā, tesaṁ aññataro. Te pana rājakumārā na saṁvegena",
  "atk-s0508a11:1955_8": "pabbajitattā ukkaṇṭhābhibhūtā yadā satthārā kuṇāladahatīraṁ netvā kuṇālajātakadesanāya",
  "atk-s0508a11:1955_9": "(jā. 2.21.kuṇālajātaka) itthīnaṁ dosavibhāvanena kāmesu ādīnavaṁ pakāsetvā kammaṭṭhāne",
  "atk-s0508a11:1955_10": "niyojitā, tadā ayampi kammaṭṭhānaṁ anuyuñjanto vipassanaṁ vaḍḍhetvā arahattaṁ pāpuṇi.",
  "atk-s0508a11:1955_11": "Tena vuttaṁ apadāne (apa. thera 1.14.1-9) –",
  "atk-s0508a11:1956": "‘‘Padumuttaro nāma jino, lokajeṭṭho narāsabho;",
  "atk-s0508a11:1957": "Mahato janakāyassa, deseti amataṁ padaṁ.",
  "atk-s0508a11:1958": "‘‘Tassāhaṁ vacanaṁ sutvā, vācāsabhimudīritaṁ;",
  "atk-s0508a11:1959": "Añjaliṁ paggahetvāna, ekaggo āsahaṁ tadā.",
  "atk-s0508a11:1960": "‘‘Yathā samuddo udadhīnamaggo, nerū nagānaṁ pavaro siluccayo;",
  "atk-s0508a11:1961": "Tatheva ye cittavasena vattare, na buddhañāṇassa kalaṁ upenti te.",
  "atk-s0508a11:1962": "‘‘Dhammavidhiṁ ṭhapetvāna, buddho kāruṇiko isi;",
  "atk-s0508a11:1963": "Bhikkhusaṅghe nisīditvā, imā gāthā abhāsatha.",
  "atk-s0508a11:1964": "‘‘Yo so ñāṇaṁ pakittesi, buddhamhi lokanāyake;",
  "atk-s0508a11:1965": "Kappānaṁ satasahassaṁ, duggatiṁ na gamissati.",
  "atk-s0508a11:1966": "‘‘Kilese jhāpayitvāna, ekaggo susamāhito;",
  "atk-s0508a11:1967": "Sobhito nāma nāmena, hessati satthu sāvako.",
  "atk-s0508a11:1968": "‘‘Paññāse kappasahasse, sattevāsuṁ yasuggatā;",
  "atk-s0508a11:1969": "Sattaratanasampannā, cakkavattī mahabbalā.",
  "atk-s0508a11:1970": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1971": "Arahattaṁ pana patvā attano pahīnakilese paccavekkhanto ‘‘sabbo rāgo’’ti gāthaṁ abhāsi.",
  "atk-s0508a11:1972_0": "79. Tattha ‘‘sabbo rāgo’’ti kāmarāgādippabhedo sabbopi rāgo. Pahīnoti ariyamaggabhāvanāya",
  "atk-s0508a11:1972_1": "samucchedappahānavasena pahīno. Sabbo dosoti āghātavatthukādibhāvena anekabhedabhinno",
  "atk-s0508a11:1972_2": "sabbopi byāpādo. Samūhatoti maggena samugghāṭito. Sabbo me vigato mohoti ‘‘dukkhe",
  "atk-s0508a11:1972_3": "aññāṇa’’ntiādinā (dha. sa. 1067; vibha. 909) vatthubhedena aṭṭhabhedo, saṁkilesavatthuvibhāgena",
  "atk-s0508a11:1972_4": "anekavibhāgo sabbopi moho maggena viddhaṁsitattā mayhaṁ vigato. Sītibhūtosmi nibbutoti",
  "atk-s0508a11:1972_5": "evaṁ mūlakilesappahānena tadekaṭṭhatāya saṁkilesānaṁ sammadeva paṭippassaddhattā",
  "atk-s0508a11:1972_6": "anavasesakilesadarathapariḷāhābhāvato sītibhāvaṁ patto, tato eva sabbaso kilesaparinibbānena",
  "atk-s0508a11:1972_7": "parinibbuto ahaṁ asmi bhavāmīti aññaṁ byākāsi.",
  "atk-s0508a11:1973": "Rakkhitattheragāthāvaṇṇanā niṭṭhitā.",
  "atk-s0508a11:1974": "10. Uggattheragāthāvaṇṇanā",
  "atk-s0508a11:1975_0": "Yaṁ mayā pakataṁ kammanti āyasmato uggattherassa gāthā. Kā uppatti? Ayampi purimabuddhesu",
  "atk-s0508a11:1975_1": "katādhikāro tattha tattha bhave puññāni karonto ito ekatiṁse kappe sikhissa bhagavato",
  "atk-s0508a11:1975_2": "kāle kulagehe nibbattitvā viññutaṁ patto ekadivasaṁ sikhiṁ bhagavantaṁ passitvā pasannamānaso",
  "atk-s0508a11:1975_3": "ketakapupphehi pūjaṁ akāsi. So tena puññakammena devaloke nibbattitvā aparāparaṁ",
  "atk-s0508a11:1975_4": "sugatīsuyeva saṁsaranto imasmiṁ buddhuppāde kosalaraṭṭhe ugganigame seṭṭhiputto hutvā",
  "atk-s0508a11:1975_5": "nibbatti, uggotvevassa nāmaṁ ahosi. So viññutaṁ patto bhagavati tasmiṁ nigame bhaddārāme",
  "atk-s0508a11:1975_6": "viharante vihāraṁ gantvā satthu santike dhammaṁ sutvā paṭiladdhasaddho pabbajitvā",
  "atk-s0508a11:1975_7": "vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.14.10-16) –",
  "atk-s0508a11:1976": "‘‘Vinatānadiyā tīre, pilakkhu phalito ahu;",
  "atk-s0508a11:1977": "Tāhaṁ rukkhaṁ gavesanto, addasaṁ lokanāyakaṁ.",
  "atk-s0508a11:1978": "‘‘Ketakaṁ pupphitaṁ disvā, vaṇṭe chetvānahaṁ tadā;",
  "atk-s0508a11:1979": "Buddhassa abhiropesiṁ, sikhino lokabandhuno.",
  "atk-s0508a11:1980": "‘‘Yena ñāṇena pattosi, accutaṁ amataṁ padaṁ;",
  "atk-s0508a11:1981": "Taṁ ñāṇaṁ abhipūjemi, buddhaseṭṭha mahāmuni.",
  "atk-s0508a11:1982": "‘‘Ñāṇamhi pūjaṁ katvāna, pilakkhumaddasaṁ ahaṁ;",
  "atk-s0508a11:1983": "Paṭiladdhomhi taṁ paññaṁ, ñāṇapūjāyidaṁ phalaṁ.",
  "atk-s0508a11:1984": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a11:1985": "Duggatiṁ nābhijānāmi, ñāṇapūjāyidaṁ phalaṁ.",
  "atk-s0508a11:1986": "‘‘Ito terasakappamhi, dvādasāsuṁ phaluggatā;",
  "atk-s0508a11:1987": "Sattaratanasampannā, cakkavattī mahabbalā.",
  "atk-s0508a11:1988": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1989": "Arahattaṁ pana patvā attano vaṭṭūpacchedadīpanena aññaṁ byākaronto –",
  "atk-s0508a11:1990": "80.",
  "atk-s0508a11:1991": " ‘‘Yaṁ mayā pakataṁ kammaṁ, appaṁ vā yadi vā bahuṁ;",
  "atk-s0508a11:1992": "Sabbametaṁ parikkhīṇaṁ, natthi dāni punabbhavo’’ti. – gāthaṁ abhāsi;",
  "atk-s0508a11:1993_0": "Tattha yaṁ mayā pakataṁ kammanti yaṁ kammaṁ tīhi kammadvārehi, chahi uppattidvārehi,",
  "atk-s0508a11:1993_1": "aṭṭhahi asaṁvaradvārehi , aṭṭhahi ca saṁvaradvārehi pāpādivasena dānādivasena cāti",
  "atk-s0508a11:1993_2": "anekehi pakārehi anādimati saṁsāre yaṁ mayā kataṁ upacitaṁ abhinibbattitaṁ vipākakammaṁ.",
  "atk-s0508a11:1993_3": "Appaṁ vā yadi vābahunti tañca vatthucetanāpayogakilesādīnaṁ dubbalabhāvena appaṁ",
  "atk-s0508a11:1993_4": "vā, tesaṁ balavabhāvena abhiṇhapavattiyā ca bahuṁ vā. Sabbametaṁ parikkhīṇanti sabbameva",
  "atk-s0508a11:1993_5": "cetaṁ kammaṁ kammakkhayakarassa aggamaggassa adhigatattā parikkhayaṁ gataṁ, kilesavaṭṭappahānena",
  "atk-s0508a11:1993_6": "hi kammavaṭṭaṁ pahīnameva hoti vipākavaṭṭassa anuppādanato. Tenāha ‘‘natthi dāni",
  "atk-s0508a11:1993_7": "punabbhavo’’ti. Āyatiṁ punabbhavābhinibbatti mayhaṁ natthīti attho. ‘‘Sabbampeta’’ntipi",
  "atk-s0508a11:1993_8": "pāṭho, sabbampi etanti padavibhāgo.",
  "atk-s0508a11:1994": "Uggattheragāthāvaṇṇanā niṭṭhitā.",
  "atk-s0508a11:1995": "Aṭṭhamavaggavaṇṇanā niṭṭhitā.",
  "atk-s0508a11:1996": "9. Navamavaggo",
  "atk-s0508a11:1997": "1. Samitiguttattheragāthāvaṇṇanā",
  "atk-s0508a11:1998_0": "Yaṁmayā pakataṁ pāpanti āyasmato samitiguttattherassa gāthā. Kā uppatti? Sopi purimabuddhesu",
  "atk-s0508a11:1998_1": "katādhikāro tattha tattha bhave puññāni upacinanto vipassissa bhagavato kāle kulagehe",
  "atk-s0508a11:1998_2": "nibbattitvā viññutaṁ patto bhagavantaṁ passitvā pasannacitto jātisumanapupphehi pūjaṁ",
  "atk-s0508a11:1998_3": "akāsi. So tena puññakammena yattha yattha bhave nibbatti, tattha tattha kularūpaparivārasampadāya",
  "atk-s0508a11:1998_4": "aññe satte abhibhavitvā aṭṭhāsi. Ekasmiṁ pana attabhāve aññataraṁ paccekabuddhaṁ",
  "atk-s0508a11:1998_5": "piṇḍāya carantaṁ disvā ‘‘ayaṁ muṇḍako kuṭṭhī maññe, tenāyaṁ paṭicchādetvā vicaratī’’ti",
  "atk-s0508a11:1998_6": "niṭṭhubhitvā pakkāmi. So tena kammena bahuṁ kālaṁ niraye paccitvā kassapassa bhagavato",
  "atk-s0508a11:1998_7": "kāle manussaloke nibbatto paribbājakapabbajjaṁ upagato ekaṁ sīlācārasampannaṁ upāsakaṁ",
  "atk-s0508a11:1998_8": "disvā dosantaro hutvā, ‘‘kuṭṭharogī bhaveyyāsī’’ti akkosi, nhānatitthe ca manussehi",
  "atk-s0508a11:1998_9": "ṭhapitāni nhānacuṇṇāni dūsesi. So tena kammena puna niraye nibbattitvā bahūni vassāni",
  "atk-s0508a11:1998_10": "dukkhaṁ anubhavitvā imasmiṁ buddhuppāde sāvatthiyaṁ aññatarassa brāhmaṇassa putto",
  "atk-s0508a11:1998_11": "hutvā nibbatti, samitiguttotissa nāmaṁ ahosi. So vayappatto satthu dhammadesanaṁ",
  "atk-s0508a11:1998_12": "sutvā paṭiladdhasaddho pabbajitvā suvisuddhasīlo hutvā viharati. Tassa purimakammanissandena",
  "atk-s0508a11:1998_13": "kuṭṭharogo uppajji, tena tassa sarīrāvayavā yebhuyyena chinnabhinnā hutvā paggharanti.",
  "atk-s0508a11:1998_14": "So gilānasālāyaṁ vasati. Athekadivasaṁ dhammasenāpati gilānapucchaṁ gantvā tattha",
  "atk-s0508a11:1998_15": "tattha gilāne bhikkhū pucchanto taṁ bhikkhuṁ disvā ‘‘āvuso, yāvatā khandhappavatti",
  "atk-s0508a11:1998_16": "nāma, sabbaṁ dukkhameva vedanā. Khandhesu pana asantesuyeva natthi dukkha’’nti vedanānupassanākammaṭṭhānaṁ",
  "atk-s0508a11:1998_17": "kathetvā agamāsi. So therassa ovāde ṭhatvā vipassanaṁ vaḍḍhetvā chaḷabhiññā sacchākāsi.",
  "atk-s0508a11:1998_18": "Tena vuttaṁ apadāne (apa. thera 1.12.82-90) –",
  "atk-s0508a11:1999": "‘‘Jāyantassa vipassissa, āloko vipulo ahu;",
  "atk-s0508a11:2000": "Pathavī ca pakampittha, sasāgarā sapabbatā.",
  "atk-s0508a11:2001": "‘‘Nemittā ca viyākaṁsu, buddho loke bhavissati;",
  "atk-s0508a11:2002": "Aggo ca sabbasattānaṁ, janataṁ uddharissati.",
  "atk-s0508a11:2003": "‘‘Nemittānaṁ suṇitvāna, jātipūjamakāsahaṁ;",
  "atk-s0508a11:2004": "Edisā pūjanā natthi, yādisā jātipūjanā.",
  "atk-s0508a11:2005": "‘‘Saṅkharitvāna kusalaṁ, sakaṁ cittaṁ pasādayiṁ;",
  "atk-s0508a11:2006": "Jātipūjaṁ karitvāna, tattha kālaṅkato ahaṁ.",
  "atk-s0508a11:2007": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:2008": "Sabbe satte abhibhomi, jātipūjāyidaṁ phalaṁ.",
  "atk-s0508a11:2009": "‘‘Dhātiyo maṁ upaṭṭhenti, mama cittavasānugā;",
  "atk-s0508a11:2010": "Na tā sakkonti kopetuṁ, jātipūjāyidaṁ phalaṁ.",
  "atk-s0508a11:2011": "‘‘Ekanavutito kappe, yaṁ pūjamakariṁ tadā;",
  "atk-s0508a11:2012": "Duggatiṁ nābhijānāmi, jātipūjāyidaṁ phalaṁ.",
  "atk-s0508a11:2013": "‘‘Supāricariyā nāma, catuttiṁsa janādhipā;",
  "atk-s0508a11:2014": "Ito tatiyakappamhi, cakkavattī mahabbalā.",
  "atk-s0508a11:2015": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2016": "Chaḷabhiñño pana hutvā pahīnakilesapaccavekkhaṇena etarahi anubhuyyamānarogavasena purimajātīsu attanā kataṁ pāpakammaṁ anussaritvā tassa idāni sabbaso pahīnabhāvaṁ vibhāvento –",
  "atk-s0508a11:2017": "81.",
  "atk-s0508a11:2018": " ‘‘Yaṁ mayā pakataṁ pāpaṁ, pubbe aññāsu jātisu;",
  "atk-s0508a11:2019": "Idheva taṁ vedanīyaṁ, vatthu aññaṁ na vijjatī’’ti. – gāthaṁ abhāsi;",
  "atk-s0508a11:2020_0": "Tattha pāpanti akusalaṁ kammaṁ. Tañhi lāmakaṭṭhena pāpanti vuccati. Pubbeti purā.",
  "atk-s0508a11:2020_1": "Aññāsu jātisūti ito aññāsu jātīsu, aññesu attabhāvesu. Ayañhettha attho – yadipi",
  "atk-s0508a11:2020_2": "mayā imasmiṁ attabhāve na tādisaṁ pāpaṁ kataṁ atthi, idāni pana tassa sambhavoyeva",
  "atk-s0508a11:2020_3": "natthi. Yaṁ pana ito aññāsu jātīsu kataṁ atthi, idheva taṁ vedanīyaṁ, tañhi idheva",
  "atk-s0508a11:2020_4": "imasmiṁyeva attabhāve vedayitabbaṁ anubhavitabbaṁ phalaṁ, kasmā? Vatthu aññaṁ na",
  "atk-s0508a11:2020_5": "vijjatīti tassa kammassa vipaccanokāso añño khandhappabandho natthi, ime pana khandhā",
  "atk-s0508a11:2020_6": "sabbaso upādānānaṁ pahīnattā anupādāno viya jātavedo carimakacittanirodhena appaṭisandhikā",
  "atk-s0508a11:2020_7": "nirujjhantīti aññaṁ byākāsi.",
  "atk-s0508a11:2021": "Samitiguttattheragāthāvaṇṇanā niṭṭhitā.",
  "atk-s0508a11:2022": "2. Kassapattheragāthāvaṇṇanā",
  "atk-s0508a11:2023_0": "Yena yena subhikkhānīti āyasmato kassapattherassa gāthā. Kā uppatti? Ayaṁ kira padumuttarassa",
  "atk-s0508a11:2023_1": "bhagavato kāle brāhmaṇakule nibbattitvā tīsu vedesu aññesu ca brāhmaṇasippesu nipphattiṁ",
  "atk-s0508a11:2023_2": "gato, so ekadivasaṁ bhagavantaṁ disvā pasannamānaso sumanapupphehi pūjaṁ akāsi. Karonto",
  "atk-s0508a11:2023_3": "ca satthu samantato upari ca pupphamuṭṭhiyo khipi. Buddhānubhāvena pupphāni pupphāsanākārena",
  "atk-s0508a11:2023_4": "sattāhaṁ aṭṭhaṁsu. So taṁ acchariyaṁ disvā bhiyyosomattāya pasannamānaso ahosi. Aparāparaṁ",
  "atk-s0508a11:2023_5": "puññāni karonto kappasatasahassaṁ sugatīsuyeva saṁsaranto imasmiṁ buddhuppāde sāvatthiyaṁ",
  "atk-s0508a11:2023_6": "aññatarassa udiccabrāhmaṇassa putto hutvā nibbatti, kassapotissa nāmaṁ ahosi. Tassa",
  "atk-s0508a11:2023_7": "daharakāleyeva pitā kālamakāsi. Mātā taṁ paṭijaggati. So ekadivasaṁ jetavanaṁ gato",
  "atk-s0508a11:2023_8": "bhagavato dhammadesanaṁ sutvā hetusampannatāya tasmiṁyeva āsane sotāpanno hutvā mātu",
  "atk-s0508a11:2023_9": "santikaṁ gantvā anujānāpetvā pabbajito satthari vuṭṭhavasse pavāretvā janapadacārikaṁ",
  "atk-s0508a11:2023_10": "pakkante sayampi satthārā saddhiṁ gantukāmo āpucchituṁ mātu santikaṁ agamāsi. Mātā",
  "atk-s0508a11:2023_11": "vissajjentī ovādavasena –",
  "atk-s0508a11:2024": "82.",
  "atk-s0508a11:2025": " ‘‘Yena yena subhikkhāni, sivāni abhayāni ca;",
  "atk-s0508a11:2026": "Tena puttaka gacchassu, mā sokāpahato bhavā’’ti. – gāthaṁ abhāsi;",
  "atk-s0508a11:2027_0": "Tattha yena yenāti yattha yattha. Bhummatthe hi etaṁ karaṇavacanaṁ, yasmiṁ yasmiṁ",
  "atk-s0508a11:2027_1": "disābhāgeti attho. Subhikkhānīti sulabhapiṇḍāni, raṭṭhānīti adhippāyo. Sivānīti khemāni",
  "atk-s0508a11:2027_2": "arogāni. Abhayānīti corabhayādīhi nibbhayāni, rogadubbhikkhabhayāni pana ‘‘subhikkhāni,",
  "atk-s0508a11:2027_3": "sivānī’’ti padadvayeneva gahitāni. Tenāti tattha, tasmiṁ tasmiṁ disābhāgeti attho.",
  "atk-s0508a11:2027_4": "Puttakāti anukampantī taṁ ālapati. Māti paṭisedhatthe nipāto sokāpahatoti vuttaguṇarahitāni",
  "atk-s0508a11:2027_5": "raṭṭhāni gantvā dubbhikkhabhayādijanitena sokena upahato mā bhava māhosīti attho.",
  "atk-s0508a11:2027_6": "Taṁ sutvā thero, ‘‘mama mātā mayhaṁ sokarahitaṭṭhānagamanaṁ āsīsati, handa mayaṁ",
  "atk-s0508a11:2027_7": "sabbaso accantameva sokarahitaṁ ṭhānaṁ pattuṁ yutta’’nti ussāhajāto vipassanaṁ paṭṭhapetvā",
  "atk-s0508a11:2027_8": "nacirasseva arahattaṁ pāpuṇi. Tena vuttaṁ apadāne (apa. thera 1.13.1-9) –",
  "atk-s0508a11:2028": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a11:2029": "Abbhokāse ṭhito santo, addasaṁ lokanāyakaṁ.",
  "atk-s0508a11:2030": "‘‘Sīhaṁ yathā vanacaraṁ, byaggharājaṁva nittasaṁ;",
  "atk-s0508a11:2031": "Tidhāpabhinnamātaṅgaṁ, kuñjaraṁva mahesinaṁ.",
  "atk-s0508a11:2032": "‘‘Sereyakaṁ gahetvāna, ākāse ukkhipiṁ ahaṁ;",
  "atk-s0508a11:2033": "Buddhassa ānubhāvena, parivārenti sabbaso.",
  "atk-s0508a11:2034": "‘‘Adhiṭṭhahi mahāvīro, sabbaññū lokanāyako;",
  "atk-s0508a11:2035": "Samantā pupphacchadanā, okiriṁsu narāsabhaṁ.",
  "atk-s0508a11:2036": "‘‘Tato sā pupphakañcukā, antovaṇṭā bahimukhā;",
  "atk-s0508a11:2037": "Sattāhaṁ chadanaṁ katvā, tato antaradhāyatha.",
  "atk-s0508a11:2038": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:2039": "Buddhe cittaṁ pasādesiṁ, sugate lokanāyake.",
  "atk-s0508a11:2040": "‘‘Tena cittappasādena, sukkamūlena codito;",
  "atk-s0508a11:2041": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:2042": "‘‘Pannarasasahassamhi, kappānaṁ pañcavīsati;",
  "atk-s0508a11:2043": "Vītamalāsanāmā ca, cakkavattī mahabbalā.",
  "atk-s0508a11:2044": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2045": "Arahattaṁ pana patvā ‘‘idameva mātu vacanaṁ arahattappattiyā aṅkusaṁ jāta’’nti tameva gāthaṁ paccudāhāsi.",
  "atk-s0508a11:2046": "Kassapattheragāthāvaṇṇanā niṭṭhitā.",
  "atk-s0508a11:2047": "3. Sīhattheragāthāvaṇṇanā",
  "atk-s0508a11:2048_0": "Sīhappamatto viharāti āyasmato sīhattherassa gāthā. Kā uppatti? So kira purimabuddhesu",
  "atk-s0508a11:2048_1": "katādhikāro ito aṭṭhārasakappasatamatthake atthadassissa bhagavato kāle candabhāgāya",
  "atk-s0508a11:2048_2": "nadiyā tīre kinnarayoniyaṁ nibbattitvā pupphabhakkho pupphanivasano hutvā viharanto",
  "atk-s0508a11:2048_3": "ākāsena gacchantaṁ atthadassiṁ bhagavantaṁ disvā pasannacitto pūjetukāmo añjaliṁ",
  "atk-s0508a11:2048_4": "paggayha aṭṭhāsi. Bhagavā tassa ajjhāsayaṁ ñatvā ākāsato oruyha aññatarasmiṁ rukkhamūle",
  "atk-s0508a11:2048_5": "pallaṅkena nisīdi. Kinnaro candanasāraṁ ghaṁsitvā candanagandhena pupphehi ca pūjaṁ",
  "atk-s0508a11:2048_6": "katvā vanditvā padakkhiṇaṁ katvā pakkāmi. So tena puññakammena devamanussesu saṁsaranto",
  "atk-s0508a11:2048_7": "imasmiṁ buddhuppāde mallarājakule nibbatti, tassa sīhoti nāmaṁ ahosi. So bhagavantaṁ",
  "atk-s0508a11:2048_8": "disvā pasannamānaso vanditvā ekamantaṁ nisīdi. Satthā tassa ajjhāsayaṁ oloketvā dhammaṁ",
  "atk-s0508a11:2048_9": "kathesi. So dhammaṁ sutvā paṭiladdhasaddho pabbajitvā kammaṭṭhānaṁ gahetvā araññe",
  "atk-s0508a11:2048_10": "viharati. Tassa cittaṁ nānārammaṇe vidhāvati, ekaggaṁ na hoti, sakatthaṁ nipphādetuṁ",
  "atk-s0508a11:2048_11": "na sakkoti. Satthā taṁ disvā ākāse ṭhatvā –",
  "atk-s0508a11:2049": "83.",
  "atk-s0508a11:2050": " ‘‘Sīhappamatto vihara, rattindivamatandito;",
  "atk-s0508a11:2051": "Bhāvehi kusalaṁ dhammaṁ, jaha sīghaṁ samussaya’’nti. –",
  "atk-s0508a11:2052": "Gāthāya ovadi. So gāthāvasāne vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.14.17-25) –",
  "atk-s0508a11:2053": "‘‘Candabhāgānadītīre, ahosiṁ kinnaro tadā;",
  "atk-s0508a11:2054": "Pupphabhakkho cahaṁ āsiṁ, pupphanivasano tathā.",
  "atk-s0508a11:2055": "‘‘Atthadassī tu bhagavā, lokajeṭṭho narāsabho;",
  "atk-s0508a11:2056": "Vipinaggena niyyāsi, haṁsarājāva ambare.",
  "atk-s0508a11:2057": "‘‘Namo te purisājañña, cittaṁ te suvisodhitaṁ;",
  "atk-s0508a11:2058": "Pasannamukhavaṇṇosi, vippasannamukhindriyo.",
  "atk-s0508a11:2059": "‘‘Orohitvāna ākāsā, bhūripañño sumedhaso;",
  "atk-s0508a11:2060": "Saṅghāṭiṁ pattharitvāna, pallaṅkena upāvisi.",
  "atk-s0508a11:2061": "‘‘Vilīnaṁ candanādāya, agamāsiṁ jinantikaṁ;",
  "atk-s0508a11:2062": "Pasannacitto sumano, buddhassa abhiropayiṁ.",
  "atk-s0508a11:2063": "‘‘Abhivādetvāna sambuddhaṁ, lokajeṭṭhaṁ narāsabhaṁ;",
  "atk-s0508a11:2064": "Pāmojjaṁ janayitvāna, pakkāmiṁ uttarāmukho.",
  "atk-s0508a11:2065": "‘‘Aṭṭhārase kappasate, candanaṁ yaṁ apūjayiṁ;",
  "atk-s0508a11:2066": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2067": "‘‘Catuddase kappasate, ito āsiṁsu te tayo;",
  "atk-s0508a11:2068": "Rohaṇī nāma nāmena, cakkavattī mahabbalā.",
  "atk-s0508a11:2069": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2070_0": "Yā pana bhagavatā ovādavasena vuttā ‘‘sīhappamatto’’ti gāthā, tattha sīhāti tassa",
  "atk-s0508a11:2070_1": "therassa ālapanaṁ. Appamatto viharāti satiyā avippavāsena pamādavirahito sabbiriyāpathesu",
  "atk-s0508a11:2070_2": "satisampajaññayutto hutvā viharāhi. Idāni taṁ appamādavihāraṁ saha phalena saṅkhepato",
  "atk-s0508a11:2070_3": "dassetuṁ ‘‘rattindiva’’ntiādi vuttaṁ. Tassattho – rattibhāgaṁ divasabhāgañca ‘‘caṅkamena",
  "atk-s0508a11:2070_4": "nisajjāya āvaraṇīyehi dhammehi cittaṁ parisodhetī’’ti (saṁ. ni. 4.239; a. ni. 3.16;",
  "atk-s0508a11:2070_5": "vibha. 519) vuttanayena catusammappadhānavasena atandito akusīto āraddhavīriyo kusalaṁ",
  "atk-s0508a11:2070_6": "samathavipassanādhammañca lokuttaradhammañca bhāvehi uppādehi vaḍḍhehi ca, evaṁ bhāvetvā",
  "atk-s0508a11:2070_7": "ca jaha sīghaṁ samussayanti tava samussayaṁ attabhāvaṁ paṭhamaṁ tāva tappaṭibaddhachandarāgappahānena",
  "atk-s0508a11:2070_8": "sīghaṁ nacirasseva pajaha, evaṁbhūto ca pacchā carimakacittanirodhena anavasesato",
  "atk-s0508a11:2070_9": "ca pajahissatīti. Arahattaṁ pana patvā thero aññaṁ byākaronto tameva gāthaṁ paccudāhāsīti.",
  "atk-s0508a11:2071": "Sīhattheragāthāvaṇṇanā niṭṭhitā.",
  "atk-s0508a11:2072": "4. Nītattheragāthāvaṇṇanā",
  "atk-s0508a11:2073_0": "Sabbarattiṁsupitvānāti āyasmato nītattherassa gāthā. Kā uppatti? Ayaṁ kira padumuttarassa",
  "atk-s0508a11:2073_1": "bhagavato kāle sunando nāma brāhmaṇo hutvā anekasate brāhmaṇe mante vācento vājapeyyaṁ",
  "atk-s0508a11:2073_2": "nāma yaññaṁ yaji, bhagavā taṁ brāhmaṇaṁ anukampanto yaññaṭṭhānaṁ gantvā ākāse caṅkami.",
  "atk-s0508a11:2073_3": "Brāhmaṇo satthāraṁ disvā pasannamānaso sissehi pupphāni āharāpetvā ākāse khipitvā",
  "atk-s0508a11:2073_4": "pūjaṁ akāsi. Buddhānubhāvena taṁ ṭhānaṁ sakalañca nagaraṁ pupphapaṭavitānikaṁ viya",
  "atk-s0508a11:2073_5": "chāditaṁ ahosi. Mahājano satthari uḷāraṁ pītisomanassaṁ paṭisaṁvedesi. Sunandabrāhmaṇo",
  "atk-s0508a11:2073_6": "tena kusalamūlena devamanussesu saṁsaranto imasmiṁ buddhuppāde sāvatthiyaṁ aññatarassa",
  "atk-s0508a11:2073_7": "brāhmaṇassa putto hutvā nibbatti, nītotissa nāmaṁ ahosi. So viññutaṁ patto ‘‘ime",
  "atk-s0508a11:2073_8": "samaṇā sakyaputtiyā sukhasīlā sukhasamācārā subhojanāni bhuñjitvā nivātesu senāsanesu",
  "atk-s0508a11:2073_9": "viharanti, imesu pabbajitvā sukhena viharituṁ sakkā’’ti sukhābhilāsāya pabbajitvāva",
  "atk-s0508a11:2073_10": "satthu santike kammaṭṭhānaṁ gahetvā katipāhameva manasikaritvā taṁ chaḍḍetvā yāvadatthaṁ",
  "atk-s0508a11:2073_11": "udarāvadehakaṁ bhuñjitvā divasabhāgaṁ saṅgaṇikārāmo tiracchānakathāya vītināmeti,",
  "atk-s0508a11:2073_12": "rattibhāgepi thinamiddhābhibhūto sabbarattiṁ supati. Satthā tassa hetuparipākaṁ oloketvā ovādaṁ dento –",
  "atk-s0508a11:2074": "84.",
  "atk-s0508a11:2075": " ‘‘Sabbarattiṁ supitvāna, divā saṅgaṇike rato;",
  "atk-s0508a11:2076": "Kudāssu nāma dummedho, dukkhassantaṁ karissatī’’ti. – gāthaṁ abhāsi;",
  "atk-s0508a11:2077_0": "Tattha sabbarattinti sakalaṁ rattiṁ. Supitvānāti niddāyitvā, ‘‘rattiyā paṭhamaṁ yāmaṁ",
  "atk-s0508a11:2077_1": "caṅkamena nisajjāya āvaraṇīyehi dhammehi cittaṁ parisodhetī’’tiādinā vuttaṁ jāgariyaṁ",
  "atk-s0508a11:2077_2": "ananuyuñjitvā kevalaṁ rattiyā tīsupi yāmesu niddaṁ okkamitvāti attho. Divāti divasaṁ,",
  "atk-s0508a11:2077_3": "sakalaṁ divasabhāganti attho. Saṅgaṇiketi tiracchānakathikehi kāyadaḷhibahulapuggalehi",
  "atk-s0508a11:2077_4": "sannisajjā saṅgaṇiko, tasmiṁ rato abhirato tattha avigatacchando ‘‘saṅgaṇike rato’’ti",
  "atk-s0508a11:2077_5": "vutto ‘‘saṅgaṇikārato’’tipi pāḷi. Kudāssu nāmāti kudā nāma. Assūti nipātamattaṁ,",
  "atk-s0508a11:2077_6": "kasmiṁ nāma kāleti attho. Dummedhoti nippañño. Dukkhassāti vaṭṭadukkhassa. Antanti",
  "atk-s0508a11:2077_7": "pariyosānaṁ. Accantameva anuppādaṁ kadā nāma karissati, edisassa dukkhassantakaraṇaṁ",
  "atk-s0508a11:2077_8": "natthīti attho. ‘‘Dummedha dukkhassantaṁ karissasī’’tipi pāḷi.",
  "atk-s0508a11:2078": "Evaṁ pana satthārā gāthāya kathitāya thero saṁvegajāto vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.14.26-33) –",
  "atk-s0508a11:2079": "‘‘Sunando nāma nāmena, brāhmaṇo mantapāragū;",
  "atk-s0508a11:2080": "Ajjhāyako yācayogo, vājapeyyaṁ ayājayi.",
  "atk-s0508a11:2081": "‘‘Padumuttaro lokavidū, aggo kāruṇiko isi;",
  "atk-s0508a11:2082": "Janataṁ anukampanto, ambare caṅkamī tadā.",
  "atk-s0508a11:2083": "‘‘Caṅkamitvāna sambuddho, sabbaññū lokanāyako;",
  "atk-s0508a11:2084": "Mettāya aphari satte, appamāṇe nirūpadhi.",
  "atk-s0508a11:2085": "‘‘Vaṇṭe chetvāna pupphāni, brāhmaṇo mantapāragū;",
  "atk-s0508a11:2086": "Sabbe sisse samānetvā, ākāse ukkhipāpayi.",
  "atk-s0508a11:2087": "‘‘Yāvatā nagaraṁ āsi, pupphānaṁ chadanaṁ tadā;",
  "atk-s0508a11:2088": "Buddhassa ānubhāvena, sattāhaṁ na vigacchatha.",
  "atk-s0508a11:2089": "‘‘Teneva sukkamūlena, anubhotvāna sampadā;",
  "atk-s0508a11:2090": "Sabbāsave pariññāya, tiṇṇo loke visattikaṁ.",
  "atk-s0508a11:2091": "‘‘Ekārase kappasate, pañcatiṁsāsu khattiyā;",
  "atk-s0508a11:2092": "Ambaraṁsasanāmā te, cakkavattī mahabbalā.",
  "atk-s0508a11:2093": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2094": "Arahattaṁ pana patvā thero aññaṁ byākaronto tameva gāthaṁ paccudāhāsi.",
  "atk-s0508a11:2095": "Nītattheragāthāvaṇṇanā niṭṭhitā.",
  "atk-s0508a11:2096": "5. Sunāgattheragāthāvaṇṇanā",
  "atk-s0508a11:2097_0": "Cittanimittassa kovidoti āyasmato sunāgattherassa gāthā. Kā uppatti? Ayampi purimabuddhesu",
  "atk-s0508a11:2097_1": "katādhikāro tattha tattha bhave vivaṭṭūpanissayaṁ kusalaṁ upacinanto ito ekattiṁse",
  "atk-s0508a11:2097_2": "kappe sikhissa bhagavato kāle brāhmaṇakule nibbattitvā vayappatto tiṇṇaṁ vedānaṁ",
  "atk-s0508a11:2097_3": "pāragū hutvā araññāyatane assame vasanto tīṇi brāhmaṇasahassāni mante vācesi. Athekadivasaṁ",
  "atk-s0508a11:2097_4": "tassa satthāraṁ disvā lakkhaṇāni upadhāretvā lakkhaṇamante parivattentassa, ‘‘īdisehi",
  "atk-s0508a11:2097_5": "lakkhaṇehi samannāgato anantajino anantañāṇo buddho bhavissatī’’ti buddhañāṇaṁ ārabbha",
  "atk-s0508a11:2097_6": "uḷāro pasādo uppajji. So tena cittappasādena devaloke nibbatto aparāparaṁ devamanussesu",
  "atk-s0508a11:2097_7": "saṁsaranto imasmiṁ buddhuppāde nālakagāme aññatarassa brāhmaṇassa putto hutvā nibbatti,",
  "atk-s0508a11:2097_8": "sunāgotissa nāmaṁ ahosi. So dhammasenāpatissa gihisahāyo therassa santikaṁ gantvā",
  "atk-s0508a11:2097_9": "dhammaṁ sutvā dassanabhūmiyaṁ patiṭṭhito pabbajitvā vipassanaṁ paṭṭhapetvā arahattaṁ",
  "atk-s0508a11:2097_10": "pāpuṇi. Tena vuttaṁ apadāne (apa. thera 1.14.34-40) –",
  "atk-s0508a11:2098": "‘‘Himavantassāvidūre, vasabho nāma pabbato;",
  "atk-s0508a11:2099": "Tasmiṁ pabbatapādamhi, assamo āsi māpito.",
  "atk-s0508a11:2100": "‘‘Tīṇi sissasahassāni, vācesiṁ brāhmaṇo tadā;",
  "atk-s0508a11:2101": "Saṁharitvāna te sisse, ekamantaṁ upāvisiṁ.",
  "atk-s0508a11:2102": "‘‘Ekamantaṁ nisīditvā, brāhmaṇo mantapāragū;",
  "atk-s0508a11:2103": "Buddhavedaṁ gavesanto, ñāṇe cittaṁ pasādayiṁ.",
  "atk-s0508a11:2104": "‘‘Tattha cittaṁ pasādetvā, nisīdiṁ paṇṇasanthare;",
  "atk-s0508a11:2105": "Pallaṅkaṁ ābhujitvāna, tattha kālaṅkato ahaṁ.",
  "atk-s0508a11:2106": "‘‘Ekatiṁse ito kappe, yaṁ saññamalabhiṁ tadā;",
  "atk-s0508a11:2107": "Duggatiṁ nābhijānāmi, ñāṇasaññāyidaṁ phalaṁ.",
  "atk-s0508a11:2108": "‘‘Sattavīsati kappamhi, rājā siridharo ahu;",
  "atk-s0508a11:2109": "Sattaratanasampanno, cakkavattī mahabbalo.",
  "atk-s0508a11:2110": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2111": "Arahattaṁ pana patvā bhikkhūnaṁ dhammadesanāpadesena aññaṁ byākaronto –",
  "atk-s0508a11:2112": "85.",
  "atk-s0508a11:2113": " ‘‘Cittanimittassa kovido, pavivekarasaṁ vijāniya;",
  "atk-s0508a11:2114": "Jhāyaṁ nipako patissato, adhigaccheyya sukhaṁ nirāmisa’’nti. –",
  "atk-s0508a11:2115": "Gāthaṁ abhāsi.",
  "atk-s0508a11:2116_0": "Tattha cittanimittassa kovidoti bhāvanācittassa nimittaggahaṇe kusalo, ‘‘imasmiṁ",
  "atk-s0508a11:2116_1": "samaye cittaṁ paggahetabbaṁ, imasmiṁ sampahaṁsitabbaṁ, imasmiṁ ajjhupekkhitabba’’nti",
  "atk-s0508a11:2116_2": "evaṁ paggahaṇādiyogyassa cittanimittassa gahaṇe cheko. Pavivekarasaṁ vijāniyāti kāyavivekasaṁvaḍḍhitassa",
  "atk-s0508a11:2116_3": "cittavivekassa rasaṁ sañjānitvā, vivekasukhaṁ anubhavitvāti attho. ‘‘Pavivekarasaṁ",
  "atk-s0508a11:2116_4": "pitvā’’ti (dha. pa. 205) hi vuttaṁ. Jhāyanti paṭhamaṁ ārammaṇūpanijjhānena pacchā",
  "atk-s0508a11:2116_5": "lakkhaṇūpanijjhānena ca jhāyanto. Nipakoti kammaṭṭhānapariharaṇe kusalo. Patissatoti",
  "atk-s0508a11:2116_6": "upaṭṭhitassati. Adhigaccheyya sukhaṁ nirāmisanti evaṁ samathanimittādikosallena labbhe",
  "atk-s0508a11:2116_7": "cittavivekasukhe patiṭṭhāya sato sampajāno hutvā vipassanājhāneneva jhāyanto kāmāmisavaṭṭāmisehi",
  "atk-s0508a11:2116_8": "asammissatāya nirāmisaṁ nibbānasukhaṁ phalasukhañca adhigaccheyya samupagaccheyyāti attho.",
  "atk-s0508a11:2117": "Sunāgattheragāthāvaṇṇanā niṭṭhitā.",
  "atk-s0508a11:2118": "6. Nāgitattheragāthāvaṇṇanā",
  "atk-s0508a11:2119_0": "Itobahiddhā puthuaññavādinanti āyasmato nāgitattherassa gāthā. Kā uppatti? Ayaṁ kira",
  "atk-s0508a11:2119_1": "padumuttarassa bhagavato kāle nārado nāma brāhmaṇo hutvā ekadivasaṁ māḷake nisinno",
  "atk-s0508a11:2119_2": "bhagavantaṁ bhikkhusaṅghena purakkhataṁ gacchantaṁ disvā pasannamānaso tīhi gāthāhi",
  "atk-s0508a11:2119_3": "abhitthavi. So tena puññakammena devaloke nibbattitvā aparāparaṁ puññāni katvā devamanussesu",
  "atk-s0508a11:2119_4": "saṁsaranto imasmiṁ buddhuppāde kapilavatthunagare sakyarājakule nibbatti, nāgitotissa",
  "atk-s0508a11:2119_5": "nāmaṁ ahosi. So bhagavati kapilavatthusmiṁ viharante madhupiṇḍikasuttaṁ (ma. ni.",
  "atk-s0508a11:2119_6": "1.199 ādayo) sutvā paṭiladdhasaddho pabbajitvā vipassanaṁ vaḍḍhetvā arahattaṁ pāpuṇi.",
  "atk-s0508a11:2119_7": "Tena vuttaṁ apadāne (apa. thera 1.14.47-54) –",
  "atk-s0508a11:2120": "‘‘Visālamāḷe āsīno, addasaṁ lokanāyakaṁ;",
  "atk-s0508a11:2121": "Khīṇāsavaṁ balappattaṁ, bhikkhusaṅghapurakkhataṁ.",
  "atk-s0508a11:2122": "‘‘Satasahassā tevijjā, chaḷabhiññā mahiddhikā;",
  "atk-s0508a11:2123": "Parivārenti sambuddhaṁ, ko disvā nappasīdati.",
  "atk-s0508a11:2124": "‘‘Ñāṇe upanidhā yassa, na vijjati sadevake;",
  "atk-s0508a11:2125": "Anantañāṇaṁ sambuddhaṁ, ko disvā nappasīdati.",
  "atk-s0508a11:2126": "‘‘Dhammakāyañca dīpentaṁ, kevalaṁ ratanākaraṁ;",
  "atk-s0508a11:2127": "Vikappetuṁ na sakkonti, ko disvā nappasīdati.",
  "atk-s0508a11:2128": "‘‘Imāhi tīhi gāthāhi, nāradovhayavacchalo;",
  "atk-s0508a11:2129": "Padumuttaraṁ thavitvāna, sambuddhaṁ aparājitaṁ.",
  "atk-s0508a11:2130": "‘‘Tena cittappasādena, buddhasanthavanena ca;",
  "atk-s0508a11:2131": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:2132": "‘‘Ito tiṁsakappasate, sumitto nāma khattiyo;",
  "atk-s0508a11:2133": "Sattaratanasampanno, cakkavattī mahabbalo.",
  "atk-s0508a11:2134": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2135": "Arahattaṁ pana patvā satthu avitathadesanataṁ dhammassa ca niyyānikataṁ nissāya sañjātapītisomanasso pītivegappavissaṭṭhaṁ udānaṁ udānento –",
  "atk-s0508a11:2136": "86.",
  "atk-s0508a11:2137": " ‘‘Ito bahiddhā puthuaññavādinaṁ, maggo na nibbānagamo yathā ayaṁ;",
  "atk-s0508a11:2138": "Itissu saṅghaṁ bhagavānusāsati, satthā sayaṁ pāṇitaleva dassaya’’nti. –",
  "atk-s0508a11:2139": "Gāthaṁ abhāsi.",
  "atk-s0508a11:2140_0": "Tattha ito bahiddhāti imasmā buddhasāsanā bāhirake samaye, tenāha ‘‘puthuaññavādina’’nti,",
  "atk-s0508a11:2140_1": "nānātitthiyānanti attho. Maggo na nibbānagamo yathā ayanti yathā ayaṁ ariyo aṭṭhaṅgiko",
  "atk-s0508a11:2140_2": "maggo ekaṁsena nibbānaṁ gacchatīti nibbānagamo, nibbānagāmī, evaṁ nibbānagamo maggo",
  "atk-s0508a11:2140_3": "titthiyasamaye natthi asammāsambuddhappaveditattā aññatitthiyavādassa. Tenāha bhagavā –",
  "atk-s0508a11:2141": "‘‘Idheva , bhikkhave, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (dī. ni. 2.214; ma. ni. 1.139; a. ni. 4.241).",
  "atk-s0508a11:2142_0": "Itīti evaṁ. Assūti nipātamattaṁ. Saṅghanti bhikkhusaṅghaṁ, ukkaṭṭhaniddesoyaṁ yathā",
  "atk-s0508a11:2142_1": "‘‘satthā devamanussāna’’nti. Saṅghanti vā samūhaṁ, veneyyajananti adhippāyo. Bhagavāti",
  "atk-s0508a11:2142_2": "bhāgyavantatādīhi kāraṇehi bhagavā, ayamettha saṅkhepo. Vitthāro pana paramatthadīpaniyaṁ",
  "atk-s0508a11:2142_3": "itivuttakavaṇṇanāyaṁ vuttanayena veditabbo. Satthāti diṭṭhadhammikasamparāyikaparamatthehi",
  "atk-s0508a11:2142_4": "yathārahaṁ anusāsatīti satthā. Sayanti sayameva. Ayañhettha attho – ‘‘sīlādikkhandhattayasaṅgaho",
  "atk-s0508a11:2142_5": "sammādiṭṭhiādīnaṁ aṭṭhannaṁ aṅgānaṁ vasena aṭṭhaṅgiko nibbānagāmī ariyamaggo yathā",
  "atk-s0508a11:2142_6": "mama sāsane atthi, evaṁ bāhirakasamaye maggo nāma natthī’’ti sīhanādaṁ nadanto amhākaṁ",
  "atk-s0508a11:2142_7": "satthā bhagavā sayameva sayambhūñāṇena ñātaṁ, sayameva vā mahākaruṇāsañcodito hutvā",
  "atk-s0508a11:2142_8": "attano desanāvilāsasampattiyā hatthatale āmalakaṁ viya dassento bhikkhusaṅghaṁ veneyyajanataṁ",
  "atk-s0508a11:2142_9": "anusāsati ovadatīti.",
  "atk-s0508a11:2143": "Nāgitattheragāthāvaṇṇanā niṭṭhitā.",
  "atk-s0508a11:2144": "7. Paviṭṭhattheragāthāvaṇṇanā",
  "atk-s0508a11:2145_0": "Khandhā diṭṭhā yathābhūtanti āyasmato paviṭṭhattherassa gāthā. Kā uppatti? Ayampi",
  "atk-s0508a11:2145_1": "purimabuddhesu katādhikāro tattha tattha bhave vivaṭṭūpanissayaṁ puññaṁ karonto atthadassissa",
  "atk-s0508a11:2145_2": "bhagavato kāle kesavo nāma tāpaso hutvā ekadivasaṁ satthāraṁ upasaṅkamitvā dhammaṁ",
  "atk-s0508a11:2145_3": "sutvā pasannamānaso abhivādetvā añjaliṁ paggayha padakkhiṇaṁ katvā pakkāmi. So tena",
  "atk-s0508a11:2145_4": "puññakammena devaloke nibbattitvā aparāparaṁ puññāni katvā devamanussesu saṁsaranto",
  "atk-s0508a11:2145_5": "imasmiṁ buddhuppāde magadharaṭṭhe brāhmaṇakule uppajjitvā anukkamena viññutaṁ patto",
  "atk-s0508a11:2145_6": "nekkhammaninnajjhāsayatāya paribbājakapabbajjaṁ pabbajitvā tattha sikkhitabbaṁ sikkhitvā",
  "atk-s0508a11:2145_7": "vicaranto upatissakolitānaṁ buddhasāsane pabbajitabhāvaṁ sutvā ‘‘tepi nāma mahāpaññā",
  "atk-s0508a11:2145_8": "tattha pabbajitā, tadeva maññe seyyo’’ti satthu santikaṁ gantvā dhammaṁ sutvā paṭiladdhasaddho",
  "atk-s0508a11:2145_9": "pabbaji. Tassa satthā vipassanaṁ ācikkhi. So vipassanaṁ ārabhitvā nacirasseva arahattaṁ",
  "atk-s0508a11:2145_10": "sacchākāsi. Tena vuttaṁ apadāne (apa. thera 1.14.55-59) –",
  "atk-s0508a11:2146": "‘‘Nārado iti me nāmaṁ, kesavo iti maṁ vidū;",
  "atk-s0508a11:2147": "Kusalākusalaṁ esaṁ, agamaṁ buddhasantikaṁ.",
  "atk-s0508a11:2148": "‘‘Mettacitto kāruṇiko, atthadassī mahāmuni;",
  "atk-s0508a11:2149": "Assāsayanto satte so, dhammaṁ deseti cakkhumā.",
  "atk-s0508a11:2150": "‘‘Sakaṁ cittaṁ pasādetvā, sire katvāna añjaliṁ;",
  "atk-s0508a11:2151": "Satthāraṁ abhivādetvā, pakkāmiṁ pācināmukho.",
  "atk-s0508a11:2152": "‘‘Sattarase kappasate, rājā āsi mahīpati;",
  "atk-s0508a11:2153": "Amittatāpano nāma, cakkavattī mahabbalo.",
  "atk-s0508a11:2154": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2155": "Arahattaṁ pana patvā aññaṁ byākaronto –",
  "atk-s0508a11:2156": "87.",
  "atk-s0508a11:2157": " ‘‘Khandhā diṭṭhā yathābhūtaṁ, bhavā sabbe padālitā;",
  "atk-s0508a11:2158": "Vikkhīṇo jātisaṁsāro, natthi dāni punabbhavo’’ti. – gāthaṁ abhāsi;",
  "atk-s0508a11:2159_0": "Tattha khandhāti pañcupādānakkhandhā, te hi vipassanupalakkhaṇato sāmaññalakkhaṇato",
  "atk-s0508a11:2159_1": "ca ñātapariññādīhi parijānanavasena vipassitabbā. Diṭṭhā yathābhūtanti vipassanāpaññāsahitāya",
  "atk-s0508a11:2159_2": "maggapaññāya ‘‘idaṁ dukkha’’ntiādinā aviparītato diṭṭhā. Bhavā sabbe padālitāti kāmabhavādayo",
  "atk-s0508a11:2159_3": "sabbe kammabhavā upapattibhavā ca maggañāṇasatthena bhinnā viddhaṁsitā. Kilesapadālaneneva",
  "atk-s0508a11:2159_4": "hi kammopapattibhavā padālitā nāma honti. Tenāha ‘‘vikkhīṇo jātisaṁsāro, natthi dāni",
  "atk-s0508a11:2159_5": "punabbhavo’’ti. Tassattho heṭṭhā vuttoyeva.",
  "atk-s0508a11:2160": "Paviṭṭhattheragāthāvaṇṇanā niṭṭhitā.",
  "atk-s0508a11:2161": "8. Ajjunattheragāthāvaṇṇanā",
  "atk-s0508a11:2162_0": "Asakkhiṁ vata attānanti āyasmato ajjunattherassa gāthā. Kā uppatti? Ayampi purimabuddhesu",
  "atk-s0508a11:2162_1": "katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato",
  "atk-s0508a11:2162_2": "kāle sīhayoniyaṁ nibbatto ekadivasaṁ araññe aññatarasmiṁ rukkhamūle nisinnaṁ satthāraṁ",
  "atk-s0508a11:2162_3": "disvā ‘‘ayaṁ kho imasmiṁ kāle sabbaseṭṭho purisasīho’’ti pasannamānaso supupphitasālasākhaṁ",
  "atk-s0508a11:2162_4": "bhañjitvā satthāraṁ pūjesi. So tena puññakammena devamanussesu saṁsaranto imasmiṁ",
  "atk-s0508a11:2162_5": "buddhuppāde sāvatthiyaṁ seṭṭhikule nibbatti. Ajjunotissa nāmaṁ ahosi. So viññutaṁ",
  "atk-s0508a11:2162_6": "patto nigaṇṭhehi kataparicayo hutvā ‘‘evāhaṁ amataṁ adhigamissāmī’’ti vivaṭṭajjhāsayatāya",
  "atk-s0508a11:2162_7": "daharakāleyeva nigaṇṭhesu pabbajitvā tattha sāraṁ alabhanto satthu yamakapāṭihāriyaṁ",
  "atk-s0508a11:2162_8": "disvā paṭiladdhasaddho sāsane pabbajitvā vipassanaṁ ārabhitvā nacirasseva arahā ahosi.",
  "atk-s0508a11:2162_9": "Tena vuttaṁ apadāne (apa. thera 1.14.60-65) –",
  "atk-s0508a11:2163": "‘‘Migarājā tadā āsiṁ, abhijāto sukesarī;",
  "atk-s0508a11:2164": "Giriduggaṁ gavesanto, addasaṁ lokanāyakaṁ.",
  "atk-s0508a11:2165": "‘‘Ayaṁ nu kho mahāvīro, nibbāpeti mahājanaṁ;",
  "atk-s0508a11:2166": "Yaṁnūnāhaṁ upāseyyaṁ, devadevaṁ narāsabhaṁ.",
  "atk-s0508a11:2167": "‘‘Sākhaṁ sālassa bhañjitvā, sakosaṁ pupphamāhariṁ;",
  "atk-s0508a11:2168": "Upagantvāna sambuddhaṁ, adāsiṁ pupphamuttamaṁ.",
  "atk-s0508a11:2169": "‘‘Ekanavutito kappe, yaṁ pupphamabhiropayiṁ;",
  "atk-s0508a11:2170": "Duggatiṁ nābhijānāmi, pupphadānassidaṁ phalaṁ.",
  "atk-s0508a11:2171": "‘‘Ito ca navame kappe, virocanasanāmakā;",
  "atk-s0508a11:2172": "Tayo āsiṁsu rājāno, cakkavattī mahabbalā.",
  "atk-s0508a11:2173": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2174": "Arahattaṁ pana patvā anuttarasukhādhigamasambhūtena pītivegena udānaṁ udānento –",
  "atk-s0508a11:2175": "88.",
  "atk-s0508a11:2176": " ‘‘Asakkhiṁ vata attānaṁ, uddhātuṁ udakā thalaṁ;",
  "atk-s0508a11:2177": "Vuyhamāno mahogheva, saccāni paṭivijjhaha’’nti. – gāthaṁ abhāsi;",
  "atk-s0508a11:2178": "Tattha asakkhinti sakkosiṁ. Vatāti vimhaye nipāto. Ativimhayanīyañhetaṁ yadidaṁ saccapaṭivedho. Tenāha –",
  "atk-s0508a11:2179": "‘‘Taṁ kiṁmaññatha, bhikkhave, katamaṁ nu kho dukkarataraṁ vā durabhisambhavataraṁ vā, yaṁ sattadhā bhinnassa vālassa koṭiyā koṭiṁ paṭivijjheyyā’’tiādi (saṁ. ni. 5.1115)?",
  "atk-s0508a11:2180_0": "Attānanti niyakajjhattaṁ sandhāya vadati. Yo hi paro na hoti so attāti. Uddhātunti",
  "atk-s0508a11:2180_1": "uddharituṁ, ‘‘uddhaṭa’’ntipi pāṭho. Udakāti saṁsāramahoghasaṅkhātā udakā. Thalanti",
  "atk-s0508a11:2180_2": "nibbānathalaṁ. Vuyhamāno mahoghevāti mahaṇṇave vuyhamāno viya. Idaṁ vuttaṁ hoti –",
  "atk-s0508a11:2180_3": "yathā nāma gambhīravitthate appatiṭṭhe mahati udakoghe vegasā vuyhamāno puriso kenaci",
  "atk-s0508a11:2180_4": "atthakāmena upanītaṁ phiyārittasampannaṁ daḷhanāvaṁ labhitvā sukheneva tato attānaṁ",
  "atk-s0508a11:2180_5": "uddharituṁ sakkuṇeyya pāraṁ pāpuṇeyya, evamevāhaṁ saṁsāramahoghe kilesābhisaṅkhāravegena",
  "atk-s0508a11:2180_6": "vuyhamāno satthārā upanītaṁ samathavipassanupetaṁ ariyamagganāvaṁ labhitvā tato attānaṁ",
  "atk-s0508a11:2180_7": "uddharituṁ nibbānathalaṁ pattuṁ aho asakkhinti. Yathā pana asakkhi, taṁ dassetuṁ",
  "atk-s0508a11:2180_8": "‘‘saccāni paṭivijjhaha’’nti āha. Yasmā ahaṁ dukkhādīni cattāri ariyasaccāni pariññāpahānasacchikiriyābhāvanāpaṭivedhena",
  "atk-s0508a11:2180_9": "paṭivijjhiṁ ariyamaggañāṇena aññāsiṁ, tasmā asakkhiṁ vata attānaṁ uddhātuṁ udakā thalanti yojanā.",
  "atk-s0508a11:2181": "Ajjunattheragāthāvaṇṇanā niṭṭhitā.",
  "atk-s0508a11:2182": "9. (Paṭhama) devasabhattheragāthāvaṇṇanā",
  "atk-s0508a11:2183_0": "Uttiṇṇā paṅkapalipāti āyasmato devasabhattherassa gāthā. Kā uppatti? Sopi purimabuddhesu",
  "atk-s0508a11:2183_1": "katādhikāro tattha tattha bhave vivaṭṭūpanissayaṁ puññaṁ upacinanto sikhissa bhagavato",
  "atk-s0508a11:2183_2": "kāle pārāvatayoniyaṁ nibbatto ekadivasaṁ satthāraṁ disvā pasannamānaso piyālaphalaṁ",
  "atk-s0508a11:2183_3": "upanesi. Satthā tassa pasādasaṁvaḍḍhanatthaṁ taṁ paribhuñji. So tena ativiya pasannacitto",
  "atk-s0508a11:2183_4": "hutvā kālena kālaṁ upasaṅkamitvā vanditvā cittaṁ pasādeti . So tena puññakammena",
  "atk-s0508a11:2183_5": "devaloke nibbatto aparāparaṁ puññāni katvā devamanussesu saṁsaranto imasmiṁ buddhuppāde",
  "atk-s0508a11:2183_6": "aññatarassa maṇḍalikarañño putto hutvā nibbatto taruṇakāleyeva rajje patiṭṭhito rajjasukhamanubhavanto",
  "atk-s0508a11:2183_7": "vuddho satthāraṁ upasaṅkami, tassa satthā dhammaṁ desesi. So dhammaṁ sutvā paṭiladdhasaddho",
  "atk-s0508a11:2183_8": "saṁvegajāto rajjaṁ pahāya pabbajitvā vipassanāya kammaṁ karonto nacirasseva arahattaṁ",
  "atk-s0508a11:2183_9": "pāpuṇi. Tena vuttaṁ apadāne (apa. thera 1.14.66-72) –",
  "atk-s0508a11:2184": "‘‘Pārāvato tadā āsiṁ, paraṁ anuparodhako;",
  "atk-s0508a11:2185": "Pabbhāre seyyaṁ kappemi, avidūre sikhisatthuno.",
  "atk-s0508a11:2186": "‘‘Sāyaṁ pātañca passāmi, buddhaṁ lokagganāyakaṁ;",
  "atk-s0508a11:2187": "Deyyadhammo ca me natthi, dvipadindassa tādino.",
  "atk-s0508a11:2188": "‘‘Piyālaphalamādāya , agamaṁ buddhasantikaṁ;",
  "atk-s0508a11:2189": "Paṭiggahesi bhagavā, lokajeṭṭho narāsabho.",
  "atk-s0508a11:2190": "‘‘Tato paraṁ upādāya, paricāriṁ vināyakaṁ;",
  "atk-s0508a11:2191": "Tena cittappasādena, tattha kālaṅkato ahaṁ.",
  "atk-s0508a11:2192": "‘‘Ekattiṁse ito kappe, yaṁ phalaṁ adadiṁ ahaṁ;",
  "atk-s0508a11:2193": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2194": "‘‘Ito pannarase kappe, tayo āsuṁ piyālino;",
  "atk-s0508a11:2195": "Sattaratanasampannā, cakkavattī mahabbalā.",
  "atk-s0508a11:2196": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2197": "Arahattaṁ pana patvā pahīnakilesapaccavekkhaṇavasena uppannasomanasso udānaṁ udānento –",
  "atk-s0508a11:2198": "89.",
  "atk-s0508a11:2199": " ‘‘Uttiṇṇā paṅkapalipā, pātālā parivajjitā;",
  "atk-s0508a11:2200": "Mutto oghā ca ganthā ca, sabbe mānā visaṁhatā’’ti. – gāthaṁ abhāsi;",
  "atk-s0508a11:2201_0": "Tattha uttiṇṇāti uttaritā atikkantā. Paṅkapalipāti paṅkā ca palipā ca. Paṅko vuccati",
  "atk-s0508a11:2201_1": "pakatikaddamo. ‘‘Palipo’’ti gambhīraputhulo mahākaddamo. Idha pana paṅko viyāti paṅko,",
  "atk-s0508a11:2201_2": "kāmarāgo asucibhāvāpādanena cittassa makkhanato. Palipo viyāti palipo, puttadārādivisayo",
  "atk-s0508a11:2201_3": "bahalo chandarāgo vuttanayena sammakkhanato duruttaraṇato ca. Te mayā anāgāmimaggena",
  "atk-s0508a11:2201_4": "sabbaso atikkantāti āha ‘‘uttiṇṇā paṅkapalipā’’ti. Pātālāti pātāyālanti pātālā, mahāsamudde",
  "atk-s0508a11:2201_5": "ninnatarapadesā. Keci pana nāgabhavanaṁ ‘‘pātāla’’nti vadanti. Idha pana agāhaduravaggāhaduruttaraṇaṭṭhena",
  "atk-s0508a11:2201_6": "pātālā viyāti pātālā, diṭṭhiyo. Te ca mayā paṭhamamaggādhigameneva sabbathā vajjitā",
  "atk-s0508a11:2201_7": "samucchinnāti āha ‘‘pātālā parivajjitā’’ti mutto oghā ca ganthā cāti kāmoghādioghato",
  "atk-s0508a11:2201_8": "abhijjhākāyaganthādiganthato ca tena tena maggena mutto parimutto, puna anabhikiraṇaaganthanavasena",
  "atk-s0508a11:2201_9": "atikkantoti attho. Sabbe mānā visaṁhatāti navavidhāpi mānā aggamaggādhigamena visesato",
  "atk-s0508a11:2201_10": "saṅghātaṁ vināsaṁ āpāditā samucchinnā ‘‘mānavidhā hatā’’ti keci paṭhanti, mānakoṭṭhāsāti",
  "atk-s0508a11:2201_11": "attho. ‘‘Mānavisā’’ti apare, tesaṁ pana mānavisassa dukkhassa phalato mānavisāti attho daṭṭhabbo.",
  "atk-s0508a11:2202": "(Paṭhama) devasabhattheragāthāvaṇṇanā niṭṭhitā.",
  "atk-s0508a11:2203": "10. Sāmidattattheragāthāvaṇṇanā",
  "atk-s0508a11:2204_0": "Pañcakkhandhāpariññātāti āyasmato sāmidattattherassa gāthā. Kā uppatti? Ayampi purimabuddhesu",
  "atk-s0508a11:2204_1": "katādhikāro atthadassissa bhagavato kāle kulagehe nibbattitvā viññutaṁ patto satthari",
  "atk-s0508a11:2204_2": "parinibbute tassa thūpe pupphehi chattātichattaṁ katvā pūjaṁ akāsi. So tena puññakammena",
  "atk-s0508a11:2204_3": "devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde",
  "atk-s0508a11:2204_4": "rājagahe aññatarassa brāhmaṇassa putto hutvā nibbatti, sāmidattotissa nāmaṁ ahosi.",
  "atk-s0508a11:2204_5": "So anukkamena viññutaṁ patto buddhānubhāvaṁ sutvā upāsakehi saddhiṁ vihāraṁ gato",
  "atk-s0508a11:2204_6": "satthāraṁ dhammaṁ desentaṁ disvā pasannamānaso ekamantaṁ nisīdi. Satthā tassa ajjhāsayaṁ",
  "atk-s0508a11:2204_7": "oloketvā tathā dhammaṁ desesi, yathā saddhaṁ paṭilabhi saṁsāre ca saṁvegaṁ. So paṭiladdhasaddho",
  "atk-s0508a11:2204_8": "saṁvegajāto pabbajitvā ñāṇassa aparipakkattā katipayakālaṁ alasabahulī vihāsi. Puna",
  "atk-s0508a11:2204_9": "satthārā dhammadesanāya samuttejito vipassanāya kammaṭṭhānaṁ gahetvā tattha yuttappayutto",
  "atk-s0508a11:2204_10": "viharanto nacireneva arahattaṁ pāpuṇi. Tena vuttaṁ apadāne (apa. thera 1.15.1-4) –",
  "atk-s0508a11:2205": "‘‘Parinibbute bhagavati, atthadassīnaruttame;",
  "atk-s0508a11:2206": "Chattātichattaṁ kāretvā, thūpamhi abhiropayiṁ.",
  "atk-s0508a11:2207": "‘‘Kālena kālamāgantvā, namassiṁ lokanāyakaṁ;",
  "atk-s0508a11:2208": "Pupphacchadanaṁ katvāna, chattamhi abhiropayiṁ.",
  "atk-s0508a11:2209": "‘‘Sattarase kappasate, devarajjamakārayiṁ;",
  "atk-s0508a11:2210": "Manussattaṁ na gacchāmi, thūpapūjāyidaṁ phalaṁ.",
  "atk-s0508a11:2211": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:2212": "Nāgova bandhanaṁ chetvā, viharāmi anāsavo.",
  "atk-s0508a11:2213": "‘‘Svāgataṁ vata me āsi, buddhaseṭṭhassa santike;",
  "atk-s0508a11:2214": "Tisso vijjā anuppattā, kataṁ buddhassa sāsana’’nti.",
  "atk-s0508a11:2215_0": "So aparabhāge bhikkhūhi ‘‘kiṁ tayā, āvuso, uttarimanussadhammo adhigato’’ti puṭṭho",
  "atk-s0508a11:2215_1": "sāsanassa niyyānikabhāvaṁ attano ca dhammānudhammappaṭipattiṁ tesaṁ pavedento aññābyākaraṇavasena –",
  "atk-s0508a11:2216": "90.",
  "atk-s0508a11:2217": " ‘‘Pañcakkhandhā pariññātā, tiṭṭhanti chinnamūlakā;",
  "atk-s0508a11:2218": "Vikkhīṇo jātisaṁsāro, natthi dāni punabbhavo’’ti. – gāthaṁ abhāsi;",
  "atk-s0508a11:2219_0": "Tattha pañcakkhandhā pariññātāti mayā ime pañcupādānakkhandhā ‘‘idaṁ dukkhaṁ, ettakaṁ",
  "atk-s0508a11:2219_1": "dukkhaṁ, na tato bhiyyo’’ti tīhi pariññāhi paricchinditvā ñātā viditā paṭividdhā.",
  "atk-s0508a11:2219_2": "Tiṭṭhanti chinnamūlakāti tathā pariññātattāyeva mūlabhūtassa samudayassa sabbaso",
  "atk-s0508a11:2219_3": "pahīnattā te idāni yāva carimakacittanirodho tiṭṭhanti chinnamūlakā, carimakacittanirodhena",
  "atk-s0508a11:2219_4": "pana appaṭisandhikāva nirujjhanti. Tenāha – ‘‘vikkhīṇo jātisaṁsāro, natthi dāni punabbhavo’’ti.",
  "atk-s0508a11:2219_5": "Tassattho heṭṭhā vuttoyeva.",
  "atk-s0508a11:2220": "Sāmidattattheragāthāvaṇṇanā niṭṭhitā.",
  "atk-s0508a11:2221": "Navamavaggavaṇṇanā niṭṭhitā.",
  "atk-s0508a11:2222": "10. Dasamavaggo",
  "atk-s0508a11:2223": "1. Paripuṇṇakattheragāthāvaṇṇanā",
  "atk-s0508a11:2224_0": "Natathā mataṁ satarasanti āyasmato paripuṇṇakattherassa gāthā. Kā uppatti? Ayampi",
  "atk-s0508a11:2224_1": "purimabuddhesu katādhikāro dhammadassissa bhagavato kāle kulagehe nibbattitvā viññutaṁ",
  "atk-s0508a11:2224_2": "patto satthari parinibbute satthu cetiye pupphādīhi uḷāraṁ pūjaṁ akāsi. So tena puññakammena",
  "atk-s0508a11:2224_3": "devesu nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde",
  "atk-s0508a11:2224_4": "kapilavatthusmiṁ sakyarājakule nibbattitvā viññutaṁ patto paripuṇṇavibhavatāya paripuṇṇakoti",
  "atk-s0508a11:2224_5": "paññāyittha. So vibhavasampannatāya sabbakālaṁ satarasaṁ nāma āhāraṁ paribhuñjanto",
  "atk-s0508a11:2224_6": "satthu missakāhāraparibhogaṁ sutvā ‘‘tāva sukhumālopi bhagavā nibbānasukhaṁ apekkhitvā",
  "atk-s0508a11:2224_7": "yathā tathā yāpeti, kasmā mayaṁ āhāragiddhā hutvā āhārasuddhikā bhavissāma, nibbānasukhameva",
  "atk-s0508a11:2224_8": "pana amhehi pariyesitabba’’nti saṁsāre jātasaṁvego gharāvāsaṁ pahāya satthu santike",
  "atk-s0508a11:2224_9": "pabbajitvā bhagavatā kāyagatāsatikammaṭṭhāne niyojito tattha patiṭṭhāya paṭiladdhajhānaṁ",
  "atk-s0508a11:2224_10": "pādakaṁ katvā vipassanāya kammaṁ karonto vipassanaṁ vaḍḍhetvā arahattaṁ pāpuṇi. Tena",
  "atk-s0508a11:2224_11": "vuttaṁ apadāne (apa. thera 1.15.5-9) –",
  "atk-s0508a11:2225": "‘‘Nibbute lokanāthamhi, dhammadassīnarāsabhe;",
  "atk-s0508a11:2226": "Āropesiṁ dhajatthambhaṁ, buddhaseṭṭhassa cetiye.",
  "atk-s0508a11:2227": "‘‘Nisseṇiṁ māpayitvāna, thūpaseṭṭhaṁ samāruhiṁ;",
  "atk-s0508a11:2228": "Jātipupphaṁ gahetvāna, thūpamhi abhiropayiṁ.",
  "atk-s0508a11:2229": "‘‘Aho buddho aho dhammo, aho no satthu sampadā;",
  "atk-s0508a11:2230": "Duggatiṁ nābhijānāmi, thūpapūjāyidaṁ phalaṁ.",
  "atk-s0508a11:2231": "‘‘Catunnavutito kappe, thūpasīkhasanāmakā;",
  "atk-s0508a11:2232": "Soḷasāsiṁsu rājāno, cakkavattī mahabbalā.",
  "atk-s0508a11:2233": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2234": "Arahattaṁ pana patvā dhamme gāravabahumānena pītivegavissaṭṭhaṁ udānaṁ udānento ‘‘na tathā mataṁ satarasa’’nti gāthaṁ abhāsi.",
  "atk-s0508a11:2235_0": "91. Tattha na tathā mataṁ satarasaṁ, sudhannaṁ yaṁ mayajja paribhuttanti tathāti",
  "atk-s0508a11:2235_1": "tena pakārena. Matanti abhimataṁ. Satarasanti satarasabhojanaṁ ‘‘satarasabhojanaṁ",
  "atk-s0508a11:2235_2": "nāma satapākasappiādīhi abhisaṅkhataṁ bhojana’’nti vadanti. Atha vā anekattho satasaddo",
  "atk-s0508a11:2235_3": "‘‘sataso sahassaso’’tiādīsu viya. Tasmā yaṁ bhojanaṁ anekasūpaṁ anekabyañjanaṁ, taṁ",
  "atk-s0508a11:2235_4": "anekarasatāya ‘‘satarasa’’nti vuccati, nānārasabhojananti attho. Sudhā eva annaṁ",
  "atk-s0508a11:2235_5": "sudhābhojanaṁ devānaṁ āhāro. Yaṁ mayajja paribhuttanti yaṁ mayā ajja anubhuttaṁ.",
  "atk-s0508a11:2235_6": "‘‘Yaṁ mayā paribhutta’’nti ca idaṁ ‘‘satarasaṁ sudhanna’’nti etthāpi yojetabbaṁ.",
  "atk-s0508a11:2235_7": "Idaṁ vuttaṁ hoti – yaṁ mayā ajja etarahi nirodhasamāpattisamāpajjanavasena phalasamāpattisamāpajjanavasena",
  "atk-s0508a11:2235_8": "ca accantameva santaṁ paṇītaṁ nibbānasukhaṁ paribhuñjiyamānaṁ, taṁ yathā mataṁ abhimataṁ",
  "atk-s0508a11:2235_9": "sambhāvitaṁ tathā rājakāle mayā paribhuttaṁ satarasabhojanaṁ devattabhāve paribhuttaṁ",
  "atk-s0508a11:2235_10": "sudhannañca na mataṁ nābhimataṁ. Kasmā? Idañhi ariyanisevitaṁ nirāmisaṁ kilesānaṁ",
  "atk-s0508a11:2235_11": "avatthubhūtaṁ, taṁ pana puthujjanasevitaṁ sāmisaṁ kilesānaṁ vatthubhūtaṁ, taṁ imassa",
  "atk-s0508a11:2235_12": "saṅkhampi kalampi kalabhāgampi na upetīti. Idāni ‘‘yaṁ mayajja paribhutta’’nti vuttadhammaṁ",
  "atk-s0508a11:2235_13": "desento aparimitadassinā gotamena, buddhena sudesito dhammo’’ti āha. Tassattho –",
  "atk-s0508a11:2235_14": "aparimitaṁ aparicchinnaṁ uppādavayābhāvato santaṁ asaṅkhatadhātuṁ sayambhūñāṇena",
  "atk-s0508a11:2235_15": "passī, aparimitassa anantāparimeyyassa ñeyyassa dassāvīti tena aparimitadassinā gotamagottena",
  "atk-s0508a11:2235_16": "sammāsambuddhena ‘‘khayaṁ virāgaṁ amataṁ paṇīta’’nti (khu. pā. 6.4; su. ni. 227)",
  "atk-s0508a11:2235_17": "ca ‘‘madanimmadano pipāsavinayo’’ (a. ni. 4.34; itivu. 90) ‘‘sabbasaṅkhārasamatho’’ti",
  "atk-s0508a11:2235_18": "(a. ni. 5.140; 10.6) ca ādinā suṭṭhu desito dhammo, nibbānaṁ mayā ajja paribhuttanti yojanā.",
  "atk-s0508a11:2236": "Paripuṇṇakattheragāthāvaṇṇanā niṭṭhitā.",
  "atk-s0508a11:2237": "2. Vijayattheragāthāvaṇṇanā",
  "atk-s0508a11:2238_0": "Yassāsavāparikkhīṇāti āyasmato vijayattherassa gāthā. Kā uppatti? Ayampi purimabuddhesu",
  "atk-s0508a11:2238_1": "katādhikāro piyadassissa bhagavato kāle vibhavasampanne kule nibbattitvā viññutaṁ",
  "atk-s0508a11:2238_2": "patto satthari parinibbute tassa thūpassa ratanakhacitaṁ vedikaṁ kāretvā tattha uḷāraṁ",
  "atk-s0508a11:2238_3": "vedikāmahaṁ kāresi. So tena puññakammena anekasate attabhāve maṇiobhāsena vicari.",
  "atk-s0508a11:2238_4": "Evaṁ devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti,",
  "atk-s0508a11:2238_5": "vijayotissa nāmaṁ ahosi. So vayappatto brāhmaṇavijjāsu nipphattiṁ gato tāpasapabbajjaṁ",
  "atk-s0508a11:2238_6": "pabbajitvā araññāyatane jhānalābhī hutvā viharanto buddhuppādaṁ sutvā uppannappasādo",
  "atk-s0508a11:2238_7": "satthu santikaṁ upasaṅkamitvā satthāraṁ vanditvā ekamantaṁ nisīdi. Tassa satthā dhammaṁ",
  "atk-s0508a11:2238_8": "desesi. So dhammaṁ sutvā pabbajitvā vipassanaṁ paṭṭhapetvā nacirasseva arahattaṁ",
  "atk-s0508a11:2238_9": "pāpuṇi. Tena vuttaṁ apadāne (apa. thera 1.15.10-14) –",
  "atk-s0508a11:2239": "‘‘Nibbute lokanāthamhi, piyadassīnaruttame;",
  "atk-s0508a11:2240": "Pasannacitto sumano, muttāvedimakāsahaṁ.",
  "atk-s0508a11:2241": "‘‘Maṇīhi parivāretvā, akāsiṁ vedimuttamaṁ;",
  "atk-s0508a11:2242": "Vedikāya mahaṁ katvā, tattha kālaṅkato ahaṁ.",
  "atk-s0508a11:2243": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:2244": "Maṇī dhārenti ākāse, puññakammassidaṁ phalaṁ.",
  "atk-s0508a11:2245": "‘‘Soḷasito kappasate, maṇippabhāsanāmakā;",
  "atk-s0508a11:2246": "Chattiṁsāsiṁsu rājāno, cakkavattī mahabbalā.",
  "atk-s0508a11:2247": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2248": "Arahattaṁ pana patvā aññaṁ byākaronto ‘‘yassāsavā parikkhīṇā’’ti gāthaṁ abhāsi.",
  "atk-s0508a11:2249_0": "92. Tattha yassāsavā parikkhīṇāti yassa uttamapuggalassa kāmāsavādayo cattāro āsavā",
  "atk-s0508a11:2249_1": "sabbaso khīṇā ariyamaggena khepitā. Āhāre ca anissitoti yo ca āhāre taṇhādiṭṭhinissayehi",
  "atk-s0508a11:2249_2": "anissito agadhito anajjhāpanno, nidassanamattaṁ, āhārasīsenettha cattāropi paccayā",
  "atk-s0508a11:2249_3": "gahitāti daṭṭhabbaṁ. Paccayapariyāyo vā idha āhāra-saddo veditabbo. ‘‘Suññato animitto",
  "atk-s0508a11:2249_4": "cā’’ti ettha appaṇihitavimokkhopi gahitoyeva, tīṇipi cetāni nibbānasseva nāmāni.",
  "atk-s0508a11:2249_5": "Nibbānañhi rāgādīnaṁ abhāvena suññaṁ, tehi vimuttañcāti suññatavimokkho, tathā rāgādinimittābhāvena",
  "atk-s0508a11:2249_6": "saṅkhāranimittābhāvena ca animittaṁ , tehi vimuttañcāti animittavimokkho, rāgādipaṇidhīnaṁ",
  "atk-s0508a11:2249_7": "abhāvena appaṇihitaṁ, tehi vimuttañcāti appaṇihito vimokkhoti vuccati. Phalasamāpattivasena",
  "atk-s0508a11:2249_8": "taṁ ārammaṇaṁ katvā viharantassa ayampi tividho vimokkho yassa gocaro, ākāseva sakuntānaṁ,",
  "atk-s0508a11:2249_9": "padaṁ tassa durannayanti yathā ākāse gacchantānaṁ sakuṇānaṁ ‘‘imasmiṁ ṭhāne pādehi",
  "atk-s0508a11:2249_10": "akkamitvā gatā, idaṁ ṭhānaṁ urena paharitvā gatā, idaṁ sīsena, idaṁ pakkhehī’’ti",
  "atk-s0508a11:2249_11": "na sakkā ñātuṁ, evameva evarūpassa bhikkhuno ‘‘nirayapadādīsu iminā nāma padena gato’’ti",
  "atk-s0508a11:2249_12": "ñāpetuñca na sakkāti.",
  "atk-s0508a11:2250": "Vijayattheragāthāvaṇṇanā niṭṭhitā.",
  "atk-s0508a11:2251": "3. Erakattheragāthāvaṇṇanā",
  "atk-s0508a11:2252_0": "Dukkhā kāmā erakāti āyasmato erakattherassa gāthā. Kā uppatti? Ayampi purimabuddhesu",
  "atk-s0508a11:2252_1": "katādhikāro tattha tattha bhave puññāni upacinanto siddhatthassa bhagavato kāle kulagehe",
  "atk-s0508a11:2252_2": "nibbattitvā viññutaṁ patto ekadivasaṁ satthāraṁ disvā pasannamānaso satthu kiñci",
  "atk-s0508a11:2252_3": "dātabbayuttakaṁ alabhanto ‘‘handāhaṁ kāyasāraṁ puññaṁ karissāmī’’ti satthu gamanamaggaṁ",
  "atk-s0508a11:2252_4": "sodhetvā samaṁ akāsi. Satthā tena tathākataṁ maggaṁ paṭipajji . So tattha bhagavantaṁ",
  "atk-s0508a11:2252_5": "disvā pasannamānaso vanditvā añjaliṁ paggayha pasannacitto yāva dassanupacārasamatikkamā",
  "atk-s0508a11:2252_6": "buddhārammaṇaṁ pītiṁ avijahanto aṭṭhāsi. So tena puññakammena devaloke nibbatto aparāparaṁ",
  "atk-s0508a11:2252_7": "puññāni katvā sugatīsuyeva saṁsaranto imasmiṁ buddhuppāde sāvatthiyaṁ sambhāvanīyassa",
  "atk-s0508a11:2252_8": "kuṭumbiyassa putto hutvā nibbatti, erakotissa nāmaṁ ahosi abhirūpo dassanīyo pāsādiko",
  "atk-s0508a11:2252_9": "itikattabbatāsu paramena veyyattiyena samannāgato. Tassa mātāpitaro kulena rūpena",
  "atk-s0508a11:2252_10": "ācārena vayena kosallena ca anucchavikaṁ dārikaṁ ānetvā vivāhakammaṁ akaṁsu . So",
  "atk-s0508a11:2252_11": "tāya saddhiṁ saṁvāsena gehe vasanto pacchimabhavikattā kenacideva saṁvegavatthunā",
  "atk-s0508a11:2252_12": "saṁsāre saṁviggamānaso satthu santikaṁ gantvā dhammaṁ sutvā paṭiladdhasaddho pabbaji,",
  "atk-s0508a11:2252_13": "tassa satthā kammaṭṭhānaṁ adāsi. So kammaṭṭhānaṁ gahetvā katipayadivasātikkamena",
  "atk-s0508a11:2252_14": "ukkaṇṭhābhibhūto vihāsi. Atha satthā tassa cittappavattiṁ ñatvā ovādavasena ‘‘dukkhā",
  "atk-s0508a11:2252_15": "kāmā erakā’’ti gāthaṁ abhāsi. So taṁ sutvā ‘‘ayuttaṁ mayā kataṁ, yohaṁ evarūpassa",
  "atk-s0508a11:2252_16": "satthu santike kammaṭṭhānaṁ gahetvā taṁ vissajjento micchāvitakkabahulo vihāsi’’nti",
  "atk-s0508a11:2252_17": "saṁvegajāto vipassanāya yuttappayutto nacirasseva arahattaṁ pāpuṇi. Tena vuttaṁ apadāne",
  "atk-s0508a11:2252_18": "(apa. thera 1.15.32-36) –",
  "atk-s0508a11:2253": "‘‘Uttaritvāna nadikaṁ, vanaṁ gacchati cakkhumā;",
  "atk-s0508a11:2254": "Tamaddasāsiṁ sambuddhaṁ, siddhatthaṁ varalakkhaṇaṁ.",
  "atk-s0508a11:2255": "‘‘Kudālapiṭakamādāya , samaṁ katvāna taṁ pathaṁ;",
  "atk-s0508a11:2256": "Satthāraṁ abhivādetvā, sakaṁ cittaṁ pasādayiṁ.",
  "atk-s0508a11:2257": "‘‘Catunnavutito kappe, yaṁ kammamakariṁ tadā;",
  "atk-s0508a11:2258": "Duggatiṁ nābhijānāmi, maggadānassidaṁ phalaṁ.",
  "atk-s0508a11:2259": "‘‘Sattapaññāsakappamhi, eko āsiṁ janādhipo;",
  "atk-s0508a11:2260": "Nāmena suppabuddhoti, nāyako so narissaro.",
  "atk-s0508a11:2261": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2262": "Arahā pana hutvā aññaṁ byākaronto –",
  "atk-s0508a11:2263": "93.",
  "atk-s0508a11:2264": " ‘‘Dukkhā kāmā eraka, na sukhā kāmā eraka;",
  "atk-s0508a11:2265": "Yo kāme kāmayati, dukkhaṁ so kāmayati eraka;",
  "atk-s0508a11:2266": "Yo kāme na kāmayati, dukkhaṁ so na kāmayati erakā’’ti. –",
  "atk-s0508a11:2267": "Tameva bhagavatā vuttagāthaṁ paccudāhāsi.",
  "atk-s0508a11:2268_0": "Tattha dukkhā kāmāti ime vatthukāmakilesakāmā dukkhavatthutāya vipariṇāmadukkhasaṁsāradukkhasabhāvato",
  "atk-s0508a11:2268_1": "ca, dukkhā dukkhamā dukkhanibbattikā. Vuttañhetaṁ – ‘‘appassādā kāmā bahudukkhā bahupāyāsā,",
  "atk-s0508a11:2268_2": "ādīnavo ettha bhiyyo’’tiādi (pāci. 417; ma. ni. 1.234). Erakāti paṭhamaṁ tāva bhagavā",
  "atk-s0508a11:2268_3": "taṁ ālapati, pacchā pana thero attānaṁ nāmena kathesi. Na sukhā kāmāti kāmā nāmete",
  "atk-s0508a11:2268_4": "jānantassa sukhā na honti, ajānantassa pana sukhato upaṭṭhahanti. Yathāha – ‘‘yo",
  "atk-s0508a11:2268_5": "sukhaṁ dukkhato adda, dukkhamaddakkhi sallato’’tiādi (saṁ. ni. 4.253; itivu. 53;",
  "atk-s0508a11:2268_6": "theragā. 986). Yo kāme kāmayati, dukkhaṁ so kāmayatīti yo satto kilesakāmena vatthukāme",
  "atk-s0508a11:2268_7": "kāmayati, tassa taṁ kāmanaṁ sampati sapariḷāhatāya , āyatiṁ apāyadukkhahetutāya ca",
  "atk-s0508a11:2268_8": "vaṭṭadukkhahetutāya ca dukkhaṁ. Vatthukāmā pana dukkhassa vatthubhūtā. Iti so dukkhasabhāvaṁ",
  "atk-s0508a11:2268_9": "dukkhanimittaṁ dukkhavatthuñca kāmayatīti vutto. Itaraṁ paṭipakkhavasena tamevatthaṁ",
  "atk-s0508a11:2268_10": "ñāpetuṁ vuttaṁ, tasmā tassattho vuttavipariyāyena veditabbo.",
  "atk-s0508a11:2269": "Erakattheragāthāvaṇṇanā niṭṭhitā.",
  "atk-s0508a11:2270": "4. Mettajittheragāthāvaṇṇanā",
  "atk-s0508a11:2271_0": "Namohi tassa bhagavatoti āyasmato mettajittherassa gāthā. Kā uppatti? So kira anomadassissa",
  "atk-s0508a11:2271_1": "bhagavato kāle kulagehe nibbattitvā viññutaṁ patto sāsane abhippasanno hutvā bodhirukkhassa",
  "atk-s0508a11:2271_2": "iṭṭhakāhi vedikaṁ cinitvā sudhāparikammaṁ kāresi. Satthā tassa anumodanaṁ akāsi.",
  "atk-s0508a11:2271_3": "So tena puññakammena devaloke nibbattitvā aparāparaṁ puññāni katvā devamanussesu",
  "atk-s0508a11:2271_4": "saṁsaranto imasmiṁ buddhuppāde magadharaṭṭhe aññatarassa brāhmaṇassa putto hutvā",
  "atk-s0508a11:2271_5": "nibbatti, mettajītissa nāmaṁ ahosi. So vayappatto kāmesu ādīnavaṁ disvā tāpasapabbajjaṁ",
  "atk-s0508a11:2271_6": "pabbajitvā araññe viharanto buddhuppādaṁ sutvā pubbahetunā codiyamāno satthu santikaṁ",
  "atk-s0508a11:2271_7": "gantvā pavattinivattiyo ārabbha pañhaṁ pucchitvā satthārā pañhe vissajjite paṭiladdhasaddho",
  "atk-s0508a11:2271_8": "pabbajitvā vipassanaṁ paṭṭhapetvā arahattaṁ pāpuṇi. Tena vuttaṁ apadāne (apa. thera 1.15.26-31) –",
  "atk-s0508a11:2272": "‘‘Anomadassīmunino, bodhivedimakāsahaṁ;",
  "atk-s0508a11:2273": "Sudhāya piṇḍaṁ datvāna, pāṇikammaṁ akāsahaṁ.",
  "atk-s0508a11:2274": "‘‘Disvā taṁ sukataṁ kammaṁ, anomadassī naruttamo;",
  "atk-s0508a11:2275": "Bhikkhusaṅghe ṭhito satthā, imā gāthā abhāsatha.",
  "atk-s0508a11:2276": "‘‘Iminā sudhakammena, cetanāpaṇidhīhi ca;",
  "atk-s0508a11:2277": "Sampattiṁ anubhotvāna, dukkhassantaṁ karissati.",
  "atk-s0508a11:2278": "‘‘Pasannamukhavaṇṇomhi, ekaggo susamāhito;",
  "atk-s0508a11:2279": "Dhāremi antimaṁ dehaṁ, sammāsambuddhasāsane.",
  "atk-s0508a11:2280": "‘‘Ito kappasate āsiṁ, paripuṇṇe anūnake;",
  "atk-s0508a11:2281": "Rājā sabbaghano nāma, cakkavattī mahabbalo.",
  "atk-s0508a11:2282": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2283": "Arahattaṁ pana patvā satthāraṁ thomento –",
  "atk-s0508a11:2284": "94.",
  "atk-s0508a11:2285": " ‘‘Namo hi tassa bhagavato, sakyaputtassa sirīmato;",
  "atk-s0508a11:2286": "Tenāyaṁ aggappattena, aggadhammo sudesito’’ti. – gāthaṁ abhāsi;",
  "atk-s0508a11:2287_0": "Tattha namoti namakkāro. Hīti nipātamattaṁ. Tassāti yo so bhagavā samattiṁsapāramiyo",
  "atk-s0508a11:2287_1": "pūretvā sabbakilese bhañjitvā anuttaraṁ sammāsambodhiṁ abhisambuddho, sakyarājassa",
  "atk-s0508a11:2287_2": "puttoti sakyaputto. Anaññasādhāraṇāya puññasampattiyā ca sambhāvito uttamāya rūpakāyasiriyā",
  "atk-s0508a11:2287_3": "dhammakāyasiriyā ca samannāgatattā sirīmā, tassa bhagavato sakyaputtassa sirīmato",
  "atk-s0508a11:2287_4": "namo atthu, taṁ namāmīti attho. Tenāti tena bhagavatā. Ayanti tassa dhammassa attano",
  "atk-s0508a11:2287_5": "paccakkhatāya vadati. Aggappattenāti aggaṁ sabbaññutaṁ, sabbehi vā guṇehi aggabhāvaṁ",
  "atk-s0508a11:2287_6": "seṭṭhabhāvaṁ pattena. Aggadhammoti aggo uttamo navavidhalokuttaro dhammo suṭṭhu aviparītaṁ desito paveditoti.",
  "atk-s0508a11:2288": "Mettajittheragāthāvaṇṇanā niṭṭhitā.",
  "atk-s0508a11:2289": "5. Cakkhupālattheragāthāvaṇṇanā",
  "atk-s0508a11:2290_0": "Andhohaṁ hatanettosmīti āyasmato cakkhupālattherassa gāthā. Kā uppatti? Sopi purimabuddhesu",
  "atk-s0508a11:2290_1": "katādhikāro tattha tattha bhave puññāni karonto siddhatthassa bhagavato kāle kulagehe",
  "atk-s0508a11:2290_2": "nibbattitvā viññutaṁ patto bhagavati parinibbute thūpamahe kayiramāne umāpupphaṁ",
  "atk-s0508a11:2290_3": "gahetvā thūpaṁ pūjesi. So tena puññakammena devaloke nibbattitvā aparāparaṁ puññāni",
  "atk-s0508a11:2290_4": "katvā devamanussesu saṁsaranto imasmiṁ buddhuppāde sāvatthiyaṁ mahāsuvaṇṇassa nāma",
  "atk-s0508a11:2290_5": "kuṭumbikassa putto hutvā nibbatti, tassa pāloti nāmamakaṁsu. Mātā tassa ādhāvitvā",
  "atk-s0508a11:2290_6": "paridhāvitvā vicaraṇakāle aññaṁ puttaṁ labhi. Tassa mātāpitaro cūḷapāloti nāmaṁ katvā",
  "atk-s0508a11:2290_7": "itaraṁ mahāpāloti vohariṁsu. Atha te vayappatte gharabandhanena bandhiṁsu. Tasmiṁ",
  "atk-s0508a11:2290_8": "samaye satthā sāvatthiyaṁ viharati jetavane. Tattha mahāpālo jetavanaṁ gacchantehi",
  "atk-s0508a11:2290_9": "upāsakehi saddhiṁ vihāraṁ gantvā satthu santike dhammaṁ sutvā paṭiladdhasaddho kuṭumbabhāraṁ",
  "atk-s0508a11:2290_10": "kaniṭṭhabhātikasseva bhāraṁ katvā sayaṁ pabbajitvā laddhūpasampado ācariyupajjhāyānaṁ",
  "atk-s0508a11:2290_11": "santike pañcavassāni vasitvā vuṭṭhavasso pavāretvā satthu santike kammaṭṭhānaṁ gahetvā",
  "atk-s0508a11:2290_12": "saṭṭhimatte sahāyabhikkhū labhitvā tehi saddhiṁ bhāvanānukūlaṁ vasanaṭṭhānaṁ pariyesanto",
  "atk-s0508a11:2290_13": "aññataraṁ paccantagāmaṁ nissāya gāmavāsikehi upāsakehi kāretvā dinnāya araññāyatane",
  "atk-s0508a11:2290_14": "paṇṇasālāya vasanto samaṇadhammaṁ karoti. Tassa akkhirogo uppanno. Vejjo bhesajjaṁ",
  "atk-s0508a11:2290_15": "sampādetvā adāsi. So vejjena vuttavidhānaṁ na paṭipajji. Tenassa rogo vaḍḍhi. So",
  "atk-s0508a11:2290_16": "‘‘akkhirogavūpasamanato kilesarogavūpasamanameva mayhaṁ vara’’nti akkhirogaṁ ajjhupekkhitvā",
  "atk-s0508a11:2290_17": "vipassanāyayeva yuttappayutto ahosi. Tassa bhāvanaṁ ussukkāpentassa apubbaṁ acarimaṁ",
  "atk-s0508a11:2290_18": "akkhīni ceva kilesā ca bhijjiṁsu. So sukkhavipassako arahā ahosi. Tena vuttaṁ apadāne",
  "atk-s0508a11:2290_19": "(apa. thera 1.15.21-25) –",
  "atk-s0508a11:2291": "‘‘Nibbute lokamahite, āhutīnaṁ paṭiggahe;",
  "atk-s0508a11:2292": "Siddhatthamhi bhagavati, mahāthūpamaho ahu.",
  "atk-s0508a11:2293": "‘‘Mahe pavattamānamhi, siddhatthassa mahesino;",
  "atk-s0508a11:2294": "Umāpupphaṁ gahetvāna, thūpamhi abhiropayiṁ.",
  "atk-s0508a11:2295": "‘‘Catunnavutito kappe, yaṁ pupphamabhiropayiṁ;",
  "atk-s0508a11:2296": "Duggatiṁ nābhijānāmi, thūpapūjāyidaṁ phalaṁ.",
  "atk-s0508a11:2297": "‘‘Ito ca navame kappe, somadevasanāmakā;",
  "atk-s0508a11:2298": "Pañcāsītisu rājāno, cakkavattī mahabbalā.",
  "atk-s0508a11:2299": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2300_0": "Atha there akkhirogena vihāre ohīne gāmaṁ piṇḍāya gate bhikkhū disvā upāsakā ‘‘kasmā",
  "atk-s0508a11:2300_1": "thero nāgato’’ti pucchitvā tamatthaṁ sutvā sokābhibhūtā piṇḍapātaṁ upanetvā, ‘‘bhante,",
  "atk-s0508a11:2300_2": "kiñci mā cintayittha, idāni mayameva piṇḍapātaṁ ānetvā upaṭṭhahissāmā’’ti tathā karonti.",
  "atk-s0508a11:2300_3": "Bhikkhū therassa ovāde ṭhatvā nacirasseva arahattaṁ patvā vuṭṭhavassā pavāretvā,",
  "atk-s0508a11:2300_4": "‘‘satthāraṁ vandituṁ sāvatthiṁ gamissāma, bhante’’ti āhaṁsu. Thero, ‘‘ahaṁ dubbalo",
  "atk-s0508a11:2300_5": "acakkhuko, maggo ca saupaddavo, mayā saddhiṁ gacchantānaṁ tumhākaṁ parissayo bhavissati,",
  "atk-s0508a11:2300_6": "tumhe paṭhamaṁ gacchatha, gantvā satthāraṁ mahāthere ca mama vandanāya vandatha,",
  "atk-s0508a11:2300_7": "cūḷapālassa mama pavattiṁ kathetvā kañci purisaṁ peseyyāthā’’ti āha. Te punapi yācitvā",
  "atk-s0508a11:2300_8": "gamanaṁ alabhantā ‘‘sādhū’’ti paṭissuṇitvā senāsanaṁ saṁsāmetvā upāsake āpucchitvā",
  "atk-s0508a11:2300_9": "anukkamena jetavanaṁ gantvā satthāraṁ mahāthere ca tassa vandanāya vanditvā dutiyadivase",
  "atk-s0508a11:2300_10": "sāvatthiyaṁ piṇḍāya caritvā cūḷapālassa taṁ pavattiṁ vatvā tena ‘‘ayaṁ, bhante, mayhaṁ",
  "atk-s0508a11:2300_11": "bhāgineyyo pālito nāma, imaṁ pesissāmī’’ti vutte, ‘‘maggo saparissayo, na sakkā ekena",
  "atk-s0508a11:2300_12": "gahaṭṭhena gantuṁ, tasmā pabbājetabbo’’ti taṁ pabbājetvā pesesuṁ. So anukkamena therassa",
  "atk-s0508a11:2300_13": "santikaṁ gantvā attānaṁ tassa orocetvā taṁ gahetvā āgacchanto antarāmagge aññatarassa",
  "atk-s0508a11:2300_14": "gāmassa sāmantā araññaṭṭhāne ekissā kaṭṭhahāriyā gāyantiyā saddaṁ sutvā paṭibaddhacitto",
  "atk-s0508a11:2300_15": "hutvā yaṭṭhikoṭiṁ vissajjetvā ‘‘tiṭṭhatha, bhante, muhuttaṁ yāvāhaṁ āgacchāmī’’ti",
  "atk-s0508a11:2300_16": "vatvā tassā santikaṁ gantvā tattha sīlavipattiṁ pāpuṇi. Thero idānimeva itthiyā gītasaddo",
  "atk-s0508a11:2300_17": "suto, sāmaṇero ca cirāyati, nūna sīlavipattiṁ patto bhavissatī’’ti cintesi. Sopi",
  "atk-s0508a11:2300_18": "āgantvā ‘‘gacchāma, bhante’’ti āha. Thero ‘‘kiṁ pāpo jātosī’’ti pucchi. Sāmaṇero",
  "atk-s0508a11:2300_19": "tuṇhī hutvā puna pucchitopi na kathesi. Thero ‘‘tādisena pāpena mayhaṁ yaṭṭhigahaṇakiccaṁ",
  "atk-s0508a11:2300_20": "natthi, gaccha tva’’nti vatvā puna tena ‘‘bahuparissayo maggo, tumhe ca andhā, kathaṁ",
  "atk-s0508a11:2300_21": "gamissathā’’ti vutte ‘‘bāla idheva me nipajjitvā marantassāpi aparāparaṁ parivattentassāpi",
  "atk-s0508a11:2300_22": "tādisena gamanaṁ nāma natthī’’ti imamatthaṁ dassento –",
  "atk-s0508a11:2301": "95.",
  "atk-s0508a11:2302": " ‘‘Andhohaṁ hatanettosmi, kantāraddhānapakkhando;",
  "atk-s0508a11:2303": "Sayamānopi gacchissaṁ, na sahāyena pāpenā’’ti. – gāthaṁ abhāsittha;",
  "atk-s0508a11:2304_0": "Tattha andhoti cakkhuvikalo. Hatanettoti vinaṭṭhacakkhuko, tena ‘‘payogavipattivasenāhaṁ",
  "atk-s0508a11:2304_1": "upahatanettatāya andho, na jaccandhabhāvenā’’ti yathāvuttaṁ andhabhāvaṁ viseseti.",
  "atk-s0508a11:2304_2": "Atha vā ‘‘andho’’ti idaṁ ‘‘andhe jiṇṇe mātāpitaro posetī’’tiādīsu (ma. ni. 2.288)",
  "atk-s0508a11:2304_3": "viya maṁsacakkhuvekalladīpanaṁ, ‘‘sabbepime paribbājakā andhā acakkhukā’’ (udā. 54)",
  "atk-s0508a11:2304_4": "‘‘andho ekacakkhu dvicakkhū’’tiādīsu (a. ni. 3.29) viya na paññācakkhuvekalladīpananti",
  "atk-s0508a11:2304_5": "dassetuṁ ‘‘hatanettosmī’’ti vuttaṁ, tena mukhyameva andhabhāvaṁ dasseti. Kantāraddhānapakkhandoti",
  "atk-s0508a11:2304_6": "kantāre vivane dīghamaggaṁ anupaviṭṭho, na jātikantārādigahanaṁ saṁsāraddhānaṁ paṭipannoti",
  "atk-s0508a11:2304_7": "adhippāyo. Tādisañhi kantāraddhānaṁ ayaṁ thero samatikkamitvā ṭhito, sayamānopīti",
  "atk-s0508a11:2304_8": "sayantopi, pādesu avahantesu urena jaṇṇukāhi ca bhūmiyaṁ saṁsaranto parivattentopi",
  "atk-s0508a11:2304_9": "gaccheyyaṁ. Na sahāyena pāpenāti tādisena pāpapuggalena sahāyabhūtena saddhiṁ na",
  "atk-s0508a11:2304_10": "gacchissanti yojanā. Taṁ sutvā itaro saṁvegajāto ‘‘bhāriyaṁ vata mayā sāhasikakammaṁ",
  "atk-s0508a11:2304_11": "kata’’nti bāhā paggayha kandanto vanasaṇḍaṁ pakkhando ca ahosi. Atha therassa sīlatejena",
  "atk-s0508a11:2304_12": "paṇḍukambalasilāsanaṁ uṇhākāraṁ dassesi. Tena sakko taṁ kāraṇaṁ ñatvā therassa santikaṁ",
  "atk-s0508a11:2304_13": "gantvā sāvatthigāmipurisaṁ viya attānaṁ ñāpetvā yaṭṭhikoṭiṁ gaṇhanto maggaṁ saṅkhipitvā",
  "atk-s0508a11:2304_14": "tadaheva sāyanhe sāvatthiyaṁ theraṁ netvā tattha jetavane cūḷapālitena kāritāya paṇṇasālāya",
  "atk-s0508a11:2304_15": "phalake nisīdāpetvā tassa sahāyavaṇṇena therassa āgatabhāvaṁ jānāpetvā pakkāmi; cūḷapālitopi",
  "atk-s0508a11:2304_16": "taṁ yāvajīvaṁ sakkaccaṁ upaṭṭhāsīti.",
  "atk-s0508a11:2305": "Cakkhupālattheragāthāvaṇṇanā niṭṭhitā.",
  "atk-s0508a11:2306": "6. Khaṇḍasumanattheragāthāvaṇṇanā",
  "atk-s0508a11:2307_0": "Ekapupphaṁcajitvānāti āyasmato khaṇḍasumanattherassa gāthā. Kā uppatti? So kira padumuttarassa",
  "atk-s0508a11:2307_1": "bhagavato kāle kulagehe nibbattitvā viññutaṁ patto satthari parinibbute tassa thūpassa",
  "atk-s0508a11:2307_2": "samantato candanavedikāya parikkhipitvā mahantaṁ pūjaṁ akāsi. So tena puññakammena",
  "atk-s0508a11:2307_3": "devamanussesu uḷāraṁ sampattiṁ anubhavanto kassapassa bhagavato kāle kuṭumbikakule",
  "atk-s0508a11:2307_4": "nibbatto satthari parinibbute kanakathūpaṁ uddissa raññā pupphapūjāya kayiramānāya",
  "atk-s0508a11:2307_5": "pupphāni alabhanto ekaṁ khaṇḍasumanapupphaṁ disvā mahatā mūlena taṁ kiṇitvā gaṇhanto",
  "atk-s0508a11:2307_6": "cetiye pūjaṁ karonto uḷāraṁ pītisomanassaṁ uppādesi. So tena puññakammena devaloke",
  "atk-s0508a11:2307_7": "nibbattitvā asīti vassakoṭiyo saggasukhaṁ anubhavitvā imasmiṁ buddhuppāde pāvāyaṁ",
  "atk-s0508a11:2307_8": "mallarājakule nibbatti. Tassa jātakāle gehe khaṇḍasakkharā sumanapupphāni ca uppannāni",
  "atk-s0508a11:2307_9": "ahesuṁ. Tenassa khaṇḍasumanoti nāmamakaṁsu. So viññutaṁ patto bhagavati pāvāyaṁ cundassa",
  "atk-s0508a11:2307_10": "ambavane viharante upasaṅkamitvā dhammaṁ sutvā paṭiladdhasaddho pabbajitvā vipassanāya",
  "atk-s0508a11:2307_11": "kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 1.15.15-20) –",
  "atk-s0508a11:2308": "‘‘Padumuttaro nāma jino, lokajeṭṭho narāsabho;",
  "atk-s0508a11:2309": "Jalitvā aggikkhandhova, sambuddho parinibbuto.",
  "atk-s0508a11:2310": "‘‘Nibbute ca mahāvīre, thūpo vitthāriko ahu;",
  "atk-s0508a11:2311": "Dūratova upaṭṭhenti, dhātugehavaruttame.",
  "atk-s0508a11:2312": "‘‘Pasannacitto, sumano, akaṁ candanavedikaṁ;",
  "atk-s0508a11:2313": "Dissati thūpakhandho ca, thūpānucchaviko tadā.",
  "atk-s0508a11:2314": "‘‘Bhave nibbattamānamhi, devatte atha mānuse;",
  "atk-s0508a11:2315": "Omattaṁ me na passāmi, pubbakammassidaṁ phalaṁ.",
  "atk-s0508a11:2316": "‘‘Pañcadasakappasate, ito aṭṭha janā ahuṁ;",
  "atk-s0508a11:2317": "Sabbe samattanāmā te cakkavattī mahabbalā.",
  "atk-s0508a11:2318": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2319": "Arahattaṁ pana patvā attano purimajātiṁ anussaranto tattha attano sumanapupphapariccāgassa saggasampattinimittakaṁ nibbānūpanissayatañca disvā udānavasena tamatthaṁ pakāsento –",
  "atk-s0508a11:2320": "96.",
  "atk-s0508a11:2321": " ‘‘Ekapupphaṁ cajitvāna, asīti vassakoṭiyo;",
  "atk-s0508a11:2322": "Saggesu paricāretvā, sesakenamhi nibbuto’’ti. – gāthaṁ abhāsi;",
  "atk-s0508a11:2323_0": "Tattha ekapupphanti ekaṁ kusumaṁ, taṁ pana idha sumanapupphaṁ adhippetaṁ. Cajitvānāti",
  "atk-s0508a11:2323_1": "satthu thūpapūjākaraṇavasena pariccajitvā pariccāgahetu. Asīti vassakoṭiyoti manussagaṇanāya",
  "atk-s0508a11:2323_2": "vassānaṁ asīti koṭiyo, accantasaṁyoge cetaṁ upayogavacanaṁ, idañca chasu kāmasaggesu",
  "atk-s0508a11:2323_3": "dutiye aparāparuppattivasena vuttanti veditabbaṁ. Tasmā saggesūti tāvatiṁsasaṅkhāte",
  "atk-s0508a11:2323_4": "saggaloke, punappunaṁ uppajjanavasena hettha bahuvacanaṁ. Paricāretvāti rūpādīsu",
  "atk-s0508a11:2323_5": "ārammaṇesu indriyāni paricāretvā sukhaṁ anubhavitvā, devaccharāhi vā attānaṁ paricāretvā",
  "atk-s0508a11:2323_6": "upaṭṭhāpetvā. Sesakenamhi nibbutoti pupphapūjāya vasena pavattakusalacetanāsu bhavasampatti",
  "atk-s0508a11:2323_7": "dāyakakammato sesena yaṁ tattha vivaṭṭūpanissayabhūtaṁ, taṁ sandhāya vadati. Bahū",
  "atk-s0508a11:2323_8": "hi tattha pubbāparavasena pavattā cetanā. Sesakenāti vā tasseva kammassa vipākāvasesena",
  "atk-s0508a11:2323_9": "aparikkhīṇeyeva tasmiṁ kammavipāke nibbuto amhi, kilesaparinibbānena parinibbutosmi.",
  "atk-s0508a11:2323_10": "Etena yasmiṁ attabhāve ṭhatvā attanā arahattaṁ sacchikataṁ, sopi carimattabhāvo tassa",
  "atk-s0508a11:2323_11": "kammavipākoti dasseti. Yādisaṁ sandhāya aññatthāpi ‘‘tasseva kammassa vipākāvasesenā’’ti",
  "atk-s0508a11:2323_12": "(pārā. 228; saṁ. ni. 1.131) vuttaṁ.",
  "atk-s0508a11:2324": "Khaṇḍasumanattheragāthāvaṇṇanā niṭṭhitā.",
  "atk-s0508a11:2325": "7. Tissattheragāthāvaṇṇanā",
  "atk-s0508a11:2326_0": "Hitvā satapalaṁ kaṁsanti āyasmato tissattherassa gāthā. Kā uppatti? Ayampi purimabuddhesu",
  "atk-s0508a11:2326_1": "katādhikāro vipassissa bhagavato kāle yānakārakule nibbattitvā viññutaṁ patto ekadivasaṁ",
  "atk-s0508a11:2326_2": "bhagavantaṁ disvā pasannamānaso candanakhaṇḍena phalakaṁ katvā bhagavato upanāmesi,",
  "atk-s0508a11:2326_3": "tañca bhagavā paribhuñji. So tena puññakammena devaloke nibbattitvā aparāparaṁ puññāni",
  "atk-s0508a11:2326_4": "katvā devamanussesu saṁsaranto imasmiṁ buddhuppāde roruvanagare rājakule nibbatti.",
  "atk-s0508a11:2326_5": "So vayappatto pitari kālaṅkate rajje patiṭṭhito bimbisārarañño adiṭṭhasahāyo hutvā",
  "atk-s0508a11:2326_6": "tassa maṇimuttāvatthādīni paṇṇākārāni pesesi. Tassa rājā bimbisāro puññavantataṁ",
  "atk-s0508a11:2326_7": "sutvā paṭipābhataṁ pesento cittapaṭe buddhacaritaṁ suvaṇṇapaṭṭe ca paṭiccasamuppādaṁ",
  "atk-s0508a11:2326_8": "likhāpetvā pesesi. So taṁ disvā purimabuddhesu katādhikāratāya pacchimabhavikatāya",
  "atk-s0508a11:2326_9": "ca cittapaṭe dassentaṁ buddhacaritaṁ suvaṇṇapaṭṭake likhitaṁ paṭiccasamuppādakkamañca",
  "atk-s0508a11:2326_10": "oloketvā pavattinivattiyo sallakkhetvā sāsanakkamaṁ hadaye ṭhapetvā sañjātasaṁvego",
  "atk-s0508a11:2326_11": "‘‘diṭṭho mayā bhagavato veso, sāsanakkamo ca ekapadesena ñāto, bahudukkhā kāmā bahupāyāsā,",
  "atk-s0508a11:2326_12": "kiṁ dāni mayhaṁ gharāvāsenā’’ti rajjaṁ pahāya kesamassuṁ ohāretvā kāsāyāni vatthāni",
  "atk-s0508a11:2326_13": "acchādento bhagavantaṁ uddissa pabbajitvā mattikāpattaṁ gahetvā rājā pukkusāti viya",
  "atk-s0508a11:2326_14": "mahājanassa paridevantasseva nagarato nikkhamitvā anukkamena rājagahaṁ gantvā tattha",
  "atk-s0508a11:2326_15": "sappasoṇḍikapabbhāre viharantaṁ bhagavantaṁ upasaṅkamitvā vanditvā ekamantaṁ nisīdi.",
  "atk-s0508a11:2326_16": "Satthā dhammaṁ desesi. So dhammadesanaṁ sutvā vipassanāya kammaṭṭhānaṁ gahetvā yuttappayutto",
  "atk-s0508a11:2326_17": "viharanto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.15.37-42) –",
  "atk-s0508a11:2327": "‘‘Yānakāro pure āsiṁ, dārukamme susikkhito;",
  "atk-s0508a11:2328": "Candanaṁ phalakaṁ katvā, adāsiṁ lokabandhuno.",
  "atk-s0508a11:2329": "‘‘Pabhāsati idaṁ byamhaṁ, suvaṇṇassa sunimmitaṁ;",
  "atk-s0508a11:2330": "Hatthiyānaṁ assayānaṁ, dibbayānaṁ upaṭṭhitaṁ.",
  "atk-s0508a11:2331": "‘‘Pāsādā sivikā ceva, nibbattanti yadicchakaṁ;",
  "atk-s0508a11:2332": "Akkhubbhaṁ ratanaṁ mayhaṁ, phalakassa idaṁ phalaṁ.",
  "atk-s0508a11:2333": "‘‘Ekanavutito kappe, phalakaṁ yamahaṁ dadiṁ;",
  "atk-s0508a11:2334": "Duggati nābhijānāmi, phalakassa idaṁ phalaṁ.",
  "atk-s0508a11:2335": "‘‘Sattapaññāsakappamhi, caturo nimmitāvhayā;",
  "atk-s0508a11:2336": "Sattaratanasampannā, cakkavattī mahabbalā.",
  "atk-s0508a11:2337": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2338": "Arahattaṁ pana patvā udānavasena attano paṭipattiṁ kathento –",
  "atk-s0508a11:2339": "97.",
  "atk-s0508a11:2340": " ‘‘Hitvā satapalaṁ kaṁsaṁ, sovaṇṇaṁ satarājikaṁ;",
  "atk-s0508a11:2341": "Aggahiṁ mattikāpattaṁ, idaṁ dutiyābhisecana’’nti. – gāthaṁ abhāsi;",
  "atk-s0508a11:2342_0": "Tattha hitvāti pariccajitvā. Satapalanti sataṁ palāni yassa, taṁ satapalaparimāṇaṁ.",
  "atk-s0508a11:2342_1": "Kaṁsanti thālaṁ. Sovaṇṇanti suvaṇṇamayaṁ. Satarājikanti bhittivicittatāya ca anekarūparājicittatāya",
  "atk-s0508a11:2342_2": "ca anekalekhāyuttaṁ. Aggahiṁ mattikāpattanti evarūpe mahārahe bhājane pubbe bhuñjitvā",
  "atk-s0508a11:2342_3": "buddhānaṁ ovādaṁ karonto ‘‘idānāhaṁ taṁ chaḍḍetvā mattikāmayapattaṁ aggahesiṁ , aho,",
  "atk-s0508a11:2342_4": "sādhu, mayā kataṁ ariyavataṁ anuṭhita’’nti bhājanakittanāpadesena rajjapariccāgaṁ",
  "atk-s0508a11:2342_5": "pabbajjūpagamanañca anumodanto vadati. Tenāha ‘‘idaṁ dutiyābhisecana’’nti. Paṭhamaṁ",
  "atk-s0508a11:2342_6": "rajjābhisecanaṁ upādāya idaṁ pabbajjūpagamanaṁ mama dutiyaṁ abhisecanaṁ. Tañhi rāgādīhi",
  "atk-s0508a11:2342_7": "saṁkiliṭṭhaṁ sāsaṅkaṁ saparisaṅkaṁ kammaṁ anatthasañhitaṁ dukkhapaṭibaddhaṁ nihīnaṁ,",
  "atk-s0508a11:2342_8": "idaṁ pana taṁvipariyāyato uttamaṁ paṇītanti adhippāyo.",
  "atk-s0508a11:2343": "Tissattheragāthāvaṇṇanā niṭṭhitā.",
  "atk-s0508a11:2344": "8. Abhayattheragāthāvaṇṇanā",
  "atk-s0508a11:2345_0": "Rūpaṁ disvā sati muṭṭhāti āyasmato abhayattherassa gāthā. Kā uppatti? Sopi purimabuddhesu",
  "atk-s0508a11:2345_1": "katādhikāro tattha tattha bhave vivaṭṭūpanissayaṁ puññaṁ upacinanto sumedhassa bhagavato",
  "atk-s0508a11:2345_2": "kāle kulagehe nibbattitvā viññutaṁ patto ekadivasaṁ sumedhaṁ bhagavantaṁ disvā pasannacitto",
  "atk-s0508a11:2345_3": "saḷalapupphehi pūjamakāsi. So tena puññakammena devesu nibbattitvā aparāparaṁ puññāni",
  "atk-s0508a11:2345_4": "katvā sugatīsuyeva saṁsaranto imasmiṁ buddhuppāde sāvatthiyaṁ brāhmaṇakule nibbattitvā",
  "atk-s0508a11:2345_5": "abhayoti laddhanāmo viññutaṁ patto hetusampattiyā codiyamāno ekadivasaṁ vihāraṁ gato",
  "atk-s0508a11:2345_6": "satthu dhammadesanaṁ sutvā paṭiladdhasaddho pabbajitvā katapubbakicco vipassanāya",
  "atk-s0508a11:2345_7": "kammaṁ karonto viharati. Athassa ekadivasaṁ gāmaṁ piṇḍāya paviṭṭhassa alaṅkatapaṭiyattaṁ",
  "atk-s0508a11:2345_8": "mātugāmaṁ disvā ayonisomanasikāravasena tassa rūpaṁ ārabbha chandarāgo uppajji, so",
  "atk-s0508a11:2345_9": "vihāraṁ pavisitvā ‘‘satiṁ vissajjitvā olokentassa rūpārammaṇe mayhaṁ kileso uppanno,",
  "atk-s0508a11:2345_10": "ayuttaṁ mayā kata’’nti attano cittaṁ niggaṇhanto tāvadeva vipassanaṁ vaḍḍhetvā arahattaṁ",
  "atk-s0508a11:2345_11": "pāpuṇi. Tena vuttaṁ apadāne (apa. thera 1.15.43-47) –",
  "atk-s0508a11:2346": "‘‘Sumedho nāma nāmena, sayambhū aparājito;",
  "atk-s0508a11:2347": "Vivekamanubrūhanto, ajjhogahi mahāvanaṁ.",
  "atk-s0508a11:2348": "‘‘Saḷalaṁ pupphitaṁ disvā, ganthitvāna vaṭaṁsakaṁ;",
  "atk-s0508a11:2349": "Buddhassa abhiropesiṁ, sammukhā lokanāyakaṁ.",
  "atk-s0508a11:2350": "‘‘Tiṁsakappasahassamhi, yaṁ pupphamabhiropayiṁ;",
  "atk-s0508a11:2351": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2352": "‘‘Ūnavīse kappasate, soḷasāsuṁ sunimmitā;",
  "atk-s0508a11:2353": "Sattaratanasampannā, cakkavattī mahabbalā.",
  "atk-s0508a11:2354": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2355": "Arahattaṁ pana patvā attano kilesuppattinidassanena ‘‘kilese anuvattentassa vaṭṭadukkhato nattheva sīsukkhipanaṁ. Ahaṁ pana te nānuvatti’’nti dassento –",
  "atk-s0508a11:2356": "98.",
  "atk-s0508a11:2357": " ‘‘Rūpaṁ disvā sati muṭṭhā, piyaṁ nimittaṁ manasikaroto;",
  "atk-s0508a11:2358": "Sārattacitto vedeti, tañca ajjhosa tiṭṭhati;",
  "atk-s0508a11:2359": "Tassa vaḍḍhanti āsavā, bhavamūlopagāmino’’ti. – gāthaṁ abhāsi;",
  "atk-s0508a11:2360_0": "Tattha rūpanti rajjanīyaṁ rūpāyatanaṁ, taṁ panettha itthirūpaṁ adhippetaṁ. Disvāti",
  "atk-s0508a11:2360_1": "cakkhunā disvā, cakkhudvārānusārena nimittānubyañjanasallakkhaṇavasena taṁ gahetvā,",
  "atk-s0508a11:2360_2": "tassa tathāgahaṇahetūti attho. Sati muṭṭhāti asubhasabhāve kāye ‘‘asubha’’ntveva",
  "atk-s0508a11:2360_3": "pavattanasati naṭṭhā. Yathā pana rūpaṁ disvā sati naṭṭhā, taṁ dassento āha ‘‘piyaṁ",
  "atk-s0508a11:2360_4": "nimittaṁ manasikaroto’’ti. Yathāupaṭṭhitaṁ ārammaṇaṁ ‘‘subhaṁ sukha’’ntiādinā piyanimittaṁ",
  "atk-s0508a11:2360_5": "katvā ayonisomanasikārena manasikaroto sati muṭṭhāti yojanā. Tathā bhūtova sārattacitto",
  "atk-s0508a11:2360_6": "vedetīti suṭṭhu rattacitto hutvā taṁ rūpārammaṇaṁ anubhavati abhinandati, abhinandanto",
  "atk-s0508a11:2360_7": "pana tañca ajjhosa tiṭṭhati ajjhosāya taṁ ārammaṇaṁ gilitvā pariniṭṭhapetvā vattati",
  "atk-s0508a11:2360_8": "ceva, evaṁbhūtassa ca tassa vaḍḍhanti āsavā bhavamūlopagāminoti bhavassa saṁsārassa",
  "atk-s0508a11:2360_9": "mūlabhāvaṁ kāraṇabhāvaṁ upagamanasabhāvā kāmāsavādayo cattāropi āsavā tassa puggalassa",
  "atk-s0508a11:2360_10": "uparūpari vaḍḍhantiyeva, na hāyanti. Mayhaṁ pana paṭisaṅkhāne ṭhatvā vipassanaṁ vaḍḍhetvā",
  "atk-s0508a11:2360_11": "saccāni paṭivijjhantassa maggapaṭipāṭiyā te cattāropi āsavā anavasesato pahīnā parikkhīṇāti adhippāyo.",
  "atk-s0508a11:2361": "Abhayattheragāthāvaṇṇanā niṭṭhitā.",
  "atk-s0508a11:2362": "9. Uttiyattheragāthāvaṇṇanā",
  "atk-s0508a11:2363_0": "Saddaṁsutvā sati muṭṭhāti āyasmato uttiyattherassa gāthā. Kā uppatti? Ayampi purimabuddhesu",
  "atk-s0508a11:2363_1": "katādhikāro tattha tattha bhave vivaṭṭūpanissayaṁ puññaṁ upacinanto sumedhassa bhagavato",
  "atk-s0508a11:2363_2": "kāle kulagehe nibbattitvā viññutaṁ patto ekadivasaṁ satthāraṁ disvā pasannacitto",
  "atk-s0508a11:2363_3": "gonakādiatthataṁ sauttaracchadaṁ buddhārahaṁ pallaṅkaṁ gandhakuṭiyaṁ paññāpetvā adāsi.",
  "atk-s0508a11:2363_4": "So tena puññakammena devamanussesu saṁsaranto imasmiṁ buddhuppāde kapilavatthusmiṁ",
  "atk-s0508a11:2363_5": "sakyarājakule nibbatti, tassa uttiyoti nāmaṁ ahosi. So vayappatto satthu ñātisamāgame",
  "atk-s0508a11:2363_6": "buddhānubhāvaṁ disvā paṭiladdhasaddho pabbajitvā samaṇadhammaṁ karonto ekadivasaṁ",
  "atk-s0508a11:2363_7": "nāmaṁ piṇḍāya paviṭṭho antarāmagge mātugāmassa gītasaddaṁ sutvā ayonisomanasikāravasena",
  "atk-s0508a11:2363_8": "tattha chandarāge uppanne paṭisaṅkhānabalena taṁ vikkhambhetvā vihāraṁ pavisitvā",
  "atk-s0508a11:2363_9": "sañjātasaṁvego divāṭṭhāne nisīditvā tāvadeva vipassanaṁ vaḍḍhetvā arahattaṁ pāpuṇi.",
  "atk-s0508a11:2363_10": "Tena vuttaṁ apadāne (apa. thera 1.15.48-52) –",
  "atk-s0508a11:2364": "‘‘Sumedhassa bhagavato, lokajeṭṭhassa tādino;",
  "atk-s0508a11:2365": "Pallaṅko hi mayā dinno, sauttarasapacchado.",
  "atk-s0508a11:2366": "‘‘Sattaratanasampanno, pallaṅko āsi so tadā;",
  "atk-s0508a11:2367": "Mama saṅkappamaññāya, nibbattati sadā mama.",
  "atk-s0508a11:2368": "‘‘Tiṁsakappasahassamhi, pallaṅkamadadiṁ tadā;",
  "atk-s0508a11:2369": "Duggatiṁ nābhijānāmi, pallaṅkassa idaṁ phalaṁ.",
  "atk-s0508a11:2370": "‘‘Vīsakappasahassamhi, suvaṇṇābhā tayo janā;",
  "atk-s0508a11:2371": "Sattaratanasampannā, cakkavattī mahabbalā.",
  "atk-s0508a11:2372": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2373": "Arahattaṁ pana patvā attano kilesuppattinidassanena ‘‘kilese ajigucchantassa natthi vaṭṭadukkhato sīsukkhipanaṁ, ahaṁ pana te jigucchimevā’’ti dassento –",
  "atk-s0508a11:2374": "99.",
  "atk-s0508a11:2375": " ‘‘Saddaṁ sutvā sati muṭṭhā, piyaṁ nimittaṁ manasikaroto;",
  "atk-s0508a11:2376": "Sārattacitto vedeti, tañca ajjhosa tiṭṭhati;",
  "atk-s0508a11:2377": "Tassa vaḍḍhanti āsavā, saṁsāra upagāmino’’ti. – gāthaṁ abhāsi;",
  "atk-s0508a11:2378": "Tattha saddanti rajjanīyaṁ saddārammaṇaṁ, saṁsāraupagāminoti –",
  "atk-s0508a11:2379": "‘‘Khandhānañca paṭipāṭi, dhātuāyatanāna ca;",
  "atk-s0508a11:2380": "Abbocchinnaṁ vattamānā, saṁsāroti pavuccatī’’ti. –",
  "atk-s0508a11:2381": "Evaṁ vuttasaṁsāravaṭṭakāraṇaṁ hutvā upagamentīti saṁsāraupagāmino, ‘‘saṁsārūpagāmino’’ti vā pāṭho. Sesaṁ anantaragāthāya vuttanayameva.",
  "atk-s0508a11:2382": "Uttiyattheragāthāvaṇṇanā niṭṭhitā.",
  "atk-s0508a11:2383": "10. (Dutiya) devasabhattheragāthāvaṇṇanā",
  "atk-s0508a11:2384_0": "Sammappadhānasampannoti āyasmato devasabhattherassa gāthā. Kā uppatti? Ayampi purimabuddhesu",
  "atk-s0508a11:2384_1": "katādhikāro tattha tattha bhave vivaṭṭūpanissayaṁ kusalaṁ upacinanto sikhissa bhagavato",
  "atk-s0508a11:2384_2": "kāle kulagehe nibbattitvā viññutaṁ patto ekadivasaṁ sikhiṁ bhagavantaṁ disvā pasannamānaso",
  "atk-s0508a11:2384_3": "bandhujīvakapupphehi pūjaṁ akāsi. So tena puññakammena devamanussesu saṁsaranto imasmiṁ",
  "atk-s0508a11:2384_4": "buddhuppāde kapilavatthusmiṁ sakyarājakule nibbatti, tassa devasabhoti nāmaṁ ahosi.",
  "atk-s0508a11:2384_5": "So vayappatto cumbaṭakalahavūpasamanatthaṁ satthari āgate buddhānubhāvaṁ disvā pasannamānaso",
  "atk-s0508a11:2384_6": "saraṇesu patiṭṭhito puna nigrodhārāme satthari viharante satthāraṁ upasaṅkamitvā",
  "atk-s0508a11:2384_7": "paṭiladdhasaddho pabbajitvā katapubbakicco vipassanāya kammaṁ karonto nacirasseva",
  "atk-s0508a11:2384_8": "arahattaṁ pāpuṇi. Tena vuttaṁ apadāne (apa. thera 1.16.1-6) –",
  "atk-s0508a11:2385": "‘‘Candaṁva vimalaṁ suddhaṁ, vippasannamanāvilaṁ;",
  "atk-s0508a11:2386": "Nandībhavaparikkhīṇaṁ, tiṇṇaṁ loke visattikaṁ.",
  "atk-s0508a11:2387": "‘‘Nibbāpayantaṁ janataṁ, tiṇṇaṁ tārayataṁ varaṁ;",
  "atk-s0508a11:2388": "Muniṁ vanamhi jhāyantaṁ, ekaggaṁ susamāhitaṁ.",
  "atk-s0508a11:2389": "‘‘Bandhujīvakapupphāni, lagetvā suttakenahaṁ;",
  "atk-s0508a11:2390": "Buddhassa abhiropayiṁ, sikhino lokabandhuno.",
  "atk-s0508a11:2391": "‘‘Ekatiṁse ito kappe, yaṁ kammamakariṁ tadā;",
  "atk-s0508a11:2392": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2393": "‘‘Ito sattamake kappe, manujindo mahāyaso;",
  "atk-s0508a11:2394": "Samantacakkhunāmāsi, cakkavattī mahabbalo.",
  "atk-s0508a11:2395": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2396": "Arahattaṁ pana patvā attanā adhigataṁ vimuttisukhaṁ nissāya uppannapītisomanasso udānavasena –",
  "atk-s0508a11:2397": "100.",
  "atk-s0508a11:2398": " ‘‘Sammappadhānasampanno , satipaṭṭhānagocaro;",
  "atk-s0508a11:2399": "Vimuttikusumasañchanno, parinibbissatyanāsavo’’ti. – gāthaṁ abhāsi;",
  "atk-s0508a11:2400_0": "Tattha sammappadhānasampannoti sampannacatubbidhasammappadhāno, tehi kattabbakiccaṁ",
  "atk-s0508a11:2400_1": "sampādetvā ṭhitoti attho. Satipaṭṭhānagocaroti kāyānupassanādayo satipaṭṭhānā gocaro",
  "atk-s0508a11:2400_2": "pavattiṭṭhānaṁ etassāti satipaṭṭhānagocaro, catūsu satipaṭṭhānesu patiṭṭhitacittoti",
  "atk-s0508a11:2400_3": "attho. Guṇasobhena paramasugandhā vimuttiyeva kusumāni, tehi sabbaso sammadeva sañchanno",
  "atk-s0508a11:2400_4": "vibhūsito alaṅkatoti vimuttikusumasañchanno. Parinibbissatyanāsavoti evaṁ sammā paṭipajjanto",
  "atk-s0508a11:2400_5": "bhikkhu nacirasseva anāsavo hutvā parinibbissati saupādisesāya anupādisesāya ca nibbānadhātuyāti",
  "atk-s0508a11:2400_6": "attho. Idameva ca therassa aññābyākaraṇaṁ ahosi.",
  "atk-s0508a11:2401": "(Dutiya) devasabhattheragāthāvaṇṇanā niṭṭhitā.",
  "atk-s0508a11:2402": "Dasamavaggavaṇṇanā niṭṭhitā.",
  "atk-s0508a11:2403": "11. Ekādasamavaggo",
  "atk-s0508a11:2404": "1. Belaṭṭhānikattheragāthāvaṇṇanā",
  "atk-s0508a11:2405_0": "Hitvāgihittaṁ anavositattotiādikā āyasmato belaṭṭhānikattherassa gāthā. Kā uppatti?",
  "atk-s0508a11:2405_1": "Ayampi purimabuddhesu katādhikāro ito ekatiṁse kappe vessabhussa bhagavato kāle brāhmaṇakule",
  "atk-s0508a11:2405_2": "nibbattitvā vayappatto brāhmaṇasippesu nipphattiṁ gantvā gharāvāsaṁ pahāya isipabbajjaṁ",
  "atk-s0508a11:2405_3": "pabbajitvā isīhi parivuto vicaranto ekadivasaṁ vessabhuṁ bhagavantaṁ disvā pītisomanassajāto",
  "atk-s0508a11:2405_4": "satthu ñāṇasampattiṁ nissāya pasannamānaso ñāṇaṁ uddissa pupphehi pūjaṁ akāsi. So",
  "atk-s0508a11:2405_5": "tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule",
  "atk-s0508a11:2405_6": "nibbattitvā belaṭṭhānikoti laddhanāmo viññutaṁ patto satthu dhammadesanaṁ sutvā paṭiladdhasaddho",
  "atk-s0508a11:2405_7": "pabbajitvā kammaṭṭhānaṁ gahetvā kosalaraṭṭhe araññe viharanto alaso kāyadaḷhibahulo",
  "atk-s0508a11:2405_8": "pharusavāco ahosi, samaṇadhamme cittaṁ na uppādesi. Atha naṁ bhagavā ñāṇaparipākaṁ oloketvā –",
  "atk-s0508a11:2406": "101.",
  "atk-s0508a11:2407": " ‘‘Hitvā gihittaṁ anavositatto, mukhanaṅgalī odariko kusīto;",
  "atk-s0508a11:2408": "Mahāvarāhova nivāpapuṭṭho, punappunaṁ gabbhamupeti mando’’ti. –",
  "atk-s0508a11:2409_0": "Imāya obhāsagāthāya saṁvejesi. So satthāraṁ purato nisinnaṁ viya disvā tañca gāthaṁ",
  "atk-s0508a11:2409_1": "sutvā saṁvegajāto ñāṇassa paripākaṁ gatattā vipassanaṁ paṭṭhapetvā nacirasseva arahattaṁ",
  "atk-s0508a11:2409_2": "pāpuṇi. Tena vuttaṁ apadāne (apa. thera 1.14.41-46) –",
  "atk-s0508a11:2410": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:2411": "Obhāsentaṁ disā sabbā, osadhiṁ viya tārakaṁ.",
  "atk-s0508a11:2412": "‘‘Tayo māṇavakā āsuṁ, sake sippe susikkhitā;",
  "atk-s0508a11:2413": "Khāribhāraṁ gahetvāna, anventi mama pacchato.",
  "atk-s0508a11:2414": "‘‘Puṭake satta pupphāni, nikkhittāni tapassinā;",
  "atk-s0508a11:2415": "Gahetvā tāni ñāṇamhi, vessabhussābhiropayiṁ.",
  "atk-s0508a11:2416": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a11:2417": "Duggatiṁ nābhijānāmi, ñāṇapūjāyidaṁ phalaṁ.",
  "atk-s0508a11:2418": "‘‘Ekūnatiṁsakappamhi, vipulābhasanāmako;",
  "atk-s0508a11:2419": "Sattaratanasampanno, cakkavattī mahabbalo.",
  "atk-s0508a11:2420": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2421": "Arahattaṁ pana patvā satthu ovādaṁ paṭipūjento byatirekamukhena ca aññaṁ byākaronto tameva gāthaṁ paccudāhāsi.",
  "atk-s0508a11:2422_0": "Tattha hitvā gihittanti gahaṭṭhabhāvaṁ pariccajitvā pabbajitvāti attho. Anavositattoti",
  "atk-s0508a11:2422_1": "anurūpaṁ avositatto, yadatthaṁ sāsane pabbajantassa anurūpapariññādīnaṁ atīritattā",
  "atk-s0508a11:2422_2": "apariyositabhāvo akatakaraṇīyoti attho. Atha vā anavositattoti anuavositasabhāvo,",
  "atk-s0508a11:2422_3": "visuddhīnaṁ maggānañca anupaṭipāṭiyā vasitabbavāsassa akatāvī, dasasu ariyavāsesu",
  "atk-s0508a11:2422_4": "avusitavāti attho. Mukhasaṅkhātaṁ naṅgalaṁ imassa atthīti mukhanaṅgalī. Naṅgalena",
  "atk-s0508a11:2422_5": "viya pathaviṁ paresu pharusavācappayogena attānaṁ khanantoti attho. Odarikoti udare",
  "atk-s0508a11:2422_6": "pasuto udaraposanatapparo. Kusītoti alaso, bhāvanaṁ ananuyuñjanto. Evaṁbhūtassa nipphattiṁ",
  "atk-s0508a11:2422_7": "dassento āha ‘‘mahāvarāhova nivāpapuṭṭho, punappunaṁ gabbhamupeti mando’’ti. Tassattho",
  "atk-s0508a11:2422_8": "heṭṭhā vuttoyeva. Ettha ca yathā pabbajitvā anavositādisabhāvatāya punappunaṁ gabbhamupeti",
  "atk-s0508a11:2422_9": "mando, na evaṁ mādiso paṇḍito. Tabbiparītasabhāvatāya pana sammāpaṭipattiyā matthakaṁ",
  "atk-s0508a11:2422_10": "pāpitattā parinibbāyatīti byatirekamukhena aññaṁ byākāsīti daṭṭhabbanti.",
  "atk-s0508a11:2423": "Belaṭṭhānikattheragāthāvaṇṇanā niṭṭhitā.",
  "atk-s0508a11:2424": "2. Setucchattheragāthāvaṇṇanā",
  "atk-s0508a11:2425_0": "Mānenavañcitāseti āyasmato setucchattherassa gāthā. Kā uppatti? Ayampi purimabuddhesu",
  "atk-s0508a11:2425_1": "katādhikāro tattha tattha bhave vivaṭṭūpanissayaṁ puññaṁ upacinanto tissassa sammāsambuddhassa",
  "atk-s0508a11:2425_2": "kāle kulagehe nibbattitvā viññutaṁ patto ekadivasaṁ tissaṁ bhagavantaṁ disvā pasannamānaso",
  "atk-s0508a11:2425_3": "sumadhuraṁ panasaphalaṁ abhisaṅkhataṁ nāḷikerasāḷavaṁ adāsi. So tena puññakammena",
  "atk-s0508a11:2425_4": "devaloke nibbattitvā aparāparaṁ devamanussesu saṁsaranto imasmiṁ buddhuppāde aññatarassa",
  "atk-s0508a11:2425_5": "maṇḍalikarañño putto hutvā nibbatti, setucchotissa nāmaṁ ahosi. So pitari mate rajje",
  "atk-s0508a11:2425_6": "patiṭṭhito ussāhasattīnaṁ abhāvena rājakiccāni virādhento rajjaṁ parahatthagataṁ",
  "atk-s0508a11:2425_7": "katvā dukkhappattiyā saṁvegajāto janapadacārikaṁ carantaṁ bhagavantaṁ disvā upasaṅkamitvā",
  "atk-s0508a11:2425_8": "dhammaṁ sutvā paṭiladdhasaddho pabbajitvā parikammaṁ karonto tadaheva arahattaṁ pāpuṇi.",
  "atk-s0508a11:2425_9": "Tena vuttaṁ apadāne (apa. thera 1.17.13-17) –",
  "atk-s0508a11:2426": "‘‘Tissassa kho bhagavato, pubbe phalamadāsahaṁ;",
  "atk-s0508a11:2427": "Nāḷikerañca pādāsiṁ, khajjakaṁ abhisammataṁ.",
  "atk-s0508a11:2428": "‘‘Buddhassa tamahaṁ datvā, tissassa tu mahesino;",
  "atk-s0508a11:2429": "Modāmahaṁ kāmakāmī, upapajjiṁ yamicchakaṁ.",
  "atk-s0508a11:2430": "‘‘Dvenavute ito kappe, yaṁ dānamadadiṁ tadā;",
  "atk-s0508a11:2431": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2432": "‘‘Ito terasakappamhi, rājā indasamo ahu;",
  "atk-s0508a11:2433": "Sattaratanasampanno, cakkavattī mahabbalo.",
  "atk-s0508a11:2434": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2435": "Arahattaṁ pana patvā kilese garahanto –",
  "atk-s0508a11:2436": "102.",
  "atk-s0508a11:2437": " ‘‘Mānena vañcitāse, saṅkhāresu saṁkilissamānāse;",
  "atk-s0508a11:2438": "Lābhālābhena mathitā, samādhiṁ nādhigacchantī’’ti. – gāthaṁ abhāsi;",
  "atk-s0508a11:2439_0": "Tattha mānena vañcitāseti ‘‘seyyohamasmī’’tiādinayappavattena mānena attukkaṁsanaparavambhanādivasena",
  "atk-s0508a11:2439_1": "kusalabhaṇḍacchedanena vippaladdhā. Saṅkhāresu saṁkilissamānāseti ajjhattikabāhiresu",
  "atk-s0508a11:2439_2": "cakkhādīsu ceva rūpādīsu ca saṅkhatadhammesu saṁkilissamānā, ‘‘etaṁ mama, esohamasmi,",
  "atk-s0508a11:2439_3": "eso me attā’’ti taṁnimittaṁ taṇhāgāhādivasena saṁkilesaṁ āpajjamānā. Lābhālābhena",
  "atk-s0508a11:2439_4": "mathitāti pattacīvarādīnañceva vatthādīnañca lābhena tesaṁyeva ca alābhena taṁnimittaṁ",
  "atk-s0508a11:2439_5": "uppannehi anunayapaṭighehi mathitā madditā abhibhūtā. Nidassanamattañcetaṁ avasiṭṭhalokadhammānampettha",
  "atk-s0508a11:2439_6": "saṅgaho daṭṭhabbo. Samādhiṁ nādhigacchantīti te evarūpā puggalā samādhiṁ samathavipassanāvasena",
  "atk-s0508a11:2439_7": "cittekaggataṁ kadācipi na vindanti na paṭilabhanti na pāpuṇanti samādhisaṁvattanikānaṁ",
  "atk-s0508a11:2439_8": "dhammānaṁ abhāvato, itaresañca bhāvato. Idhāpi yathā mānādīhi abhibhūtā aviddasuno",
  "atk-s0508a11:2439_9": "samādhiṁ nādhigacchanti, na evaṁ viddasuno. Te pana mādisā tehi anabhibhūtā samādhiṁ",
  "atk-s0508a11:2439_10": "adhigacchantevāti byatirekamukhena aññābyākaraṇanti veditabbaṁ.",
  "atk-s0508a11:2440": "Setucchattheragāthāvaṇṇanā niṭṭhitā.",
  "atk-s0508a11:2441": "3. Bandhurattheragāthāvaṇṇanā",
  "atk-s0508a11:2442_0": "Nāhaṁ etena atthikoti āyasmato bandhurattherassa gāthā. Kā uppatti? Ayampi purimabuddhesu",
  "atk-s0508a11:2442_1": "katādhikāro siddhatthassa bhagavato kāle aññatarassa rañño antepure gopako hutvā",
  "atk-s0508a11:2442_2": "ekadivasaṁ bhagavantaṁ saparisaṁ rājaṅgaṇena gacchantaṁ disvā pasannacitto kaṇaverapupphāni",
  "atk-s0508a11:2442_3": "gahetvā sasaṅghaṁ lokanāyakaṁ pūjesi. So tena puññakammena devaloke nibbattitvā aparāparaṁ",
  "atk-s0508a11:2442_4": "sugatīsuyeva saṁsaranto imasmiṁ buddhuppāde sīlavatīnagare seṭṭhiputto hutvā nibbatti,",
  "atk-s0508a11:2442_5": "bandhurotissa nāmaṁ ahosi. So viññutaṁ patto kenacideva karaṇīyena sāvatthiyaṁ gato",
  "atk-s0508a11:2442_6": "upāsakehi saddhiṁ vihāraṁ gato satthu dhammadesanaṁ sutvā paṭiladdhasaddho pabbajitvā",
  "atk-s0508a11:2442_7": "ñāṇassa paripākattā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ",
  "atk-s0508a11:2442_8": "apadāne (apa. thera 1.17.7-12) –",
  "atk-s0508a11:2443": "‘‘Siddhattho nāma bhagavā, lokajeṭṭho narāsabho;",
  "atk-s0508a11:2444": "Purakkhato sāvakehi, nagaraṁ paṭipajjatha.",
  "atk-s0508a11:2445": "‘‘Rañño antepure āsiṁ, gopako abhisammato;",
  "atk-s0508a11:2446": "Pāsāde upaviṭṭhohaṁ, addasaṁ lokanāyakaṁ.",
  "atk-s0508a11:2447": "‘‘Kaṇaveraṁ gahetvāna, bhikkhusaṅghe samokiriṁ;",
  "atk-s0508a11:2448": "Buddhassa visuṁ katvāna, tato bhiyyo samokiriṁ.",
  "atk-s0508a11:2449": "‘‘Catunnavutito kappe, yaṁ pupphamabhipūjayiṁ;",
  "atk-s0508a11:2450": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2451": "‘‘Sattāsītimhito kappe, caturāsuṁ mahiddhikā;",
  "atk-s0508a11:2452": "Sattaratanasampannā, cakkavattī mahabbalā.",
  "atk-s0508a11:2453": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2454_0": "Arahattaṁ pana patvā kataññubhāve ṭhatvā attano upakārassa rañño paccupakāraṁ kātuṁ",
  "atk-s0508a11:2454_1": "sīlavatīnagaraṁ gantvā rañño dhammaṁ desento saccāni pakāsesi. Rājā saccapariyosāne",
  "atk-s0508a11:2454_2": "sotāpanno hutvā attano nagare sudassanaṁ nāma mahantaṁ vihāraṁ kāretvā therassa niyyātesi.",
  "atk-s0508a11:2454_3": "Mahālābhasakkāro ahosi. Thero vihāraṁ sabbañca lābhasakkāraṁ saṅghassa niyyātetvā",
  "atk-s0508a11:2454_4": "sayaṁ purimaniyāmeneva piṇḍāya caritvā yāpento katipāhaṁ tattha vasitvā sāvatthiṁ",
  "atk-s0508a11:2454_5": "gantukāmo ahosi. Bhikkhū, ‘‘bhante, tumhe idheva vasatha, sace paccayehi vekallaṁ,",
  "atk-s0508a11:2454_6": "mayaṁ taṁ paripūressāmā’’ti āhaṁsu. Thero, ‘‘na mayhaṁ, āvuso, uḷārehi paccayehi",
  "atk-s0508a11:2454_7": "attho atthi, itarītarehi paccayehi yāpemi, dhammarasenevamhi titto’’ti dassento –",
  "atk-s0508a11:2455": "103.",
  "atk-s0508a11:2456": " ‘‘Nāhaṁ etena atthiko, sukhito dhammarasena tappito;",
  "atk-s0508a11:2457": "Pitvā rasaggamuttamaṁ, na ca kāhāmi visena santhava’’nti. –",
  "atk-s0508a11:2458": "Gāthaṁ abhāsi.",
  "atk-s0508a11:2459_0": "Tattha nāhaṁ etena atthikoti yena maṁ tumhe tappetukāmā ‘‘paripūressāmā’’ti vadatha,",
  "atk-s0508a11:2459_1": "etena āmisalābhena paccayāmisarasena nāhaṁ atthiko, mayhaṁ etena attho natthi, santuṭṭhi",
  "atk-s0508a11:2459_2": "paramaṁ sukhanti itarītareheva paccayehi yāpemīti attho. Idāni tena anatthikabhāve",
  "atk-s0508a11:2459_3": "padhānakāraṇaṁ dassento āha ‘‘sukhito dhammarasena tappito’’ti. Sattatiṁsabodhipakkhiyadhammarasena",
  "atk-s0508a11:2459_4": "ceva navavidhalokuttaradhammarasena ca tappito pīṇito sukhito uttamena sukhena suhitoti",
  "atk-s0508a11:2459_5": "attho. Pitvā rasaggamuttamanti sabbarasesu aggaṁ seṭṭhaṁ tatoyeva uttamaṁ yathāvuttaṁ",
  "atk-s0508a11:2459_6": "dhammarasaṁ pivitvā ṭhito, tenāha – ‘‘sabbarasaṁ dhammaraso jinātī’’ti (dha. pa.",
  "atk-s0508a11:2459_7": "354). Na ca kāhāmi visena santhavanti evarūpaṁ rasuttamaṁ dhammarasaṁ pivitvā ṭhito",
  "atk-s0508a11:2459_8": "visena visasadisena visarasena santhavaṁ saṁsaggaṁ na karissāmi, tathākaraṇassa kāraṇaṁ natthīti attho.",
  "atk-s0508a11:2460": "Bandhurattheragāthāvaṇṇanā niṭṭhitā.",
  "atk-s0508a11:2461": "4. Khitakattheragāthāvaṇṇanā",
  "atk-s0508a11:2462_0": "Lahukovata me kāyoti āyasmato khitakattherassa gāthā. Kā uppatti? Ayampi purimabuddhesu",
  "atk-s0508a11:2462_1": "katādhikāro tattha tattha bhave puññāni upacinanto padumuttarassa bhagavato kāle",
  "atk-s0508a11:2462_2": "yakkhasenāpati hutvā nibbatto ekadivasaṁ yakkhasamāgame nisinno satthāraṁ aññatarasmiṁ",
  "atk-s0508a11:2462_3": "rukkhamūle nisinnaṁ disvā upasaṅkamitvā satthāraṁ vanditvā ekamantaṁ nisīdi. Tassa",
  "atk-s0508a11:2462_4": "satthā dhammaṁ desesi. So dhammaṁ sutvā uḷāraṁ pītisomanassaṁ pavedento apphoṭento",
  "atk-s0508a11:2462_5": "uṭṭhahitvā satthāraṁ vanditvā padakkhiṇaṁ katvā pakkāmi. So tena puññakammena devamanussesu",
  "atk-s0508a11:2462_6": "saṁsaranto imasmiṁ buddhuppāde sāvatthiyaṁ brāhmaṇakule nibbatti, khitakotissa nāmaṁ",
  "atk-s0508a11:2462_7": "ahosi. So viññutaṁ patto mahāmoggallānattherassa mahiddhikabhāvaṁ sutvā ‘‘iddhimā",
  "atk-s0508a11:2462_8": "bhavissāmī’’ti pubbahetunā codiyamāno pabbajitvā bhagavato santike kammaṭṭhānaṁ gahetvā",
  "atk-s0508a11:2462_9": "samathavipassanāsu kammaṁ karonto nacirasseva chaḷabhiñño ahosi. Tena vuttaṁ apadāne",
  "atk-s0508a11:2462_10": "(apa. thera 1.17.1-6) –",
  "atk-s0508a11:2463": "‘‘Padumo nāma nāmena, dvipadindo narāsabho;",
  "atk-s0508a11:2464": "Pavanā abhinikkhamma, dhammaṁ deseti cakkhumā.",
  "atk-s0508a11:2465": "‘‘Yakkhānaṁ samayo āsi, avidūre mahesino;",
  "atk-s0508a11:2466": "Yena kiccena sampattā, ajjhāpekkhiṁsu tāvade.",
  "atk-s0508a11:2467": "‘‘Buddhassa giramaññāya, amatassa ca desanaṁ;",
  "atk-s0508a11:2468": "Pasannacitto sumano, apphoṭetvā upaṭṭhahiṁ.",
  "atk-s0508a11:2469": "‘‘Suciṇṇassa phalaṁ passa, upaṭṭhānassa satthuno;",
  "atk-s0508a11:2470": "Tiṁsakappasahassesu, duggatiṁ nupapajjahaṁ.",
  "atk-s0508a11:2471": "‘‘Ūnatiṁse kappasate, samalaṅkatanāmako;",
  "atk-s0508a11:2472": "Sattaratanasampanno, cakkavattī mahabbalo.",
  "atk-s0508a11:2473": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2474_0": "Arahattaṁ pana patvā savisesaṁ iddhīsu vasībhāvena anekavihitaṁ iddhividhaṁ paccanubhonto",
  "atk-s0508a11:2474_1": "iddhipāṭihāriyena anusāsanīpāṭihāriyena ca sattānaṁ anuggahaṁ karonto viharati. So",
  "atk-s0508a11:2474_2": "bhikkhūhi, ‘‘kathaṁ tvaṁ, āvuso, iddhi vaḷañjesī’’ti puṭṭho tamatthaṁ ācikkhanto –",
  "atk-s0508a11:2475": "104.",
  "atk-s0508a11:2476": " ‘‘Lahuko vata me kāyo, phuṭṭho ca pītisukhena vipulena;",
  "atk-s0508a11:2477": "Tūlamiva eritaṁ mālutena, pilavatīva me kāyo’’ti. –",
  "atk-s0508a11:2478": "Gāthaṁ abhāsi. ‘‘Udānavasenā’’tipi vadantiyeva.",
  "atk-s0508a11:2479_0": "Tattha lahuko vata me kāyoti nīvaraṇādivikkhambhanena cuddasavidhena cittaparidamanena",
  "atk-s0508a11:2479_1": "caturiddhipādakabhāvanāya suṭṭhu ciṇṇavasībhāvena ca me rūpakāyo sallahuko vata,",
  "atk-s0508a11:2479_2": "yena dandhaṁ mahābhūtapaccayampi nāma imaṁ karajakāyaṁ cittavasena pariṇāmemīti adhippāyo.",
  "atk-s0508a11:2479_3": "Phuṭṭho ca pītisukhenavipulenāti sabbatthakameva pharantena mahatā uḷārena pītisahitena",
  "atk-s0508a11:2479_4": "sukhena phuṭṭho ca me kāyoti yojanā. Idañca yathā kāyo lahuko ahosi, taṁ dassanatthaṁ",
  "atk-s0508a11:2479_5": "vuttaṁ. Sukhasaññokkamanena hi saddhiṁyeva lahusaññokkamanaṁ hoti. Sukhassa pharaṇañcettha",
  "atk-s0508a11:2479_6": "taṁsamuṭṭhānarūpavasena daṭṭhabbaṁ kathaṁ pana catutthajjhānasamaṅgino pītisukhapharaṇaṁ,",
  "atk-s0508a11:2479_7": "samatikkantapītisukhañhi tanti ce? Saccametaṁ, idaṁ pana na catutthajjhānalakkhaṇavasena",
  "atk-s0508a11:2479_8": "vuttaṁ, atha kho pubbabhāgavasena. ‘‘Pītisukhenā’’ti pana pītisahitasadisena sukhena,",
  "atk-s0508a11:2479_9": "upekkhā hi idha santasabhāvatāya ñāṇavisesayogato ca sukhanti adhippetaṁ. Tathā hi",
  "atk-s0508a11:2479_10": "vuttaṁ ‘‘sukhasaññañca lahusaññañca okkamatī’’ti (paṭi. ma. 1.101). Pādakajjhānārammaṇena",
  "atk-s0508a11:2479_11": "rūpakāyārammaṇena vā iddhicittena sahajātaṁ sukhasaññañca lahusaññañca okkamati pavisati",
  "atk-s0508a11:2479_12": "phusati sampāpuṇātīti ayampi tattha attho. Tathā cāha aṭṭhakathāyaṁ (paṭi. ma. aṭṭha.",
  "atk-s0508a11:2479_13": "2.3.12) – ‘‘sukhasaññā nāma upekkhāsampayuttā saññā. Upekkhā hi santaṁ sukhanti vuttaṁ",
  "atk-s0508a11:2479_14": "sāyeva saññā nīvaraṇehi ceva vitakkādipaccanīkehi ca vimuttattā lahusaññātipi veditabbā.",
  "atk-s0508a11:2479_15": "Taṁ okkantassa panassa karajakāyopi tūlapicu viya sallahuko hoti. So evaṁ vātakkhittatūlapicuno",
  "atk-s0508a11:2479_16": "viya sallahukena dissamānena kāyena brahmalokaṁ gacchatī’’ti. Tenāha ‘‘tūlamiva eritaṁ",
  "atk-s0508a11:2479_17": "mālutena, pilavatīva me kāyo’’ti. Tassattho – yadāhaṁ brahmalokaṁ aññaṁ vā iddhiyā",
  "atk-s0508a11:2479_18": "gantukāmo homi, tadā mālutena vāyunā eritaṁ cittaṁ tūlapicu viya ākāsaṁ laṅghantoyeva me kāyo hotīti.",
  "atk-s0508a11:2480": "Khitakattheragāthāvaṇṇanā niṭṭhitā.",
  "atk-s0508a11:2481": "5. Malitavambhattheragāthāvaṇṇanā",
  "atk-s0508a11:2482_0": "Ukkaṇṭhitoti āyasmato malitavambhattherassa gāthā. Kā uppatti? Ayaṁ kira padumuttarassa",
  "atk-s0508a11:2482_1": "bhagavato kāle himavantato avidūre aññatarasmiṁ jātassare sakuṇo hutvā nibbatti,",
  "atk-s0508a11:2482_2": "padumuttaro bhagavā taṁ anuggaṇhanto tattha gantvā jātassaratīre caṅkamati. Sakuṇo",
  "atk-s0508a11:2482_3": "bhagavantaṁ disvā pasannamānaso sare kumudāni gahetvā bhagavantaṁ pūjesi. So tena",
  "atk-s0508a11:2482_4": "puññakammena devamanussesu saṁsaranto imasmiṁ buddhuppāde kurukacchanagare aññatarassa",
  "atk-s0508a11:2482_5": "brāhmaṇassa putto hutvā nibbatti, malitavambhotissa nāmaṁ ahosi. So viññutaṁ patto",
  "atk-s0508a11:2482_6": "pacchābhūmahātheraṁ upasaṅkamitvā tassa santike dhammaṁ sutvā paṭiladdhasaddho pabbajitvā",
  "atk-s0508a11:2482_7": "vipassanāya kammaṁ karonto viharati. Tassa ca ayaṁ sabhāvo, yattha bhojanasappāyo",
  "atk-s0508a11:2482_8": "dullabho, itare sulabhā, tato na pakkamati. Yattha pana bhojanasappāyo sulabho, itare",
  "atk-s0508a11:2482_9": "dullabhā, tattha na vasati pakkamateva. Evaṁ viharanto ca hetusampannatāya mahāpurisajātikatāya",
  "atk-s0508a11:2482_10": "ca nacirasseva vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.16.51-57) –",
  "atk-s0508a11:2483": "‘‘Himavantassāvidūre , mahājātassaro ahu;",
  "atk-s0508a11:2484": "Padumuppalasañchanno, puṇḍarīkasamotthaṭo.",
  "atk-s0508a11:2485": "‘‘Kukuttho nāma nāmena, tatthāsiṁ sakuṇo tadā;",
  "atk-s0508a11:2486": "Sīlavā buddhisampanno, puññāpuññesu kovido.",
  "atk-s0508a11:2487": "‘‘Padumuttaro lokavidū, āhutīnaṁ paṭiggaho;",
  "atk-s0508a11:2488": "Jātassarassāvidūre, sañcarittha mahāmuni.",
  "atk-s0508a11:2489": "‘‘Jalajaṁ kumudaṁ chetvā, upanesiṁ mahesino;",
  "atk-s0508a11:2490": "Mama saṅkappamaññāya, paṭiggahi mahāmuni.",
  "atk-s0508a11:2491": "‘‘Tañca dānaṁ daditvāna, sukkamūlena codito;",
  "atk-s0508a11:2492": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:2493": "‘‘Soḷaseto kappasate, āsuṁ varuṇanāmakā;",
  "atk-s0508a11:2494": "Aṭṭha ete janādhipā, cakkavattī mahabbalā.",
  "atk-s0508a11:2495": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2496": "Arahattaṁ pana patvā attano paṭipattiṁ paccavekkhitvā udānento –",
  "atk-s0508a11:2497": "105.",
  "atk-s0508a11:2498": " ‘‘Ukkaṇṭhitopi na vase, ramamānopi pakkame;",
  "atk-s0508a11:2499": "Na tvevānatthasaṁhitaṁ, vase vāsaṁ vicakkhaṇo’’ti. – gāthaṁ abhāsi;",
  "atk-s0508a11:2500_0": "Tattha ukkaṇṭhitopi na vaseti yasmiṁ āvāse vasantassa me bhojanasappāyālābhena adhikusalesu",
  "atk-s0508a11:2500_1": "dhammesu ukkaṇṭhā anabhirati uppajjati, tattha ukkaṇṭhitopi vasāmiyeva itarasappāyalābhena",
  "atk-s0508a11:2500_2": "na pakkame na pakkamāmi. Na vaseti ettha na-kārenapi pakkametipadaṁ sambandhitabbaṁ.",
  "atk-s0508a11:2500_3": "Ramamānopi pakkameti yasmiṁ pana āvāse vasantassa me paccayavekallābhāvena natthi",
  "atk-s0508a11:2500_4": "ukkaṇṭhā, aññadatthu abhiramāmi, evaṁ abhiramamānopi avasesasappāyālābhena tato pakkame,",
  "atk-s0508a11:2500_5": "na vaseyyaṁ. Evaṁ paṭipajjantovāhaṁ nacirasseva sakatthaṁ paccupādinti. Ayañcettha",
  "atk-s0508a11:2500_6": "attapaṭipattipaccavekkhaṇāyaṁ yojanā. Parassa ovādadāne pana vaseyya na pakkameyyāti",
  "atk-s0508a11:2500_7": "vidhānavasena yojetabbaṁ. Na tvevānatthasaṁhitaṁ, vase vāsaṁ vicakkhaṇoti yasmiṁ",
  "atk-s0508a11:2500_8": "āvāse paccayā sulabhā , samaṇadhammo na pāripūriṁ gacchati, yasmiñca āvāse paccayā",
  "atk-s0508a11:2500_9": "dullabhā, samaṇadhammopi pāripūriṁ na gacchati, evarūpo āvāso idha anatthasaṁhito",
  "atk-s0508a11:2500_10": "nāma avaḍḍhisahitoti katvā. Evarūpaṁ vāsaṁ vicakkhaṇo viññujātiko sakatthaṁ paripūretukāmo",
  "atk-s0508a11:2500_11": "natveva vaseyya. Yattha pana pañcaṅgasamannāgato āvāso labbhati, sattapi sappāyā",
  "atk-s0508a11:2500_12": "labbhanti, tattheva vaseyyāti attho.",
  "atk-s0508a11:2501": "Malitavambhattheragāthāvaṇṇanā niṭṭhitā.",
  "atk-s0508a11:2502": "6. Suhemantattheragāthāvaṇṇanā",
  "atk-s0508a11:2503_0": "Sataliṅgassa atthassāti āyasmato suhemantattherassa gāthā. Kā uppatti? Ayampi purimabuddhesu",
  "atk-s0508a11:2503_1": "katādhikāro tattha tattha bhave vivaṭṭūpanissayaṁ puññaṁ upacinanto ito dvānavute",
  "atk-s0508a11:2503_2": "kappe tissassa bhagavato kāle vanacaro hutvā vane vasati, taṁ anuggahituṁ bhagavā",
  "atk-s0508a11:2503_3": "araññaṁ pavisitvā tassa āsanne ṭhāne aññatarasmiṁ rukkhamūle nisīdi. So bhagavantaṁ",
  "atk-s0508a11:2503_4": "disvā pasannacitto sugandhāni punnāgapupphāni ocinitvā bhagavantaṁ pūjesi. So tena",
  "atk-s0508a11:2503_5": "puññakammena devaloke nibbattitvā aparāparaṁ puññāni katvā devamanussesu saṁsaranto",
  "atk-s0508a11:2503_6": "imasmiṁ buddhuppāde pāriyantadese vibhavasampannassa brāhmaṇassa putto hutvā nibbatti,",
  "atk-s0508a11:2503_7": "suhemantotissa nāmaṁ ahosi. So viññutaṁ patto saṅkassanagare migadāye viharantaṁ",
  "atk-s0508a11:2503_8": "bhagavantaṁ upasaṅkamitvā dhammaṁ sutvā paṭiladdhasaddho pabbajitvā tepiṭako hutvā",
  "atk-s0508a11:2503_9": "vipassanaṁ paṭṭhapetvā nacirasseva chaḷabhiñño paṭisambhidāpatto ahosi. Tena vuttaṁ",
  "atk-s0508a11:2503_10": "apadāne (apa. thera 1.16.46-50) –",
  "atk-s0508a11:2504": "‘‘Kānanaṁ vanamogayha, vasāmi luddako ahaṁ;",
  "atk-s0508a11:2505": "Punnāgaṁ pupphitaṁ disvā, buddhaseṭṭhaṁ anussariṁ.",
  "atk-s0508a11:2506": "‘‘Taṁ pupphaṁ ocinitvāna, sugandhaṁ gandhitaṁ subhaṁ;",
  "atk-s0508a11:2507": "Thūpaṁ karitvā puline, buddhassa abhiropayiṁ.",
  "atk-s0508a11:2508": "‘‘Dvenavute ito kappe, yaṁ pupphamabhipūjayiṁ;",
  "atk-s0508a11:2509": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2510": "‘‘Ekamhi navute kappe, eko āsiṁ tamonudo;",
  "atk-s0508a11:2511": "Sattaratanasampanno, cakkavattī mahabbalo.",
  "atk-s0508a11:2512": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2513_0": "Arahattaṁ pana patvā evaṁ cintesi – ‘‘mayā kho yaṁ sāvakena pattabbaṁ, taṁ anuppattaṁ,",
  "atk-s0508a11:2513_1": "yaṁnūnāhaṁ idāni bhikkhūnaṁ anuggahaṁ kareyya’’nti. Evaṁ cintetvā pabhinnapaṭisambhidatāya",
  "atk-s0508a11:2513_2": "akilāsutāya ca attano santikaṁ upagate bhikkhū yathārahaṁ ovadanto anusāsanto kaṅkhaṁ",
  "atk-s0508a11:2513_3": "chindanto dhammaṁ kathento kammaṭṭhānaṁ niggumbaṁ nijjaṭaṁ katvā ācikkhanto viharati.",
  "atk-s0508a11:2513_4": "Athekadivasaṁ attano santikaṁ upagatānaṁ bhikkhūnaṁ viññūnañca puggalānaṁ visesaṁ ācikkhanto –",
  "atk-s0508a11:2514": "106.",
  "atk-s0508a11:2515": " ‘‘Sataliṅgassa atthassa, satalakkhaṇadhārino;",
  "atk-s0508a11:2516": "Ekaṅgadassī dummedho, satadassī ca paṇḍito’’ti. – gāthaṁ abhāsi;",
  "atk-s0508a11:2517_0": "Tattha sataliṅgassāti līnamatthaṁ gamentīti liṅgāni, atthesu saddassa pavattinimittāni,",
  "atk-s0508a11:2517_1": "tāni pana sataṁ anekāni liṅgāni etassāti sataliṅgo. Anekattho hi idha satasaddo,",
  "atk-s0508a11:2517_2": "‘‘sataṁ sahassa’’ntiādīsu viya na saṅkhyāvisesattho tassa sataliṅgassa. Atthassāti",
  "atk-s0508a11:2517_3": "ñeyyassa, ñeyyañhi ñāṇena araṇīyato ‘‘attho’’ti vuccati. So ca ekopi anekaliṅgo,",
  "atk-s0508a11:2517_4": "yathā ‘‘sakko purindado maghavā’’ti, ‘‘paññā vijjā medhā ñāṇa’’nti ca. Yena liṅgena",
  "atk-s0508a11:2517_5": "pavattinimittena tāvatiṁsādhipatimhi indasaddo pavatto, na tena tattha sakkādisaddā",
  "atk-s0508a11:2517_6": "pavattā, atha kho aññena. Tathā yena sammādiṭṭhimhi paññāsaddo pavatto, na tena vijjādisaddā.",
  "atk-s0508a11:2517_7": "Tena vuttaṁ ‘‘sataliṅgassa atthassā’’ti.",
  "atk-s0508a11:2518_0": "Satalakkhaṇadhārinoti anekalakkhaṇavato. Lakkhīyati etenāti lakkhaṇaṁ, paccayabhāvino",
  "atk-s0508a11:2518_1": "atthassa attano phalaṁ paṭicca paccayabhāvo, tena hi so ayaṁ imassa kāraṇanti lakkhīyati.",
  "atk-s0508a11:2518_2": "So ca ekasseva atthassa anekappabhedo upalabbhati , tenāha ‘‘satalakkhaṇadhārino’’ti.",
  "atk-s0508a11:2518_3": "Atha vā lakkhīyantīti lakkhaṇāni, tassa tassa atthassa saṅkhatatādayo pakāravisesā",
  "atk-s0508a11:2518_4": "te pana atthato avatthāvisesā veditabbā. Te ca pana tesaṁ aniccatādisāmaññalakkhaṇaṁ",
  "atk-s0508a11:2518_5": "liṅgenti ñāpentīti ‘‘liṅgānī’’ti ca vuccanti. Tassime ākārā, yasmā ekassāpi atthassa",
  "atk-s0508a11:2518_6": "aneke upalabbhanti. Tena vuttaṁ ‘‘sataliṅgassa atthassa, satalakkhaṇadhārino’’ti.",
  "atk-s0508a11:2518_7": "Tenāha āyasmā dhammasenāpati – ‘‘sabbe dhammā sabbākārena buddhassa bhagavato ñāṇamukhe",
  "atk-s0508a11:2518_8": "āpāthaṁ āgacchantī’’ti (mahāni. 156; cūḷani. mogharājamāṇavapucchāniddesa 85; paṭi. ma. 3.5).",
  "atk-s0508a11:2519_0": "Ekaṅgadassī dummedhoti evaṁ anekaliṅge anekalakkhaṇe atthe yo tattha ekaṅgadassī",
  "atk-s0508a11:2519_1": "aputhupaññatāya ekaliṅgamattaṁ ekalakkhaṇamattañca disvā attanā diṭṭhameva ‘‘idameva",
  "atk-s0508a11:2519_2": "sacca’’nti abhinivissa ‘‘moghamañña’’nti itaraṁ paṭikkhipati, hatthidassanakaandho",
  "atk-s0508a11:2519_3": "viya ekaṅgagāhī dummedho duppañño tattha vijjamānānaṁyeva pakāravisesānaṁ ajānanato",
  "atk-s0508a11:2519_4": "micchā abhinivisanato ca. Satadassī ca paṇḍitoti paṇḍito pana tattha vijjamāne anekepi",
  "atk-s0508a11:2519_5": "pakāre attano paññācakkhunā sabbaso passati. Yo vā tattha labbhamāne aneke paññācakkhunā",
  "atk-s0508a11:2519_6": "attanāpi passati, aññesampi dasseti pakāseti, so paṇḍito vicakkhaṇo atthesu kusalo",
  "atk-s0508a11:2519_7": "nāmāti. Evaṁ thero ukkaṁsagataṁ attano paṭisambhidāsampattiṁ bhikkhūnaṁ vibhāvesi.",
  "atk-s0508a11:2520": "Suhemantattheragāthāvaṇṇanā niṭṭhitā.",
  "atk-s0508a11:2521": "7. Dhammasavattheragāthāvaṇṇanā",
  "atk-s0508a11:2522_0": "Pabbajiṁtulayitvānāti āyasmato dhammasavattherassa gāthā. Kā uppatti? Ayaṁ kira padumuttarassa",
  "atk-s0508a11:2522_1": "bhagavato kāle suvaccho nāma brāhmaṇo hutvā tiṇṇaṁ vedānaṁ pāragū gharāvāse dosaṁ",
  "atk-s0508a11:2522_2": "disvā tāpasapabbajjaṁ pabbajitvā araññāyatane pabbatantare assamaṁ kāretvā bahūhi",
  "atk-s0508a11:2522_3": "tāpasehi saddhiṁ vasi. Athassa kusalabījaṁ ropetukāmo padumuttaro bhagavā assamasamīpe",
  "atk-s0508a11:2522_4": "ākāse ṭhatvā iddhipāṭihāriyaṁ dassesi. So taṁ disvā pasannamānaso pūjetukāmo nāgapupphāni",
  "atk-s0508a11:2522_5": "ocināpesi. Satthā, ‘‘alaṁ imassa tāpasassa ettakaṁ kusalabīja’’nti pakkāmi. So pupphāni",
  "atk-s0508a11:2522_6": "gahetvā satthu gamanamaggaṁ okiritvā cittaṁ pasādento añjaliṁ paggayha aṭṭhāsi. So",
  "atk-s0508a11:2522_7": "tena puññakammena devaloke nibbattitvā aparāparaṁ sugatīsuyeva saṁsaranto imasmiṁ",
  "atk-s0508a11:2522_8": "buddhuppāde magadharaṭṭhe brāhmaṇakule nibbattitvā dhammasavoti laddhanāmo viññutaṁ",
  "atk-s0508a11:2522_9": "patto hetusampattiyā codiyamāno gharāvāse ādīnavaṁ pabbajjāya ānisaṁsañca disvā dakkhiṇāgirismiṁ",
  "atk-s0508a11:2522_10": "viharantaṁ bhagavantaṁ upasaṅkamitvā dhammaṁ sutvā paṭiladdhasaddho pabbajitvā vipassanāya",
  "atk-s0508a11:2522_11": "kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.16.39-45) –",
  "atk-s0508a11:2523": "‘‘Suvaccho nāma nāmena, brāhmaṇo mantapāragū;",
  "atk-s0508a11:2524": "Purakkhato sasissehi, vasate pabbatantare.",
  "atk-s0508a11:2525": "‘‘Padumuttaro nāma jino, āhutīnaṁ paṭiggaho;",
  "atk-s0508a11:2526": "Mamuddharitukāmo so, āgacchi mama santikaṁ.",
  "atk-s0508a11:2527": "‘‘Vehāsamhi caṅkamati, dhūpāyati jalate tathā;",
  "atk-s0508a11:2528": "Hāsaṁ mamaṁ viditvāna, pakkāmi pācināmukho.",
  "atk-s0508a11:2529": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:2530": "Nāgapupphaṁ gahetvāna, gatamaggamhi okiriṁ.",
  "atk-s0508a11:2531": "‘‘Satasahassito kappe, yaṁ pupphaṁ okiriṁ ahaṁ;",
  "atk-s0508a11:2532": "Tena cittappasādena, duggatiṁ nupapajjahaṁ.",
  "atk-s0508a11:2533": "‘‘Ekatiṁse kappasate, rājā āsi mahāraho;",
  "atk-s0508a11:2534": "Sattaratanasampanno, cakkavattī mahabbalo.",
  "atk-s0508a11:2535": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2536": "Arahattaṁ pana patvā attano paṭipattiṁ paccavekkhitvā somanassappatto udānavasena –",
  "atk-s0508a11:2537": "107.",
  "atk-s0508a11:2538": " ‘‘Pabbajiṁ tulayitvāna, agārasmānagāriyaṁ;",
  "atk-s0508a11:2539": "Tisso vijjā anuppattā, kataṁ buddhassa sāsana’’nti. – gāthaṁ abhāsi;",
  "atk-s0508a11:2540_0": "Tattha pabbajiṁ tulayitvānāti ‘‘sambādho gharāvāso rajāpatho’’tiādinā (dī. ni. 1.191;",
  "atk-s0508a11:2540_1": "ma. ni. 2.10; saṁ. ni. 2.154) gharāvāse, ‘‘appassādā kāmā bahudukkhā bahupāyāsā’’tiādinā",
  "atk-s0508a11:2540_2": "(pāci. 417; ma. ni. 1.177) kāmesu ādīnavaṁ tappaṭipakkhato nekkhamme ca ānisaṁsaṁ",
  "atk-s0508a11:2540_3": "tulabhūtāya paññāya vicāretvā vīmaṁsitvāti attho. Sesaṁ heṭṭhā vuttanayameva. Idameva",
  "atk-s0508a11:2540_4": "ca therassa aññābyākaraṇaṁ ahosīti.",
  "atk-s0508a11:2541": "Dhammasavattheragāthāvaṇṇanā niṭṭhitā.",
  "atk-s0508a11:2542": "8. Dhammasavapituttheragāthāvaṇṇanā",
  "atk-s0508a11:2543_0": "Sa vīsavassasatikoti āyasmato dhammasavapituttherassa gāthā. Kā uppatti? Ayampi purimabuddhesu",
  "atk-s0508a11:2543_1": "katādhikāro buddhasuññe loke kulagehe nibbattitvā viññutaṁ patto bhūtagaṇe nāma pabbate",
  "atk-s0508a11:2543_2": "viharantaṁ paccekasambuddhaṁ disvā pasannamānaso tiṇasūlapupphehi pūjaṁ akāsi. So",
  "atk-s0508a11:2543_3": "tena puññakammena devaloke nibbattitvā aparāparaṁ sugatīsuyeva saṁsaranto imasmiṁ",
  "atk-s0508a11:2543_4": "buddhuppāde magadharaṭṭhe brāhmaṇakule nibbattitvā viññutaṁ patto dārapariggahaṁ",
  "atk-s0508a11:2543_5": "katvā dhammasavaṁ nāma puttaṁ labhitvā tasmiṁ pabbajite sayampi vīsavassasatiko hutvā,",
  "atk-s0508a11:2543_6": "‘‘mama putto tāva taruṇo pabbaji , atha kasmā nāhaṁ pabbajissāmī’’ti sañjātasaṁvego",
  "atk-s0508a11:2543_7": "satthu santikaṁ gantvā dhammaṁ sutvā pabbajitvā vipassanaṁ paṭṭhapetvā nacirasseva",
  "atk-s0508a11:2543_8": "arahattaṁ sacchākāsi. Tena vuttaṁ apadāne (apa. thera 1.16.35-38) –",
  "atk-s0508a11:2544": "‘‘Himavantassāvidūre, bhūtagaṇo nāma pabbato;",
  "atk-s0508a11:2545": "Vasateko jino tattha, sayambhū lokanissaṭo.",
  "atk-s0508a11:2546": "‘‘Tiṇasūlaṁ gahetvāna, buddhassa abhiropayiṁ;",
  "atk-s0508a11:2547": "Ekūnasatasahassaṁ, kappaṁ na vinipātiko.",
  "atk-s0508a11:2548": "‘‘Ito ekādase kappe, ekosiṁ dharaṇīruho;",
  "atk-s0508a11:2549": "Sattaratanasampanno, cakkavattī mahabbalo.",
  "atk-s0508a11:2550": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2551": "Arahattaṁ pana patvā attano paṭipattiṁ paccavekkhitvā sañjātasomanasso udānento –",
  "atk-s0508a11:2552": "108.",
  "atk-s0508a11:2553": " ‘‘Sa vīsavassasatiko, pabbajiṁ anagāriyaṁ;",
  "atk-s0508a11:2554": "Tisso vijjā anuppattā, kataṁ buddhassa sāsana’’nti. – gāthaṁ abhāsi;",
  "atk-s0508a11:2555_0": "Tattha sa vīsavassasatikoti so vīsaṁvassasatiko, so ahaṁ jātiyā vīsādhikavassasatiko",
  "atk-s0508a11:2555_1": "samāno. Pabbajinti pabbajjaṁ upagacchiṁ. Sesaṁ vuttanayameva. Idameva ca imassa therassa",
  "atk-s0508a11:2555_2": "aññābyākaraṇaṁ ahosi.",
  "atk-s0508a11:2556": "Dhammasavapituttheragāthāvaṇṇanā niṭṭhitā.",
  "atk-s0508a11:2557": "9. Saṅgharakkhitattheragāthāvaṇṇanā",
  "atk-s0508a11:2558_0": "Na nūnāyaṁ paramahitānukampinoti āyasmato saṅgharakkhitattherassa gāthā. Kā uppatti?",
  "atk-s0508a11:2558_1": "Sopi purimabuddhesu katādhikāro tattha tattha bhave puññāni upacinanto ito catunavute",
  "atk-s0508a11:2558_2": "kappe kulagehe nibbattitvā viññutaṁ patto ekadivasaṁ pabbatapāde vasante satta paccekasambuddhe",
  "atk-s0508a11:2558_3": "disvā pasannamānaso kadambapupphāni gahetvā pūjesi. So tena puññakammena devaloke",
  "atk-s0508a11:2558_4": "nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde",
  "atk-s0508a11:2558_5": "sāvatthiyaṁ ibbhakule nibbatti, tassa saṅgharakkhitoti nāmaṁ ahosi. So viññutaṁ patto",
  "atk-s0508a11:2558_6": "paṭiladdhasaddho pabbajitvā kammaṭṭhānaṁ gahetvā aññataraṁ bhikkhuṁ sahāyaṁ katvā",
  "atk-s0508a11:2558_7": "araññe viharati. Therassa vasanaṭṭhānato avidūre vanagumbe ekā migī vijāyitvā taruṇaṁ",
  "atk-s0508a11:2558_8": "chāpaṁ rakkhantī chātajjhattāpi puttasinehena dūre gocarāya na gacchati, āsanne ca",
  "atk-s0508a11:2558_9": "tiṇodakassa alābhena kilamati. Taṁ disvā thero, ‘‘aho vatāyaṁ loko taṇhābandhanabaddho",
  "atk-s0508a11:2558_10": "mahādukkhaṁ anubhavati, na taṁ chindituṁ sakkotī’’ti saṁvegajāto tameva aṅkusaṁ katvā",
  "atk-s0508a11:2558_11": "vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.16.30-34) –",
  "atk-s0508a11:2559": "‘‘Himavantassāvidūre, kukkuṭo nāma pabbato;",
  "atk-s0508a11:2560": "Tamhi pabbatapādamhi, satta buddhā vasanti te.",
  "atk-s0508a11:2561": "‘‘Kadambaṁ pupphitaṁ disvā, dīparājaṁva uggataṁ;",
  "atk-s0508a11:2562": "Ubho hatthehi paggayha, satta buddhe samokiriṁ.",
  "atk-s0508a11:2563": "‘‘Catunnavutito kappe, yaṁ pupphamabhiropayiṁ;",
  "atk-s0508a11:2564": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2565": "‘‘Dvenavute ito kappe, sattāsuṁ pupphanāmakā;",
  "atk-s0508a11:2566": "Sattaratanasampannā, cakkavattī mahabbalā.",
  "atk-s0508a11:2567": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2568": "Arahattaṁ pana patvā attano dutiyakaṁ bhikkhuṁ micchāvitakkabahulaṁ viharantaṁ ñatvā tameva migiṁ upamaṁ karitvā taṁ ovadanto –",
  "atk-s0508a11:2569": "109.",
  "atk-s0508a11:2570": " ‘‘Na nūnāyaṁ paramahitānukampino, rahogato anuvigaṇeti sāsanaṁ;",
  "atk-s0508a11:2571": "Tathāhayaṁ viharati pākatindriyo, migī yathā taruṇajātikā vane’’ti. –",
  "atk-s0508a11:2572": "Gāthaṁ abhāsi.",
  "atk-s0508a11:2573_0": "Tattha na nūnāyanti na-iti paṭisedhe nipāto. Nūnāti parivitakke. Nūna ayanti padacchedo.",
  "atk-s0508a11:2573_1": "Paramahitānukampinoti paramaṁ ativiya, paramena vā anuttarena hitena satte anukampanasīlassa",
  "atk-s0508a11:2573_2": "bhagavato. Rahogatoti rahasi gato, suññāgāragato kāyavivekayuttoti attho. Anuvigaṇetīti",
  "atk-s0508a11:2573_3": "ettha ‘‘na nūnā’’ti padadvayaṁ ānetvā sambandhitabbaṁ ‘‘nānuvigaṇeti nūnā’’ti, na",
  "atk-s0508a11:2573_4": "cintesi maññe, ‘‘nānuyuñjatī’’ti takkemīti attho. Sāsananti paṭipattisāsanaṁ, catusaccakammaṭṭhānabhāvananti",
  "atk-s0508a11:2573_5": "adhippāyo . Tathā hīti teneva kāraṇena, satthu sāsanassa ananuyuñjanato eva. Ayanti",
  "atk-s0508a11:2573_6": "ayaṁ bhikkhu. Pākatindriyoti manacchaṭṭhānaṁ indriyānaṁ yathāsakaṁ visayesu vissajjanato",
  "atk-s0508a11:2573_7": "sabhāvabhūtaindriyo , asaṁvutacakkhudvārādikoti attho. Yassa taṇhāsaṅgassa acchinnatāya",
  "atk-s0508a11:2573_8": "so bhikkhu pākatindriyo viharati, tassa upamaṁ dassento ‘‘migī yathā taruṇajātikā",
  "atk-s0508a11:2573_9": "vane’’ti āha. Yathā ayaṁ taruṇasabhāvā migī puttasnehassa acchinnatāya vane dukkhaṁ",
  "atk-s0508a11:2573_10": "anubhavati, na taṁ ativattati, evamayampi bhikkhu saṅgassa acchinnatāya pākatindriyo",
  "atk-s0508a11:2573_11": "viharanto vaṭṭadukkhaṁ nātivattatīti adhippāyo. ‘‘Taruṇavijātikā’’ti vā pāṭho. Abhinavappasutā",
  "atk-s0508a11:2573_12": "bālavacchāti attho. Taṁ sutvā so bhikkhu sañjātasaṁvego vipassanaṁ vaḍḍhetvā nacirasseva arahattaṁ pāpuṇi.",
  "atk-s0508a11:2574": "Saṅgharakkhitattheragāthāvaṇṇanā niṭṭhitā.",
  "atk-s0508a11:2575": "10. Usabhattheragāthāvaṇṇanā",
  "atk-s0508a11:2576_0": "Nagā nagaggesu susaṁvirūḷhāti āyasmato usabhattherassa gāthā. Kā uppati? Ayampi purimabuddhesu",
  "atk-s0508a11:2576_1": "katādhikāro tattha tattha bhave vivaṭṭūpanissayāni puññāni karonto ito ekatiṁse kappe",
  "atk-s0508a11:2576_2": "sikhissa bhagavato kāle devaputto hutvā nibbatto ekadivasaṁ satthāraṁ disvā pasannamānaso",
  "atk-s0508a11:2576_3": "dibbapupphehi pūjaṁ akāsi. Sā pupphapūjā sattāhaṁ pupphamaṇḍapākārena aṭṭhāsi. Devamanussānaṁ",
  "atk-s0508a11:2576_4": "mahāsamāgamo ahosi. So tena puññakammena devamanussesu saṁsaranto imasmiṁ buddhuppāde",
  "atk-s0508a11:2576_5": "kosalaraṭṭhe ibbhakule nibbatti, tassa usabhoti nāmaṁ ahosi. So viññutaṁ patto jetavanapaṭiggahaṇe",
  "atk-s0508a11:2576_6": "satthari laddhappasādo pabbajitvā katapubbakicco araññe pabbatapāde viharati. Tena",
  "atk-s0508a11:2576_7": "ca samayena pāvusakālameghe abhippavuṭṭhe pabbatasikharesu rukkhagacchalatāya ghanapaṇṇasaṇḍino",
  "atk-s0508a11:2576_8": "honti . Athekadivasaṁ thero leṇato nikkhamitvā taṁ vanarāmaṇeyyakaṁ pabbatarāmaṇeyyakañca",
  "atk-s0508a11:2576_9": "disvā yonisomanasikāravasena ‘‘imepi nāma rukkhādayo acetanā utusampattiyā vaḍḍhiṁ",
  "atk-s0508a11:2576_10": "pāpuṇanti, atha kasmā nāhaṁ utusappāyaṁ labhitvā guṇehi vaḍḍhiṁ pāpuṇissāmī’’ti cintento –",
  "atk-s0508a11:2577": "110.",
  "atk-s0508a11:2578": " ‘‘Nagā nagaggesu susaṁvirūḷhā, udaggameghena navena sittā;",
  "atk-s0508a11:2579": "Vivekakāmassa araññasaññino, janeti bhiyyo usabhassa kalyata’’nti. –",
  "atk-s0508a11:2580": "Gāthaṁ abhāsi.",
  "atk-s0508a11:2581_0": "Tattha nagāti rukkhā, ‘‘nāgā’’ti keci vadanti, nāgarukkhāti attho. Nagaggesūti pabbatasikharesu.",
  "atk-s0508a11:2581_1": "Susaṁvirūḷhāti suṭṭhu samantato virūḷhamūlā hutvā parito upari ca sammadeva sañjātasākhaggapallavappasākhāti",
  "atk-s0508a11:2581_2": "attho. Udaggameghena navena sittāti paṭhamuppannena uḷārena mahatā pāvusameghena",
  "atk-s0508a11:2581_3": "abhippavuṭṭhā. Vivekakāmassāti kilesavivittaṁ cittavivekaṁ icchantassa, araññavāsena",
  "atk-s0508a11:2581_4": "tāva kāyaviveko laddho, idāni upadhivivekādhigamassa nissayabhūto cittaviveko laddhabboti",
  "atk-s0508a11:2581_5": "taṁ patthayamānassa, jāgariyaṁ anuyuñjantassāti attho, tenāha ‘‘araññasaññino’’ti.",
  "atk-s0508a11:2581_6": "Araññavāso nāma satthārā vaṇṇito thomito. So ca kho yāvadeva samathavipassanābhāvanāpāripūriyā,",
  "atk-s0508a11:2581_7": "tasmā sā mayā hatthagatā kātabbāti evaṁ araññagatasaññino nekkhammasaṅkappabahulassāti",
  "atk-s0508a11:2581_8": "attho. Janetīti uppādenti, puthutte hi idaṁ ekavacanaṁ. Keci pana ‘‘janentī’’ti paṭhanti.",
  "atk-s0508a11:2581_9": "Bhiyyoti uparūpari. Usabhassāti attānameva paraṁ viya vadati. Kalyatanti kalyabhāvaṁ",
  "atk-s0508a11:2581_10": "cittassa kammaññataṁ bhāvanāyogyataṁ. Svāyamattho heṭṭhā vuttoyeva. Evaṁ thero imaṁ",
  "atk-s0508a11:2581_11": "gāthaṁ vadantoyeva vipassanaṁ ussukkāpetvā arahattaṁ pāpuṇi. Tena vuttaṁ apadāne",
  "atk-s0508a11:2581_12": "(apa. thera 1.16.25-29) –",
  "atk-s0508a11:2582": "‘‘Devaputto ahaṁ santo, pūjayiṁ sikhināyakaṁ;",
  "atk-s0508a11:2583": "Mandāravena pupphena, buddhassa abhiropayiṁ.",
  "atk-s0508a11:2584": "‘‘Sattāhaṁ chadanaṁ āsi, dibbaṁ mālaṁ tathāgate;",
  "atk-s0508a11:2585": "Sabbe janā samāgantvā, namassiṁsu tathāgataṁ.",
  "atk-s0508a11:2586": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:2587": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2588": "‘‘Ito ca dasame kappe, rājāhosiṁ jutindharo;",
  "atk-s0508a11:2589": "Sattaratanasampanno, cakkavattī mahabbalo.",
  "atk-s0508a11:2590": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2591": "Ayameva ca therassa aññābyākaraṇagāthā ahosīti.",
  "atk-s0508a11:2592": "Usabhattheragāthāvaṇṇanā niṭṭhitā.",
  "atk-s0508a11:2593": "Ekādasamavaggavaṇṇanā niṭṭhitā.",
  "atk-s0508a11:2594": "12. Dvādasamavaggo",
  "atk-s0508a11:2595": "1. Jentattheragāthāvaṇṇanā",
  "atk-s0508a11:2596_0": "Duppabbajjaṁve duradhivāsā gehāti āyasmato jentattherassa gāthā. Kā uppatti? Ayampi",
  "atk-s0508a11:2596_1": "purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto",
  "atk-s0508a11:2596_2": "sikhissa bhagavato kāle devaputto hutvā nibbatti. So ekadivasaṁ satthāraṁ disvā pasannacitto",
  "atk-s0508a11:2596_3": "kiṁkirātapupphehi pūjaṁ akāsi. So tena puññakammena devamanussesu saṁsaranto imasmiṁ",
  "atk-s0508a11:2596_4": "buddhuppāde magadharaṭṭhe jentagāme ekassa maṇḍalikarājassa putto hutvā nibbatti,",
  "atk-s0508a11:2596_5": "jentotissa nāmaṁ ahosi. So viññutaṁ patto daharakāleyeva hetusampattiyā codiyamāno",
  "atk-s0508a11:2596_6": "pabbajjāninnamānaso hutvā puna cintesi – ‘‘pabbajjā nāma dukkarā, gharāpi durāvāsā,",
  "atk-s0508a11:2596_7": "dhammo ca gambhīro, bhogā ca duradhigamā, kiṁ nu kho kattabba’’nti evaṁ pana cintābahulo",
  "atk-s0508a11:2596_8": "hutvā vicaranto ekadivasaṁ satthu santikaṁ gantvā dhammaṁ suṇi. Sutakālato paṭṭhāya",
  "atk-s0508a11:2596_9": "pabbajjābhirato hutvā satthu santike pabbajitvā kammaṭṭhānaṁ gahetvā vipassanaṁ vaḍḍhetvā",
  "atk-s0508a11:2596_10": "sukhāya paṭipadāya khippābhiññāya arahattaṁ sacchākāsi. Tena vuttaṁ apadāne (apa. thera 1.16.21-24) –",
  "atk-s0508a11:2597": "‘‘Devaputto ahaṁ santo, pūjayiṁ sikhināyakaṁ;",
  "atk-s0508a11:2598": "Kakkārupupphaṁ paggayha, buddhassa abhiropayiṁ.",
  "atk-s0508a11:2599": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a11:2600": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2601": "‘‘Ito ca navame kappe, rājā sattuttamo ahuṁ;",
  "atk-s0508a11:2602": "Sattaratanasampanno, cakkavattī mahabbalo.",
  "atk-s0508a11:2603": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2604_0": "Arahattaṁ pana patvā attano paṭipattiṁ paccavekkhanto, ‘‘asakkhiṁ vatāhaṁ ādito mayhaṁ",
  "atk-s0508a11:2604_1": "uppannavitakkaṁ chinditu’’nti somanassajāto vitakkassa uppannākāraṁ tassa ca sammadeva",
  "atk-s0508a11:2604_2": "chinnataṁ dassento –",
  "atk-s0508a11:2605": "111.",
  "atk-s0508a11:2606": " ‘‘Duppabbajjaṁ ve duradhivāsā gehā, dhammo gambhīro duradhigamā bhogā;",
  "atk-s0508a11:2607": "Kicchā vutti no itarītareneva, yuttaṁ cintetuṁ satatamaniccata’’nti. –",
  "atk-s0508a11:2608": "Gāthaṁ abhāsi.",
  "atk-s0508a11:2609_0": "Tattha duppabbajjanti appaṁ vā mahantaṁ vā bhogakkhandhañceva ñātiparivaṭṭañca pahāya",
  "atk-s0508a11:2609_1": "imasmiṁ sāsane uraṁ datvā pabbajanassa dukkarattā dukkhaṁ pabbajanaṁ, dukkarā pabbajjāti",
  "atk-s0508a11:2609_2": "duppabbajjaṁ. Veti nipātamattaṁ, daḷhattho vā ‘‘pabbajjā dukkhā’’ti . Gehañce āvaseyyaṁ,",
  "atk-s0508a11:2609_3": "duradhivāsā gehā, yasmā gehaṁ adhivasantena raññā rājakiccaṁ, issarena issarakiccaṁ,",
  "atk-s0508a11:2609_4": "gahapatinā gahapatikiccaṁ kattabbaṁ hoti, parijano ceva samaṇabrāhmaṇā ca saṅgahetabbā,",
  "atk-s0508a11:2609_5": "tasmiṁ tasmiñca kattabbe kariyamānepi gharāvāso chiddaghaṭo viya mahāsamuddo viya",
  "atk-s0508a11:2609_6": "ca duppūro, tasmā gehā nāmete adhivasituṁ āvasituṁ dukkhā dukkarāti katvā duradhivāsā",
  "atk-s0508a11:2609_7": "durāvāsāti. Pabbajjañce anutiṭṭheyyaṁ dhammo gambhīro, yadatthā pabbajjā, so pabbajitena",
  "atk-s0508a11:2609_8": "adhigantabbo paṭivedhasaddhammo gambhīro, gambhīrañāṇagocarattā duddaso, duppaṭivijjho",
  "atk-s0508a11:2609_9": "dhammassa gambhīrabhāvena duppaṭivijjhattā. Gehañce āvaseyyaṁ, duradhigamā bhogā",
  "atk-s0508a11:2609_10": "yehi vinā na sakkā gehaṁ āvasituṁ, te bhogā dukkhena kasirena adhigantabbatāya duradhigamā.",
  "atk-s0508a11:2609_11": "Evaṁ sante gharāvāsaṁ pahāya pabbajjaṁyeva anutiṭṭheyyaṁ, evampi kicchā vutti no",
  "atk-s0508a11:2609_12": "itarītarena idha imasmiṁ buddhasāsane itarītarena yathāladdhena paccayena amhākaṁ",
  "atk-s0508a11:2609_13": "vutti jīvikā kicchā dukkhā, gharāvāsānaṁ duradhivāsatāya bhogānañca duradhigamatāya",
  "atk-s0508a11:2609_14": "gehe itarītarena paccayena yāpetabbatāya kicchā kasirā vutti amhākaṁ, tattha kiṁ",
  "atk-s0508a11:2609_15": "kātuṁ vaṭṭatīti? Yuttaṁ cintetuṁ satatamaniccataṁ sakalaṁ divasaṁ pubbarattāpararattañca",
  "atk-s0508a11:2609_16": "tebhūmakadhammajātaṁ aniccatanti, tato uppādavayavantato ādiantavantato tāvakālikato",
  "atk-s0508a11:2609_17": "ca na niccanti ‘‘anicca’’nti cintetuṁ vipassituṁ yuttaṁ. Aniccānupassanāya siddhāya",
  "atk-s0508a11:2609_18": "itarānupassanā sukheneva sijjhantīti aniccānupassanāva ettha vuttā, aniccassa dukkhānattatānaṁ",
  "atk-s0508a11:2609_19": "abyabhicaraṇato sāsanikassa sukhaggahaṇato ca. Tenāha – ‘‘yadaniccaṁ taṁ dukkhaṁ,",
  "atk-s0508a11:2609_20": "yaṁ dukkhaṁ tadanattā’’ti (saṁ. ni. 3.15), ‘‘yaṁ kiñci samudayadhammaṁ, sabbaṁ taṁ",
  "atk-s0508a11:2609_21": "nirodhadhammaṁ’’ (mahāva. 16; dī. ni. 2.371; saṁ. ni. 5.1081), ‘‘vayadhammā saṅkhārā’’ti",
  "atk-s0508a11:2609_22": "(dī. ni. 2.218) ca tadaminā evaṁ aññamaññaṁ paṭipakkhavasena aparāparaṁ uppanne vitakke",
  "atk-s0508a11:2609_23": "niggahetvā aniccatāmukhena vipassanaṁ ārabhitvā idāni katakicco jātoti dasseti. Tena",
  "atk-s0508a11:2609_24": "vuttaṁ ‘‘attano paṭipatti’’ntiādi. Idameva therassa aññābyākaraṇaṁ ahosi.",
  "atk-s0508a11:2610": "Jentattheragāthāvaṇṇanā niṭṭhitā.",
  "atk-s0508a11:2611": "2. Vacchagottattheragāthāvaṇṇanā",
  "atk-s0508a11:2612_0": "Tevijjohaṁmahājhāyīti āyasmato vacchagottattherassa gāthā. Kā uppatti? Ayampi purimabuddhesu",
  "atk-s0508a11:2612_1": "katādhikāro tattha tattha bhave vivaṭṭūpanissayaṁ kusalabījaṁ ropento vipassissa",
  "atk-s0508a11:2612_2": "bhagavato kāle bandhumatīnagare kulagehe nibbattitvā viññutaṁ patto ekadivasaṁ raññā",
  "atk-s0508a11:2612_3": "nāgarehi ca saddhiṁ buddhapūjaṁ katvā tato paraṁ devamanussesu saṁsaranto imasmiṁ",
  "atk-s0508a11:2612_4": "buddhuppāde rājagahe vibhavasampannassa brāhmaṇassa putto hutvā nibbatti, tassa vacchagottatāya",
  "atk-s0508a11:2612_5": "vacchagottotveva samaññā ahosi. So viññutaṁ patvā brāhmaṇavijjāsu nipphattiṁ gato",
  "atk-s0508a11:2612_6": "vimuttiṁ gavesanto tattha sāraṁ adisvā paribbājakapabbajjaṁ pabbajitvā vicaranto",
  "atk-s0508a11:2612_7": "satthāraṁ upasaṅkamitvā pañhaṁ pucchitvā tasmiṁ vissajjite pasannamānaso satthu santike",
  "atk-s0508a11:2612_8": "pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ",
  "atk-s0508a11:2612_9": "apadāne (apa. thera 1.16.15-20) –",
  "atk-s0508a11:2613": "‘‘Udentaṁ sataraṁsiṁva, pītaraṁsiṁva bhāṇumaṁ;",
  "atk-s0508a11:2614": "Pannarase yathā candaṁ, niyyantaṁ lokanāyakaṁ.",
  "atk-s0508a11:2615": "‘‘Aṭṭhasaṭṭhisahassāni, sabbe khīṇāsavā ahuṁ;",
  "atk-s0508a11:2616": "Parivāriṁsu sambuddhaṁ, dvipadindaṁ narāsabhaṁ.",
  "atk-s0508a11:2617": "‘‘Sammajjitvāna taṁ vīthiṁ, niyyante lokanāyake;",
  "atk-s0508a11:2618": "Ussāpesiṁ dhajaṁ tattha, vippasannena cetasā.",
  "atk-s0508a11:2619": "‘‘Ekanavutito kappe, yaṁ dhajaṁ abhiropayiṁ;",
  "atk-s0508a11:2620": "Duggatiṁ nābhijānāmi, dhajadānassidaṁ phalaṁ.",
  "atk-s0508a11:2621": "‘‘Ito catutthake kappe, rājāhosiṁ mahabbalo;",
  "atk-s0508a11:2622": "Sabbākārena sampanno, sudhajo iti vissuto.",
  "atk-s0508a11:2623": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2624": "Chaḷabhiñño pana hutvā attano paṭipattiṁ paccavekkhitvā somanassajāto udānavasena –",
  "atk-s0508a11:2625": "112.",
  "atk-s0508a11:2626": " ‘‘Tevijjohaṁ mahājhāyī, cetosamathakovido;",
  "atk-s0508a11:2627": "Sadattho me anuppatto, kataṁ buddhassa sāsana’’nti. – gāthaṁ abhāsi;",
  "atk-s0508a11:2628_0": "Tattha tevijjohanti yadipi maṁ pubbe tiṇṇaṁ vedānaṁ pāraṁ gatattā ‘‘brāhmaṇo tevijjo’’ti",
  "atk-s0508a11:2628_1": "sañjānanti, taṁ pana samaññāmattaṁ vedesu vijjākiccassa abhāvato. Idāni pana pubbenivāsañāṇādīnaṁ",
  "atk-s0508a11:2628_2": "tissannaṁ vijjānaṁ adhigatattā paramatthato tevijjo ahaṁ, mahantassa anavasesassa",
  "atk-s0508a11:2628_3": "samudayapakkhiyassa kilesagaṇassa jhāpanato, mahantena maggaphalajhānena mahantassa",
  "atk-s0508a11:2628_4": "uḷārassa paṇītassa nibbānassa jhāyanato ca mahājhāyī. Cetosamathakovidoti cittasaṅkhobhakarānaṁ",
  "atk-s0508a11:2628_5": "saṁkilesadhammānaṁ vūpasamanena cetaso samādahane kusalo. Etena tevijjabhāvassa kāraṇamāha.",
  "atk-s0508a11:2628_6": "Samādhikosallasahitena hi āsavakkhayena tevijjatā, na kevalena. Sadatthoti sakattho",
  "atk-s0508a11:2628_7": "ka-kārassāyaṁ da-kāro kato ‘‘anuppattasadattho’’tiādīsu (ma. ni. 1.9; a. ni. 3.38)",
  "atk-s0508a11:2628_8": "viya. ‘‘Sadattho’’ti ca arahattaṁ veditabbaṁ. Tañhi attapaṭibandhaṭṭhena attānaṁ",
  "atk-s0508a11:2628_9": "avijahanaṭṭhena attano paramatthaṭṭhena attano atthattā ‘‘sakattho’’ti vuccati. Svāyaṁ",
  "atk-s0508a11:2628_10": "sadattho me mayā anuppatto adhigato. Etena yathāvuttaṁ mahājhāyibhāvaṁ sikhāpattaṁ",
  "atk-s0508a11:2628_11": "katvā dasseti. Sesaṁ vuttanayameva.",
  "atk-s0508a11:2629": "Vacchagottattheragāthāvaṇṇanā niṭṭhitā.",
  "atk-s0508a11:2630": "3. Vanavacchattheragāthāvaṇṇanā",
  "atk-s0508a11:2631_0": "Acchodikā puthusilāti āyasmato vanavacchattherassa gāthā. Kā uppatti? Ayampi purimabuddhesu",
  "atk-s0508a11:2631_1": "katādhikāro tattha tattha bhave vivaṭṭūpanissayaṁ kusalabījaṁ ropento vipassissa",
  "atk-s0508a11:2631_2": "bhagavato kāle kulagehe nibbattitvā viññutaṁ patto parassa kammaṁ katvā jīvanto kassaci",
  "atk-s0508a11:2631_3": "aparādhaṁ katvā maraṇabhayena tajjito palāyanto antarāmagge bodhirukkhaṁ disvā pasannamānaso",
  "atk-s0508a11:2631_4": "tassa mūlaṁ sammajjitvā piṇḍibandhehi asokapupphehi pūjaṁ katvā vanditvā bodhiṁ abhimukho",
  "atk-s0508a11:2631_5": "namassamāno pallaṅkena nisinno māretuṁ āgate paccatthike disvā tesu cittaṁ akopetvā",
  "atk-s0508a11:2631_6": "bodhiṁ eva āvajjento sataporise papāte papati. So tena puññakammena devaloke nibbattitvā",
  "atk-s0508a11:2631_7": "aparāparaṁ puññāni katvā devamanussesu saṁsaranto imasmiṁ buddhuppāde rājagahe vibhavasampannassa",
  "atk-s0508a11:2631_8": "brāhmaṇassa putto hutvā nibbatti, ‘‘vaccho’’tissa nāmaṁ ahosi. So vayappatto bimbisārasamāgame",
  "atk-s0508a11:2631_9": "paṭiladdhasaddho pabbajitvā arahattaṁ pāpuṇi. Tena vuttaṁ apadāne (apa. thera 1.16.7-14) –",
  "atk-s0508a11:2632": "‘‘Parakammāyane yutto, aparādhaṁ akāsahaṁ;",
  "atk-s0508a11:2633": "Vanantaṁ abhidhāvissaṁ, bhayaverasamappito.",
  "atk-s0508a11:2634": "‘‘Pupphitaṁ pādapaṁ disvā, piṇḍibandhaṁ sunimmitaṁ;",
  "atk-s0508a11:2635": "Tambapupphaṁ gahetvāna, bodhiyaṁ okiriṁ ahaṁ.",
  "atk-s0508a11:2636": "‘‘Sammajjitvāna taṁ bodhiṁ, pāṭaliṁ pādaputtamaṁ;",
  "atk-s0508a11:2637": "Pallaṅkaṁ ābhujitvāna, bodhimūle upāvisiṁ.",
  "atk-s0508a11:2638": "‘‘Gatamaggaṁ gavesantā, āgacchuṁ mama santikaṁ;",
  "atk-s0508a11:2639": "Te ca disvānahaṁ tattha, āvajjiṁ bodhimuttamaṁ.",
  "atk-s0508a11:2640": "‘‘Vanditvāna ahaṁ bodhiṁ, vippasannena cetasā;",
  "atk-s0508a11:2641": "Anekatāle papatiṁ, giridugge bhayānake.",
  "atk-s0508a11:2642": "‘‘Ekanavutito kappe, yaṁ pupphamabhiropayiṁ;",
  "atk-s0508a11:2643": "Duggatiṁ nābhijānāmi, bodhipūjāyidaṁ phalaṁ.",
  "atk-s0508a11:2644": "‘‘Ito ca tatiye kappe, rājā susaññato ahaṁ;",
  "atk-s0508a11:2645": "Sattaratanasampanno, cakkavattī mahabbalo.",
  "atk-s0508a11:2646": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2647_0": "Arahattaṁ pana patvā vivekābhiratiyā vaneyeva vasi, tena vanavacchoti samaññā udapādi.",
  "atk-s0508a11:2647_1": "Atha kadāci thero ñātijanānuggahatthaṁ rājagahaṁ gato tattha ñātakehi upaṭṭhiyamāno",
  "atk-s0508a11:2647_2": "katipāhaṁ vasitvā gamanākāraṁ sandasseti. Taṁ ñātakā, ‘‘bhante, amhākaṁ anuggahatthaṁ",
  "atk-s0508a11:2647_3": "dhuravihāre vasatha, mayaṁ upaṭṭhahissāmā’’ti yāciṁsu. Thero tesaṁ pabbatarāmaṇeyyakittanāpadesena",
  "atk-s0508a11:2647_4": "vivekābhiratiṁ nivedento –",
  "atk-s0508a11:2648": "113.",
  "atk-s0508a11:2649": " ‘‘Acchodikā puthusilā, gonaṅgulamigāyutā;",
  "atk-s0508a11:2650": "Ambusevālasañchannā, te selā ramayanti ma’’nti. – gāthaṁ abhāsi;",
  "atk-s0508a11:2651_0": "Tattha acchodikāti acchaṁ abahalaṁ sukhumaṁ udakaṁ etesūti ‘‘acchodakā’’ti vattabbe",
  "atk-s0508a11:2651_1": "liṅgavipallāsena acchodikā’’ti vuttaṁ. Etena tesaṁ udakasampattiṁ dasseti. Puthusilāti",
  "atk-s0508a11:2651_2": "puthulā vitthatā mudusukhasamphassā silā etesūti puthusilā. Etena nisajjanaṭṭhānasampattiṁ",
  "atk-s0508a11:2651_3": "dasseti. Gunnaṁ viya naṅgulaṁ naṅguṭṭhaṁ etesanti gonaṅgulā, kāḷamakkaṭā, ‘‘pakatimakkaṭā’’tipi",
  "atk-s0508a11:2651_4": "vadantiyeva . Gonaṅgulehi ca pasadādikehi migehi ca tahaṁ tahaṁ vicarantehi āyutā",
  "atk-s0508a11:2651_5": "missitāti gonaṅgulamigāyutā. Etena tesaṁ amanussūpacāritāya araññalakkhaṇūpetataṁ",
  "atk-s0508a11:2651_6": "dasseti. Ambusevālasañchannāti pasavanato satataṁ paggharamānasalilatāya tahaṁ tahaṁ",
  "atk-s0508a11:2651_7": "udakasevālasañchāditā. Te selā ramayanti manti yatthāhaṁ vasāmi; te edisā selā pabbatā",
  "atk-s0508a11:2651_8": "vivekābhiratiyā maṁ ramayanti, tasmā tatthevāhaṁ gacchāmīti adhippāyo. Idameva ca",
  "atk-s0508a11:2651_9": "therassa aññābyākaraṇaṁ ahosi.",
  "atk-s0508a11:2652": "Vanavacchattheragāthāvaṇṇanā niṭṭhitā.",
  "atk-s0508a11:2653": "4. Adhimuttattheragāthāvaṇṇanā",
  "atk-s0508a11:2654_0": "Kāyaduṭṭhullagarunoti āyasmato adhimuttattherassa gāthā. Kā uppatti? So kira padumuttarassa",
  "atk-s0508a11:2654_1": "bhagavato kāle brāhmaṇakule nibbattitvā viññutaṁ patto brāhmaṇavijjāsu nipphattiṁ",
  "atk-s0508a11:2654_2": "gato kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā araññe viharanto",
  "atk-s0508a11:2654_3": "buddhuppādaṁ sutvā manussūpacāraṁ upagantvā satthāraṁ bhikkhusaṅghaparivutaṁ gacchantaṁ",
  "atk-s0508a11:2654_4": "disvā pasannamānaso attano vākacīraṁ satthu pādamūle patthari. Satthā tassa ajjhāsayaṁ",
  "atk-s0508a11:2654_5": "ñatvā tasmiṁ aṭṭhāsi. Tattha ṭhitaṁ bhagavantaṁ kāḷānusārena gandhena pūjetvā ‘‘samuddharasimaṁ",
  "atk-s0508a11:2654_6": "loka’’ntiādikāhi dasahi gāthāhi abhitthavi. Taṁ satthā ‘‘anāgate ito satasahassakappamatthake",
  "atk-s0508a11:2654_7": "gotamassa nāma sammāsambuddhassa sāsane pabbajitvā chaḷabhiñño bhavissatī’’ti byākaritvā",
  "atk-s0508a11:2654_8": "pakkāmi. So tena puññakammena devaloke nibbattitvā tato yāvāyaṁ buddhuppādo, tāva",
  "atk-s0508a11:2654_9": "devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā",
  "atk-s0508a11:2654_10": "adhimuttoti laddhanāmo viññutaṁ patto brāhmaṇavijjāsu nipphattiṁ gantvā tattha sāraṁ",
  "atk-s0508a11:2654_11": "apassanto pacchimabhavikattā nissaraṇaṁ gavesanto jetavanapaṭiggahaṇe buddhānubhāvaṁ",
  "atk-s0508a11:2654_12": "disvā paṭiladdhasaddho satthu santike pabbajitvā vipassanaṁ paṭṭhapetvā nacirasseva",
  "atk-s0508a11:2654_13": "arahattaṁ pāpuṇi. Tena vuttaṁ apadāne (apa. thera 1.40.304-332) –",
  "atk-s0508a11:2655": "‘‘Kaṇikāraṁva jalitaṁ, dīparukkhaṁva ujjalaṁ;",
  "atk-s0508a11:2656": "Osadhiṁva virocantaṁ, vijjutaṁ gagane yathā.",
  "atk-s0508a11:2657": "‘‘Asambhītaṁ anuttāsiṁ, migarājaṁva kesariṁ;",
  "atk-s0508a11:2658": "Ñāṇālokaṁ pakāsentaṁ, maddantaṁ titthiye gaṇe.",
  "atk-s0508a11:2659": "‘‘Uddharantaṁ imaṁ lokaṁ, chindantaṁ sabbasaṁsayaṁ;",
  "atk-s0508a11:2660": "Gajjantaṁ migarājaṁva, addasaṁ lokanāyakaṁ.",
  "atk-s0508a11:2661": "‘‘Jaṭājinadharo āsiṁ, brahā uju patāpavā;",
  "atk-s0508a11:2662": "Vākacīraṁ gahetvāna, pādamūle apatthariṁ.",
  "atk-s0508a11:2663": "‘‘Kāḷānusāriyaṁ gayhaṁ, anulimpiṁ tathāgataṁ;",
  "atk-s0508a11:2664": "Sambuddhamanulimpetvā, santhaviṁ lokanāyakaṁ.",
  "atk-s0508a11:2665": "‘‘Samuddharasimaṁ lokaṁ, oghatiṇṇa mahāmuni;",
  "atk-s0508a11:2666": "Ñāṇālokena jotesi, nāvaṭaṁ ñāṇamuttamaṁ.",
  "atk-s0508a11:2667": "‘‘Dhammacakkaṁ pavattesi, maddase paratitthiye;",
  "atk-s0508a11:2668": "Usabho jitasaṅgāmo, sampakampesi medaniṁ.",
  "atk-s0508a11:2669": "‘‘Mahāsamudde ūmiyo, velantamhi pabhijjare;",
  "atk-s0508a11:2670": "Tatheva tava ñāṇamhi, sabbadiṭṭhī pabhijjare.",
  "atk-s0508a11:2671": "‘‘Sukhumacchikajālena, saramhi sampatānite;",
  "atk-s0508a11:2672": "Antojālīkatā pāṇā, pīḷitā honti tāvade.",
  "atk-s0508a11:2673": "‘‘Tatheva titthiyā loke, puthupāsaṇḍanissitā;",
  "atk-s0508a11:2674": "Antoñāṇavare tuyhaṁ, parivattanti mārisa.",
  "atk-s0508a11:2675": "‘‘Patiṭṭhā vuyhataṁ oghe, tvañhi nātho abandhunaṁ;",
  "atk-s0508a11:2676": "Bhayaṭṭitānaṁ saraṇaṁ, muttitthīnaṁ parāyaṇaṁ.",
  "atk-s0508a11:2677": "‘‘Ekavīro asadiso, mettākaruṇasañcayo;",
  "atk-s0508a11:2678": "Asamo susamo santo, vasī tādī jitañjayo.",
  "atk-s0508a11:2679": "‘‘Dhīro vigatasammoho, anejo akathaṁkathī;",
  "atk-s0508a11:2680": "Tusito vantadososi, nimmalo saṁyato suci.",
  "atk-s0508a11:2681": "‘‘Saṅgātigo hatamado, tevijjo tibhavantago;",
  "atk-s0508a11:2682": "Sīmātigo dhammagaru, gatattho hitavabbhuto.",
  "atk-s0508a11:2683": "‘‘Tārako tvaṁ yathā nāvā, nidhīvassāsakārako;",
  "atk-s0508a11:2684": "Asambhīto yathā sīho, gajarājāva dappito.",
  "atk-s0508a11:2685": "‘‘Thometvā dasagāthāhi, padumuttaraṁ mahāyasaṁ;",
  "atk-s0508a11:2686": "Vanditvā satthuno pāde, tuṇhī aṭṭhāsahaṁ tadā.",
  "atk-s0508a11:2687": "‘‘Padumuttaro lokavidū, āhutīnaṁ paṭiggaho;",
  "atk-s0508a11:2688": "Bhikkhusaṅghe ṭhito satthā, imā gāthā abhāsatha.",
  "atk-s0508a11:2689": "‘‘Yo me sīlañca ñāṇañca, saddhammañcāpi vaṇṇayi;",
  "atk-s0508a11:2690": "Tamahaṁ kittayissāmi, suṇātha mama bhāsato.",
  "atk-s0508a11:2691": "‘‘Saṭṭhi kappasahassāni, devaloke ramissati;",
  "atk-s0508a11:2692": "Aññe devebhibhavitvā, issaraṁ kārayissati.",
  "atk-s0508a11:2693": "‘‘So pacchā pabbajitvāna, sukkamūlena codito;",
  "atk-s0508a11:2694": "Gotamassa bhagavato, sāsane pabbajissati.",
  "atk-s0508a11:2695": "‘‘Pabbajitvāna kāyena, pāpakammaṁ vivajjiya;",
  "atk-s0508a11:2696": "Sabbāsave pariññāya, nibbāyissatināsavo.",
  "atk-s0508a11:2697": "‘‘Yathāpi megho thanayaṁ, tappeti medaniṁ imaṁ;",
  "atk-s0508a11:2698": "Tatheva tvaṁ mahāvīra, dhammena tappayī mamaṁ.",
  "atk-s0508a11:2699": "‘‘Sīlaṁ paññañca dhammañca, thavitvā lokanāyakaṁ;",
  "atk-s0508a11:2700": "Pattomhi paramaṁ santiṁ, nibbānaṁ padamaccutaṁ.",
  "atk-s0508a11:2701": "‘‘Aho nūna sa bhagavā, ciraṁ tiṭṭheyya cakkhumā;",
  "atk-s0508a11:2702": "Aññātañca vijāneyyuṁ, phuseyyuṁ amataṁ padaṁ.",
  "atk-s0508a11:2703": "‘‘Ayaṁ me pacchimā jāti, bhavā sabbe samūhatā;",
  "atk-s0508a11:2704": "Sabbāsave pariññāya, viharāmi anāsavo.",
  "atk-s0508a11:2705": "‘‘Satasahassito kappe, yaṁ buddhamabhithomayiṁ;",
  "atk-s0508a11:2706": "Duggatiṁ nābhijānāmi, kittanāya idaṁ phalaṁ.",
  "atk-s0508a11:2707": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2708": "Arahattaṁ pana patvā attanā saha vasante kāyadaḷhibahule bhikkhū ovadanto –",
  "atk-s0508a11:2709": "114.",
  "atk-s0508a11:2710": " ‘‘Kāyaduṭṭhullagaruno, hiyyamānamhi jīvite;",
  "atk-s0508a11:2711": "Sarīrasukhagiddhassa, kuto samaṇasādhutā’’ti. – gāthaṁ abhāsi;",
  "atk-s0508a11:2712_0": "Tattha kāyaduṭṭhullagarunoti duṭṭhullaṁ asubhayogyatā, kāyassa duṭṭhullaṁ kāyaduṭṭhullaṁ,",
  "atk-s0508a11:2712_1": "kāyaduṭṭhullaṁ garu sambhāvitaṁ yassa so kāyaduṭṭhullagaru, anissaraṇappañño hutvā",
  "atk-s0508a11:2712_2": "kāyaposanappasuto kāyadaḷhibahuloti attho, tassa kāyaduṭṭhullagaruno. Hiyyamānamhi",
  "atk-s0508a11:2712_3": "jīviteti kunnadīnaṁ udakaṁ viya jīvitasaṅkhāre lahuso khīyamāne. Sarīrasukhagiddhassāti",
  "atk-s0508a11:2712_4": "paṇītāhārādīhi attano kāyassa sukhena gedhaṁ āpannassa . Kuto samaṇasādhutāti evarūpassa",
  "atk-s0508a11:2712_5": "puggalassa samaṇabhāvena sādhutā susamaṇatā kuto kena kāraṇena siyā, ekaṁsato pana",
  "atk-s0508a11:2712_6": "kāye jīvite ca nirapekkhassa itarītarasantosena santuṭṭhassa āraddhavīriyasseva samaṇasādhutāti adhippāyo.",
  "atk-s0508a11:2713": "Adhimuttattheragāthāvaṇṇanā niṭṭhitā.",
  "atk-s0508a11:2714": "5. Mahānāmattheragāthāvaṇṇanā",
  "atk-s0508a11:2715_0": "Esāvahiyyasepabbatenāti āyasmato mahānāmattherassa gāthā. Kā uppatti? Ayampi purimabuddhesu",
  "atk-s0508a11:2715_1": "katādhikāro tattha tattha bhave puññāni upacinanto sumedhassa bhagavato kāle brāhmaṇakule",
  "atk-s0508a11:2715_2": "nibbattitvā brāhmaṇavijjāsu nipphattiṁ gato gharāvāsaṁ pahāya aññatarāya nadiyā tīre",
  "atk-s0508a11:2715_3": "assamaṁ kāretvā sambahule brāhmaṇe mante vācento viharati. Athekadivasaṁ bhagavā",
  "atk-s0508a11:2715_4": "taṁ anuggaṇhituṁ tassa asamapadaṁ upagacchi. So bhagavantaṁ disvā pasannacitto āsanaṁ",
  "atk-s0508a11:2715_5": "paññāpetvā adāsi . Nisinne bhagavati sumadhuraṁ madhuṁ upanāmesi. Taṁ bhagavā paribhuñjitvā",
  "atk-s0508a11:2715_6": "heṭṭhā adhimuttattheravatthumhi vuttanayena anāgataṁ byākaritvā pakkāmi. So tena",
  "atk-s0508a11:2715_7": "puññakammena devaloke nibbattitvā aparāparaṁ sugatīsuyeva parivattento imasmiṁ buddhuppāde",
  "atk-s0508a11:2715_8": "sāvatthiyaṁ brāhmaṇakule nibbattitvā mahānāmoti laddhanāmo viññutaṁ patto bhagavato",
  "atk-s0508a11:2715_9": "santikaṁ upasaṅkamitvā dhammaṁ sutvā paṭiladdhasaddho pabbajitvā kammaṭṭhānaṁ gahetvā",
  "atk-s0508a11:2715_10": "nesādake nāma pabbate viharanto kilesapariyuṭṭhānaṁ vikkhambhetuṁ asakkonto ‘‘kiṁ",
  "atk-s0508a11:2715_11": "me iminā saṁkiliṭṭhacittassa jīvitenā’’ti attabhāvaṁ nibbindanto uccaṁ pabbatasikharaṁ",
  "atk-s0508a11:2715_12": "abhiruhitvā ‘‘ito pātetvā taṁ māressāmī’’ti attānaṁ paraṁ viya niddisanto –",
  "atk-s0508a11:2716": "115.",
  "atk-s0508a11:2717": " ‘‘Esāvahiyyase pabbatena, bahukuṭajasallakikena;",
  "atk-s0508a11:2718": "Nesādakena girinā, yasassinā paricchadenā’’ti. – gāthaṁ abhāsi;",
  "atk-s0508a11:2719_0": "Tattha esāvahiyyaseti eso tvaṁ mahānāma avahiyyase parihāyasi. Pabbatenāti nivāsaṭṭhānabhūtena",
  "atk-s0508a11:2719_1": "iminā pabbatena. Bahukuṭajasallakikenāti bahūhi kuṭajehi indasālarukkhehi sallakīhi",
  "atk-s0508a11:2719_2": "indasālarukkhehi vā samannāgatena. Nesādakenāti evaṁnāmakena. Girināti selena. Selo",
  "atk-s0508a11:2719_3": "hi sandhisaṅkhātehi pabbehi ṭhitattā ‘‘pabbato’’ti, pasavanādivasena jalassa, sārabhūtānaṁ",
  "atk-s0508a11:2719_4": "bhesajjādivatthūnañca giraṇato ‘‘girī’’ti vuccati. Tadubhayatthasambhavato panettha",
  "atk-s0508a11:2719_5": "‘‘pabbatenā’’ti vatvā ‘‘girinā’’ti ca vuttaṁ. Yasassināti sabbaguṇehi vissutena pakāsena.",
  "atk-s0508a11:2719_6": "Paricchadenāti nānāvidharukkhagacchalatāhi samantato channena, vasanaṭṭhānatāya vā",
  "atk-s0508a11:2719_7": "tuyhaṁ paricchadabhūtena. Ayañhettha adhippāyo – mahānāma, yadi kammaṭṭhānaṁ vissajjetvā",
  "atk-s0508a11:2719_8": "vitakkabahulo hosi, evaṁ tvaṁ iminā chāyūdakasampannena sappāyena nivāsanaṭṭhānabhūtena",
  "atk-s0508a11:2719_9": "nesādakagirinā parihāyasi, idānihaṁ taṁ ito pātetvā māressāmi, tasmā na labbhā vitakkavasikena",
  "atk-s0508a11:2719_10": "bhavitunti. Evaṁ thero attānaṁ santajjentoyeva vipassanaṁ ussukkāpetvā arahattaṁ",
  "atk-s0508a11:2719_11": "pāpuṇi. Tena vuttaṁ apadāne (apa. thera 1.40.333-352) –",
  "atk-s0508a11:2720": "‘‘Sindhuyā nadiyā tīre, sukato assamo mama;",
  "atk-s0508a11:2721": "Tattha vācemahaṁ sisse, itihāsaṁ salakkhaṇaṁ.",
  "atk-s0508a11:2722": "‘‘Dhammakāmā vinītā te, sotukāmā susāsanaṁ;",
  "atk-s0508a11:2723": "Chaḷaṅge pāramippattā, sindhukūle vasanti te.",
  "atk-s0508a11:2724": "‘‘Uppātagamane ceva, lakkhaṇesu ca kovidā;",
  "atk-s0508a11:2725": "Uttamatthaṁ gavesantā, vasanti vipine tadā.",
  "atk-s0508a11:2726": "‘‘Sumedho nāma sambuddho, loke uppajji tāvade;",
  "atk-s0508a11:2727": "Amhākaṁ anukampanto, upāgacchi vināyako.",
  "atk-s0508a11:2728": "‘‘Upāgataṁ mahāvīraṁ, sumedhaṁ lokanāyakaṁ;",
  "atk-s0508a11:2729": "Tiṇasanthārakaṁ katvā, lokajeṭṭhassadāsahaṁ.",
  "atk-s0508a11:2730": "‘‘Vipināto madhuṁ gayha, buddhaseṭṭhassadāsahaṁ;",
  "atk-s0508a11:2731": "Sambuddho paribhuñjitvā, idaṁ vacanamabravi.",
  "atk-s0508a11:2732": "‘‘Yo taṁ adāsi madhuṁ me, pasanno sehi pāṇibhi;",
  "atk-s0508a11:2733": "Tamahaṁ kittayissāmi, suṇātha mama bhāsato.",
  "atk-s0508a11:2734": "‘‘Iminā madhudānena, tiṇasanthārakena ca;",
  "atk-s0508a11:2735": "Tiṁsa kappasahassāni, devaloke ramissati.",
  "atk-s0508a11:2736": "‘‘Tiṁsakappasahassamhi, okkākakulasambhavo;",
  "atk-s0508a11:2737": "Gotamo nāma gottena, satthā loke bhavissati.",
  "atk-s0508a11:2738": "‘‘Tassa dhammesu dāyādo, oraso dhammanimmito;",
  "atk-s0508a11:2739": "Sabbāsave pariññāya, nibbāyissatināsavo.",
  "atk-s0508a11:2740": "‘‘Devalokā idhāgantvā, mātukucchiṁ upāgate;",
  "atk-s0508a11:2741": "Madhuvassaṁ pavassittha, chādayaṁ madhunā mahiṁ.",
  "atk-s0508a11:2742": "‘‘Mayi nikkhantamattamhi, kucchiyā ca suduttarā;",
  "atk-s0508a11:2743": "Tatrāpi madhuvassaṁ me, vassate niccakālikaṁ.",
  "atk-s0508a11:2744": "‘‘Agārā abhinikkhamma, pabbajiṁ anagāriyaṁ;",
  "atk-s0508a11:2745": "Lābhī annassa pānassa, madhudānassidaṁ phalaṁ.",
  "atk-s0508a11:2746": "‘‘Sabbakāmasamiddhohaṁ, bhavitvā devamānuse;",
  "atk-s0508a11:2747": "Teneva madhudānena, pattomhi āsavakkhayaṁ.",
  "atk-s0508a11:2748": "‘‘Vuṭṭhamhi deve caturaṅgule tiṇe, sampupphite dharaṇīruhe sañchanne;",
  "atk-s0508a11:2749": "Suññe ghare maṇḍaparukkhamūlake, vasāmi niccaṁ sukhito anāsavo.",
  "atk-s0508a11:2750": "‘‘Majjhe mahante hīne ca, bhave sabbe atikkamiṁ;",
  "atk-s0508a11:2751": "Ajja me āsavā khīṇā, natthi dāni punabbhavo.",
  "atk-s0508a11:2752": "‘‘Tiṁsakappasahassamhi, yaṁ dānamadadiṁ tadā;",
  "atk-s0508a11:2753": "Duggatiṁ nābhijānāmi, madhudānassidaṁ phalaṁ.",
  "atk-s0508a11:2754": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2755": "Ayameva ca therassa aññābyākaraṇagāthā ahosīti.",
  "atk-s0508a11:2756": "Mahānāmattheragāthāvaṇṇanā niṭṭhitā.",
  "atk-s0508a11:2757": "6. Pārāpariyattheragāthāvaṇṇanā",
  "atk-s0508a11:2758_0": "Chaphassāyatanehitvāti āyasmato pārāpariyattherassa gāthā. Kā uppatti? Ayampi purimabuddhesu",
  "atk-s0508a11:2758_1": "katādhikāro tattha tattha bhave puññāni upacinanto piyadassissa bhagavato kāle nesādayoniyaṁ",
  "atk-s0508a11:2758_2": "nibbattitvā tassa viññutaṁ pattassa vicaraṇaṭṭhāne aññatarasmiṁ vanasaṇḍe piyadassī",
  "atk-s0508a11:2758_3": "bhagavā taṁ anuggaṇhituṁ nirodhasamāpattiṁ samāpajjitvā nisīdi. So ca mige pariyesanto",
  "atk-s0508a11:2758_4": "taṁ ṭhānaṁ gato satthāraṁ disvā pasannamānaso bhagavantaṁ anto katvā kataṁ sākhāmaṇḍapaṁ",
  "atk-s0508a11:2758_5": "padumapupphehi kūṭāgārākārena sañchādetvā uḷāraṁ pītisomanassaṁ paṭisaṁvedento sattāhaṁ",
  "atk-s0508a11:2758_6": "namassamāno aṭṭhāsi. Divase divase ca milātamilātāni apanetvā abhinavehi chādesi.",
  "atk-s0508a11:2758_7": "Satthā sattāhassa accayena nirodhato vuṭṭhahitvā bhikkhusaṅghaṁ anussari. Tāvadeva",
  "atk-s0508a11:2758_8": "asītisahassamattā bhikkhū satthāraṁ parivāresuṁ. ‘‘Madhuradhammakathaṁ suṇissāmā’’ti",
  "atk-s0508a11:2758_9": "devatā sannipatiṁsu, mahā samāgamo ahosi. Satthā anumodanaṁ karonto tassa devamanussesu",
  "atk-s0508a11:2758_10": "bhāviniṁ sampattiṁ imasmiṁ buddhuppāde sāvakabodhiñca byākaritvā pakkāmi. So tena",
  "atk-s0508a11:2758_11": "puññakammena devamanussesu saṁsaranto imasmiṁ buddhuppāde rājagahe brāhmaṇakule nibbattitvā",
  "atk-s0508a11:2758_12": "viññutaṁ patto tiṇṇaṁ vedānaṁ pāragū hutvā parāparagottatāya pārāpariyoti laddhasamañño",
  "atk-s0508a11:2758_13": "bahū brāhmaṇe mante vācento satthu rājagahagamane buddhānubhāvaṁ disvā paṭiladdhasaddho",
  "atk-s0508a11:2758_14": "pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne",
  "atk-s0508a11:2758_15": "(apa. thera 1.40.353-385) –",
  "atk-s0508a11:2759": "‘‘Piyadassī nāma bhagavā, sayambhū lokanāyako;",
  "atk-s0508a11:2760": "Vivekakāmo sambuddho, samādhikusalo muni.",
  "atk-s0508a11:2761": "‘‘Vanasaṇḍaṁ samoggayha, piyadassī mahāmuni;",
  "atk-s0508a11:2762": "Paṁsukūlaṁ pattharitvā, nisīdi purisuttamo.",
  "atk-s0508a11:2763": "‘‘Migaluddo pure āsiṁ, araññe kānane ahaṁ;",
  "atk-s0508a11:2764": "Pasadaṁ migamesanto, āhiṇḍāmi ahaṁ tadā.",
  "atk-s0508a11:2765": "‘‘Tatthaddasāsiṁ sambuddhaṁ, oghatiṇṇamanāsavaṁ;",
  "atk-s0508a11:2766": "Pupphitaṁ sālarājaṁva, sataraṁsiṁva uggataṁ.",
  "atk-s0508a11:2767": "‘‘Disvānahaṁ devadevaṁ, piyadassiṁ mahāyasaṁ;",
  "atk-s0508a11:2768": "Jātassaraṁ samoggayha, padumaṁ āhariṁ tadā.",
  "atk-s0508a11:2769": "‘‘Āharitvāna padumaṁ, satapattaṁ manoramaṁ;",
  "atk-s0508a11:2770": "Kūṭāgāraṁ karitvāna, chādayiṁ padumenahaṁ.",
  "atk-s0508a11:2771": "‘‘Anukampako kāruṇiko, piyadassī mahāmuni;",
  "atk-s0508a11:2772": "Sattarattindivaṁ buddho, kūṭāgāre vasī jino.",
  "atk-s0508a11:2773": "‘‘Purāṇaṁ chaḍḍayitvāna, navena chādayiṁ ahaṁ;",
  "atk-s0508a11:2774": "Añjaliṁ paggahetvāna, aṭṭhāsiṁ tāvade ahaṁ.",
  "atk-s0508a11:2775": "‘‘Vuṭṭhahitvā samādhimhā, piyadassī mahāmuni;",
  "atk-s0508a11:2776": "Disaṁ anuvilokento, nisīdi lokanāyako.",
  "atk-s0508a11:2777": "‘‘Tadā sudassano nāma, upaṭṭhāko mahiddhiko;",
  "atk-s0508a11:2778": "Cittamaññāya buddhassa, piyadassissa satthuno.",
  "atk-s0508a11:2779": "‘‘Asītiyā sahassehi, bhikkhūhi parivārito;",
  "atk-s0508a11:2780": "Vanante sukhamāsīnaṁ, upesi lokanāyakaṁ.",
  "atk-s0508a11:2781": "‘‘Yāvatā vanasaṇḍamhi, adhivatthā ca devatā;",
  "atk-s0508a11:2782": "Buddhassa cittamaññāya, sabbe sannipatuṁ tadā.",
  "atk-s0508a11:2783": "‘‘Samāgatesu yakkhesu, kumbhaṇḍe saharakkhase;",
  "atk-s0508a11:2784": "Bhikkhusaṅghe ca sampatte, gāthā pabyāharī jino.",
  "atk-s0508a11:2785": "‘‘Thomaṁ sattāhaṁ pūjesi, āvāsañca akāsi me;",
  "atk-s0508a11:2786": "Tamahaṁ kittayissāmi, suṇātha mama bhāsato.",
  "atk-s0508a11:2787": "‘‘Sududdasaṁ sunipuṇaṁ, gambhīraṁ suppakāsitaṁ;",
  "atk-s0508a11:2788": "Ñāṇena kittayissāmi, suṇātha mama bhāsato.",
  "atk-s0508a11:2789": "‘‘Catuddasāni kappāni, devarajjaṁ karissati;",
  "atk-s0508a11:2790": "Kūṭāgāraṁ mahantassa, padmapupphehi chāditaṁ.",
  "atk-s0508a11:2791": "‘‘Ākāse dhārayissati, pupphakammassidaṁ phalaṁ;",
  "atk-s0508a11:2792": "Catubbīse kappasate, vokiṇṇaṁ saṁsarissati.",
  "atk-s0508a11:2793": "‘‘Tattha pupphamayaṁ byamhaṁ, ākāse dhārayissati;",
  "atk-s0508a11:2794": "Yathā padumapattamhi, toyaṁ na upalimpati.",
  "atk-s0508a11:2795": "‘‘Tathevīmassa ñāṇamhi, kilesā nopalimpare;",
  "atk-s0508a11:2796": "Manasā vinivaṭṭetvā, pañca nīvaraṇe ayaṁ.",
  "atk-s0508a11:2797": "‘‘Cittaṁ janetvā nekkhamme, agārā pabbajissati;",
  "atk-s0508a11:2798": "Tato pupphamaye byamhe, dhārente nikkhamissati.",
  "atk-s0508a11:2799": "‘‘Rukkhamūle vasantassa, nipakassa satīmato;",
  "atk-s0508a11:2800": "Tattha pupphamayaṁ byamhaṁ, matthake dhārayissati.",
  "atk-s0508a11:2801": "‘‘Cīvaraṁ piṇḍapātañca, paccayaṁ sayanāsanaṁ;",
  "atk-s0508a11:2802": "Datvāna bhikkhusaṅghassa, nibbāyissatināsavo.",
  "atk-s0508a11:2803": "‘‘Kūṭāgārena caratā, pabbajjaṁ abhinikkhamiṁ;",
  "atk-s0508a11:2804": "Rukkhamūle vasantampi, kūṭāgāraṁ dharīyati.",
  "atk-s0508a11:2805": "‘‘Cīvare piṇḍapāte ca, cetanā me na vijjati;",
  "atk-s0508a11:2806": "Puññakammena saṁyutto, labhāmi pariniṭṭhitaṁ.",
  "atk-s0508a11:2807": "‘‘Gaṇanāto asaṅkheyyā, kappakoṭī bahū mama;",
  "atk-s0508a11:2808": "Rittakā te atikkantā, pamuttā lokanāyakā.",
  "atk-s0508a11:2809": "‘‘Aṭṭhārase kappasate, piyadassī vināyako;",
  "atk-s0508a11:2810": "Tamahaṁ payirupāsitvā, imaṁ yoniṁ upāgato.",
  "atk-s0508a11:2811": "‘‘Idha passāmi sambuddhaṁ, anomaṁ nāma cakkhumaṁ;",
  "atk-s0508a11:2812": "Tamahaṁ upagantvāna, pabbajiṁ anagāriyaṁ.",
  "atk-s0508a11:2813": "‘‘Dukkhassantakaro buddho, maggaṁ me desayī jino;",
  "atk-s0508a11:2814": "Tassa dhammaṁ suṇitvāna, pattomhi acalaṁ padaṁ.",
  "atk-s0508a11:2815": "‘‘Tosayitvāna sambuddhaṁ, gotamaṁ sakyapuṅgavaṁ;",
  "atk-s0508a11:2816": "Sabbāsave pariññāya, viharāmi anāsavo.",
  "atk-s0508a11:2817": "‘‘Aṭṭhārase kappasate, yaṁ buddhamabhipūjayiṁ;",
  "atk-s0508a11:2818": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2819": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2820": "Arahattaṁ pana patvā attano paṭipattiṁ paccavekkhitvā sañjātasomanasso udānavasena –",
  "atk-s0508a11:2821": "116.",
  "atk-s0508a11:2822": " ‘‘Chaphassāyatane hitvā, guttadvāro susaṁvuto;",
  "atk-s0508a11:2823": "Aghamūlaṁ vamitvāna, patto me āsavakkhayo’’ti. – gāthaṁ abhāsi;",
  "atk-s0508a11:2824_0": "Tattha chaphassāyatane hitvāti cakkhusamphassādīnaṁ channaṁ samphassānaṁ uppattiṭṭhānatāya",
  "atk-s0508a11:2824_1": "‘‘phassāyatanānī’’ti laddhanāmāni cakkhādīni cha ajjhattikāyatanāni tappaṭibaddhasaṁkilesappahānavasena",
  "atk-s0508a11:2824_2": "pahāya. Guttadvāro susaṁvutoti tato eva cakkhudvārādīnaṁ guttattā, tattha pavattanakānaṁ",
  "atk-s0508a11:2824_3": "abhijjhādīnaṁ pāpadhammānaṁ pavesananivāraṇena satikavāṭena suṭṭu pihitattā guttadvāro",
  "atk-s0508a11:2824_4": "susaṁvuto. Atha vā manacchaṭṭhānaṁ channaṁ dvārānaṁ vuttanayena rakkhitattā guttadvāro,",
  "atk-s0508a11:2824_5": "kāyādīhi suṭṭhu saññatattā susaṁvutoti evamettha attho veditabbo. Aghamūlaṁ vamitvānāti",
  "atk-s0508a11:2824_6": "aghassa vaṭṭadukkhassa mūlabhūtaṁ avijjābhavataṇhāsaṅkhātaṁ dosaṁ, sabbaṁ vā kilesadosaṁ",
  "atk-s0508a11:2824_7": "ariyamaggasaṅkhātavamanayogapānena uggiritvā santānato bahi katvā, bahikaraṇahetu",
  "atk-s0508a11:2824_8": "vā. Patto me āsavakkhayoti kāmāsavādayo āsavā ettha khīyanti, tesaṁ vā khayena pattabboti",
  "atk-s0508a11:2824_9": "āsavakkhayo, nibbānaṁ arahattañca. So āsavakkhayo patto adhigatoti udānavasena aññaṁ byākāsi.",
  "atk-s0508a11:2825": "Pārāpariyattheragāthāvaṇṇanā niṭṭhitā.",
  "atk-s0508a11:2826": "7. Yasattheragāthāvaṇṇanā",
  "atk-s0508a11:2827_0": "Suvilittosuvasanoti āyasmato yasattherassa gāthā. Kā uppatti? Ayampi purimabuddhesu",
  "atk-s0508a11:2827_1": "katādhikāro tattha tattha bhave vivaṭṭūpanissayāni puññāni upacinanto sumedhassa",
  "atk-s0508a11:2827_2": "bhagavato kāle mahānubhāvo nāgarājā hutvā buddhappamukhaṁ bhikkhusaṅghaṁ attano bhavanaṁ",
  "atk-s0508a11:2827_3": "netvā mahādānaṁ pavattesi. Bhagavantaṁ mahagghena ticīvarena acchādesi, ekamekañca",
  "atk-s0508a11:2827_4": "bhikkhuṁ mahaggheneva paccekadussayugena sabbena samaṇaparikkhārena acchādesi. So",
  "atk-s0508a11:2827_5": "tena puññakammena devamanussesu saṁsaranto siddhatthassa bhagavato kāle seṭṭhiputto",
  "atk-s0508a11:2827_6": "hutvā mahābodhimaṇḍaṁ sattahi ratanehi pūjesi. Kassapassa bhagavato kāle sāsane pabbajitvā",
  "atk-s0508a11:2827_7": "samaṇadhammaṁ akāsi. Evaṁ sugatīsuyeva saṁsaranto imasmiṁ amhākaṁ bhagavato kāle",
  "atk-s0508a11:2827_8": "bārāṇasiyaṁ mahāvibhavassa seṭṭhino putto hutvā nibbatti, yaso nāma nāmena paramasukhumālo.",
  "atk-s0508a11:2827_9": "‘‘Tassa tayo pāsādā’’ti sabbaṁ khandhake (mahāva. 25) āgatanayena veditabbaṁ.",
  "atk-s0508a11:2828_0": "So pubbahetunā codiyamāno rattibhāge niddābhibhūtassa parijanassa vippakāraṁ disvā",
  "atk-s0508a11:2828_1": "sañjātasaṁvego suvaṇṇapādukārūḷhova gehato niggato devatāvivaṭena nagaradvārena nikkhamitvā",
  "atk-s0508a11:2828_2": "isipatanasamīpaṁ gato ‘‘upaddutaṁ vata, bho, upassaṭṭhaṁ vata, bho’’ti āha. Tena",
  "atk-s0508a11:2828_3": "samayena bhagavatā isipatane viharantena tasseva anuggaṇhanatthaṁ abbhokāse caṅkamantena",
  "atk-s0508a11:2828_4": "‘‘ehi, yasa, idaṁ anupaddutaṁ, idaṁ anupassaṭṭha’’nti vutto, ‘‘anupaddutaṁ anupassaṭṭhaṁ",
  "atk-s0508a11:2828_5": "kira atthī’’ti somanassajāto suvaṇṇapādukā oruyha bhagavantaṁ upasaṅkamitvā ekamantaṁ",
  "atk-s0508a11:2828_6": "nisinno satthārā anupubbikathaṁ kathetvā saccadesanāya katāya saccapariyosāne sotāpanno",
  "atk-s0508a11:2828_7": "hutvā gavesanatthaṁ āgatassa pitu bhagavatā saccadesanāya kariyamānāya arahattaṁ",
  "atk-s0508a11:2828_8": "sacchākāsi. Tena vuttaṁ apadāne (apa. thera 1.40.456-483) –",
  "atk-s0508a11:2829": "‘‘Mahāsamuddaṁ oggayha, bhavanaṁ me sunimmitaṁ;",
  "atk-s0508a11:2830": "Sunimmitā pokkharaṇī, cakkavākapakūjitā.",
  "atk-s0508a11:2831": "‘‘Mandālakehi sañchannā, padumuppalakehi ca;",
  "atk-s0508a11:2832": "Nadī ca sandate tattha, supatitthā manoramā.",
  "atk-s0508a11:2833": "‘‘Macchakacchapasañchannā, nānādijasamotthatā;",
  "atk-s0508a11:2834": "Mayūrakoñcābhirudā, kokilādīhi vagguhi.",
  "atk-s0508a11:2835": "‘‘Pārevatā ravihaṁsā ca, cakkavākā nadīcarā;",
  "atk-s0508a11:2836": "Dindibhā sāḷikā cettha, pammakā jīvajīvakā.",
  "atk-s0508a11:2837": "‘‘Haṁsā koñcāpi naditā, kosiyā piṅgalā bahū;",
  "atk-s0508a11:2838": "Sattaratanasampannā, maṇimuttikavālukā.",
  "atk-s0508a11:2839": "‘‘Sabbasoṇṇamayā rukkhā, nānāgandhasameritā;",
  "atk-s0508a11:2840": "Ujjotenti divārattiṁ, bhavanaṁ sabbakālikaṁ.",
  "atk-s0508a11:2841": "‘‘Saṭṭhitūriyasahassāni, sāyaṁ pāto pavajjare;",
  "atk-s0508a11:2842": "Soḷasitthisahassāni, parivārenti maṁ sadā.",
  "atk-s0508a11:2843": "‘‘Abhinikkhamma bhavanā, sumedhaṁ lokanāyakaṁ;",
  "atk-s0508a11:2844": "Pasannacitto sumano, vandayiṁ taṁ mahāyasaṁ.",
  "atk-s0508a11:2845": "‘‘Sambuddhaṁ abhivādetvā, sasaṅghaṁ taṁ nimantayiṁ;",
  "atk-s0508a11:2846": "Adhivāsesi so dhīro, sumedho lokanāyako.",
  "atk-s0508a11:2847": "‘‘Mama dhammakathaṁ katvā, uyyojesi mahāmuni;",
  "atk-s0508a11:2848": "Sambuddhaṁ abhivādetvā, bhavanaṁ me upāgamiṁ.",
  "atk-s0508a11:2849": "‘‘Āmantayiṁ parijanaṁ, sabbe sannipatātha vo;",
  "atk-s0508a11:2850": "Pubbaṇhasamayaṁ buddho, bhavanaṁ āgamissati.",
  "atk-s0508a11:2851": "‘‘Lābhā amhaṁ suladdhaṁ no, ye vasāma tavantike;",
  "atk-s0508a11:2852": "Mayampi buddhaseṭṭhassa, pūjaṁ kassāma satthuno.",
  "atk-s0508a11:2853": "‘‘Annaṁ pānaṁ paṭṭhapetvā, kālaṁ ārocayiṁ ahaṁ;",
  "atk-s0508a11:2854": "Vasīsatasahassehi, upesi lokanāyako.",
  "atk-s0508a11:2855": "‘‘Pañcaṅgikehi tūriyehi, paccuggamanamakāsahaṁ;",
  "atk-s0508a11:2856": "Sabbasoṇṇamaye pīṭhe, nisīdi purisuttamo.",
  "atk-s0508a11:2857": "‘‘Uparicchadanaṁ āsi, sabbasoṇṇamayaṁ tadā;",
  "atk-s0508a11:2858": "Bījaniyo pavāyanti, bhikkhusaṅghassa antare.",
  "atk-s0508a11:2859": "‘‘Pahūtenannapānena, bhikkhusaṅghamatappayiṁ;",
  "atk-s0508a11:2860": "Paccekadussayugaḷe, bhikkhusaṅghassadāsahaṁ.",
  "atk-s0508a11:2861": "‘‘Yaṁ vadanti sumedhoti, lokāhutipaṭiggahaṁ;",
  "atk-s0508a11:2862": "Bhikkhusaṅghe nisīditvā, imā gāthā abhāsatha.",
  "atk-s0508a11:2863": "‘‘Yo me annena pānena, sabbe ime ca tappayiṁ;",
  "atk-s0508a11:2864": "Tamahaṁ kittayissāmi, suṇātha mama bhāsato.",
  "atk-s0508a11:2865": "‘‘Aṭṭhārase kappasate, devaloke ramissati;",
  "atk-s0508a11:2866": "Sahassakkhattuṁ rājā ca, cakkavattī bhavissati.",
  "atk-s0508a11:2867": "‘‘Upapajjati yaṁ yoniṁ, devattaṁ atha mānusaṁ;",
  "atk-s0508a11:2868": "Sabbadā sabbasovaṇṇaṁ, chadanaṁ dhārayissati.",
  "atk-s0508a11:2869": "‘‘Tiṁsakappasahassamhi, okkākakulasambhavo;",
  "atk-s0508a11:2870": "Gotamo nāma gottena, satthā loke bhavissati.",
  "atk-s0508a11:2871": "‘‘Tassa dhammesu dāyādo, oraso dhammanimmito;",
  "atk-s0508a11:2872": "Sabbāsave pariññāya, nibbāyissatināsavo.",
  "atk-s0508a11:2873": "‘‘Bhikkhusaṅghe nisīditvā, sīhanādaṁ nadissati;",
  "atk-s0508a11:2874": "Citake chattaṁ dhārenti, heṭṭhā chattamhi ḍayhatha.",
  "atk-s0508a11:2875": "‘‘Sāmaññaṁ me anuppattaṁ, kilesā jhāpitā mayā;",
  "atk-s0508a11:2876": "Maṇḍape rukkhamūle vā, santāpo me na vijjati.",
  "atk-s0508a11:2877": "‘‘Tiṁsakappasahassamhi, yaṁ dānamadadiṁ tadā;",
  "atk-s0508a11:2878": "Duggatiṁ nābhijānāmi, sabbadānassidaṁ phalaṁ.",
  "atk-s0508a11:2879": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2880_0": "Atha bhagavā āyasmantaṁ yasaṁ dakkhiṇaṁ bāhuṁ pasāretvā ‘‘ehi bhikkhū’’ti āha. Vacanasamanantarameva",
  "atk-s0508a11:2880_1": "dvaṅgulamattakesamassu aṭṭhaparikkhāradharo vassasaṭṭhikatthero viya ahosi. So attano",
  "atk-s0508a11:2880_2": "paṭipattiṁ paccavekkhitvā udānento ehibhikkhubhāvappattito purimāvatthavasena –",
  "atk-s0508a11:2881": "117.",
  "atk-s0508a11:2882": " ‘‘Suvilitto suvasano, sabbābharaṇabhūsito;",
  "atk-s0508a11:2883": "Tisso vijjā ajjhagamiṁ, kataṁ buddhassa sāsana’’nti. – gāthaṁ abhāsi;",
  "atk-s0508a11:2884_0": "Tattha suvilittoti sundarena kuṅkumacandanānulepanena vilittagatto. Suvasanoti suṭṭhu",
  "atk-s0508a11:2884_1": "mahagghakāsikavatthavasano. Sabbābharaṇabhūsitoti sīsūpagādīhi sabbehi ābharaṇehi",
  "atk-s0508a11:2884_2": "alaṅkato. Ajjhagaminti adhigacchiṁ. Sesaṁ vuttanayameva.",
  "atk-s0508a11:2885": "Yasattheragāthāvaṇṇanā niṭṭhitā.",
  "atk-s0508a11:2886": "8. Kimilattheragāthāvaṇṇanā",
  "atk-s0508a11:2887_0": "Abhisattova nipatatīti āyasmato kimilattherassa gāthā. Kā uppatti? Ayampi purimabuddhesu",
  "atk-s0508a11:2887_1": "katādhikāro tattha tattha bhave puññāni karonto kakusandhassa bhagavato kāle kulagehe",
  "atk-s0508a11:2887_2": "nibbattitvā viññutaṁ patto parinibbute satthari tassa dhātuyo uddissa saḷalamālāhi",
  "atk-s0508a11:2887_3": "maṇḍapākārena pūjaṁ akāsi. So tena puññakammena tāvatiṁse nibbattitvā aparāparaṁ",
  "atk-s0508a11:2887_4": "devamanussesu saṁsaranto imasmiṁ buddhuppāde kapilavatthunagare sākiyarājakule nibbatti,",
  "atk-s0508a11:2887_5": "kimilotissa nāmaṁ ahosi. So vayappatto bhogasampattiyā sampanno viharati. Tassa ñāṇaparipākaṁ",
  "atk-s0508a11:2887_6": "disvā saṁvegajananatthaṁ anupiyāyaṁ viharanto satthā paṭhamayobbane ṭhitaṁ dassanīyaṁ",
  "atk-s0508a11:2887_7": "itthirūpaṁ abhinimminitvā purato dassetvā puna anukkamena yathā jarārogavipattīhi",
  "atk-s0508a11:2887_8": "abhibhūtā dissati, tathā akāsi. Taṁ disvā kimilakumāro ativiya saṁvegaṁ pakāsento –",
  "atk-s0508a11:2888": "118.",
  "atk-s0508a11:2889": " ‘‘Abhisattova nipatati vayo, rūpaṁ aññamiva tatheva santaṁ;",
  "atk-s0508a11:2890": "Tasseva sato avippavasato, aññasseva sarāmi attāna’’nti. –",
  "atk-s0508a11:2891": "Gāthaṁ abhāsi.",
  "atk-s0508a11:2892_0": "Tattha abhisattovāti ‘‘tvaṁ sīghaṁ gaccha mā tiṭṭhā’’ti devehi anusiṭṭho āṇatto viya.",
  "atk-s0508a11:2892_1": "‘‘Abhisaṭṭho vā’’tipi pāṭho, ‘‘tvaṁ lahuṁ gacchā’’ti kenaci abhilāsāpito viyāti attho.",
  "atk-s0508a11:2892_2": "Nipatatīti atipatati abhidhāvati na tiṭṭhati, khaṇe khaṇe khayavayaṁ pāpuṇātīti attho.",
  "atk-s0508a11:2892_3": "Vayoti bālyayobbanādiko sarīrassa avatthāviseso. Idha panassa yobbaññaṁ adhippetaṁ,",
  "atk-s0508a11:2892_4": "taṁ hissa abhipatantaṁ khīyantaṁ hutvā upaṭṭhitaṁ. Rūpanti rūpasampadāti vadati.",
  "atk-s0508a11:2892_5": "Rūpanti pana sarīraṁ ‘‘aṭṭhiñca paṭicca nhāruñca paṭicca maṁsañca paṭicca ākāso parivārito",
  "atk-s0508a11:2892_6": "rūpaṁtveva saṅkhaṁ gacchatī’’tiādīsu (ma. ni. 1.306) viya. Aññamiva tatheva santanti",
  "atk-s0508a11:2892_7": "idaṁ rūpaṁ yādisaṁ, sayaṁ tatheva tenevākārena santaṁ vijjamānaṁ aññaṁ viya mayhaṁ",
  "atk-s0508a11:2892_8": "upaṭṭhātīti adhippāyo. ‘‘Tadeva santa’’nti ca keci paṭhanti. Tasseva satoti tasseva",
  "atk-s0508a11:2892_9": "me anaññassa sato samānassa. Avippavasatoti na vippavasantassa, ciravippavāsena hi",
  "atk-s0508a11:2892_10": "sato anaññampi aññaṁ viya upaṭṭhāti idampi idha natthīti adhippāyo. Aññasseva sarāmi",
  "atk-s0508a11:2892_11": "attānanti imaṁ mama attabhāvaṁ aññassa sattassa viya sarāmi upadhāremi sañjānāmīti",
  "atk-s0508a11:2892_12": "attho. Tassevaṁ aniccataṁ manasi karontassa daḷhataro saṁvego udapādi, so saṁvegajāto",
  "atk-s0508a11:2892_13": "satthāraṁ upasaṅkamitvā dhammaṁ sutvā paṭiladdhasaddho pabbajitvā vipassanaṁ paṭṭhapetvā",
  "atk-s0508a11:2892_14": "nacirasseva arahattaṁ pāpuṇi. Tena vuttaṁ apadāne (apa. thera 2.56.42-48) –",
  "atk-s0508a11:2893": "‘‘Nibbute kakusandhamhi, brāhmaṇamhi vusīmati;",
  "atk-s0508a11:2894": "Gahetvā saḷalaṁ mālaṁ, maṇḍapaṁ kārayiṁ ahaṁ.",
  "atk-s0508a11:2895": "‘‘Tāvatiṁsaṁ gato santo, labhimha byamhamuttamaṁ;",
  "atk-s0508a11:2896": "Aññe devetirocāmi, puññakammassidaṁ phalaṁ.",
  "atk-s0508a11:2897": "‘‘Divā vā yadi vā rattiṁ, caṅkamanto ṭhito cahaṁ;",
  "atk-s0508a11:2898": "Channo saḷalapupphehi, puññakammassidaṁ phalaṁ.",
  "atk-s0508a11:2899": "‘‘Imasmiṁyeva kappamhi, yaṁ buddhamabhipūjayiṁ;",
  "atk-s0508a11:2900": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2901": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2902": "Arahattaṁ pana patvāpi thero attano purimuppannaṁ aniccatāmanasikāraṁ vibhāvento tameva gāthaṁ paccudāhāsi. Tenetaṁ imassa therassa aññābyākaraṇampi ahosi.",
  "atk-s0508a11:2903": "Kimilattheragāthāvaṇṇanā niṭṭhitā.",
  "atk-s0508a11:2904": "9. Vajjiputtattheragāthāvaṇṇanā",
  "atk-s0508a11:2905_0": "Rukkhamūlagahanaṁpasakkiyāti āyasmato vajjiputtattherassa gāthā. Kā uppatti? Ayampi",
  "atk-s0508a11:2905_1": "purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto",
  "atk-s0508a11:2905_2": "ito catunavute kappe ekaṁ paccekasambuddhaṁ bhikkhāya gacchantaṁ disvā pasannamānaso",
  "atk-s0508a11:2905_3": "kadaliphalāni adāsi. So tena puññakammena devaloke nibbattitvā aparāparaṁ puññāni",
  "atk-s0508a11:2905_4": "katvā devamanussesu saṁsaranto imasmiṁ buddhuppāde vesāliyaṁ licchavirājaputto hutvā",
  "atk-s0508a11:2905_5": "nibbatti, vajjirājaputtattā vajjiputtotveva cassa samaññā ahosi. So daharo hutvā",
  "atk-s0508a11:2905_6": "hatthisikkhādisikkhanakālepi hetusampannatāya nissaraṇajjhāsayova hutvā vicaranto",
  "atk-s0508a11:2905_7": "satthu dhammadesanākāle vihāraṁ gantvā parisapariyante nisinno dhammaṁ sutvā paṭiladdhasaddho",
  "atk-s0508a11:2905_8": "satthu santike pabbajitvā vipassanāya kammaṁ karonto nacirasseva chaḷabhiñño ahosi.",
  "atk-s0508a11:2905_9": "Tena vuttaṁ apadāne (apa. thera 2.51.57-62) –",
  "atk-s0508a11:2906": "‘‘Sahassaraṁsī bhagavā, sayambhū aparājito;",
  "atk-s0508a11:2907": "Vivekā vuṭṭhahitvāna, gocarāyābhinikkhami.",
  "atk-s0508a11:2908": "‘‘Phalahattho ahaṁ disvā, upagacchiṁ narāsabhaṁ;",
  "atk-s0508a11:2909": "Pasannacitto sumano, avaṭaṁ adadiṁ phalaṁ.",
  "atk-s0508a11:2910": "‘‘Catunnavutito kappe, yaṁ phalaṁ adadiṁ tadā;",
  "atk-s0508a11:2911": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2912": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2913_0": "Chaḷabhiñño pana hutvā aparabhāge aciraparinibbute satthari dhammaṁ saṅgāyituṁ saṅketaṁ",
  "atk-s0508a11:2913_1": "katvā mahātheresu tattha tattha viharantesu ekadivasaṁ āyasmantaṁ ānandaṁ sekhaṁyeva",
  "atk-s0508a11:2913_2": "samānaṁ mahatiyā parisāya parivutaṁ dhammaṁ desentaṁ disvā tassa uparimaggādhigamāya ussāhaṁ janento –",
  "atk-s0508a11:2914": "119.",
  "atk-s0508a11:2915": " ‘‘Rukkhamūlagahanaṁ pasakkiya, nibbānaṁ hadayasmiṁ opiya;",
  "atk-s0508a11:2916": "Jhāya gotama mā ca pamādo, kiṁ te biḷibiḷikā karissatī’’ti. –",
  "atk-s0508a11:2917": "Gāthaṁ abhāsi.",
  "atk-s0508a11:2918_0": "Tattha rukkhamūlagahananti rukkhamūlabhūtaṁ gahanaṁ, gahanañhi atthi, na rukkhamūlaṁ,",
  "atk-s0508a11:2918_1": "rukkhamūlañca atthi, na gahanaṁ, tesu rukkhamūlaggahaṇena ṭhānassa chāyāsampannatāya",
  "atk-s0508a11:2918_2": "vātātapaparissayābhāvaṁ dasseti. Gahanaggahaṇena nivātabhāvena vātaparissayābhāvaṁ",
  "atk-s0508a11:2918_3": "janasambādhābhāvañca dasseti, tadubhayena ca bhāvanāyogyataṁ. Pasakkiyāti upagantvā.",
  "atk-s0508a11:2918_4": "Nibbānaṁ hadayasmiṁ opiyāti ‘‘evaṁ mayā paṭipajjitvā nibbānaṁ adhigantabba’’nti nibbutiṁ",
  "atk-s0508a11:2918_5": "hadaye ṭhapetvā citte karitvā. Jhāyāti lakkhaṇūpanijjhānena jhāya, vipassanābhāvanāsahitaṁ",
  "atk-s0508a11:2918_6": "maggabhāvanaṁ bhāvehi. Gotamāti dhammabhaṇḍāgārikaṁ gottena ālapati. Mā ca pamādoti",
  "atk-s0508a11:2918_7": "adhikusalesu dhammesu mā pamādaṁ āpajji. Idāni yādiso therassa pamādo, taṁ paṭikkhepavasena",
  "atk-s0508a11:2918_8": "dassento ‘‘kiṁ te biḷibiḷikā karissatī’’ti āha. Tattha biḷibiḷikāti viḷiviḷikiriyā,",
  "atk-s0508a11:2918_9": "biḷibiḷīti saddapavatti yathā niratthakā, evaṁ biḷibiḷikāsadisā janapaññatti kiṁ",
  "atk-s0508a11:2918_10": "te karissati kīdisaṁ atthaṁ tuyhaṁ sādheti, tasmā janapaññattiṁ pahāya sadatthapasuto",
  "atk-s0508a11:2918_11": "hohīti ovādaṁ adāsi.",
  "atk-s0508a11:2919_0": "Taṁ sutvā aññehi vuttavisagandhavāyanavacanena saṁvegajāto bahudeva rattiṁ caṅkamena",
  "atk-s0508a11:2919_1": "vītināmento vipassanaṁ ussukkāpetvā senāsanaṁ pavisitvā mañcake nipannamattova arahattaṁ pāpuṇi.",
  "atk-s0508a11:2920": "Vajjiputtattheragāthāvaṇṇanā niṭṭhitā.",
  "atk-s0508a11:2921": "10. Isidattattheragāthāvaṇṇanā",
  "atk-s0508a11:2922_0": "Pañcakkhandhāpariññātāti āyasmato isidattattherassa gāthā. Kā uppatti? Ayampi purimabuddhesu",
  "atk-s0508a11:2922_1": "katādhikāro tattha tattha bhave vivaṭṭūpanissayaṁ puññaṁ upacinanto vipassissa bhagavato",
  "atk-s0508a11:2922_2": "kāle kulagehe nibbattitvā viññutaṁ patto ekadivasaṁ bhagavantaṁ rathiyaṁ gacchantaṁ",
  "atk-s0508a11:2922_3": "disvā pasannamānaso madhuraṁ āmodaphalaṁ adāsi. So tena puññakammena devaloke nibbattitvā",
  "atk-s0508a11:2922_4": "aparāparaṁ puññāni katvā devamanussesu saṁsaranto imasmiṁ buddhuppāde avantiraṭṭhe",
  "atk-s0508a11:2922_5": "vaḍḍhagāme aññatarassa satthavāhassa putto hutvā nibbatti, isidattotissa nāmaṁ ahosi.",
  "atk-s0508a11:2922_6": "So vayappatto macchikāsaṇḍe cittassa gahapatino adiṭṭhasahāyo hutvā tena buddhaguṇe",
  "atk-s0508a11:2922_7": "likhitvā pesitasāsanaṁ paṭilabhitvā sāsane sañjātappasādo therassa mahākaccānassa",
  "atk-s0508a11:2922_8": "santike pabbajitvā vipassanaṁ ārabhitvā nacirasseva chaḷabhiñño ahosi. Tena vuttaṁ",
  "atk-s0508a11:2922_9": "apadāne (apa. thera 2.51.80-84) –",
  "atk-s0508a11:2923": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:2924": "Rathiyaṁ paṭipajjantaṁ, āmodamadadiṁ phalaṁ.",
  "atk-s0508a11:2925": "‘‘Ekanavutito kappe, yaṁ phalaṁ adadiṁ tadā;",
  "atk-s0508a11:2926": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2927": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2928_0": "Chaḷabhiñño pana hutvā ‘‘buddhupaṭṭhānaṁ gamissāmī’’ti theraṁ āpucchitvā anukkamena",
  "atk-s0508a11:2928_1": "majjhimadesaṁ gantvā satthāraṁ upasaṅkamitvā vanditvā ekamantaṁ nisinno , ‘‘kacci,",
  "atk-s0508a11:2928_2": "bhikkhu, khamanīyaṁ, kacci yāpanīya’’ntiādinā satthārā katapaṭisanthāro paṭivacanamukhena,",
  "atk-s0508a11:2928_3": "‘‘bhagavā tumhākaṁ sāsanaṁ upagatakālato paṭṭhāya mayhaṁ sabbadukkhaṁ apagataṁ, sabbo",
  "atk-s0508a11:2928_4": "parissayo vūpasanto’’ti pavedanavasena aññaṁ byākaronto –",
  "atk-s0508a11:2929": "120.",
  "atk-s0508a11:2930": " ‘‘Pañcakkhandhā pariññātā, tiṭṭhanti chinnamūlakā;",
  "atk-s0508a11:2931": "Dukkhakkhayo anuppatto, patto me āsavakkhayo’’ti. – gāthaṁ abhāsi;",
  "atk-s0508a11:2932_0": "Tattha pañcakkhandhā pariññātāti pañcapi me upādānakkhandhā vipassanāpaññāsahitāya",
  "atk-s0508a11:2932_1": "maggapaññāya ‘‘idaṁ dukkhaṁ, ettakaṁ dukkhaṁ, na ito bhiyyo’’ti sabbaso paricchijja",
  "atk-s0508a11:2932_2": "ñātā, na tesu kiñcipi pariññātabbaṁ atthīti adhippāyo. Tiṭṭhanti chinnamūlakāti sabbaso",
  "atk-s0508a11:2932_3": "pariññātattā eva tesaṁ avijjātaṇhādikassa mūlassa samucchinnattā ariyamaggena pahīnattā",
  "atk-s0508a11:2932_4": "yāvacarimacittanirodhā te tiṭṭhanti. Dukkhakkhayo anuppattoti chinnamūlakattāyeva",
  "atk-s0508a11:2932_5": "ca nesaṁ vaṭṭadukkhassa khayo parikkhayo anuppatto, nibbānaṁ adhigataṁ. Patto me",
  "atk-s0508a11:2932_6": "āsavakkhayoti kāmāsavādīnaṁ sabbesaṁ āsavānaṁ khayante abhigantabbatāya ‘‘āsavakkhayo’’ti",
  "atk-s0508a11:2932_7": "laddhanāmaṁ arahattaṁ pattaṁ paṭiladdhanti attho. Keci pana antimāyaṁ samussayo’’ti",
  "atk-s0508a11:2932_8": "paṭhanti. Nibbānassa adhigatattāyeva ayaṁ mama samussayo attabhāvo antimo sabbapacchimako,",
  "atk-s0508a11:2932_9": "natthi dāni punabbhavoti attho. Yaṁ pana tattha tattha avuttaṁ, taṁ heṭṭhā vuttanayattā uttānaṁyevāti.",
  "atk-s0508a11:2933": "Isidattattheragāthāvaṇṇanā niṭṭhitā.",
  "atk-s0508a11:2934": "Dvādasamavaggavaṇṇanā niṭṭhitā.",
  "atk-s0508a11:2935": "Niṭṭhitā ca paramatthadīpaniyaṁ theragāthāvaṇṇanāyaṁ",
  "atk-s0508a11:2936": "Vīsādhikasatattheragāthāpaṭimaṇḍitassa ekakanipātassa",
  "atk-s0508a11:2937": "Atthavaṇṇanā."
}