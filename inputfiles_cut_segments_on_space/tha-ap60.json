{
  "tha-ap60:0.1": "Therāpadāna ",
  "tha-ap60:0.2": "Bījanivagga ",
  "tha-ap60:0.3": "8. Dhajadāyakattheraapadāna ",
  "tha-ap60:1.1": "“Padumuttarabuddhassa, ",
  "tha-ap60:1.2": "bodhiyā pādaputtame; ",
  "tha-ap60:1.3": "Haṭṭho haṭṭhena cittena, ",
  "tha-ap60:1.4": "dhajamāropayiṁ ahaṁ. ",
  "tha-ap60:2.1": "Patitapattāni gaṇhitvā, ",
  "tha-ap60:2.2": "bahiddhā chaḍḍayiṁ ahaṁ; ",
  "tha-ap60:2.3": "Antosuddhaṁ bahisuddhaṁ, ",
  "tha-ap60:2.4": "adhimuttamanāsavaṁ. ",
  "tha-ap60:3.1": "Sammukhā viya sambuddhaṁ, ",
  "tha-ap60:3.2": "avandiṁ bodhimuttamaṁ; ",
  "tha-ap60:3.3": "Padumuttaro lokavidū, ",
  "tha-ap60:3.4": "āhutīnaṁ paṭiggaho. ",
  "tha-ap60:4.1": "Bhikkhusaṅghe ṭhito satthā, ",
  "tha-ap60:4.2": "imā gāthā abhāsatha; ",
  "tha-ap60:4.3": "‘Iminā dhajadānena, ",
  "tha-ap60:4.4": "upaṭṭhānena cūbhayaṁ. ",
  "tha-ap60:5.1": "Kappānaṁ satasahassaṁ, ",
  "tha-ap60:5.2": "duggatiṁ so na gacchati; ",
  "tha-ap60:5.3": "Devesu devasobhagyaṁ, ",
  "tha-ap60:5.4": "anubhossatinappakaṁ. ",
  "tha-ap60:6.1": "Anekasatakkhattuñca, ",
  "tha-ap60:6.2": "rājā raṭṭhe bhavissati; ",
  "tha-ap60:6.3": "Uggato nāma nāmena, ",
  "tha-ap60:6.4": "cakkavattī bhavissati. ",
  "tha-ap60:7.1": "Sampattiṁ anubhotvāna, ",
  "tha-ap60:7.2": "sukkamūlena codito; ",
  "tha-ap60:7.3": "Gotamassa bhagavato, ",
  "tha-ap60:7.4": "sāsanebhiramissati’. ",
  "tha-ap60:8.1": "Padhānapahitattomhi, ",
  "tha-ap60:8.2": "upasanto nirūpadhi; ",
  "tha-ap60:8.3": "Dhāremi antimaṁ dehaṁ, ",
  "tha-ap60:8.4": "sammāsambuddhasāsane. ",
  "tha-ap60:9.1": "Ekapaññāsasahasse, ",
  "tha-ap60:9.2": "kappe uggatasavhayo; ",
  "tha-ap60:9.3": "Paññāsasatasahasse, ",
  "tha-ap60:9.4": "khattiyo meghasavhayo. ",
  "tha-ap60:10.1": "Paṭisambhidā catasso, ",
  "tha-ap60:10.2": "…pe… ",
  "tha-ap60:10.3": "kataṁ buddhassa sāsanaṁ”. ",
  "tha-ap60:11.1": "Itthaṁ sudaṁ āyasmā dhajadāyako thero imā gāthāyo abhāsitthāti. ",
  "tha-ap60:12.1": "Dhajadāyakattherassāpadānaṁ aṭṭhamaṁ. "
}