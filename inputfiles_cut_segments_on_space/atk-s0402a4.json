{
  "atk-s0402a4:0": "5. Parisavaggavaṇṇanā",
  "atk-s0402a4:1_0": "43. Pañcamassa paṭhame uttānāti pākaṭā appaṭicchannā. Gambhīrāti guḷhā paṭicchannā.",
  "atk-s0402a4:1_1": "Uddhatāti uddhaccena samannāgatā. Unnaḷāti uggatanaḷā, uṭṭhitatucchamānāti vuttaṁ",
  "atk-s0402a4:1_2": "hoti. Capalāti pattacīvaramaṇḍanādinā cāpallena yuttā. Mukharāti mukhakharā kharavacanā.",
  "atk-s0402a4:1_3": "Vikiṇṇavācāti asaṁyatavacanā divasampi niratthakavacanapalāpino. Muṭṭhassatīti vissaṭṭhasatino.",
  "atk-s0402a4:1_4": "Asampajānāti nippaññā. Asamāhitāti cittekaggatāmattassāpi alābhino. Pākatindriyāti",
  "atk-s0402a4:1_5": "pakatiyā ṭhitehi vivaṭehi arakkhitehi indriyehi samannāgatā. Sukkapakkho vuttavipallāsena veditabbo.",
  "atk-s0402a4:2_0": "44. Dutiye bhaṇḍanajātāti bhaṇḍanaṁ vuccati kalahassa pubbabhāgo, taṁ tesaṁ jātanti",
  "atk-s0402a4:2_1": "bhaṇḍanajātā. Tathā “mayaṁ tumhe daṇḍāpessāma bandhāpessāmā”tiādivacanappavattiyā",
  "atk-s0402a4:2_2": "sañjātakalahā. Ayaṁ tāva gihīsu nayo. Pabbajitā pana āpattivītikkamavācaṁ vadantā",
  "atk-s0402a4:2_3": "kalahajātā nāma. Vivādāpannāti viruddhavādaṁ āpannā. Mukhasattīhi vitudantāti guṇānaṁ",
  "atk-s0402a4:2_4": "chindanaṭṭhena dubbhāsitā vācā mukhasattiyoti vuccanti, tāhi vitudantā vijjhantā.",
  "atk-s0402a4:2_5": "Samaggāti ekakammaṁ ekuddeso samasikkhatāti etesaṁ karaṇena samaggatāya sahitā. Piyacakkhūhīti mettācakkhūhi.",
  "atk-s0402a4:3_0": "45. Tatiye aggavatīti uttamapuggalavatī, aggāya vā uttamāya paṭipattiyā samannāgatā.",
  "atk-s0402a4:3_1": "Tato viparītā anaggavatī. Bāhulikāti cīvarādibāhullāya paṭipannā. Sāsanaṁ sithilaṁ",
  "atk-s0402a4:3_2": "gaṇhantīti sāthalikā. Okkamane pubbaṅgamāti ettha okkamanaṁ vuccati avagamanaṭṭhena",
  "atk-s0402a4:3_3": "pañca nīvaraṇāni, tena pañcanīvaraṇapūraṇe pubbaṅgamāti vuttaṁ hoti. Paviveketi upadhiviveke",
  "atk-s0402a4:3_4": "nibbāne. Nikkhittadhurāti tividhepi viveke oropitadhurā. Na vīriyaṁ ārabhantīti duvidhampi",
  "atk-s0402a4:3_5": "vīriyaṁ na karonti. Appattassa pattiyāti pubbe appattassa jhānavipassanāmaggaphalavisesassa",
  "atk-s0402a4:3_6": "pattiatthāya. Itaraṁ padadvayaṁ tasseva vevacanaṁ. Pacchimā janatāti saddhivihārikaantevāsikajano.",
  "atk-s0402a4:3_7": "Diṭṭhānugatiṁ āpajjatīti ācariyupajjhāyehi kataṁ anukaronto diṭṭhassa tesaṁ ācārassa",
  "atk-s0402a4:3_8": "anugatiṁ āpajjati nāma. Sesaṁ vuttapaṭipakkhanayena veditabbaṁ.",
  "atk-s0402a4:4_0": "46. Catutthe ariyāti ariyasāvakaparisā. Anariyāti puthujjanaparisā. “Idaṁ dukkha”nti",
  "atk-s0402a4:4_1": "yathābhūtaṁ nappajānantīti ṭhapetvā taṇhaṁ tebhūmakā pañcakkhandhā dukkhasaccaṁ nāma,",
  "atk-s0402a4:4_2": "ettakameva dukkhaṁ, ito uddhaṁ dukkhaṁ natthīti yathāsabhāvato nappajānanti. Esa",
  "atk-s0402a4:4_3": "nayo sabbattha. Sesapadesu pana tassa dukkhassa samuṭṭhāpikā purimataṇhā samudayo",
  "atk-s0402a4:4_4": "nāma, tassāyeva taṇhāya, dvinnampi vā tesaṁ saccānaṁ accantakkhayo asamuppatti dukkhanirodho",
  "atk-s0402a4:4_5": "nāma, aṭṭhaṅgiko ariyamaggo dukkhanirodhagāminī paṭipadā nāmāti evaṁ imasmiṁ sutte",
  "atk-s0402a4:4_6": "catūhi saccehi cattāro maggā ca cattāri ca phalāni kathitāni.",
  "atk-s0402a4:5_0": "47. Pañcame parisākasaṭoti kasaṭaparisā kacavaraparisā palāpaparisāti attho. Parisāmaṇḍoti",
  "atk-s0402a4:5_1": "pasannaparisā sāraparisāti attho. Chandāgatiṁ gacchantīti chandena agatiṁ gacchanti,",
  "atk-s0402a4:5_2": "akattabbaṁ karontīti attho. Sesapadesupi eseva nayo. Imāni pana cattāri agatigamanāni",
  "atk-s0402a4:5_3": "bhaṇḍabhājanīye ca vinicchayaṭṭhāne ca labbhanti. Tattha bhaṇḍabhājanīye tāva attano",
  "atk-s0402a4:5_4": "bhārabhūtānaṁ bhikkhūnaṁ amanāpe bhaṇḍake patte taṁ parivattetvā manāpaṁ dento chandāgatiṁ",
  "atk-s0402a4:5_5": "gacchati nāma. Attano pana abhārabhūtānaṁ manāpe bhaṇḍake patte taṁ parivattetvā",
  "atk-s0402a4:5_6": "amanāpaṁ dento dosāgatiṁ gacchati nāma. Bhaṇḍakabhājanīyavatthuñca ṭhitikañca ajānanto",
  "atk-s0402a4:5_7": "mohāgatiṁgacchati nāma. Mukharānaṁ vā rājādinissitānaṁ vā “ime me amanāpe bhaṇḍake",
  "atk-s0402a4:5_8": "dinne anatthampi kareyyu”nti bhayena parivattetvā manāpaṁ dento bhayāgatiṁ gacchati",
  "atk-s0402a4:5_9": "nāma. Yo pana evaṁ na gacchati, sabbesaṁ tulābhūto pamāṇabhūto majjhatto hutvā yaṁ",
  "atk-s0402a4:5_10": "yassa pāpuṇāti, taññeva tassa deti, ayaṁ catubbidhampi agatigamanaṁ na gacchati nāma.",
  "atk-s0402a4:5_11": "Vinicchayaṭṭhāne pana attano bhārabhūtassa garukāpattiṁ lahukāpattīti katvā kathento",
  "atk-s0402a4:5_12": "chandāgatiṁ gacchati nāma. Itarassa lahukāpattiṁ garukāpattīti katvā kathento dosāgatiṁ",
  "atk-s0402a4:5_13": "gacchati nāma. Āpattivuṭṭhānaṁ pana samuccayakkhandhakañca ajānanto mohāgatiṁ gacchati",
  "atk-s0402a4:5_14": "nāma. Mukharassa vā rājapūjitassa vā “ayaṁ me garukaṁ katvā āpattiṁ kathentassa anatthampi",
  "atk-s0402a4:5_15": "kareyyā”ti garukameva lahukāti katvā kathento bhayāgatiṁ gacchati nāma. Yo pana sabbesaṁ",
  "atk-s0402a4:5_16": "yathābhūtameva katheti, ayaṁ catubbidhampi agatigamanaṁ na gacchati nāma.",
  "atk-s0402a4:6_0": "48. Chaṭṭhe okkācitavinītāti dubbinītā. No paṭipucchāvinītāti na pucchitvā vinītā.",
  "atk-s0402a4:6_1": "Gambhīrāti pāḷivasena gambhīrā sallasuttasadisā. Gambhīratthāti atthavasena gambhīrā",
  "atk-s0402a4:6_2": "mahāvedallasuttasadisā. Lokuttarāti lokuttaraatthadīpakā. Suññatāpaṭisaṁyuttāti sattasuññaṁ",
  "atk-s0402a4:6_3": "dhammamattameva pakāsakā asaṅkhatasaṁyuttasadisā. Na aññā cittaṁ upaṭṭhapentīti vijānanatthāya",
  "atk-s0402a4:6_4": "cittaṁ na upaṭṭhapenti, niddāyanti vā aññavihitā vā honti. Uggahetabbaṁ pariyāpuṇitabbanti",
  "atk-s0402a4:6_5": "uggahetabbe ca pariyāpuṇitabbe ca. Kavitāti kavīhi katā. Itaraṁ tasseva vevacanaṁ.",
  "atk-s0402a4:6_6": "Cittakkharāti vicitraakkharā. Itaraṁ tasseva vevacanaṁ. Bāhirakāti sāsanato bahibhūtā.",
  "atk-s0402a4:6_7": "Sāvakabhāsitāti tesaṁ tesaṁ sāvakehi bhāsitā. Sussūsantīti akkharacittatāya ceva",
  "atk-s0402a4:6_8": "sarasampattiyā ca attamanā hutvā suṇanti. Na ceva aññamaññaṁ paṭipucchantīti aññamaññaṁ",
  "atk-s0402a4:6_9": "atthaṁ vā anusandhiṁ vā pubbāparaṁ vā na pucchanti. Na ca paṭivicarantīti pucchanatthāya",
  "atk-s0402a4:6_10": "cārikaṁ na vicaranti. Idaṁ kathanti idaṁ byañjanaṁ kathaṁ ropetabbaṁ kinti ropetabbaṁ?",
  "atk-s0402a4:6_11": "Imassa ko atthoti imassa bhāsitassa ko attho, kā anusandhi, kiṁ pubbāparaṁ? Avivaṭanti",
  "atk-s0402a4:6_12": "paṭicchannaṁ. Na vivarantīti na ugghāṭenti. Anuttānīkatanti apākaṭaṁ kataṁ. Na uttāniṁ",
  "atk-s0402a4:6_13": "karontīti pākaṭaṁ na karonti. Kaṅkhāṭhāniyesūti kaṅkhāya kāraṇabhūtesu. Sukkapakkho",
  "atk-s0402a4:6_14": "vuttavipallāsena veditabbo.",
  "atk-s0402a4:7_0": "49. Sattame āmisagarūti catupaccayagarukā lokuttaradhammaṁ lāmakato gahetvā ṭhitaparisā.",
  "atk-s0402a4:7_1": "Saddhammagarūti nava lokuttaradhamme garuke katvā cattāro paccaye lāmakato gahetvā",
  "atk-s0402a4:7_2": "ṭhitaparisā. Ubhatobhāgavimuttoti dvīhi bhāgehi vimutto. Paññāvimuttoti paññāya vimutto",
  "atk-s0402a4:7_3": "sukkhavipassakakhīṇāsavo. Kāyasakkhīti kāyena jhānaphassaṁ phusitvā pacchā nirodhaṁ",
  "atk-s0402a4:7_4": "nibbānaṁ sacchikatvā ṭhito. Diṭṭhippattoti diṭṭhantaṁ patto. Ime dvepi chasu ṭhānesu",
  "atk-s0402a4:7_5": "labbhanti. Saddhāvimuttoti saddahanto vimutto. Ayampi chasu ṭhānesu labbhati. Dhammaṁ",
  "atk-s0402a4:7_6": "anussaratīti dhammānusārī. Saddhaṁ anussaratīti saddhānusārī. Ime dvepi paṭhamamaggasamaṅgino.",
  "atk-s0402a4:7_7": "Kalyāṇadhammoti sundaradhammo. Dussīlo pāpadhammoti nissīlo lāmakadhammo. Imaṁ kasmā",
  "atk-s0402a4:7_8": "gaṇhanti? Sabbesu hi ekasadisesu jātesu sīlavantesu balavagāravaṁ na hoti, ekaccesu",
  "atk-s0402a4:7_9": "pana dussīlesu sati sīlavantānaṁ upari balavagāravaṁ hotīti maññantā gaṇhanti. Te",
  "atk-s0402a4:7_10": "tena lābhaṁ labhantīti te bhikkhū ekaccānaṁ vaṇṇaṁ ekaccānaṁ avaṇṇaṁ kathetvā cattāro",
  "atk-s0402a4:7_11": "paccaye labhanti. Gathitāti taṇhāya ganthitā. Mucchitāti taṇhāvaseneva mucchitā.",
  "atk-s0402a4:7_12": "Ajjhopannāti ajjhosāya gilitvā pariniṭṭhapetvā ṭhitā. Anādīnavadassāvinoti apaccavekkhitaparibhoge",
  "atk-s0402a4:7_13": "ādīnavaṁ apassantā. Anissaraṇapaññāti catūsu paccayesu chandarāgaapakaḍḍhanāya nissaraṇapaññāya",
  "atk-s0402a4:7_14": "virahitā idamatthaṁ etanti ajānantā. Paribhuñjantīti sacchandarāgā hutvā paribhuñjanti.",
  "atk-s0402a4:8_0": "Sukkapakkhe ubhatobhāgavimuttotiādīsu ayaṁ sattannampi ariyapuggalānaṁ saṅkhepapakāsanā",
  "atk-s0402a4:8_1": "– eko bhikkhu paññādhurena abhiniviṭṭho aṭṭha samāpattiyo nibbattetvā sotāpattimaggaṁ",
  "atk-s0402a4:8_2": "pāpuṇāti. So tasmiṁ khaṇe dhammānusārī nāma hoti, sotāpattiphalādīsu chasu ṭhānesu",
  "atk-s0402a4:8_3": "kāyasakkhi nāma, arahattaphalakkhaṇe ubhatobhāgavimutto nāma. Samāpattīhi vikkhambhanavimuttiyā",
  "atk-s0402a4:8_4": "maggena samucchedavimuttiyāti dvikkhattuṁ vā dvīhi vā bhāgehi vimuttoti attho. Aparo",
  "atk-s0402a4:8_5": "paññādhurena abhiniviṭṭho samāpattiyo nibbattetuṁ asakkonto sukkhavipassakova hutvā",
  "atk-s0402a4:8_6": "sotāpattimaggaṁ pāpuṇāti. So tasmiṁ khaṇe dhammānusārī nāma hoti, sotāpattiphalādīsu",
  "atk-s0402a4:8_7": "chasu ṭhānesu diṭṭhippatto nāma, arahattaphalakkhaṇe paññāvimutto nāma. Aparo saddhādhurena",
  "atk-s0402a4:8_8": "abhiniviṭṭho aṭṭha samāpattiyo nibbattetvā sotāpattimaggaṁ pāpuṇāti. So tasmiṁ khaṇe",
  "atk-s0402a4:8_9": "saddhānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe",
  "atk-s0402a4:8_10": "ubhatobhāgavimutto nāma. Aparo saddhādhurena abhiniviṭṭho samāpattiyo nibbattetuṁ",
  "atk-s0402a4:8_11": "asakkonto sukkhavipassakova hutvā sotāpattimaggaṁ pāpuṇāti. So tasmiṁ khaṇe saddhānusārī",
  "atk-s0402a4:8_12": "nāma hoti, sotāpattiphalādīsu chasu ṭhānesu saddhāvimutto nāma, arahattaphalakkhaṇe paññāvimutto nāma.",
  "atk-s0402a4:9": "50. Aṭṭhame visamāti sapakkhalanaṭṭhena visamā. Samāti nipakkhalanaṭṭhena samā. Adhammakammānīti uddhammāni kammāni. Avinayakammānīti ubbinayāni kammāni.",
  "atk-s0402a4:10": "51. Navame adhammikāti niddhammā. Dhammikāti dhammayuttā.",
  "atk-s0402a4:11_0": "52. Dasame adhikaraṇanti vivādādhikaraṇādicatubbidhaṁ adhikaraṇaṁ. Ādiyantīti gaṇhanti.",
  "atk-s0402a4:11_1": "Saññāpentīti jānāpenti. Na ca saññattiṁ upagacchantīti saññāpanatthaṁ na sannipatanti.",
  "atk-s0402a4:11_2": "Na ca nijjhāpentīti na pekkhāpenti. Na ca nijjhattiṁ upagacchantīti aññamaññaṁ nijjhāpanatthāya",
  "atk-s0402a4:11_3": "na sannipatanti. Asaññattibalāti asaññattiyeva balaṁ etesanti asaññattibalā. Appaṭinissaggamantinoti",
  "atk-s0402a4:11_4": "yesaṁ hi evaṁ hoti – “sace amhehi gahitaṁ adhikaraṇaṁ dhammikaṁ bhavissati, gaṇhissāma.",
  "atk-s0402a4:11_5": "Sace adhammikaṁ, vissajjessāmā”ti, te paṭinissaggamantino nāma honti. Ime pana na",
  "atk-s0402a4:11_6": "tathā mantentīti appaṭinissaggamantino. Thāmasā parāmāsā abhinivissāti diṭṭhithāmena",
  "atk-s0402a4:11_7": "ca diṭṭhiparāmāsena ca abhinivisitvā. Idameva saccanti idaṁ amhākaṁ vacanameva saccaṁ.",
  "atk-s0402a4:11_8": "Moghamaññanti avasesānaṁ vacanaṁ moghaṁ tucchaṁ. Sukkapakkho uttānatthoyevāti.",
  "atk-s0402a4:12": "Parisavaggo pañcamo.",
  "atk-s0402a4:13": "Paṭhamapaṇṇāsakaṁ niṭṭhitaṁ.",
  "atk-s0402a4:14": "2. Dutiyapaṇṇāsakaṁ"
}