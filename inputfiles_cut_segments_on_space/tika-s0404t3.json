{
  "tika-s0404t3:0": "4. Dānavaggo",
  "tika-s0404t3:1": "1-4. Paṭhamadānasuttādivaṇṇanā",
  "tika-s0404t3:2_0": "31-34. Catutthassa paṭhame āsajjāti yassa deti, tassa āgamanahetu tena samāgamanimittaṁ.",
  "tika-s0404t3:2_1": "Bhayāti bhayahetu. Nanu bhayaṁ nāma laddhakāmatārāgādayo viya cetanāya avisuddhikaraṁ,",
  "tika-s0404t3:2_2": "taṁ kasmā idha gahitanti? Nayidaṁ tādisaṁ vohārabhayādiṁ sandhāya vuttanti dassetuṁ",
  "tika-s0404t3:2_3": "‘‘ayaṁ adāyako akārako’’tiādi vuttaṁ. Adāsi meti yaṁ pubbe kataṁ upakāraṁ cintetvā",
  "tika-s0404t3:2_4": "dīyati, taṁ sandhāya vuttaṁ. Dassati meti paccupakārāsīsāya yaṁ dīyati, taṁ sandhāya",
  "tika-s0404t3:2_5": "vadati. Sāhu dānanti dānaṁ nāmetaṁ paṇḍitapaññattanti sādhusamācāre ṭhatvā deti.",
  "tika-s0404t3:2_6": "Alaṅkāratthanti upasobhanatthaṁ. Dānañhi datvā taṁ paccavekkhantassa pāmojjapītisomanassādayo",
  "tika-s0404t3:2_7": "uppajjanti, lobhadosaissāmaccherādayopi vidūrī bhavanti. Idāni dānaṁ anukūladhammaparibrūhanena",
  "tika-s0404t3:2_8": "paccanīkadhammavidūrīkaraṇena ca bhāvanācittassa upasobhanāya ca parikkhārāya ca",
  "tika-s0404t3:2_9": "hotīti ‘‘alaṅkāratthañceva parikkhāratthañca detī’’ti vuttaṁ. Tenāha ‘‘dānañhi cittaṁ",
  "tika-s0404t3:2_10": "muduṁ karotī’’tiādi. Muducitto hoti laddhā dāyake ‘‘iminā mayhaṁ saṅgaho kato’’ti,",
  "tika-s0404t3:2_11": "dātāpi laddhari. Tena vuttaṁ ‘‘ubhinnampi cittaṁ muduṁ karotī’’ti.",
  "tika-s0404t3:3_0": "Adantadamananti adantā anassavāpissa dānena dantā assavā honti, vase vattanti. Adānaṁ",
  "tika-s0404t3:3_1": "dantadūsakanti adānaṁ pubbe dantānaṁ assavānampi vighātuppādanena cittaṁ dūseti.",
  "tika-s0404t3:3_2": "Unnamanti dāyakā piyaṁvadā ca paresaṁ garucittīkāraṭṭhānatāya. Namantipaṭiggāhakā",
  "tika-s0404t3:3_3": "dānena piyavācāya ca laddhasaṅgahāsaṅgāhakānaṁ.",
  "tika-s0404t3:4": "Cittālaṅkāradānameva uttamaṁ anupakkiliṭṭhatāya suparisuddhatāya guṇavisesapaccayatāya ca. Dutiyādīni uttānatthāneva.",
  "tika-s0404t3:5": "Paṭhamadānasuttādivaṇṇanā niṭṭhitā.",
  "tika-s0404t3:6": "5. Dānūpapattisuttavaṇṇanā",
  "tika-s0404t3:7_0": "35. Pañcame dānapaccayāti dānakāraṇā, dānamayapuññassa katattā upacitattāti attho.",
  "tika-s0404t3:7_1": "Upapattiyoti manussesu devesu ca nibbattiyo. Ṭhapetīti ekavārameva anuppajjitvā yathā",
  "tika-s0404t3:7_2": "upari tenevākārena pavattati, evaṁ ṭhapeti. Tadeva cassa adhiṭṭhānanti āha ‘‘tasseva",
  "tika-s0404t3:7_3": "vevacana’’nti. Vaḍḍhetīti brūheti na hāpeti. Vimuttanti adhimuttaṁ, ninnaṁ poṇaṁ",
  "tika-s0404t3:7_4": "pabbhāranti attho. Vimuttanti vā vissaṭṭhaṁ. Nippariyāyato uttari nāma paṇītaṁ majjhepi",
  "tika-s0404t3:7_5": "hīnamajjhimavibhāgassa labbhanatoti vuttaṁ ‘‘uttari abhāvitanti tato uparimaggaphalatthāya",
  "tika-s0404t3:7_6": "abhāvita’’nti. Saṁvattati tathāpaṇihitaṁ dānamayaṁ cittaṁ. Yaṁ pana pāḷiyaṁ ‘‘tañca",
  "tika-s0404t3:7_7": "kho’’tiādi vuttaṁ, taṁ tatrupapattiyā vibandhakaradussīlyābhāvadassanaparaṁ daṭṭhabbaṁ,",
  "tika-s0404t3:7_8": "na dānamayassa puññassa kevalassa taṁsaṁvattanatādassanaparanti daṭṭhabbaṁ. Samucchinnarāgassāti",
  "tika-s0404t3:7_9": "samucchinnakāmarāgassa. Tassa hi siyā brahmaloke upapatti, na samucchinnabhavarāgassa.",
  "tika-s0404t3:7_10": "Vītarāgaggahaṇena cettha kāmesu vītarāgatā adhippetā, yāya brahmalokūpapatti siyā.",
  "tika-s0404t3:7_11": "Tenāha ‘‘dānamattenevā’’tiādi. Yadi evaṁ dānaṁ tattha kimatthiyanti āha ‘‘dānaṁ panā’’tiādi.",
  "tika-s0404t3:7_12": "Dānena muducittoti baddhāghāte veripuggalepi attano dānasampaṭicchanena mudubhūtacitto.",
  "tika-s0404t3:8": "Dānūpapattisuttavaṇṇanā niṭṭhitā.",
  "tika-s0404t3:9": "6. Puññakiriyavatthusuttavaṇṇanā",
  "tika-s0404t3:10_0": "36. Chaṭṭhe pujjabhavaphalaṁ nibbattenti, attano santānaṁ punantīti vā puññāni ca",
  "tika-s0404t3:10_1": "tāni hetupaccayehi kattabbato kiriyā cāti puññakiriyā, tāyeva ca tesaṁ tesaṁ piyamanāpatādiānisaṁsānaṁ",
  "tika-s0404t3:10_2": "vatthubhāvato puññakiriyavatthūni.",
  "tika-s0404t3:11_0": "Anucchinnabhavamūlassa anuggahavasena, pūjāvasena vā attano deyyadhammassa parassa",
  "tika-s0404t3:11_1": "pariccāgacetanā dīyati etenāti dānaṁ, dānameva dānamayaṁ. Padapūraṇamattaṁ maya-saddo.",
  "tika-s0404t3:11_2": "Cīvarādīsu catūsu paccayesu (dī. ni. aṭṭha. 3.305), annādīsu vā dasasu dānavatthūsu,",
  "tika-s0404t3:11_3": "rūpādīsu vā chasu ārammaṇesu taṁ taṁ dentassa tesaṁ uppādanato paṭṭhāya pubbabhāge",
  "tika-s0404t3:11_4": "pariccāgakāle pacchā somanassacittena anussaraṇe cāti tīsu kālesu pavattacetanā dānamayaṁ",
  "tika-s0404t3:11_5": "puññakiriyavatthu nāma.",
  "tika-s0404t3:12_0": "Niccasīlauposathasīlādivasena pañca aṭṭha dasa vā sīlāni samādiyantassa ‘‘sīlapūraṇatthaṁ",
  "tika-s0404t3:12_1": "pabbajissāmī’’ti vihāraṁ gacchantassa pabbajantassa, manorathaṁ matthakaṁ pāpetvā",
  "tika-s0404t3:12_2": "‘‘pabbajito vatamhi sādhu suṭṭhū’’ti āvajjentassa, saddhāya pātimokkhaṁ paripūrentassa,",
  "tika-s0404t3:12_3": "paññāya cīvarādike paccaye paccavekkhantassa, satiyā āpāthagatesu rūpādīsu cakkhudvārādīni",
  "tika-s0404t3:12_4": "saṁvarantassa, vīriyena ājīvaṁ sodhentassa ca pavattacetanā sīlati, sīletīti vā sīlamayaṁ",
  "tika-s0404t3:12_5": "puññakiriyavatthu nāma.",
  "tika-s0404t3:13_0": "Paṭisambhidāyaṁ (paṭi. ma. 1.48) vuttena vipassanāmaggena cakkhuṁ aniccato dukkhato",
  "tika-s0404t3:13_1": "anattato vipassantassa, sotaṁ…pe… ghānaṁ…pe… jivhaṁ…pe… kāyaṁ…pe… rūpe…pe… dhamme…pe…",
  "tika-s0404t3:13_2": "cakkhuviññāṇaṁ…pe… manoviññāṇaṁ…pe… cakkhusamphassaṁ …pe… manosamphassaṁ…pe… cakkhusamphassajaṁ",
  "tika-s0404t3:13_3": "vedanaṁ…pe… manosamphassajaṁ vedanaṁ…pe… jarāmaraṇaṁ aniccato dukkhato anattato vipassantassa",
  "tika-s0404t3:13_4": "yā cetanā, yā ca pathavīkasiṇādīsu sabbāsu aṭṭhattiṁsāya ārammaṇesu pavattā jhānacetanā,",
  "tika-s0404t3:13_5": "yā ca anavajjesu kammāyatanasippāyatanavijjāṭṭhānesu paricayamanasikārādivasena pavattā",
  "tika-s0404t3:13_6": "cetanā, sabbā sā bhāveti etāyāti bhāvanāmayaṁ vuttanayena puññakiriyavatthu cāti",
  "tika-s0404t3:13_7": "bhāvanāmayaṁ puññakiriyavatthu.",
  "tika-s0404t3:14_0": "Ekamekañcettha yathārahaṁ pubbabhāgato paṭṭhāya karontassa kāyakammaṁ hoti. Tadatthaṁ",
  "tika-s0404t3:14_1": "vācaṁ nicchārentassa vacīkammaṁ. Kāyaṅgaṁ vācaṅgañca acopetvā manasā cintayantassa",
  "tika-s0404t3:14_2": "manokammaṁ. Annādīni dentassa cāpi ‘‘annadānādīni demī’’ti vā, dānapāramiṁ āvajjetvā",
  "tika-s0404t3:14_3": "vā dānakāle dānamayaṁ puññakiriyavatthu hoti. Yathā hi kevalaṁ ‘‘annadānādīni demī’’ti",
  "tika-s0404t3:14_4": "dānakāle dānamayaṁ puññakiriyavatthu hoti, evaṁ ‘‘idaṁ dānamayaṁ sammāsambodhiyā",
  "tika-s0404t3:14_5": "paccayo hotū’’ti dānapāramiṁ āvajjetvā dānakālepi dānasīseneva pavattitattā. Vattasīse",
  "tika-s0404t3:14_6": "ṭhatvā dadanto ‘‘etaṁ dānaṁ nāma mayhaṁ kulavaṁsahetu paveṇicāritta’’nti cārittasīsena",
  "tika-s0404t3:14_7": "vā dento cārittasīlattā sīlamayaṁ. Khayato vayato sammasanaṁ paṭṭhapetvā dadato bhāvanāmayaṁ",
  "tika-s0404t3:14_8": "puññakiriyavatthu hoti. Yathā hi deyyadhammapariccāgavasena vattamānāpi dānacetanā",
  "tika-s0404t3:14_9": "vattasīse ṭhatvā dadato sīlamayaṁ puññakiriyavatthu hoti pubbābhisaṅkhārassa aparabhāge",
  "tika-s0404t3:14_10": "cetanāya ca tathāpavattattā.",
  "tika-s0404t3:15": "Puññakiriyavatthusuttavaṇṇanā niṭṭhitā.",
  "tika-s0404t3:16": "7-8. Sappurisadānasuttādivaṇṇanā",
  "tika-s0404t3:17_0": "37-38. Sattame viceyya detīti ettha dve vicinanāni dakkhiṇeyyavicinanaṁ, dakkhiṇāvicinanañca.",
  "tika-s0404t3:17_1": "Tesu vipannasīle ito bahiddhā pañcanavuti pāsaṇḍabhede ca dakkhiṇeyye pahāya sīlādiguṇasampannānaṁ",
  "tika-s0404t3:17_2": "sāsane pabbajitānaṁ dānaṁ dakkhiṇeyyavicinanaṁ nāma. Lāmakalāmake paccaye apanetvā",
  "tika-s0404t3:17_3": "paṇītapaṇīte vicinitvā tesaṁ dānaṁ dakkhiṇāvicinanaṁ nāma. Tenāha ‘‘imassa dinnaṁ",
  "tika-s0404t3:17_4": "mahapphalaṁ bhavissatī’’tiādi. Aṭṭhame natthi vattabbaṁ.",
  "tika-s0404t3:18": "Sappurisadānasuttādivaṇṇanā niṭṭhitā.",
  "tika-s0404t3:19": "9-10. Abhisandasuttādivaṇṇanā",
  "tika-s0404t3:20_0": "39-40. Navame puññābhisandāti puññanadiyo. Kusalābhisandāti kusalānaṁ pavāhā. Sukhassāhārāti",
  "tika-s0404t3:20_1": "sukhapaccayā. Aggānīti ñātattā aggaññāni. Cirarattaṁ ñātattā rattaññāni. Ariyānaṁ",
  "tika-s0404t3:20_2": "sādhūnaṁ vaṁsānīti ñātattā vaṁsaññāni. Porāṇānaṁ ādipurisānaṁ etānīti porāṇāni. Sabbaso",
  "tika-s0404t3:20_3": "kenacipi pakārena sādhūhi na kiṇṇāni na khittāni chaḍḍitānīti asaṁkiṇṇāni. Ayañca",
  "tika-s0404t3:20_4": "nayo nesaṁ yathā atīte, evaṁ etarahi anāgate cāti āha ‘‘asaṁkiṇṇapubbāni na saṁkiyanti",
  "tika-s0404t3:20_5": "na saṁkiyissantī’’ti. Tato eva appaṭikuṭṭhāni. Na hi kadāci viññū samaṇabrāhmaṇā",
  "tika-s0404t3:20_6": "hiṁsādipāpadhammaṁ anujānanti. Aparimāṇānaṁ sattānaṁ abhayaṁ detīti sabbesu bhūtesu",
  "tika-s0404t3:20_7": "nihitadaṇḍattā sakalassapi sattakāyassa bhayābhāvaṁ deti. Averanti verābhāvaṁ. Abyābajjhanti",
  "tika-s0404t3:20_8": "niddukkhataṁ. Evamettha saṅkhepato pāḷivaṇṇanā veditabbā. Dasame natthi vattabbaṁ.",
  "tika-s0404t3:21": "Abhisandasuttādivaṇṇanā niṭṭhitā.",
  "tika-s0404t3:22": "Dānavaggavaṇṇanā niṭṭhitā."
}