{
  "tika-vin01t22:0": "3. Aniyatakaṇḍaṁ",
  "tika-vin01t22:1": "1. Paṭhamaaniyatasikkhāpadavaṇṇanā",
  "tika-vin01t22:2_0": "443. Puttasaddena sāmaññaniddesato ekasesanayena vā puttīpi gahitāti āha “bahū dhītaro",
  "tika-vin01t22:2_1": "cā”ti. Dānappadānesūti khuddakesu ceva mahantesu ca dānesu. Chaṇaṁ nāma attano gehe",
  "tika-vin01t22:2_2": "kattabbamaṅgalanti āha “āvāhavivāhamaṅgalādīsū”ti. Ettha ādi-saddena phagguṇamāsādīsu",
  "tika-vin01t22:2_3": "uttaraphagguṇādiabhilakkhitadivasesu saparijanānaṁ manussānaṁ maṅgalakaraṇampi saṅgaṇhāti.",
  "tika-vin01t22:2_4": "Antarussavesūti mahussavassa antarantarā pavattitaussavesu. Āsāḷhīpavāraṇanakkhattādīsūti",
  "tika-vin01t22:2_5": "ettha nakkhattasaddo paccekaṁ yojetabbo. Tattha āsāḷhīnakkhattanti vassūpagamanapūjādivasaṁ",
  "tika-vin01t22:2_6": "sandhāya vuttaṁ, pavāraṇanakkhattanti pavāraṇapūjādivasaṁ sandhāya. Ādi-saddena yasmiṁ",
  "tika-vin01t22:2_7": "nakkhatte gāmanigamavāsino tayo satta vā divase nakkhattaghosanaṁ katvā yathāvibhavaṁ",
  "tika-vin01t22:2_8": "alaṅkatapaṭiyattā bhoge paribhuñjantā nakkhattakīḷaṁ kīḷanti, tampi saṅgaṇhāti. Imepi",
  "tika-vin01t22:2_9": "dārakāti attano dārake sandhāya vadanti. Tadanantaranti bhikkhūnaṁ bhojanānantaraṁ.",
  "tika-vin01t22:3_0": "444-445.Taṁ kammanti taṁ ajjhācārakammaṁ. Bhikkhu nisinneti ettha bhikkhūti bhummatthe",
  "tika-vin01t22:3_1": "paccattavacanaṁ, bhummavacanassa vā lopaṁ katvā niddesoti āha “bhikkhumhi nisinne”ti.",
  "tika-vin01t22:3_2": "Pāḷiyaṁ “sotassa raho”ti idaṁ atthuddhāravasena vuttaṁ, “paṭicchanne āsane”ti pana",
  "tika-vin01t22:3_3": "vacanato “sakkā hoti methunaṁ dhammaṁ paṭisevitu”nti ca vuttattā cakkhussa raho idhādhippetoti",
  "tika-vin01t22:3_4": "dassetuṁ “kiñcāpī”tiādi vuttaṁ. Paricchedo veditabboti raho nisajjāpattiyā paricchedo",
  "tika-vin01t22:3_5": "vavatthānaṁ veditabbaṁ. Idāni cakkhussa raheneva āpattiṁ paricchinditvā dassento",
  "tika-vin01t22:3_6": "“sacepi hī”tiādimāha. Pihitakavāṭassāti iminā paṭicchannabhāvato cakkhussa rahosabbhāvaṁ",
  "tika-vin01t22:3_7": "dasseti. Apihitakavāṭassāti iminā appaṭicchannabhāvaṁ dasseti. Appaṭicchanne ca dutiyasikkhāpade",
  "tika-vin01t22:3_8": "āgatanayena sotassa rahavasenapi paricchedo veditabboti āha “antodvādasahatthepi",
  "tika-vin01t22:3_9": "okāse”ti. “Antodvādasahatthe”ti hi idaṁ sotassa rahābhāvaṁ sandhāya vuttaṁ. Yadi",
  "tika-vin01t22:3_10": "hi cakkhusseva rahābhāvaṁ sandhāya vadeyya, “antodvādasahatthe”ti na vadeyya appaṭicchanne",
  "tika-vin01t22:3_11": "tato dūratare nisinnepi cakkhussa rahāsambhavato. Yasmā nisīditvā niddāyanto kapimiddhapareto",
  "tika-vin01t22:3_12": "kañci kālaṁ cakkhūni ummīleti, kañci kālaṁ nimīleti, na ca mahāniddaṁ okkamati, tasmā",
  "tika-vin01t22:3_13": "“niddāyantopi anāpattiṁ karotī”ti vuttaṁ. Nipajjitvā niddāyanto pana tādiso na hotīti",
  "tika-vin01t22:3_14": "āha “nipajjitvā niddāyanto na karotī”ti, anāpattiṁ na karotīti attho.",
  "tika-vin01t22:4_0": "Paṭiladdhasotāpattiphalāti antimaparicchedato ariyasāvikaṁ dasseti. Paṭividdhacatusaccāti",
  "tika-vin01t22:4_1": "sotāpattimaggena paṭividdhacatusaccā. Tiṇṇaṁ dhammānaṁ aññatarena kāretabboti nisajjaṁ",
  "tika-vin01t22:4_2": "paṭijānamānassa tiṇṇaṁ dhammānaṁ aññatarasamāyogo hotiyevāti vuttaṁ. Pārājikena pana",
  "tika-vin01t22:4_3": "saṅghādisesena ca pācittiyena ca tenākārena nisajjaṁ paṭijānamānova kāretabbo. Na",
  "tika-vin01t22:4_4": "appaṭijānamānoti alajjīpi appaṭijānamāno āpattiyā na kāretabboti avisesena vuttaṁ.",
  "tika-vin01t22:4_5": "So hi yāva na paṭijānāti, tāva neva suddho, na asuddhoti vā vattabbo, vattānusandhinā",
  "tika-vin01t22:4_6": "pana kāretabbo. Vuttañhetaṁ –",
  "tika-vin01t22:5": "“Paṭiññā lajjīsu katā, alajjīsu evaṁ na vijjati;",
  "tika-vin01t22:6": "Bahumpi alajjī bhāseyya, vattānusandhitena kāraye”ti. ;",
  "tika-vin01t22:7_0": "Yena vā sā saddheyyavacasā upāsikā vadeyya, tena so bhikkhu kāretabboti ettha “paṭijānamāno”ti",
  "tika-vin01t22:7_1": "avuttepi adhikārattā “paṭijānamānova tena so bhikkhu kāretabbo”ti vuttaṁ. Tathārūpāya",
  "tika-vin01t22:7_2": "upāsikāya vacanena aññathattābhāvato diṭṭhaṁ nāma tathāpi hoti, aññathāpi hotīti",
  "tika-vin01t22:7_3": "dassanena aññathattasambhavaṁ dasseti. Evaṁ mahiddhikā nāma…pe… vadāpethāti idaṁ",
  "tika-vin01t22:7_4": "“evaṁ mahiddhikāpi tumhe evarūpe āsaṅkanīye ṭhāne kasmā anupaparikkhitvā nisinnattha,",
  "tika-vin01t22:7_5": "tumhādisehi nāma antaraghare nisīdantehi upaparikkhitvā patirūpe ṭhāne nisīditabba”nti",
  "tika-vin01t22:7_6": "theraṁ ovadanto āha, na pana asaddahanto. Thero attano anupaparikkhitvā anisinnabhāvaṁ",
  "tika-vin01t22:7_7": "dassento “antaragharasseveso āvuso doso”ti āha. Evamakāsinti attano nigūhitabbampi",
  "tika-vin01t22:7_8": "guṇaṁ pakāsento evaṁ viya iddhipāṭihāriyaṁ akāsiṁ. Rakkheyyāsi manti “mā maṁ aññepi",
  "tika-vin01t22:7_9": "evaṁ jānantū”ti attano guṇaṁ ajānāpetukāmo vadati.",
  "tika-vin01t22:8_0": "446-451.Mātugāmassa methunaṁ dhammaṁ paṭisevantoti ettha “magge”ti pāṭhaseso daṭṭhabboti",
  "tika-vin01t22:8_1": "āha “mātugāmassa magge”ti. Raho nisajjassādassa asatipi methunarāgabhāve tappaṭibaddhakilesattā",
  "tika-vin01t22:8_2": "vuttaṁ “methunadhammasannissitakileso vuccatī”ti, teneva sannissitaggahaṇaṁ kataṁ.",
  "tika-vin01t22:8_3": "Taṁ sandhāya agatepi asuddhacittena gatattā “assāde uppanne pācittiya”nti vuttaṁ.",
  "tika-vin01t22:8_4": "Rahassādo uppajjati anāpattīti suddhacittena gantvā nisinnattā cittuppādamattenettha",
  "tika-vin01t22:8_5": "āpatti na hotīti vuttaṁ. Ayaṁ dhammo aniyatoti ettha tiṇṇaṁ āpattīnaṁ yaṁ āpattiṁ",
  "tika-vin01t22:8_6": "vā vatthuṁ vā paṭijānāti, tassa vasena kāretabbatāya aniyatoti ayamattho pākaṭoyevāti",
  "tika-vin01t22:8_7": "na vutto. Yaṁ āpattiṁ paṭijānāti, tassā vasenettha aṅgabhedo veditabbo.",
  "tika-vin01t22:9": "Paṭhamaaniyatasikkhāpadavaṇṇanā niṭṭhitā.",
  "tika-vin01t22:10": "2. Dutiyaaniyatasikkhāpadavaṇṇanā",
  "tika-vin01t22:11": "452. “Eko”ti vuttattā “nisajjaṁ kappetuṁ paṭikkhitta”nti iminā sambandho na ghaṭatīti āha “yaṁ eko…pe… sambandho veditabbo”ti. Etaṁ paccattavacananti “eko”ti idaṁ paccattavacanaṁ.",
  "tika-vin01t22:12_0": "453.Bahi parikkhittanti bahi pākārādinā parikkhittaṁ. Pariveṇaṅgaṇanti pariveṇamāḷakaṁ",
  "tika-vin01t22:12_1": "sandhāya vuttaṁ. Itthīpi purisopīti ettha paṭhame kasmā itthisatampi anāpattiṁ na",
  "tika-vin01t22:12_2": "karoti, idha ekāpi kasmā anāpattiṁ karotīti? Vuccate – paṭhamasikkhāpadaṁ “sakkā",
  "tika-vin01t22:12_3": "hoti methunaṁ dhammaṁ paṭisevitu”nti vuttattā methunadhammavasena āgataṁ, na ca methunassa",
  "tika-vin01t22:12_4": "mātugāmo dutiyo hoti. Itthiyo hi aññamaññissā vajjaṁ paṭicchādenti, teneva vesāliyaṁ",
  "tika-vin01t22:12_5": "mahāvane dvāraṁ vivaritvā nipanne bhikkhumhi sambahulā itthiyo yāvadatthaṁ katvā",
  "tika-vin01t22:12_6": "pakkamiṁsu, tasmā tattha “itthisatampi anāpattiṁ na karotī”ti vuttaṁ. Idaṁ pana sikkhāpadaṁ",
  "tika-vin01t22:12_7": "duṭṭhullavācāvasena āgataṁ “alañca kho hoti mātugāmaṁ duṭṭhullāhi vācāhi obhāsitu”nti",
  "tika-vin01t22:12_8": "vuttattā. Duṭṭhullavācañca sutvā mātugāmopi na paṭicchādeti. Teneva duṭṭhullavācāsikkhāpade",
  "tika-vin01t22:12_9": "yā tā itthiyo hirimanā, tā nikkhamitvā bhikkhū ujjhāpesuṁ, tasmā idha “itthīpi anāpattiṁ",
  "tika-vin01t22:12_10": "karotī”ti vuttaṁ. Idha appaṭicchannattā itthīpi anāpattiṁ karoti, tattha paṭicchannattā",
  "tika-vin01t22:12_11": "itthisatampi anāpattiṁ na karotīti ca vadanti.",
  "tika-vin01t22:13_0": "Kāyasaṁsaggavasena anandho vutto, duṭṭhullavācāvasena abadhiro. Antodvādasahatthe",
  "tika-vin01t22:13_1": "okāseti sotassa rahābhāvo vutto, etena “sotassa raho dvādasahatthena paricchinditabbo”ti",
  "tika-vin01t22:13_2": "dasseti. Tasmā dvādasahatthato bahi nisinno anāpattiṁ na karoti satipi cakkhussa",
  "tika-vin01t22:13_3": "rahābhāve sotassa rahasabbhāvato. Imasmiñhi sikkhāpade appaṭicchannattā sotassa rahoyeva",
  "tika-vin01t22:13_4": "adhippeto. Pāḷiyaṁ pana “cakkhussa raho”ti atthuddhāravasena vuttaṁ. Kenaci pana",
  "tika-vin01t22:13_5": "“dvepi rahā idha adhippetā”ti vuttaṁ, taṁ na gahetabbaṁ. Na hi appaṭicchanne okāse",
  "tika-vin01t22:13_6": "cakkhussa raho sambhavati dvādasahatthato bahi dassanavisaye dūratare nisinnassapi",
  "tika-vin01t22:13_7": "daṭṭhuṁ sakkuṇeyyabhāvato. Niddāyantopīti iminā “nipajjitvā niddāyantopi gahitoyevā”ti",
  "tika-vin01t22:13_8": "tīsupi gaṇṭhipadesu vuttaṁ. “Nipajjitvā niddāyantepi satipi cakkhussa rahe abadhirattā",
  "tika-vin01t22:13_9": "sotassa raho natthī”ti gaṇṭhipadakārānaṁ adhippāyo. Yathā pana nipajjitvā niddāyanto",
  "tika-vin01t22:13_10": "andho viya kiñci na passatīti cakkhussa raho sambhavati, tathā badhiro viya kiñci",
  "tika-vin01t22:13_11": "saddaṁ na suṇātīti sotassa rahopi sambhavatīti sakkā vattuṁ. Aṭṭhakathāyañca ṭhito",
  "tika-vin01t22:13_12": "vā nisinno vāti ettakameva vuttaṁ, paṭhamasikkhāpade viya “nipajjitvā niddāyantopi",
  "tika-vin01t22:13_13": "anāpattiṁ na karotī”ti idaṁ pana na vuttaṁ, tasmā vīmaṁsitvā yathā na virujjhati, tathā gahetabbaṁ.",
  "tika-vin01t22:14_0": "Sotassa rahasseva idhādhippetattā “badhiro pana cakkhumāpī”ti vuttaṁ. Andhassa appaṭicchannampi",
  "tika-vin01t22:14_1": "paṭicchannapakkhaṁ bhajatīti paṭhamasikkhāpadassa visayattā vuttaṁ “andho vā abadhiropi",
  "tika-vin01t22:14_2": "na karotī”ti. Yatheva hi tattha apihitakavāṭassa gabbhassa anto samīpepi ṭhito andho",
  "tika-vin01t22:14_3": "anāpattiṁ na karoti, evamayampīti daṭṭhabbaṁ. Ubhayatthāpīti dvīsupi aniyatesu. Yasmā",
  "tika-vin01t22:14_4": "dvīhi sikkhāpadehi udāyittheraṁ ārabbha visuṁ paññattā kāci āpatti nāma natthi, tasmā",
  "tika-vin01t22:14_5": "tassa tassa sikkhāpadassa ādikammike sandhāya ādikammikānaṁ anāpatti vuttā. Upanandattherādayo",
  "tika-vin01t22:14_6": "hi raho nisajjādīnaṁ ādikammikā. Bhagavatā pana paṭhamaṁ paññattasikkhāpadāniyeva",
  "tika-vin01t22:14_7": "gahetvā upanandavatthusmiṁ aniyatakkamo dassito. Yadi imehi sikkhāpadehi visuṁ paññattā",
  "tika-vin01t22:14_8": "āpatti nāma natthi, atha kasmā bhagavatā aniyatadvayaṁ paññattanti? Evarūpāyapi upāsikāya",
  "tika-vin01t22:14_9": "vuccamāno paṭijānamānoyeva āpattiyā kāretabbo, na appaṭijānamānoti dassentena bhagavatā",
  "tika-vin01t22:14_10": "yāya kāyaci āpattiyā yena kenaci codite paṭiññātakaraṇaṁyeva daḷhaṁ katvā vinayavinicchayalakkhaṇaṁ",
  "tika-vin01t22:14_11": "ṭhapitaṁ. Atha bhikkhunīnaṁ aniyataṁ kasmā na vuttanti? Idameva lakkhaṇaṁ sabbattha",
  "tika-vin01t22:14_12": "anugatanti na vuttaṁ.",
  "tika-vin01t22:15": "Dutiyaaniyatasikkhāpadavaṇṇanā niṭṭhitā.",
  "tika-vin01t22:16": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t22:17": "Aniyatavaṇṇanā niṭṭhitā."
}