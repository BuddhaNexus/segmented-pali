{
  "tika-vin01t22:0": "3. Aniyatakaṇḍaṁ",
  "tika-vin01t22:1": "1. Paṭhamaaniyatasikkhāpadavaṇṇanā",
  "tika-vin01t22:2_0": "443. Puttasaddena sāmaññaniddesato ekasesanayena vā puttīpi gahitāti āha ‘‘bahū dhītaro",
  "tika-vin01t22:2_1": "cā’’ti. Dānappadānesūti khuddakesu ceva mahantesu ca dānesu. Chaṇaṁ nāma attano gehe",
  "tika-vin01t22:2_2": "kattabbamaṅgalanti āha ‘‘āvāhavivāhamaṅgalādīsū’’ti. Ettha ādi-saddena phagguṇamāsādīsu",
  "tika-vin01t22:2_3": "uttaraphagguṇādiabhilakkhitadivasesu saparijanānaṁ manussānaṁ maṅgalakaraṇampi saṅgaṇhāti.",
  "tika-vin01t22:2_4": "Antarussavesūti mahussavassa antarantarā pavattitaussavesu. Āsāḷhīpavāraṇanakkhattādīsūti",
  "tika-vin01t22:2_5": "ettha nakkhattasaddo paccekaṁ yojetabbo. Tattha āsāḷhīnakkhattanti vassūpagamanapūjādivasaṁ",
  "tika-vin01t22:2_6": "sandhāya vuttaṁ, pavāraṇanakkhattanti pavāraṇapūjādivasaṁ sandhāya. Ādi-saddena yasmiṁ",
  "tika-vin01t22:2_7": "nakkhatte gāmanigamavāsino tayo satta vā divase nakkhattaghosanaṁ katvā yathāvibhavaṁ",
  "tika-vin01t22:2_8": "alaṅkatapaṭiyattā bhoge paribhuñjantā nakkhattakīḷaṁ kīḷanti, tampi saṅgaṇhāti. Imepi",
  "tika-vin01t22:2_9": "dārakāti attano dārake sandhāya vadanti. Tadanantaranti bhikkhūnaṁ bhojanānantaraṁ.",
  "tika-vin01t22:3_0": "444-445.Taṁ kammanti taṁ ajjhācārakammaṁ. Bhikkhu nisinneti ettha bhikkhūti bhummatthe",
  "tika-vin01t22:3_1": "paccattavacanaṁ, bhummavacanassa vā lopaṁ katvā niddesoti āha ‘‘bhikkhumhi nisinne’’ti.",
  "tika-vin01t22:3_2": "Pāḷiyaṁ ‘‘sotassa raho’’ti idaṁ atthuddhāravasena vuttaṁ, ‘‘paṭicchanne āsane’’ti",
  "tika-vin01t22:3_3": "pana vacanato ‘‘sakkā hoti methunaṁ dhammaṁ paṭisevitu’’nti ca vuttattā cakkhussa",
  "tika-vin01t22:3_4": "raho idhādhippetoti dassetuṁ ‘‘kiñcāpī’’tiādi vuttaṁ. Paricchedo veditabboti raho",
  "tika-vin01t22:3_5": "nisajjāpattiyā paricchedo vavatthānaṁ veditabbaṁ. Idāni cakkhussa raheneva āpattiṁ",
  "tika-vin01t22:3_6": "paricchinditvā dassento ‘‘sacepi hī’’tiādimāha. Pihitakavāṭassāti iminā paṭicchannabhāvato",
  "tika-vin01t22:3_7": "cakkhussa rahosabbhāvaṁ dasseti. Apihitakavāṭassāti iminā appaṭicchannabhāvaṁ dasseti.",
  "tika-vin01t22:3_8": "Appaṭicchanne ca dutiyasikkhāpade āgatanayena sotassa rahavasenapi paricchedo veditabboti",
  "tika-vin01t22:3_9": "āha ‘‘antodvādasahatthepi okāse’’ti . ‘‘Antodvādasahatthe’’ti hi idaṁ sotassa rahābhāvaṁ",
  "tika-vin01t22:3_10": "sandhāya vuttaṁ. Yadi hi cakkhusseva rahābhāvaṁ sandhāya vadeyya , ‘‘antodvādasahatthe’’ti",
  "tika-vin01t22:3_11": "na vadeyya appaṭicchanne tato dūratare nisinnepi cakkhussa rahāsambhavato. Yasmā",
  "tika-vin01t22:3_12": "nisīditvā niddāyanto kapimiddhapareto kañci kālaṁ cakkhūni ummīleti, kañci kālaṁ",
  "tika-vin01t22:3_13": "nimīleti, na ca mahāniddaṁ okkamati, tasmā ‘‘niddāyantopi anāpattiṁ karotī’’ti vuttaṁ.",
  "tika-vin01t22:3_14": "Nipajjitvā niddāyanto pana tādiso na hotīti āha ‘‘nipajjitvā niddāyanto na karotī’’ti,",
  "tika-vin01t22:3_15": "anāpattiṁ na karotīti attho.",
  "tika-vin01t22:4_0": "Paṭiladdhasotāpattiphalāti antimaparicchedato ariyasāvikaṁ dasseti. Paṭividdhacatusaccāti",
  "tika-vin01t22:4_1": "sotāpattimaggena paṭividdhacatusaccā. Tiṇṇaṁ dhammānaṁ aññatarena kāretabboti nisajjaṁ",
  "tika-vin01t22:4_2": "paṭijānamānassa tiṇṇaṁ dhammānaṁ aññatarasamāyogo hotiyevāti vuttaṁ. Pārājikena pana",
  "tika-vin01t22:4_3": "saṅghādisesena ca pācittiyena ca tenākārena nisajjaṁ paṭijānamānova kāretabbo. Na",
  "tika-vin01t22:4_4": "appaṭijānamānoti alajjīpi appaṭijānamāno āpattiyā na kāretabboti avisesena vuttaṁ.",
  "tika-vin01t22:4_5": "So hi yāva na paṭijānāti, tāva neva suddho, na asuddhoti vā vattabbo, vattānusandhinā",
  "tika-vin01t22:4_6": "pana kāretabbo. Vuttañhetaṁ –",
  "tika-vin01t22:5": "‘‘Paṭiññā lajjīsu katā, alajjīsu evaṁ na vijjati;",
  "tika-vin01t22:6": "Bahumpi alajjī bhāseyya, vattānusandhitena kāraye’’ti. (pari. 359);",
  "tika-vin01t22:7_0": "Yena vā sā saddheyyavacasā upāsikā vadeyya, tena so bhikkhu kāretabboti ettha ‘‘paṭijānamāno’’ti",
  "tika-vin01t22:7_1": "avuttepi adhikārattā ‘‘paṭijānamānova tena so bhikkhu kāretabbo’’ti vuttaṁ. Tathārūpāya",
  "tika-vin01t22:7_2": "upāsikāya vacanena aññathattābhāvato diṭṭhaṁ nāma tathāpi hoti, aññathāpi hotīti",
  "tika-vin01t22:7_3": "dassanena aññathattasambhavaṁ dasseti. Evaṁ mahiddhikā nāma…pe… vadāpethāti idaṁ",
  "tika-vin01t22:7_4": "‘‘evaṁ mahiddhikāpi tumhe evarūpe āsaṅkanīye ṭhāne kasmā anupaparikkhitvā nisinnattha,",
  "tika-vin01t22:7_5": "tumhādisehi nāma antaraghare nisīdantehi upaparikkhitvā patirūpe ṭhāne nisīditabba’’nti",
  "tika-vin01t22:7_6": "theraṁ ovadanto āha, na pana asaddahanto. Thero attano anupaparikkhitvā anisinnabhāvaṁ",
  "tika-vin01t22:7_7": "dassento ‘‘antaragharasseveso āvuso doso’’ti āha. Evamakāsinti attano nigūhitabbampi",
  "tika-vin01t22:7_8": "guṇaṁ pakāsento evaṁ viya iddhipāṭihāriyaṁ akāsiṁ. Rakkheyyāsi manti ‘‘mā maṁ aññepi",
  "tika-vin01t22:7_9": "evaṁ jānantū’’ti attano guṇaṁ ajānāpetukāmo vadati.",
  "tika-vin01t22:8_0": "446-451.Mātugāmassa methunaṁ dhammaṁ paṭisevantoti ettha ‘‘magge’’ti pāṭhaseso daṭṭhabboti",
  "tika-vin01t22:8_1": "āha ‘‘mātugāmassa magge’’ti. Raho nisajjassādassa asatipi methunarāgabhāve tappaṭibaddhakilesattā",
  "tika-vin01t22:8_2": "vuttaṁ ‘‘methunadhammasannissitakileso vuccatī’’ti, teneva sannissitaggahaṇaṁ kataṁ.",
  "tika-vin01t22:8_3": "Taṁ sandhāya agatepi asuddhacittena gatattā ‘‘assāde uppanne pācittiya’’nti vuttaṁ.",
  "tika-vin01t22:8_4": "Rahassādo uppajjati anāpattīti suddhacittena gantvā nisinnattā cittuppādamattenettha",
  "tika-vin01t22:8_5": "āpatti na hotīti vuttaṁ. Ayaṁ dhammo aniyatoti ettha tiṇṇaṁ āpattīnaṁ yaṁ āpattiṁ",
  "tika-vin01t22:8_6": "vā vatthuṁ vā paṭijānāti, tassa vasena kāretabbatāya aniyatoti ayamattho pākaṭoyevāti",
  "tika-vin01t22:8_7": "na vutto. Yaṁ āpattiṁ paṭijānāti, tassā vasenettha aṅgabhedo veditabbo.",
  "tika-vin01t22:9": "Paṭhamaaniyatasikkhāpadavaṇṇanā niṭṭhitā.",
  "tika-vin01t22:10": "2. Dutiyaaniyatasikkhāpadavaṇṇanā",
  "tika-vin01t22:11_0": "452. ‘‘Eko’’ti vuttattā ‘‘nisajjaṁ kappetuṁ paṭikkhitta’’nti iminā sambandho na ghaṭatīti",
  "tika-vin01t22:11_1": "āha ‘‘yaṁ eko…pe… sambandho veditabbo’’ti. Etaṁ paccattavacananti ‘‘eko’’ti idaṁ paccattavacanaṁ.",
  "tika-vin01t22:12_0": "453.Bahi parikkhittanti bahi pākārādinā parikkhittaṁ. Pariveṇaṅgaṇanti pariveṇamāḷakaṁ",
  "tika-vin01t22:12_1": "sandhāya vuttaṁ. Itthīpi purisopīti ettha paṭhame kasmā itthisatampi anāpattiṁ na",
  "tika-vin01t22:12_2": "karoti, idha ekāpi kasmā anāpattiṁ karotīti? Vuccate – paṭhamasikkhāpadaṁ ‘‘sakkā",
  "tika-vin01t22:12_3": "hoti methunaṁ dhammaṁ paṭisevitu’’nti vuttattā methunadhammavasena āgataṁ, na ca",
  "tika-vin01t22:12_4": "methunassa mātugāmo dutiyo hoti. Itthiyo hi aññamaññissā vajjaṁ paṭicchādenti, teneva",
  "tika-vin01t22:12_5": "vesāliyaṁ mahāvane dvāraṁ vivaritvā nipanne bhikkhumhi sambahulā itthiyo yāvadatthaṁ",
  "tika-vin01t22:12_6": "katvā pakkamiṁsu, tasmā tattha ‘‘itthisatampi anāpattiṁ na karotī’’ti vuttaṁ. Idaṁ",
  "tika-vin01t22:12_7": "pana sikkhāpadaṁ duṭṭhullavācāvasena āgataṁ ‘‘alañca kho hoti mātugāmaṁ duṭṭhullāhi",
  "tika-vin01t22:12_8": "vācāhi obhāsitu’’nti vuttattā. Duṭṭhullavācañca sutvā mātugāmopi na paṭicchādeti.",
  "tika-vin01t22:12_9": "Teneva duṭṭhullavācāsikkhāpade yā tā itthiyo hirimanā, tā nikkhamitvā bhikkhū ujjhāpesuṁ,",
  "tika-vin01t22:12_10": "tasmā idha ‘‘itthīpi anāpattiṁ karotī’’ti vuttaṁ. Idha appaṭicchannattā itthīpi anāpattiṁ",
  "tika-vin01t22:12_11": "karoti, tattha paṭicchannattā itthisatampi anāpattiṁ na karotīti ca vadanti.",
  "tika-vin01t22:13_0": "Kāyasaṁsaggavasena anandho vutto, duṭṭhullavācāvasena abadhiro. Antodvādasahatthe",
  "tika-vin01t22:13_1": "okāseti sotassa rahābhāvo vutto, etena ‘‘sotassa raho dvādasahatthena paricchinditabbo’’ti",
  "tika-vin01t22:13_2": "dasseti . Tasmā dvādasahatthato bahi nisinno anāpattiṁ na karoti satipi cakkhussa",
  "tika-vin01t22:13_3": "rahābhāve sotassa rahasabbhāvato. Imasmiñhi sikkhāpade appaṭicchannattā sotassa rahoyeva",
  "tika-vin01t22:13_4": "adhippeto. Pāḷiyaṁ pana ‘‘cakkhussa raho’’ti atthuddhāravasena vuttaṁ. Kenaci pana",
  "tika-vin01t22:13_5": "‘‘dvepi rahā idha adhippetā’’ti vuttaṁ, taṁ na gahetabbaṁ. Na hi appaṭicchanne okāse",
  "tika-vin01t22:13_6": "cakkhussa raho sambhavati dvādasahatthato bahi dassanavisaye dūratare nisinnassapi",
  "tika-vin01t22:13_7": "daṭṭhuṁ sakkuṇeyyabhāvato. Niddāyantopīti iminā ‘‘nipajjitvā niddāyantopi gahitoyevā’’ti",
  "tika-vin01t22:13_8": "tīsupi gaṇṭhipadesu vuttaṁ. ‘‘Nipajjitvā niddāyantepi satipi cakkhussa rahe abadhirattā",
  "tika-vin01t22:13_9": "sotassa raho natthī’’ti gaṇṭhipadakārānaṁ adhippāyo. Yathā pana nipajjitvā niddāyanto",
  "tika-vin01t22:13_10": "andho viya kiñci na passatīti cakkhussa raho sambhavati, tathā badhiro viya kiñci",
  "tika-vin01t22:13_11": "saddaṁ na suṇātīti sotassa rahopi sambhavatīti sakkā vattuṁ. Aṭṭhakathāyañca ṭhito",
  "tika-vin01t22:13_12": "vā nisinno vāti ettakameva vuttaṁ, paṭhamasikkhāpade viya ‘‘nipajjitvā niddāyantopi",
  "tika-vin01t22:13_13": "anāpattiṁ na karotī’’ti idaṁ pana na vuttaṁ, tasmā vīmaṁsitvā yathā na virujjhati, tathā gahetabbaṁ.",
  "tika-vin01t22:14_0": "Sotassa rahasseva idhādhippetattā ‘‘badhiro pana cakkhumāpī’’ti vuttaṁ. Andhassa",
  "tika-vin01t22:14_1": "appaṭicchannampi paṭicchannapakkhaṁ bhajatīti paṭhamasikkhāpadassa visayattā vuttaṁ",
  "tika-vin01t22:14_2": "‘‘andho vā abadhiropi na karotī’’ti. Yatheva hi tattha apihitakavāṭassa gabbhassa",
  "tika-vin01t22:14_3": "anto samīpepi ṭhito andho anāpattiṁ na karoti, evamayampīti daṭṭhabbaṁ. Ubhayatthāpīti",
  "tika-vin01t22:14_4": "dvīsupi aniyatesu. Yasmā dvīhi sikkhāpadehi udāyittheraṁ ārabbha visuṁ paññattā kāci",
  "tika-vin01t22:14_5": "āpatti nāma natthi, tasmā tassa tassa sikkhāpadassa ādikammike sandhāya ādikammikānaṁ",
  "tika-vin01t22:14_6": "anāpatti vuttā. Upanandattherādayo hi raho nisajjādīnaṁ ādikammikā. Bhagavatā pana",
  "tika-vin01t22:14_7": "paṭhamaṁ paññattasikkhāpadāniyeva gahetvā upanandavatthusmiṁ aniyatakkamo dassito.",
  "tika-vin01t22:14_8": "Yadi imehi sikkhāpadehi visuṁ paññattā āpatti nāma natthi, atha kasmā bhagavatā aniyatadvayaṁ",
  "tika-vin01t22:14_9": "paññattanti? Evarūpāyapi upāsikāya vuccamāno paṭijānamānoyeva āpattiyā kāretabbo,",
  "tika-vin01t22:14_10": "na appaṭijānamānoti dassentena bhagavatā yāya kāyaci āpattiyā yena kenaci codite",
  "tika-vin01t22:14_11": "paṭiññātakaraṇaṁyeva daḷhaṁ katvā vinayavinicchayalakkhaṇaṁ ṭhapitaṁ. Atha bhikkhunīnaṁ",
  "tika-vin01t22:14_12": "aniyataṁ kasmā na vuttanti? Idameva lakkhaṇaṁ sabbattha anugatanti na vuttaṁ.",
  "tika-vin01t22:15": "Dutiyaaniyatasikkhāpadavaṇṇanā niṭṭhitā.",
  "tika-vin01t22:16": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t22:17": "Aniyatavaṇṇanā niṭṭhitā."
}