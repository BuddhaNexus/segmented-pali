{
  "atk-s0517a16:0": "3. Abhisamayakathā",
  "atk-s0517a16:1": "Abhisamayakathāvaṇṇanā",
  "atk-s0517a16:2": "19.",
  "atk-s0517a16:3_0": "Idāni iddhikathānantaraṁ paramiddhibhūtaṁ abhisamayaṁ dassentena kathitāya abhisamayakathāya",
  "atk-s0517a16:3_1": "apubbatthānuvaṇṇanā. Tattha abhisamayoti saccānaṁ abhimukhena samāgamo, paṭivedhoti",
  "atk-s0517a16:3_2": "attho. Kenaabhisametīti kiṁ vuttaṁ hoti? ‘‘Evaṁ mahatthiyo kho, bhikkhave, dhammābhisamayo’’tiādīsu",
  "atk-s0517a16:3_3": "(saṁ. ni. 2.74) suttapadesu yo so abhisamayoti vutto, tasmiṁ abhisamaye vattamāne",
  "atk-s0517a16:3_4": "abhisametā puggalo kena dhammena saccāni abhisameti, abhimukho hutvā samāgacchati,",
  "atk-s0517a16:3_5": "paṭivijjhatīti vuttaṁ hotīti. Ayaṁ tāva codakassa pucchā. Cittena abhisametīti cittaṁ",
  "atk-s0517a16:3_6": "vinā abhisamayābhāvato tathā vissajjanaṁ. Hañcītiādi puna codanā. Hañci yadīti attho.",
  "atk-s0517a16:3_7": "‘‘Cittenā’’ti vuttattā tena hi aññāṇī abhisametīti āha. Na aññāṇī abhisametīti cittamatteneva",
  "atk-s0517a16:3_8": "abhisamayābhāvato paṭikkhepo. Ñāṇena abhisametīti paṭiññā. Puna hañcītiādi ‘‘ñāṇenā’’ti",
  "atk-s0517a16:3_9": "vuttattā aññāṇī acittakoti codanā. Na acittako abhisametīti acittakassa abhisamayābhāvato",
  "atk-s0517a16:3_10": "paṭikkhepo. Cittena cātiādi paṭiññā. Puna hañcītiādi sabbacittañāṇasādhāraṇavasena",
  "atk-s0517a16:3_11": "codanā. Sesacodanāvissajjanesupi eseva nayo.",
  "atk-s0517a16:4_0": "Parato pana kammassakatacittena ca ñāṇena cāti kammassakā sattāti evaṁ kammassakatāya",
  "atk-s0517a16:4_1": "pavattacittena ca ñāṇena ca. Saccānulomikacittena ca ñāṇena cāti saccapaṭivedhassa",
  "atk-s0517a16:4_2": "anukūlattā saccānulomikasaṅkhātena vipassanāsampayuttacittena ca vipassanāñāṇena",
  "atk-s0517a16:4_3": "ca. Kathanti yathā abhisamayo hoti, tathā kathetukamyatā pucchā. Uppādādhipateyyanti",
  "atk-s0517a16:4_4": "yasmā cittassa uppāde asati cetasikānaṁ uppādo natthi. Ārammaṇaggahaṇañhi cittaṁ",
  "atk-s0517a16:4_5": "tena saha uppajjamānā cetasikā kathaṁ ārammaṇe aggahite uppajjissanti. Abhidhammepi",
  "atk-s0517a16:4_6": "cittuppādeneva cetasikā vibhattā, tasmā maggañāṇassa uppāde adhipatibhūtaṁ cittanti",
  "atk-s0517a16:4_7": "attho. Ñāṇassāti maggañāṇassa. Hetu paccayo cāti janako ca upatthambhako ca. Taṁsampayuttanti",
  "atk-s0517a16:4_8": "tena ñāṇena sampayuttaṁ. Nirodhagocaranti nibbānārammaṇaṁ. Dassanādhipateyyanti sesānaṁ",
  "atk-s0517a16:4_9": "dassanakiccābhāvā nibbānadassane adhipatibhūtaṁ. Cittassāti maggasampayuttacittassa.",
  "atk-s0517a16:4_10": "Taṁsampayuttanti tena cittena sampayuttaṁ.",
  "atk-s0517a16:5": "20.",
  "atk-s0517a16:6_0": "Yasmā etampi pariyāyaṁ, na kevalaṁ cittañāṇehiyeva abhisamayo, atha kho sabbepi maggasampayuttacittacetasikā",
  "atk-s0517a16:6_1": "dhammā saccābhisamayakiccasādhanavasena abhisamayo nāma honti, tasmā tampi pariyāyaṁ",
  "atk-s0517a16:6_2": "dassetukāmo kiṁ nu ettakoyeva abhisamayoti pucchitvā na hīti taṁ vacanaṁ paṭikkhipitvā",
  "atk-s0517a16:6_3": "lokuttaramaggakkhaṇetiādimāha. Dassanābhisamayoti dassanabhūto abhisamayo. Esa nayo",
  "atk-s0517a16:6_4": "sesesupi. Saccāti saccañāṇāni. Maggañāṇameva nibbānānupassanaṭṭhena vipassanā. Vimokkhoti",
  "atk-s0517a16:6_5": "maggavimokkho. Vijjāti maggañāṇameva. Vimuttīti samucchedavimutti. Nibbānaṁ abhisamīyatīti",
  "atk-s0517a16:6_6": "abhisamayo, sesā abhisamenti etehīti abhisamayā.",
  "atk-s0517a16:7": "21.",
  "atk-s0517a16:8_0": "Puna maggaphalavasena abhisamayaṁ bhinditvā dassetuṁ kiṁ nūtiādimāha. Phalakkhaṇe",
  "atk-s0517a16:8_1": "panettha yasmā samucchedanaṭṭhena khaye ñāṇaṁ na labbhati, tasmā paṭippassaddhaṭṭhena",
  "atk-s0517a16:8_2": "anuppāde ñāṇanti vuttaṁ. Sesaṁ pana yathānurūpaṁ veditabbanti. Idāni yasmā kilesappahāne",
  "atk-s0517a16:8_3": "sati abhisamayo hoti, abhisamaye ca sati kilesappahānaṁ hoti, tasmā codanāpubbaṅgamaṁ",
  "atk-s0517a16:8_4": "kilesappahānaṁ dassetukāmo yvāyantiādimāha. Tattha yvāyanti yo ayaṁ maggaṭṭho ariyapuggalo.",
  "atk-s0517a16:8_5": "Evamādikāni panettha cattāri vacanāni codakassa pucchā. Puna atīte kilese pajahatīti",
  "atk-s0517a16:8_6": "idaṁ codanāya okāsadānatthaṁ vissajjanaṁ. Khīṇanti bhaṅgavasena khīṇaṁ. Niruddhanti",
  "atk-s0517a16:8_7": "santānavasena punappunaṁ anuppattiyā niruddhaṁ. Vigatanti vattamānakkhaṇato apagataṁ.",
  "atk-s0517a16:8_8": "Vigametīti apagamayati. Atthaṅgatanti abhāvaṁ gataṁ. Atthaṅgametīti abhāvaṁ gamayati.",
  "atk-s0517a16:8_9": "Tattha dosaṁ dassetvā na atīte kilese pajahatīti paṭikkhittaṁ. Anāgatacodanāya ajātanti",
  "atk-s0517a16:8_10": "jātiṁ appattaṁ. Anibbattanti sabhāvaṁ appattaṁ. Anuppannanti uppādato pabhuti uddhaṁ",
  "atk-s0517a16:8_11": "na paṭipannaṁ. Apātubhūtanti paccuppannabhāvena cittassa apātubhūtaṁ. Atītānāgate",
  "atk-s0517a16:8_12": "pajahato pahātabbānaṁ natthitāya aphalo vāyāmo āpajjatīti tadubhayampi paṭikkhittaṁ.",
  "atk-s0517a16:8_13": "Ratto rāgaṁ pajahatīti vattamānena rāgena ratto tameva rāgaṁ pajahati. Vattamānakilesesupi",
  "atk-s0517a16:8_14": "eseva nayo. Thāmagatoti thirasabhāvaṁ gato. Kaṇhasukkāti akusalā ca kusalā ca dhammā",
  "atk-s0517a16:8_15": "yuganaddhā samameva vattantīti āpajjatīti attho. Saṁkilesikāti evaṁ saṁkilesānaṁ",
  "atk-s0517a16:8_16": "sampayuttabhāve sati saṁkilese niyuttā maggabhāvanā hotīti āpajjatīti attho. Evaṁ",
  "atk-s0517a16:8_17": "paccuppanne pajahato vāyāmena saddhiṁ pahātabbānaṁ atthitāya saṁkilesikā ca maggabhāvanā",
  "atk-s0517a16:8_18": "hoti, vāyāmo ca aphalo hoti. Na hi paccuppannānaṁ kilesānaṁ cittavippayuttatā nāma atthīti.",
  "atk-s0517a16:9_0": "Na hīti catudhā vuttassa vacanassa paṭikkhepo. Atthīti paṭijānanaṁ. Yathā kathaṁ",
  "atk-s0517a16:9_1": "viyāti atthibhāvassa udāharaṇadassanatthaṁ pucchā. Yathā atthi, taṁ kena pakārena",
  "atk-s0517a16:9_2": "viya atthi, kiṁ viya atthīti attho. Seyyathāpīti yathā nāma. Taruṇarukkhoti phaladāyakabhāvadīpanatthaṁ",
  "atk-s0517a16:9_3": "taruṇaggahaṇaṁ. Ajātaphaloti phaladāyakattepi sati phalaggahaṇato purekālaggahaṇaṁ.",
  "atk-s0517a16:9_4": "Tamenanti taṁ rukkhaṁ. Enanti nipātamattaṁ, taṁ etanti vā attho. Mūlaṁ chindeyyāti",
  "atk-s0517a16:9_5": "mūlato chindeyya. Ajātaphalāti ajātāni phalāni. Evamevanti evaṁ evaṁ. Uppādo pavattaṁ",
  "atk-s0517a16:9_6": "nimittaṁ āyūhanāti catūhipi paccuppannakhandhasantānameva vuttaṁ. Yasmiñhi khandhasantāne",
  "atk-s0517a16:9_7": "yaṁ yaṁ maggañāṇaṁ uppajjati, tena tena maggañāṇena pahātabbānaṁ kilesānaṁ taṁ khandhasantānaṁ",
  "atk-s0517a16:9_8": "abījaṁ hoti, tassa abījabhūtattā tappaccayā te te kilesā anuppannā eva na uppajjanti.",
  "atk-s0517a16:9_9": "Ādīnavaṁ disvāti aniccādito ādīnavaṁ disvā. Anuppādotiādīhi catūhi nibbānameva vuttaṁ.",
  "atk-s0517a16:9_10": "Cittaṁ pakkhandatīti maggasampayuttaṁ cittaṁ pakkhandati. Hetunirodhā dukkhanirodhoti",
  "atk-s0517a16:9_11": "kilesānaṁ bījabhūtassa santānassa anuppādanirodhā anāgatakkhandhabhūtassa dukkhassa",
  "atk-s0517a16:9_12": "hetubhūtānaṁ kilesānaṁ anuppādanirodho hoti. Evaṁ dukkhassa hetubhūtakilesānaṁ anuppādanirodhā",
  "atk-s0517a16:9_13": "dukkhassa anuppādanirodho hoti. Evaṁ kilesappahānayuttisabbhāvato eva atthi maggabhāvanātiādimāha.",
  "atk-s0517a16:9_14": "Aṭṭhakathāyaṁ (visuddhi. 2.832) pana ‘‘etena kiṁ dīpitaṁ hoti? Bhūmiladdhānaṁ kilesānaṁ",
  "atk-s0517a16:9_15": "pahānaṁ dīpitaṁ hoti. Bhūmiladdhā pana kiṁ atītā anāgatā, udāhu paccuppannāti? Bhūmiladdhuppannāyeva",
  "atk-s0517a16:9_16": "nāmā’’ti vatvā kathitakilesappahānassa vitthārakathā sutamayañāṇakathāya maggasaccaniddesavaṇṇanāyaṁ",
  "atk-s0517a16:9_17": "vuttanayeneva veditabbā, idha pana maggañāṇena pahātabbā kilesāyeva adhippetāti.",
  "atk-s0517a16:10": "Abhisamayakathāvaṇṇanā niṭṭhitā."
}