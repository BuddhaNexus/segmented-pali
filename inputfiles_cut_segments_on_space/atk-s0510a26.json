{
  "atk-s0510a26:0": "28. Suvaṇṇabibbohanavaggo",
  "atk-s0510a26:1": "1-10. Suvaṇṇabibbohaniyattheraapadānādivaṇṇanā",
  "atk-s0510a26:2": "Aṭṭhavīsatime vagge paṭhamāpadānaṁ uttānameva.",
  "atk-s0510a26:3": "5. Dutiyāpadāne manomayena kāyenāti yathā cittavasena pavattakāyenāti attho.",
  "atk-s0510a26:4_0": "10. Tatiyāpadāne mahāsamuddaṁ nissāyāti mahāsāgarāsanne ṭhitassa pabbatassa antare",
  "atk-s0510a26:4_1": "pabbataleṇeti attho. Siddhattho bhagavā vivekakāmatāya vasati paṭivasatīti attho.",
  "atk-s0510a26:4_2": "Paccuggantvānakāsahanti ahaṁ tassa bhagavato paṭiuggantvā samīpaṁ gantvā vandanādipuññaṁ",
  "atk-s0510a26:4_3": "akāsinti attho. Caṅkoṭakamadāsahanti siddhatthassa bhagavato ahaṁ pupphabharitaṁ",
  "atk-s0510a26:4_4": "caṅkoṭakaṁ kadambaṁ adāsiṁ pūjesinti attho.",
  "atk-s0510a26:5": "14. Catutthāpadāne akakkasacittassāthāti apharusacittassa, atha-saddo padapūraṇe.",
  "atk-s0510a26:6_0": "19. Pañcamāpadāne udumbare vasantassāti udumbararukkhamūle rukkhacchāyāya vasantassa",
  "atk-s0510a26:6_1": "tissassa bhagavato. Niyate paṇṇasanthareti niyāmite paṭibaddhe paṇṇasanthare sākhābhaṅgāsane",
  "atk-s0510a26:6_2": "nisinnassa. Vutthokāso mayā dinnoti vivittokāse maṇḍapadvārādīhi pihitokāso mayā",
  "atk-s0510a26:6_3": "dinno sampāditoti attho.",
  "atk-s0510a26:7_0": "24. Chaṭṭhāpadāne potthadānaṁ mayā dinnanti potthavaṭṭiṁ potthachalliṁ tāḷetvā kataṁ",
  "atk-s0510a26:7_1": "sāṭakaṁ visamaṁ gophāsukena ghaṁsitvā nimmitaṁ suttaṁ gahetvā kantitvā tena suttena",
  "atk-s0510a26:7_2": "nisīdanatthāya vā bhūmattharaṇatthāya vā sāṭakaṁ vāyāpetvā taṁ sāṭakaṁ mayā ratanattayassa dinnanti attho.",
  "atk-s0510a26:8_0": "27. Sattamāpadāne candabhāgānadītīreti candabhāgāya nāma nadiyā tīrato, nissakke",
  "atk-s0510a26:8_1": "bhummavacanaṁ. Anusotanti sotassa anu heṭṭhāgaṅgaṁ vajāmi gacchāmi ahanti attho.",
  "atk-s0510a26:8_2": "Satta māluvapupphāni, citamāropayiṁ ahanti ahaṁ māluvapupphāni satta pattāni gahetvā",
  "atk-s0510a26:8_3": "citake vālukarāsimhi vālukāhi thūpaṁ katvā pūjesinti attho.",
  "atk-s0510a26:9_0": "31-32. Aṭṭhamāpadāne mahāsindhu sudassanāti sundaradassanasundarodakadhavalapulinopasobhitattā",
  "atk-s0510a26:9_1": "suṭṭhu manoharā mahāsindhu nāma vārinadī ahosi. Tattha tissaṁ sindhuvārinadiyaṁ sappabhāsaṁ",
  "atk-s0510a26:9_2": "pabhāya sahitaṁ sudassanaṁ sundararūpaṁ paramopasame yuttaṁ uttame upasame yuttaṁ",
  "atk-s0510a26:9_3": "samaṅgībhūtaṁ vītarāgaṁ ahaṁ addasanti attho. Disvāhaṁ vimhitāsayoti “evarūpaṁ bhayānakaṁ",
  "atk-s0510a26:9_4": "himavantaṁ kathaṁ sampatto”ti vimhitaajjhāsayo acchariyabbhutacittoti attho. Āluvaṁ",
  "atk-s0510a26:9_5": "tassa pādāsinti tassa arahato ahaṁ pasannamānaso āluvakandaṁ pādāsiṁ ādarena adāsinti attho.",
  "atk-s0510a26:10": "Navamadasamāpadānāni uttānānevāti.",
  "atk-s0510a26:11": "Aṭṭhavīsatimavaggavaṇṇanā samattā."
}