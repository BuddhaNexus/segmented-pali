{
  "atk-vin02a412:0": "Kathinabhedaṁ",
  "atk-vin02a412:1": "Kathinaatthatādivaṇṇanā",
  "atk-vin02a412:2": "403. Kathine – aṭṭha mātikāti khandhake vuttā pakkamanantikādikā aṭṭha. Palibodhānisaṁsāpi pubbe vuttā eva.",
  "atk-vin02a412:3_0": "404.Payogassāti cīvaradhovanādino sattavidhassa pubbakaraṇassatthāya yo udakāharaṇādiko",
  "atk-vin02a412:3_1": "payogo kayirati, tassa payogassa. Katame dhammā anantarapaccayena paccayoti anāgatavasena",
  "atk-vin02a412:3_2": "anantarā hutvā katame dhammā paccayā hontīti attho. Samanantarapaccayenāti suṭṭhu",
  "atk-vin02a412:3_3": "anantarapaccayena, anantarapaccayameva āsannataraṁ katvā pucchati. Nissayapaccayenāti",
  "atk-vin02a412:3_4": "uppajjamānassa payogassa nissayaṁ ādhārabhāvaṁ upagatā viya hutvā katame dhammā paccayā",
  "atk-vin02a412:3_5": "hontīti attho. Upanissayapaccayenāti upetena nissayapaccayena; nissayapaccayameva",
  "atk-vin02a412:3_6": "upagatataraṁ katvā pucchati. Purejātapaccayenāti iminā paṭhamaṁ uppannassa paccayabhāvaṁ",
  "atk-vin02a412:3_7": "pucchati. Pacchājātapaccayenāti iminā pacchā uppajjanakassa paccayabhāvaṁ pucchati.",
  "atk-vin02a412:3_8": "Sahajātapaccayenāti iminā apubbaṁ acarimaṁ uppajjamānānaṁ paccayabhāvaṁ pucchati.",
  "atk-vin02a412:3_9": "Pubbakaraṇassāti dhovanādino pubbakaraṇassa. Paccuddhārassāti purāṇasaṅghāṭiādīnaṁ",
  "atk-vin02a412:3_10": "paccuddharaṇassa. Adhiṭṭhānassāti kathinacīvarādhiṭṭhānassa. Atthārassāti kathinatthārassa.",
  "atk-vin02a412:3_11": "Mātikānañca palibodhānañcāti aṭṭhannaṁ mātikānaṁ dvinnañca palibodhānaṁ. Vatthussāti",
  "atk-vin02a412:3_12": "saṅghāṭiādino kathinavatthussa; sesaṁ vuttanayameva.",
  "atk-vin02a412:4_0": "Evaṁ yañca labbhati yañca na labbhati, sabbaṁ pucchitvā idāni yaṁ yassa labbhati,",
  "atk-vin02a412:4_1": "tadeva dassento pubbakaraṇaṁ payogassātiādinā nayena vissajjanamāha. Tassattho –",
  "atk-vin02a412:4_2": "yaṁ vuttaṁ “payogassa katame dhammā”tiādi, tattha vuccate, pubbakaraṇaṁ payogassa",
  "atk-vin02a412:4_3": "anantarapaccayena paccayo, samanantaranissayaupanissayapaccayena paccayo. Payogassa",
  "atk-vin02a412:4_4": "hi sattavidhampi pubbakaraṇaṁ yasmā tena payogena nipphādetabbassa pubbakaraṇassatthāya",
  "atk-vin02a412:4_5": "so payogo kayirati, tasmā imehi catūhi paccayehi paccayo hoti. Purejātapaccaye panesa",
  "atk-vin02a412:4_6": "uddiṭṭhadhammesu ekadhammampi na labhati, aññadatthu pubbakaraṇassa sayaṁ purejātapaccayo",
  "atk-vin02a412:4_7": "hoti, payoge sati pubbakaraṇassa nipphajjanato. Tena vuttaṁ – “payogo pubbakaraṇassa",
  "atk-vin02a412:4_8": "purejātapaccayena paccayo”ti. Pacchājātapaccayaṁ pana labhati, tena vuttaṁ – “pubbakaraṇaṁ",
  "atk-vin02a412:4_9": "payogassa pacchājātapaccayena paccayo”ti. Pacchā uppajjanakassa hi pubbakaraṇassa",
  "atk-vin02a412:4_10": "atthāya so payogo kayirati. Sahajātapaccayaṁ pana mātikāpalibodhānisaṁsasaṅkhāte",
  "atk-vin02a412:4_11": "pannarasa dhamme ṭhapetvā añño payogādīsu ekopi dhammo na labhati, te eva hi pannarasa",
  "atk-vin02a412:4_12": "dhammā saha kathinatthārena ekato nipphajjantīti aññamaññaṁ sahajātapaccayā honti.",
  "atk-vin02a412:4_13": "Tena vuttaṁ – “pannarasa dhammā sahajātapaccayena paccayo”ti. Etenupāyena sabbapadavissajjanāni veditabbāni.",
  "atk-vin02a412:5": "Pubbakaraṇanidānādivibhāgavaṇṇanā",
  "atk-vin02a412:6": "405.Pubbakaraṇaṁ kiṁnidānantiādipucchāvissajjanaṁ uttānameva.",
  "atk-vin02a412:7_0": "406-7. “Payogo kiṁnidāno”tiādīsu pucchādvayavissajjanesu hetunidāno paccayanidānoti",
  "atk-vin02a412:7_1": "ettha cha cīvarāni hetu ceva paccayo cāti veditabbāni. Pubbapayogādīnañhi sabbesaṁ",
  "atk-vin02a412:7_2": "tāniyeva hetu, tāni paccayo. Na hi chabbidhe cīvare asati payogo atthi, na pubbakaraṇādīni,",
  "atk-vin02a412:7_3": "tasmā “payogo hetunidāno”tiādi vuttaṁ.",
  "atk-vin02a412:8_0": "408. Saṅgahavāre – vacībhedenāti “imāya saṅghāṭiyā, iminā uttarāsaṅgena, iminā antaravāsakena",
  "atk-vin02a412:8_1": "kathinaṁ attharāmī”ti etena vacībhedena. Katimūlādipucchāvissajjane – kiriyā majjheti",
  "atk-vin02a412:8_2": "paccuddhāro ceva adhiṭṭhānañca.",
  "atk-vin02a412:9": "411.Vatthuvipannaṁ hotīti akappiyadussaṁ hoti. Kālavipannaṁ nāma ajja dāyakehi dinnaṁ sve saṅgho kathinatthārakassa deti. Karaṇavipannaṁ nāma tadaheva chinditvā akataṁ.",
  "atk-vin02a412:10": "Kathinādijānitabbavibhāgavaṇṇanā",
  "atk-vin02a412:11_0": "412. Kathinaṁ jānitabbantiādipucchāya vissajjane – tesaññeva dhammānanti yesu rūpādidhammesu",
  "atk-vin02a412:11_1": "sati kathinaṁ nāma hoti, tesaṁ samodhānaṁ missībhāvo. Nāmaṁ nāmakammantiādinā pana",
  "atk-vin02a412:11_2": "“kathina”nti idaṁ bahūsu dhammesu nāmamattaṁ, na paramatthato eko dhammo atthīti dasseti.",
  "atk-vin02a412:12_0": "Catuvīsatiyā ākārehīti “na ullikhitamattenā”tiādīhi pubbe vuttakāraṇehi. Sattarasahi",
  "atk-vin02a412:12_1": "ākārehīti “ahatena atthataṁ hoti kathina”ntiādīhi pubbe vuttakāraṇehi. Nimittakammādīsu",
  "atk-vin02a412:12_2": "yaṁ vattabbaṁ sabbaṁ kathinakkhandhakavaṇṇanāyaṁ vuttaṁ.",
  "atk-vin02a412:13_0": "416.Ekuppādā ekanirodhāti uppajjamānāpi ekato uppajjanti, nirujjhamānāpi ekato nirujjhanti.",
  "atk-vin02a412:13_1": "Ekuppādā nānānirodhāti uppajjamānā ekato uppajjanti, nirujjhamānā nānā nirujjhanti.",
  "atk-vin02a412:13_2": "Kiṁ vuttaṁ hoti ? Sabbepi atthārena saddhiṁ ekato uppajjanti, atthāre hi sati uddhāro",
  "atk-vin02a412:13_3": "nāma. Nirujjhamānā panettha purimā dve atthārena saddhiṁ ekato nirujjhanti, uddhārabhāvaṁ",
  "atk-vin02a412:13_4": "pāpuṇanti. Atthārassa hi nirodho etesañca uddhārabhāvo ekakkhaṇe hoti, itare nānā",
  "atk-vin02a412:13_5": "nirujjhanti. Tesu uddhārabhāvaṁ pattesupi atthāro tiṭṭhatiyeva. Sesaṁ sabbattha uttānamevāti.",
  "atk-vin02a412:14": "Samantapāsādikāya vinayasaṁvaṇṇanāya",
  "atk-vin02a412:15": "Kathinabhedavaṇṇanā niṭṭhitā.",
  "atk-vin02a412:16": "Paññattivaggavaṇṇanā niṭṭhitā."
}