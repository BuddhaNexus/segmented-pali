{
  "atk-s0510a28:0": "30. Citakapūjakavaggo",
  "atk-s0510a28:1": "1-10. Citakapūjakattheraapadānādivaṇṇanā",
  "atk-s0510a28:2_0": "1-2. Tiṁsatime vagge paṭhamāpadāne āhutiṁ yiṭṭhukāmohanti pūjāsakkāraṁ kāretukāmo",
  "atk-s0510a28:2_1": "ahaṁ. Nānāpupphaṁ samānayinti nānā anekavidhaṁ campakasalalādipupphaṁ saṁ suṭṭhu",
  "atk-s0510a28:2_2": "ānayiṁ, rāsiṁ akāsinti attho. Sikhino lokabandhunoti sakalalokattayabandhussa ñātakassa",
  "atk-s0510a28:2_3": "sikhissa bhagavato parinibbutassa citakaṁ āḷāhanacitakaṁ dārurāsiṁ jalantaṁ ādittaṁ",
  "atk-s0510a28:2_4": "disvā tañca mayā rāsīkataṁ pupphaṁ okiriṁ pūjesinti attho.",
  "atk-s0510a28:3_0": "6-7. Dutiyāpadāne ajinuttaravāsanoti ajinamigacammaṁ uttarāsaṅgaṁ katvā nivāsino",
  "atk-s0510a28:3_1": "acchādanoti attho. Abhiññā pañca nibbattāti iddhividhādayo pañca abhiññāyo pañca",
  "atk-s0510a28:3_2": "ñāṇāni nibbattā uppāditā nipphāditā. Candassa parimajjakoti candamaṇḍalassa samantato",
  "atk-s0510a28:3_3": "majjako, phuṭṭho ahosinti attho. Vipassiṁ lokapajjotanti sakalalokattaye padīpasadisaṁ",
  "atk-s0510a28:3_4": "vipassiṁ bhagavantaṁ mama santikaṁ abhigataṁ visesena sampattaṁ āgataṁ. Disvā pāricchattakapupphānīti",
  "atk-s0510a28:3_5": "devalokato pāricchattakapupphāni āharitvā vipassissa satthuno matthake chattākārena",
  "atk-s0510a28:3_6": "ahaṁ dhāresinti attho.",
  "atk-s0510a28:4_0": "11-13. Tatiyāpadāne putto mama pabbajitoti mayhaṁ putto saddhāya pabbajito. Kāsāyavasano",
  "atk-s0510a28:4_1": "tadāti tasmiṁ pabbajitakāle kāsāyanivattho, na bāhirakapabbajjāya pabbajitoti attho.",
  "atk-s0510a28:4_2": "Soca buddhattaṁ sampattoti so mayhaṁ putto catūsu buddhesu sāvakabuddhabhāvaṁ saṁ",
  "atk-s0510a28:4_3": "suṭṭhu patto, arahattaṁ pattoti attho. Nibbuto lokapūjitoti sakalalokehi katasakkāro",
  "atk-s0510a28:4_4": "khandhaparinibbānena parinibbutoti attho. Vicinanto sakaṁ puttanti ahaṁ tassa gatadesaṁ",
  "atk-s0510a28:4_5": "pucchitvā sakaṁ puttaṁ vicinanto pacchato agamaṁ, anugato asmīti attho. Nibbutassa",
  "atk-s0510a28:4_6": "mahantassāti mahantehi sīlakkhandhādīhi yuttattā mahantassa tassa mama puttassa arahato",
  "atk-s0510a28:4_7": "ādahanaṭṭhāne citakaṁ citakaṭṭhānaṁ ahaṁ agamāsinti attho. Paggayha añjaliṁ tatthāti",
  "atk-s0510a28:4_8": "tasmiṁ ādahanaṭṭhāne añjaliṁ dasaṅgulisamodhānaṁ paggahetvā sirasi katvā ahaṁ citakaṁ",
  "atk-s0510a28:4_9": "dahanadārurāsiṁ vanditvā paṇāmaṁ katvā setacchattañca paggayhāti na kevalameva vanditvā",
  "atk-s0510a28:4_10": "dhavalacchattañca paggayha ukkhipitvā ahaṁ āropesiṁ patiṭṭhapesinti attho.",
  "atk-s0510a28:5_0": "17-18. Catutthāpadāne anuggatamhi ādicceti sūriye anuggate anuṭṭhite paccūsakāleti",
  "atk-s0510a28:5_1": "attho. Pasādo vipulo ahūti rogapīḷitassa mayhaṁ cittappasādo vipulo atireko buddhānussaraṇena",
  "atk-s0510a28:5_2": "ahu ahosi. Mahesino buddhaseṭṭhassa lokamhi pātubhāvo pākaṭabhāvo ahosīti sambandho.",
  "atk-s0510a28:5_3": "Ghosamassosahaṁ tatthāti tasmiṁ pātubhāve sati “ahaṁ gilāno buddho uppanno”ti ghosaṁ",
  "atk-s0510a28:5_4": "assosiṁ. Na ca passāmi taṁ jinanti taṁ jitapañcamāraṁ sammāsambuddhaṁ na passāmi,",
  "atk-s0510a28:5_5": "bāḷhagilānattā gantvā passituṁ na sakkomīti attho. Maraṇañca anuppattoti maraṇāsannakālaṁ",
  "atk-s0510a28:5_6": "anuppatto, āsannamaraṇo hutvāti attho. Buddhasaññamanussarinti buddhotināmaṁ anussariṁ,",
  "atk-s0510a28:5_7": "buddhārammaṇaṁ manasi akāsinti attho.",
  "atk-s0510a28:6_0": "21-23. Pañcamāpadāne ārāmadvārā nikkhammāti ārāmadvārato saṅghassa nikkhamanadvāramaggehi",
  "atk-s0510a28:6_1": "attho. Gosīsaṁ santhataṁ mayāti tasmiṁ nikkhamanadvāramagge “bhagavato bhikkhusaṅghassa",
  "atk-s0510a28:6_2": "ca pādā mā kaddamaṁ akkamantū”ti akkamanatthāya gosīsaṭṭhiṁ mayā santharitanti attho.",
  "atk-s0510a28:6_3": "Anubhomi sakaṁ kammanti attano gosīsaattharaṇakammassa balena ājānīyā vātajavā sindhavā",
  "atk-s0510a28:6_4": "sīghavāhanādīni vipākaphalāni anubhomīti attho. Ahokāraṁ paramakāranti sukhette saṅghe",
  "atk-s0510a28:6_5": "mayā suṭṭhu kataṁ kāraṁ appakampi kiccaṁ mahapphaladānato paramakāraṁ uttamakiccaṁ",
  "atk-s0510a28:6_6": "aho vimhayanti attho. Yathā tiṇadosādivirahitesu khettesu vappitaṁ sālibījaṁ mahapphalaṁ",
  "atk-s0510a28:6_7": "deti, evameva rāgadosādidosarahite parisuddhakāyavacīsamācāre saṅghakhette gosīsaattharaṇakammaṁ",
  "atk-s0510a28:6_8": "mayā kataṁ, idaṁ mahapphalaṁ detīti vuttaṁ hoti. Na aññaṁ kalamagghatīti aññaṁ bāhirasāsane",
  "atk-s0510a28:6_9": "kataṁ kammaṁ saṅghe katassa kārassa pūjāsakkārassa kalaṁ soḷasiṁ kalaṁ koṭṭhāsaṁ",
  "atk-s0510a28:6_10": "na agghatīti sambandho.",
  "atk-s0510a28:7": "Chaṭṭhasattamaṭṭhamanavamadasamāpadānāni uttānānevāti.",
  "atk-s0510a28:8": "Tiṁsatimavaggavaṇṇanā samattā."
}