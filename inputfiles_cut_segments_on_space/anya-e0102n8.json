{
  "anya-e0102n8:0": "20. Maggāmaggañāṇadassanavisuddhiniddeso",
  "anya-e0102n8:1": "Sammasanañāṇakathā",
  "anya-e0102n8:2": "692. Ayaṁ maggo, ayaṁ na maggoti evaṁ maggañca amaggañca ñatvā ṭhitaṁ ñāṇaṁ pana maggāmaggañāṇadassanavisuddhi nāma.",
  "anya-e0102n8:3_0": "Taṁ sampādetukāmena kalāpasammasanasaṅkhātāya nayavipassanāya tāva yogo karaṇīyo.",
  "anya-e0102n8:3_1": "Kasmā? Āraddhavipassakassa obhāsādisambhave maggāmaggañāṇasambhavato. Āraddhavipassakassa",
  "anya-e0102n8:3_2": "hi obhāsādīsu sambhūtesu maggāmaggañāṇaṁ hoti, vipassanāya ca kalāpasammasanaṁ ādi.",
  "anya-e0102n8:3_3": "Tasmā etaṁ kaṅkhāvitaraṇānantaraṁ uddiṭṭhaṁ. Apica yasmā tīraṇapariññāya vattamānāya",
  "anya-e0102n8:3_4": "maggāmaggañāṇaṁ uppajjati, tīraṇapariññā ca ñātapariññānantarā, tasmāpi taṁ maggāmaggañāṇadassanavisuddhiṁ",
  "anya-e0102n8:3_5": "sampādetukāmena kalāpasammasane tāva yogo kātabbo.",
  "anya-e0102n8:4_0": "693. Tatrāyaṁ vinicchayo – tisso hi lokiyapariññā ñātapariññā tīraṇapariññā pahānapariññā",
  "anya-e0102n8:4_1": "ca. Yā sandhāya vuttaṁ “abhiññāpaññā ñātaṭṭhe ñāṇaṁ. Pariññāpaññā tīraṇaṭṭhe ñāṇaṁ.",
  "anya-e0102n8:4_2": "Pahānapaññā pariccāgaṭṭhe ñāṇa”nti. Tattha “ruppanalakkhaṇaṁ rūpaṁ, vedayitalakkhaṇā",
  "anya-e0102n8:4_3": "vedanā”ti evaṁ tesaṁ tesaṁ dhammānaṁ paccattalakkhaṇasallakkhaṇavasena pavattā paññā",
  "anya-e0102n8:4_4": "ñātapariññā nāma. “Rūpaṁ aniccaṁ, vedanā aniccā”tiādinā nayena tesaṁyeva dhammānaṁ",
  "anya-e0102n8:4_5": "sāmaññalakkhaṇaṁ āropetvā pavattā lakkhaṇārammaṇikavipassanā paññā tīraṇapariññā",
  "anya-e0102n8:4_6": "nāma. Tesuyeva pana dhammesu niccasaññādipajahanavasena pavattā lakkhaṇārammaṇikavipassanā",
  "anya-e0102n8:4_7": "paññā pahānapariññā nāma.",
  "anya-e0102n8:5_0": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi. Etasmiṁ",
  "anya-e0102n8:5_1": "hi antare dhammānaṁ paccattalakkhaṇapaṭivedhasseva ādhipaccaṁ hoti. Kalāpasammasanato",
  "anya-e0102n8:5_2": "pana paṭṭhāya yāva udayabbayānupassanā tīraṇapariññāya bhūmi. Etasmiṁ hi antare sāmaññalakkhaṇapaṭivedhasseva",
  "anya-e0102n8:5_3": "ādhipaccaṁ hoti. Bhaṅgānupassanaṁ ādiṁ katvā upari pahānapariññāya bhūmi. Tato paṭṭhāya",
  "anya-e0102n8:5_4": "hi aniccato anupassanto niccasaññaṁ pajahati, dukkhato anupassanto sukhasaññaṁ, anattato",
  "anya-e0102n8:5_5": "anupassanto attasaññaṁ, nibbindanto nandiṁ, virajjanto rāgaṁ, nirodhento samudayaṁ,",
  "anya-e0102n8:5_6": "paṭinissajjanto ādānaṁ pajahatīti evaṁ niccasaññādipahānasādhikānaṁ sattannaṁ anupassanānaṁ",
  "anya-e0102n8:5_7": "ādhipaccaṁ. Iti imāsu tīsu pariññāsu saṅkhāraparicchedassa ceva paccayapariggahassa",
  "anya-e0102n8:5_8": "ca sādhitattā iminā yoginā ñātapariññāva adhigatā hoti, itarā ca adhigantabbā. Tena",
  "anya-e0102n8:5_9": "vuttaṁ “yasmā tīraṇapariññāya vattamānāya maggāmaggañāṇaṁ uppajjati, tīraṇapariññā",
  "anya-e0102n8:5_10": "ca ñātapariññānantarā, tasmāpi taṁ maggāmaggañāṇadassanavisuddhiṁ sampādetukāmena",
  "anya-e0102n8:5_11": "kalāpasammasane tāva yogo kātabbo”ti.",
  "anya-e0102n8:6": "694. Tatrāyaṁ pāḷi –",
  "anya-e0102n8:7_0": "“Kathaṁ atītānāgatapaccuppannānaṁ dhammānaṁ saṅkhipitvā vavatthāne paññā sammasane",
  "anya-e0102n8:7_1": "ñāṇaṁ? Yaṁkiñci rūpaṁ atītānāgatapaccuppannaṁ ajjhattaṁ vā…pe… yaṁ dūre santike vā,",
  "anya-e0102n8:7_2": "sabbaṁ rūpaṁ aniccato vavatthapeti, ekaṁ sammasanaṁ. Dukkhato vavatthapeti, ekaṁ",
  "anya-e0102n8:7_3": "sammasanaṁ. Anattato vavatthapeti, ekaṁ sammasanaṁ. Yā kāci vedanā…pe… yaṁkiñci viññāṇaṁ…pe…",
  "anya-e0102n8:7_4": "anattato vavatthapeti, ekaṁ sammasanaṁ.",
  "anya-e0102n8:8": "“Cakkhuṁ…pe… jarāmaraṇaṁ atītānāgatapaccuppannaṁ aniccato vavatthapeti, ekaṁ sammasanaṁ. Dukkhato anattato vavatthapeti, ekaṁ sammasanaṁ.",
  "anya-e0102n8:9_0": "“Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti",
  "anya-e0102n8:9_1": "saṅkhipitvā vavatthāne paññā sammasane ñāṇaṁ. Vedanaṁ… viññāṇaṁ… cakkhuṁ…pe… jarāmaraṇaṁ…pe… sammasane ñāṇaṁ.",
  "anya-e0102n8:10_0": "“Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ",
  "anya-e0102n8:10_1": "vayadhammaṁ virāgadhammaṁ nirodhadhammanti saṅkhipitvā vavatthāne paññā sammasane",
  "anya-e0102n8:10_2": "ñāṇaṁ. Vedanaṁ… viññāṇaṁ… cakkhuṁ… jarāmaraṇaṁ atītānāgatapaccuppannaṁ aniccaṁ saṅkhataṁ…pe…",
  "anya-e0102n8:10_3": "nirodhadhammanti saṅkhipitvā vavatthāne paññā sammasane ñāṇaṁ.",
  "anya-e0102n8:11_0": "“Jātipaccayā jarāmaraṇaṁ, asati jātiyā natthi jarāmaraṇanti saṅkhipitvā vavatthāne",
  "anya-e0102n8:11_1": "paññā sammasane ñāṇaṁ. Atītampi addhānaṁ, anāgatampi addhānaṁ jātipaccayā jarāmaraṇaṁ,",
  "anya-e0102n8:11_2": "asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ. Bhavapaccayā",
  "anya-e0102n8:11_3": "jāti…pe… avijjāpaccayā saṅkhārā, asati avijjāya natthi saṅkhārāti saṅkhipitvā vavatthāne",
  "anya-e0102n8:11_4": "paññā sammasane ñāṇaṁ. Atītampi addhānaṁ, anāgatampi addhānaṁ avijjāpaccayā saṅkhārā,",
  "anya-e0102n8:11_5": "asati avijjāya natthi saṅkhārāti saṅkhipitvā vavatthāne paññā sammasane ñāṇaṁ.",
  "anya-e0102n8:12": "“Taṁ ñātaṭṭhena ñāṇaṁ. Pajānanaṭṭhena paññā. Tena vuccati atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇa”nti.",
  "anya-e0102n8:13_0": "Ettha ca cakkhuṁ…pe… jarāmaraṇanti iminā peyyālena dvārārammaṇehi saddhiṁ dvārappavattā",
  "anya-e0102n8:13_1": "dhammā, pañcakkhandhā, cha dvārāni, cha ārammaṇāni, cha viññāṇāni, cha phassā, cha",
  "anya-e0102n8:13_2": "vedanā, cha saññā, cha cetanā, cha taṇhā, cha vitakkā, cha vicārā, cha dhātuyo, dasa",
  "anya-e0102n8:13_3": "kasiṇāni, dvattiṁsakoṭṭhāsā, dvādasāyatanāni, aṭṭhārasa dhātuyo, bāvīsati indriyāni,",
  "anya-e0102n8:13_4": "tisso dhātuyo, nava bhavā, cattāri jhānāni, catasso appamaññā, catasso samāpattiyo,",
  "anya-e0102n8:13_5": "dvādasa paṭiccasamuppādaṅgānīti ime dhammarāsayo saṁkhittāti veditabbā.",
  "anya-e0102n8:14": "Vuttaṁ hetaṁ abhiññeyyaniddese –",
  "anya-e0102n8:15_0": "“Sabbaṁ, bhikkhave, abhiññeyyaṁ. Kiñca, bhikkhave, sabbaṁ abhiññeyyaṁ? Cakkhu, bhikkhave,",
  "anya-e0102n8:15_1": "abhiññeyyaṁ. Rūpā… cakkhuviññāṇaṁ… cakkhusamphasso… yampidaṁ cakkhusamphassapaccayā",
  "anya-e0102n8:15_2": "uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi abhiññeyyaṁ. Sotaṁ…pe…",
  "anya-e0102n8:15_3": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ",
  "anya-e0102n8:15_4": "vā, tampi abhiññeyyaṁ.",
  "anya-e0102n8:16": "“Rūpaṁ…pe… viññāṇaṁ… cakkhu…pe… mano… rūpā…pe… dhammā… cakkhuviññāṇaṁ…pe… manoviññāṇaṁ… cakkhusamphasso…pe… manosamphasso….",
  "anya-e0102n8:17_0": "“Cakkhusamphassajā vedanā…pe… manosamphassajā vedanā… rūpasaññā…pe… dhammasaññā…",
  "anya-e0102n8:17_1": "rūpasañcetanā…pe… dhammasañcetanā… rūpataṇhā…pe… dhammataṇhā… rūpavitakko…pe… dhammavitakko…",
  "anya-e0102n8:17_2": "rūpavicāro…pe… dhammavicāro….",
  "anya-e0102n8:18": "“Pathavīdhātu…pe… viññāṇadhātu… pathavīkasiṇaṁ…pe… viññāṇakasiṇaṁ… kesā…pe… muttaṁ… matthaluṅgaṁ….",
  "anya-e0102n8:19": "“Cakkhāyatanaṁ…pe… dhammāyatanaṁ… cakkhudhātu…pe… manodhātu… manoviññāṇadhātu… cakkhundriyaṁ…pe… aññātāvindriyaṁ….",
  "anya-e0102n8:20": "“Kāmadhātu… rūpadhātu… arūpadhātu… kāmabhavo… rūpabhavo… arūpabhavo… saññābhavo… asaññābhavo… nevasaññānāsaññābhavo… ekavokārabhavo… catuvokārabhavo… pañcavokārabhavo….",
  "anya-e0102n8:21_0": "“Paṭhamaṁ jhānaṁ…pe… catutthaṁ jhānaṁ… mettācetovimutti…pe… upekkhācetovimutti… ākāsānañcāyatanasamāpatti…pe…",
  "anya-e0102n8:21_1": "nevasaññānāsaññāyatanasamāpatti… avijjā abhiññeyyā…pe… jarāmaraṇaṁ abhiññeyya”nti.",
  "anya-e0102n8:22_0": "Taṁ tattha evaṁ vitthārena vuttattā idha sabbaṁ peyyālena saṁkhittaṁ. Evaṁ saṁkhitte",
  "anya-e0102n8:22_1": "panettha ye lokuttarā dhammā āgatā, te asammasanupagattā imasmiṁ adhikāre na gahetabbā.",
  "anya-e0102n8:22_2": "Yepi ca sammasanupagā, tesu ye yassa pākaṭā honti sukhena pariggahaṁ gacchanti, tesu",
  "anya-e0102n8:22_3": "tena sammasanaṁ ārabhitabbaṁ.",
  "anya-e0102n8:23_0": "695. Tatrāyaṁ khandhavasena ārabbhavidhānayojanā – yaṁkiñci rūpaṁ…pe… sabbaṁ rūpaṁ",
  "anya-e0102n8:23_1": "aniccato vavatthapeti, ekaṁ sammasanaṁ. Dukkhato anattato vavatthapeti, ekaṁ sammasananti.",
  "anya-e0102n8:23_2": "Ettāvatā ayaṁ bhikkhu “yaṁkiñci rūpa”nti evaṁ aniyamaniddiṭṭhaṁ sabbampi rūpaṁ atītattikena",
  "anya-e0102n8:23_3": "ceva catūhi ca ajjhattādidukehīti ekādasahi okāsehi paricchinditvā sabbaṁ rūpaṁ aniccato",
  "anya-e0102n8:23_4": "vavatthapeti, aniccanti sammasati.",
  "anya-e0102n8:24": "Kathaṁ ? Parato vuttanayena. Vuttañhetaṁ – “rūpaṁ atītānāgatapaccuppannaṁ aniccaṁ khayaṭṭhenā”ti.",
  "anya-e0102n8:25": "Tasmā esa yaṁ atītaṁ rūpaṁ, taṁ yasmā atīteyeva khīṇaṁ, nayimaṁ bhavaṁ sampattanti aniccaṁ khayaṭṭhena.",
  "anya-e0102n8:26": "Yaṁ anāgataṁ anantarabhave nibbattissati, tampi tattheva khīyissati, na tato paraṁ bhavaṁ gamissatīti aniccaṁ khayaṭṭhena.",
  "anya-e0102n8:27": "Yaṁ paccuppannaṁ rūpaṁ, tampi idheva khīyati, na ito gacchatīti aniccaṁ khayaṭṭhena.",
  "anya-e0102n8:28": "Yaṁ ajjhattaṁ, tampi ajjhattameva khīyati, na bahiddhābhāvaṁ gacchatīti aniccaṁ khayaṭṭhena.",
  "anya-e0102n8:29": "Yaṁ bahiddhā…pe… oḷārikaṁ…pe… sukhumaṁ…pe… hīnaṁ…pe… paṇītaṁ…pe… dūre…pe… santike, tampi tattheva khīyati, na dūrabhāvaṁ gacchatīti aniccaṁ khayaṭṭhenāti sammasati.",
  "anya-e0102n8:30": "Idaṁ sabbampi “aniccaṁ khayaṭṭhenā”ti etassa vasena ekaṁ sammasanaṁ. Bhedato pana ekādasavidhaṁ hoti.",
  "anya-e0102n8:31_0": "Sabbameva ca taṁ dukkhaṁ bhayaṭṭhena. Bhayaṭṭhenāti sappaṭibhayatāya. Yañhi aniccaṁ,",
  "anya-e0102n8:31_1": "taṁ bhayāvahaṁ hoti sīhopamasutte devānaṁ viya. Iti idampi “dukkhaṁ bhayaṭṭhenā”ti",
  "anya-e0102n8:31_2": "etassa vasena ekaṁ sammasanaṁ. Bhedato pana ekādasavidhaṁ hoti.",
  "anya-e0102n8:32_0": "Yathā ca dukkhaṁ, evaṁ sabbampi taṁ anattā asārakaṭṭhena. Asārakaṭṭhenāti “attā nivāsī",
  "anya-e0102n8:32_1": "kārako vedako sayaṁvasī”ti evaṁ parikappitassa attasārassa abhāvena. Yañhi aniccaṁ,",
  "anya-e0102n8:32_2": "dukkhaṁ, taṁ attanopi aniccataṁ vā udayabbayapīḷanaṁ vā vāretuṁ na sakkoti, kuto",
  "anya-e0102n8:32_3": "tassa kārakādibhāvo. Tenāha – “rūpañca hidaṁ, bhikkhave, attā abhavissa. Nayidaṁ",
  "anya-e0102n8:32_4": "rūpaṁ ābādhāya saṁvatteyyā”tiādi. Iti idampi “anattā asārakaṭṭhenā”ti etassa vasena",
  "anya-e0102n8:32_5": "ekaṁ sammasanaṁ. Bhedato pana ekādasavidhaṁ hoti. Esa nayo vedanādīsu.",
  "anya-e0102n8:33_0": "696. Yaṁ pana aniccaṁ, taṁ yasmā niyamato saṅkhatādibhedaṁ hoti. Tenassa pariyāyadassanatthaṁ,",
  "anya-e0102n8:33_1": "nānākārehi vā manasikārappavattidassanatthaṁ “rūpaṁ atītānāgatapaccuppannaṁ aniccaṁ",
  "anya-e0102n8:33_2": "saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhamma”nti",
  "anya-e0102n8:33_3": "puna pāḷi vuttā. Esa nayo vedanādīsūti.",
  "anya-e0102n8:34": "Cattārīsākāraanupassanākathā",
  "anya-e0102n8:35_0": "697. So tasseva pañcasu khandhesu aniccadukkhānattasammasanassa thirabhāvatthāya,",
  "anya-e0102n8:35_1": "yaṁ taṁ bhagavatā “katamehi cattārīsāya ākārehi anulomikaṁ khantiṁ paṭilabhati, katamehi",
  "anya-e0102n8:35_2": "cattārīsāya ākārehi sammattaniyāmaṁ okkamatī”ti etassa vibhaṅge –",
  "anya-e0102n8:36_0": "“Pañcakkhandhe aniccato, dukkhato, rogato, gaṇḍato, sallato, aghato, ābādhato, parato,",
  "anya-e0102n8:36_1": "palokato, ītito, upaddavato, bhayato, upasaggato, calato, pabhaṅguto, addhuvato,",
  "anya-e0102n8:36_2": "atāṇato, aleṇato, asaraṇato, rittato, tucchato, suññato, anattato, ādīnavato, vipariṇāmadhammato,",
  "anya-e0102n8:36_3": "asārakato, aghamūlato, vadhakato, vibhavato, sāsavato, saṅkhatato, mārāmisato, jātidhammato,",
  "anya-e0102n8:36_4": "jarādhammato, byādhidhammato, maraṇadhammato, sokadhammato, paridevadhammato, upāyāsadhammato,",
  "anya-e0102n8:36_5": "saṁkilesikadhammato”ti –",
  "anya-e0102n8:37": "Cattārīsāya ākārehi,",
  "anya-e0102n8:38": "“Pañcakkhandhe aniccato passanto anulomikaṁ khantiṁ paṭilabhati. Pañcannaṁ khandhānaṁ nirodho niccaṁ nibbānanti passanto sammattaniyāmaṁ okkamatī”tiādinā nayena,",
  "anya-e0102n8:39": "Anulomañāṇaṁ vibhajantena pabhedato aniccādisammasanaṁ vuttaṁ. Tassāpi vasena ime pañcakkhandhe sammasati.",
  "anya-e0102n8:40_0": "698. Kathaṁ ? So hi ekekaṁ khandhaṁ anaccantikatāya, ādiantavantatāya ca aniccato.",
  "anya-e0102n8:40_1": "Uppādavayapaṭipīḷanatāya, dukkhavatthutāya ca dukkhato. Paccayayāpanīyatāya, rogamūlatāya",
  "anya-e0102n8:40_2": "ca rogato. Dukkhatāsūlayogitāya, kilesāsucipaggharaṇatāya, uppādajarābhaṅgehi uddhumātaparipakkapabhinnatāya",
  "anya-e0102n8:40_3": "ca gaṇḍato. Pīḷājanakatāya, antotudanatāya, dunnīharaṇīyatāya ca sallato. Vigarahaṇīyatāya,",
  "anya-e0102n8:40_4": "avaḍḍhiāvahanatāya, aghavatthutāya ca aghato. Aseribhāvajanakatāya, ābādhapadaṭṭhānatāya",
  "anya-e0102n8:40_5": "ca ābādhato. Avasatāya, avidheyyatāya ca parato. Byādhijarāmaraṇehi palujjanatāya",
  "anya-e0102n8:40_6": "palokato. Anekabyasanāvahanatāya ītito. Aviditānaṁyeva vipulānaṁ anatthānaṁ āvahanato,",
  "anya-e0102n8:40_7": "sabbupaddavavatthutāya ca upaddavato. Sabbabhayānaṁ ākaratāya, dukkhavūpasamasaṅkhātassa",
  "anya-e0102n8:40_8": "paramassāsassa paṭipakkhabhūtatāya ca bhayato. Anekehi anatthehi anubaddhatāya, dosūpasaṭṭhatāya,",
  "anya-e0102n8:40_9": "upasaggo viya anadhivāsanārahatāya ca upasaggato. Byādhijarāmaraṇehi ceva lābhālābhādīhi",
  "anya-e0102n8:40_10": "ca lokadhammehi pacalitatāya calato. Upakkamena ceva sarasena ca pabhaṅgupagamanasīlatāya",
  "anya-e0102n8:40_11": "pabhaṅguto. Sabbāvatthanipātitāya, thirabhāvassa ca abhāvatāya addhuvato. Atāyanatāya",
  "anya-e0102n8:40_12": "ceva, alabbhaneyyakhematāya ca atāṇato. Allīyituṁ anarahatāya, allīnānampi ca leṇakiccākāritāya",
  "anya-e0102n8:40_13": "aleṇato. Nissitānaṁ bhayasārakattābhāvena asaraṇato. Yathāparikappitehi dhuvasubhasukhattabhāvehi",
  "anya-e0102n8:40_14": "rittatāya rittato. Rittatāyeva tucchato appakattā vā, appakampi hi loke tucchanti",
  "anya-e0102n8:40_15": "vuccati. Sāmi-nivāsi-kāraka-vedakādhiṭṭhāyakavirahitatāya suññato. Sayañca assāmikabhāvāditāya",
  "anya-e0102n8:40_16": "anattato. Pavattidukkhatāya, dukkhassa ca ādīnavatāya ādīnavato, atha vā ādīnaṁ vāti",
  "anya-e0102n8:40_17": "gacchati pavattatīti ādīnavo, kapaṇamanussassetaṁ adhivacanaṁ, khandhāpi ca kapaṇāyevāti",
  "anya-e0102n8:40_18": "ādīnavasadisatāya ādīnavato. Jarāya ceva maraṇena cāti dvedhā pariṇāmapakatitāya",
  "anya-e0102n8:40_19": "vipariṇāmadhammato. Dubbalatāya, pheggu viya sukhabhañjanīyatāya ca asārakato. Aghahetutāya",
  "anya-e0102n8:40_20": "aghamūlato. Mittamukhasapatto viya vissāsaghātitāya vadhakato. Vigatabhavatāya, vibhavasambhūtatāya",
  "anya-e0102n8:40_21": "ca vibhavato. Āsavapadaṭṭhānatāya sāsavato. Hetupaccayehi abhisaṅkhatatāya saṅkhatato.",
  "anya-e0102n8:40_22": "Maccumārakilesamārānaṁ āmisabhūtatāya mārāmisato. Jāti-jarā-byādhimaraṇapakatitāya",
  "anya-e0102n8:40_23": "jāti-jarā-byādhi-maraṇadhammato. Soka-parideva-upāyāsahetutāya soka-paridevaupāyāsadhammato.",
  "anya-e0102n8:40_24": "Taṇhādiṭṭhiduccaritasaṁkilesānaṁ visayadhammatāya saṁkilesikadhammatoti evaṁ pabhedato",
  "anya-e0102n8:40_25": "vuttassa aniccādisammasanassa vasena sammasati.",
  "anya-e0102n8:41_0": "Ettha hi aniccato, palokato, calato, pabhaṅguto, addhuvato, vipariṇāmadhammato, asārakato,",
  "anya-e0102n8:41_1": "vibhavato, saṅkhatato, maraṇadhammatoti ekekasmiṁ khandhe dasa dasa katvā paññāsa",
  "anya-e0102n8:41_2": "aniccānupassanāni. Parato, rittato, tucchato, suññato, anattatoti ekekasmiṁ khandhe",
  "anya-e0102n8:41_3": "pañca pañca katvā pañcavīsati anattānupassanāni. Sesāni dukkhato, rogatotiādīni ekekasmiṁ",
  "anya-e0102n8:41_4": "khandhe pañcavīsati pañcavīsati katvā pañcavīsatisataṁ dukkhānupassanānīti.",
  "anya-e0102n8:42_0": "Iccassa iminā dvisatabhedena aniccādisammasanena pañcakkhandhe sammasato taṁ nayavipassanāsaṅkhātaṁ",
  "anya-e0102n8:42_1": "aniccadukkhānattasammasanaṁ thiraṁ hoti. Idaṁ tāvettha pāḷinayānusārena sammasanārambhavidhānaṁ.",
  "anya-e0102n8:43": "Indriyatikkhakāraṇanavakakathā",
  "anya-e0102n8:44_0": "699. Yassa pana evaṁ nayavipassanāya yogaṁ karotopi nayavipassanā na sampajjati,",
  "anya-e0102n8:44_1": "tena “navahākārehi indriyāni tikkhāni bhavanti – uppannuppannānaṁ saṅkhārānaṁ khayameva",
  "anya-e0102n8:44_2": "passati, tattha ca sakkaccakiriyāya sampādeti, sātaccakiriyāya sampādeti, sappāyakiriyāya",
  "anya-e0102n8:44_3": "sampādeti, samādhissa ca nimittaggāhena, bojjhaṅgānañca anupavattanatāya, kāye ca",
  "anya-e0102n8:44_4": "jīvite ca anapekkhataṁ upaṭṭhāpeti, tattha ca abhibhuyya nekkhammena, antarā ca abyosānenā”ti",
  "anya-e0102n8:44_5": "evaṁ vuttānaṁ navannaṁ ākārānaṁ vasena indriyāni tikkhāni katvā pathavīkasiṇaniddese",
  "anya-e0102n8:44_6": "vuttanayena satta asappāyāni vajjetvā satta sappāyāni sevamānena kālena rūpaṁ sammasitabbaṁ,",
  "anya-e0102n8:44_7": "kālena arūpaṁ. Rūpaṁ sammasantena rūpassa nibbatti passitabbā.",
  "anya-e0102n8:45": "Rūpanibbattipassanākārakathā",
  "anya-e0102n8:46_0": "700. Seyyathidaṁ – idaṁ rūpaṁ nāma kammādivasena catūhi kāraṇehi nibbattati. Tattha",
  "anya-e0102n8:46_1": "sabbesaṁ sattānaṁ rūpaṁ nibbattamānaṁ paṭhamaṁ kammato nibbattati. Paṭisandhikkhaṇeyeva",
  "anya-e0102n8:46_2": "hi gabbhaseyyakānaṁ tāva tisantativasena vatthu-kāya-bhāvadasakasaṅkhātāni tiṁsa",
  "anya-e0102n8:46_3": "rūpāni nibbattanti, tāni ca kho paṭisandhicittassa uppādakkhaṇeyeva. Yathā ca uppādakkhaṇe,",
  "anya-e0102n8:46_4": "tathā ṭhitikkhaṇepi bhaṅgakkhaṇepi.",
  "anya-e0102n8:47_0": "Tattha rūpaṁ dandhanirodhaṁ garuparivatti, cittaṁ khippanirodhaṁ lahuparivatti. Tenāha",
  "anya-e0102n8:47_1": "– “nāhaṁ, bhikkhave, aññaṁ ekadhammampi samanupassāmi, yaṁ evaṁ lahuparivattaṁ yathayidaṁ,",
  "anya-e0102n8:47_2": "bhikkhave, citta”nti. Rūpe dharanteyeva hi soḷasavāre bhavaṅgacittaṁ uppajjitvā nirujjhati.",
  "anya-e0102n8:47_3": "Cittassa uppādakkhaṇopi ṭhitikkhaṇopi bhaṅgakkhaṇopi ekasadisā. Rūpassa pana uppādabhaṅgakkhaṇāyeva",
  "anya-e0102n8:47_4": "lahukā, tehi sadisā. Ṭhitikkhaṇo pana mahā, yāva soḷasa cittāni uppajjitvā nirujjhanti,",
  "anya-e0102n8:47_5": "tāva vattati. Paṭisandhicittassa uppādakkhaṇe uppannaṁ ṭhānappattaṁ purejātaṁ vatthuṁ",
  "anya-e0102n8:47_6": "nissāya dutiyaṁ bhavaṅgaṁ uppajjati. Tena saddhiṁ uppannaṁ ṭhānappattaṁ purejātaṁ",
  "anya-e0102n8:47_7": "vatthuṁ nissāya tatiyaṁ bhavaṅgaṁ uppajjati. Iminā nayena yāvatāyukaṁ cittappavatti",
  "anya-e0102n8:47_8": "veditabbā. Āsannamaraṇassa pana ekameva ṭhānappattaṁ purejātaṁ vatthuṁ nissāya soḷasa cittāni uppajjanti.",
  "anya-e0102n8:48_0": "Paṭisandhicittassa uppādakkhaṇe uppannaṁ rūpaṁ paṭisandhicittato uddhaṁ soḷasamena",
  "anya-e0102n8:48_1": "cittena saddhiṁ nirujjhati. Ṭhānakkhaṇe uppannaṁ sattarasamassa uppādakkhaṇena saddhiṁ",
  "anya-e0102n8:48_2": "nirujjhati. Bhaṅgakkhaṇe uppannaṁ sattarasamassa ṭhānakkhaṇaṁ patvā nirujjhati. Yāva",
  "anya-e0102n8:48_3": "pavatti nāma atthi, evameva pavattati. Opapātikānampi sattasantativasena sattati",
  "anya-e0102n8:48_4": "rūpāni evameva pavattanti.",
  "anya-e0102n8:49_0": "701. Tattha kammaṁ, kammasamuṭṭhānaṁ, kammapaccayaṁ, kammapaccayacittasamuṭṭhānaṁ,",
  "anya-e0102n8:49_1": "kammapaccayaāhārasamuṭṭhānaṁ, kammapaccayautusamuṭṭhānanti esa vibhāgo veditabbo.",
  "anya-e0102n8:49_2": "Tattha kammaṁ nāma kusalākusalacetanā. Kammasamuṭṭhānaṁ nāma vipākakkhandhā ca, cakkhudasakādi",
  "anya-e0102n8:49_3": "samasattatirūpañca. Kammapaccayaṁ nāma tadeva, kammaṁ hi kammasamuṭṭhānassa upatthambhakapaccayopi",
  "anya-e0102n8:49_4": "hoti. Kammapaccayacittasamuṭṭhānaṁ nāma vipākacittasamuṭṭhānaṁ rūpaṁ. Kammapaccayaāhārasamuṭṭhānaṁ",
  "anya-e0102n8:49_5": "nāma kammasamuṭṭhānarūpesu ṭhānappattā ojā aññaṁ ojaṭṭhamakaṁ samuṭṭhāpeti, tatrāpi",
  "anya-e0102n8:49_6": "ojā ṭhānaṁ patvā aññanti evaṁ catasso vā pañca vā pavattiyo ghaṭeti. Kammapaccayautusamuṭṭhānaṁ",
  "anya-e0102n8:49_7": "nāma kammajatejodhātu ṭhānappattā utusamuṭṭhānaṁ ojaṭṭhamakaṁ samuṭṭhāpeti, tatrāpi",
  "anya-e0102n8:49_8": "utu aññaṁ ojaṭṭhamakanti evaṁ catasso vā pañca vā pavattiyo ghaṭeti. Evaṁ tāva kammajarūpassa",
  "anya-e0102n8:49_9": "nibbatti passitabbā.",
  "anya-e0102n8:50": "702. Cittajesupi cittaṁ, cittasamuṭṭhānaṁ, cittapaccayaṁ, cittapaccayaāhārasamuṭṭhānaṁ, cittapaccayautusamuṭṭhānanti esa vibhāgo veditabbo. Tattha cittaṁ nāma ekūnanavuticittāni.",
  "anya-e0102n8:51": "Tesu dvattiṁsa cittāni, chabbīsekūnavīsati;",
  "anya-e0102n8:52": "Soḷasa rūpiriyāpathaviññattijanakā matā.",
  "anya-e0102n8:53_0": "Kāmāvacarato hi aṭṭha kusalāni, dvādasākusalāni, manodhātuvajjā dasa kiriyā, kusalakiriyato",
  "anya-e0102n8:53_1": "dve abhiññācittānīti dvattiṁsa cittāni rūpaṁ, iriyāpathaṁ, viññattiñca janenti. Vipākavajjāni",
  "anya-e0102n8:53_2": "sesadasarūpāvacarāni, aṭṭha arūpāvacarāni, aṭṭha lokuttaracittānīti chabbīsati cittāni",
  "anya-e0102n8:53_3": "rūpaṁ, iriyāpathañca janayanti, na viññattiṁ. Kāmāvacare dasa bhavaṅgacittāni, rūpāvacare",
  "anya-e0102n8:53_4": "pañca, tisso manodhātuyo, ekā vipākāhetukamanoviññāṇadhātusomanassasahagatāti ekūnavīsati",
  "anya-e0102n8:53_5": "cittāni rūpameva janayanti, na iriyāpathaṁ, na viññattiṁ. Dvepañcaviññāṇāni, sabbasattānaṁ",
  "anya-e0102n8:53_6": "paṭisandhicittaṁ, khīṇāsavānaṁ cuticittaṁ, cattāri āruppavipākānīti soḷasa cittāni",
  "anya-e0102n8:53_7": "neva rūpaṁ janayanti, na iriyāpathaṁ, na viññattiṁ. Yāni cettha rūpaṁ janenti, tāni",
  "anya-e0102n8:53_8": "na ṭhitikkhaṇe, bhaṅgakkhaṇe vā, tadā hi cittaṁ dubbalaṁ hoti. Uppādakkhaṇe pana",
  "anya-e0102n8:53_9": "balavaṁ, tasmā taṁ tadā purejātaṁ vatthuṁ nissāya rūpaṁ samuṭṭhāpeti.",
  "anya-e0102n8:54_0": "Cittasamuṭṭhānaṁ nāma tayo arūpino khandhā, “saddanavakaṁ, kāyaviññatti, vacīviññatti,",
  "anya-e0102n8:54_1": "ākāsadhātu, lahutā, mudutā, kammaññatā, upacayo, santatī”ti sattarasavidhaṁ rūpañca.",
  "anya-e0102n8:54_2": "Cittapaccayaṁ nāma “pacchājātā cittacetasikā dhammā purejātassa imassa kāyassā”ti",
  "anya-e0102n8:54_3": "evaṁ vuttaṁ catusamuṭṭhānarūpaṁ. Cittapaccayaāhārasamuṭṭhānaṁ nāma cittasamuṭṭhānarūpesu",
  "anya-e0102n8:54_4": "ṭhānappattā ojā aññaṁ ojaṭṭhamakaṁ samuṭṭhāpeti, evaṁ dve tisso pavattiyo ghaṭeti.",
  "anya-e0102n8:54_5": "Cittapaccayautusamuṭṭhānaṁ nāma cittasamuṭṭhāno utu ṭhānappatto aññaṁ ojaṭṭhamakaṁ",
  "anya-e0102n8:54_6": "samuṭṭhāpeti, evaṁ dve tisso pavattiyo ghaṭeti. Evaṁ cittajarūpassa nibbatti passitabbā.",
  "anya-e0102n8:55_0": "703. Āhārajesupi āhāro, āhārasamuṭṭhānaṁ, āhārapaccayaṁ, āhārapaccayaāhārasamuṭṭhānaṁ,",
  "anya-e0102n8:55_1": "āhārapaccayautusamuṭṭhānanti esa vibhāgo veditabbo. Tattha āhāro nāma kabaḷīkāro",
  "anya-e0102n8:55_2": "āhāro. Āhārasamuṭṭhānaṁ nāma upādiṇṇaṁ kammajarūpaṁ paccayaṁ labhitvā tattha patiṭṭhāya",
  "anya-e0102n8:55_3": "ṭhānappattāya ojāya samuṭṭhāpitaṁ ojaṭṭhamakaṁ, ākāsadhātu, lahutā, mudutā, kammaññatā,",
  "anya-e0102n8:55_4": "upacayo, santatīti cuddasavidhaṁ rūpaṁ. Āhārapaccayaṁ nāma “kabaḷīkāro āhāro imassa",
  "anya-e0102n8:55_5": "kāyassa āhārapaccayena paccayo”ti evaṁ vuttaṁ catusamuṭṭhānarūpaṁ. Āhārapaccayaāhārasamuṭṭhānaṁ",
  "anya-e0102n8:55_6": "nāma āhārasamuṭṭhānesu rūpesu ṭhānappattā ojā aññaṁ ojaṭṭhamakaṁ samuṭṭhāpeti, tatrāpi",
  "anya-e0102n8:55_7": "ojā aññanti evaṁ dasadvādasavāre pavattiṁ ghaṭeti. Ekadivasaṁ paribhuttāhāro sattāhampi",
  "anya-e0102n8:55_8": "upatthambheti. Dibbā pana ojā ekamāsaṁ dvemāsampi upatthambheti. Mātarā paribhuttāhāropi",
  "anya-e0102n8:55_9": "dārakassa sarīraṁ pharitvā rūpaṁ samuṭṭhāpeti. Sarīre makkhitāhāropi rūpaṁ samuṭṭhāpeti.",
  "anya-e0102n8:55_10": "Kammajāhāro upādiṇṇakāhāro nāma. Sopi ṭhānappatto rūpaṁ samuṭṭhāpeti, tatrāpi ojā",
  "anya-e0102n8:55_11": "aññaṁ samuṭṭhāpetīti evaṁ catasso vā pañca vā pavattiyo ghaṭeti. Āhārapaccayautusamuṭṭhānaṁ",
  "anya-e0102n8:55_12": "nāma āhārasamuṭṭhānā tejodhātu ṭhānappattā utusamuṭṭhānaṁ ojaṭṭhamakaṁ samuṭṭhāpeti.",
  "anya-e0102n8:55_13": "Tatrāyaṁ āhāro āhārasamuṭṭhānānaṁ janako hutvā paccayo hoti, sesānaṁ nissayāhāraatthiavigatavasenāti",
  "anya-e0102n8:55_14": "evaṁ āhārajarūpassa nibbatti passitabbā.",
  "anya-e0102n8:56_0": "704. Utujesupi utu, utusamuṭṭhānaṁ, utupaccayaṁ, utupaccayautusamuṭṭhānaṁ, utupaccayaāhārasamuṭṭhānanti",
  "anya-e0102n8:56_1": "esa vibhāgo veditabbo. Tattha utu nāma catusamuṭṭhānā tejodhātu, uṇhautu sītautūti",
  "anya-e0102n8:56_2": "evaṁ panesa duvidho hoti. Utusamuṭṭhānaṁ nāma catusamuṭṭhāno utu upādiṇṇakaṁ paccayaṁ",
  "anya-e0102n8:56_3": "labhitvā ṭhānappatto sarīre rūpaṁ samuṭṭhāpeti. Taṁ saddanavakaṁ, ākāsadhātu, lahutā,",
  "anya-e0102n8:56_4": "mudutā, kammaññatā, upacayo, santatīti pannarasavidhaṁ hoti. Utupaccayaṁ nāma utu",
  "anya-e0102n8:56_5": "catusamuṭṭhānikarūpānaṁ pavattiyā ca vināsassa ca paccayo hoti. Utupaccayautusamuṭṭhānaṁ",
  "anya-e0102n8:56_6": "nāma utusamuṭṭhānā tejodhātu ṭhānappattā aññaṁ ojaṭṭhamakaṁ samuṭṭhāpeti, tatrāpi",
  "anya-e0102n8:56_7": "utu aññanti evaṁ dīghampi addhānaṁ anupādiṇṇapakkhe ṭhatvāpi utusamuṭṭhānaṁ pavattatiyeva.",
  "anya-e0102n8:56_8": "Utupaccayaāhārasamuṭṭhānaṁ nāma utusamuṭṭhānā ṭhānappattā ojā aññaṁ ojaṭṭhamakaṁ",
  "anya-e0102n8:56_9": "samuṭṭhāpeti, tatrāpi ojā aññanti evaṁ dasadvādasavāre pavattiṁ ghaṭeti. Tatrāyaṁ",
  "anya-e0102n8:56_10": "utu utusamuṭṭhānānaṁ janako hutvā paccayo hoti, sesānaṁ nissayaatthiavigatavasenāti",
  "anya-e0102n8:56_11": "evaṁ utujarūpassa nibbatti passitabbā. Evañhi rūpassa nibbattiṁ passanto kālena rūpaṁ sammasati nāma.",
  "anya-e0102n8:57": "Arūpanibbattipassanākārakathā",
  "anya-e0102n8:58": "705. Yathā ca rūpaṁ sammasantena rūpassa, evaṁ arūpaṁ sammasantenapi arūpassa nibbatti passitabbā. Sā ca kho ekāsīti lokiyacittuppādavaseneva.",
  "anya-e0102n8:59_0": "Seyyathidaṁ – idañhi arūpaṁ nāma purimabhave āyūhitakammavasena paṭisandhiyaṁ tāva",
  "anya-e0102n8:59_1": "ekūnavīsaticittuppādappabhedaṁ nibbattati. Nibbattanākāro panassa paṭiccasamuppādaniddese",
  "anya-e0102n8:59_2": "vuttanayeneva veditabbo. Tadeva paṭisandhicittassa anantaracittato paṭṭhāya bhavaṅgavasena,",
  "anya-e0102n8:59_3": "āyupariyosāne cutivasena. Yaṁ tattha kāmāvacaraṁ, taṁ chasu dvāresu balavārammaṇe tadārammaṇavasena.",
  "anya-e0102n8:60_0": "Pavatte pana asambhinnattā cakkhussa āpāthagatattā rūpānaṁ ālokasannissitaṁ manasikārahetukaṁ",
  "anya-e0102n8:60_1": "cakkhuviññāṇaṁ nibbattati saddhiṁ sampayuttadhammehi. Cakkhupasādassa hi ṭhitikkhaṇe",
  "anya-e0102n8:60_2": "ṭhitippattameva rūpaṁ cakkhuṁ ghaṭṭeti. Tasmiṁ ghaṭṭite dvikkhattuṁ bhavaṅgaṁ uppajjitvā",
  "anya-e0102n8:60_3": "nirujjhati. Tato tasmiṁyeva ārammaṇe kiriyamanodhātu āvajjanakiccaṁ sādhayamānā uppajjati.",
  "anya-e0102n8:60_4": "Tadanantaraṁ tadeva rūpaṁ passamānaṁ kusalavipākaṁ akusalavipākaṁ vā cakkhuviññāṇaṁ.",
  "anya-e0102n8:60_5": "Tato tadeva rūpaṁ sampaṭicchamānā vipākamanodhātu. Tato tadeva rūpaṁ santīrayamānā",
  "anya-e0102n8:60_6": "vipākāhetukamanoviññāṇadhātu. Tato tadeva rūpaṁ vavatthāpayamānā kiriyāhetukamanoviññāṇadhātu",
  "anya-e0102n8:60_7": "upekkhāsahagatā. Tato paraṁ kāmāvacarakusalākusalakiriyacittesu ekaṁ vā upekkhāsahagatāhetukaṁ",
  "anya-e0102n8:60_8": "cittaṁ pañca satta vā javanāni. Tato kāmāvacarasattānaṁ ekādasasu tadārammaṇacittesu",
  "anya-e0102n8:60_9": "javanānurūpaṁ yaṁkiñci tadārammaṇanti. Esa nayo sesadvāresupi. Manodvāre pana mahaggatacittānipi",
  "anya-e0102n8:60_10": "uppajjantīti. Evaṁ chasu dvāresu arūpassa nibbatti passitabbā. Evañhi arūpassa nibbattiṁ",
  "anya-e0102n8:60_11": "passanto kālena arūpaṁ sammasati nāma.",
  "anya-e0102n8:61": "Evaṁ kālena rūpaṁ kālena arūpaṁ sammasitvāpi tilakkhaṇaṁ āropetvā anukkamena paṭipajjamāno eko paññābhāvanaṁ sampādeti.",
  "anya-e0102n8:62": "Rūpasattakasammasanakathā",
  "anya-e0102n8:63_0": "706. Aparo rūpasattakaarūpasattakavasena tilakkhaṇaṁ āropetvā saṅkhāre sammasati.",
  "anya-e0102n8:63_1": "Tattha ādānanikkhepanato, vayovuḍḍhatthaṅgamato, āhāramayato, utumayato, kammajato,",
  "anya-e0102n8:63_2": "cittasamuṭṭhānato, dhammatārūpatoti imehi ākārehi āropetvā sammasanto rūpasattakavasena",
  "anya-e0102n8:63_3": "āropetvā sammasati nāma. Tenāhu porāṇā –",
  "anya-e0102n8:64": "“Ādānanikkhepanato, vayovuḍḍhatthagāmito;",
  "anya-e0102n8:65": "Āhārato ca ututo, kammato cāpi cittato;",
  "anya-e0102n8:66": "Dhammatārūpato satta, vitthārena vipassatī”ti.",
  "anya-e0102n8:67_0": "Tattha ādānanti paṭisandhi. Nikkhepananti cuti. Iti yogāvacaro imehi ādānanikkhepehi",
  "anya-e0102n8:67_1": "ekaṁ vassasataṁ paricchinditvā saṅkhāresu tilakkhaṇaṁ āropeti. Kathaṁ? Etthantare",
  "anya-e0102n8:67_2": "sabbe saṅkhārā aniccā. Kasmā? Uppādavayavattito, vipariṇāmato, tāvakālikato, niccapaṭikkhepato",
  "anya-e0102n8:67_3": "ca. Yasmā pana uppannā saṅkhārā ṭhitiṁ pāpuṇanti, ṭhitiyaṁ jarāya kilamanti, jaraṁ",
  "anya-e0102n8:67_4": "patvā avassaṁ bhijjanti, tasmā abhiṇhasampaṭipīḷanato, dukkhamato dukkhavatthuto,",
  "anya-e0102n8:67_5": "sukhapaṭikkhepato ca dukkhā. Yasmā ca “uppannā saṅkhārā ṭhitiṁ mā pāpuṇantu, ṭhānappattā",
  "anya-e0102n8:67_6": "mā jīrantu, jarappattā mā bhijjantū”ti imesu tīsu ṭhānesu kassaci vasavattibhāvo",
  "anya-e0102n8:67_7": "natthi, suññā tena vasavattanākārena, tasmā suññato, assāmikato, avasavattito, attapaṭikkhepato ca anattāti.",
  "anya-e0102n8:68_0": "707. Evaṁ ādānanikkhepanavasena vassasataparicchinne rūpe tilakkhaṇaṁ āropetvā tato",
  "anya-e0102n8:68_1": "paraṁ vayovuḍḍhatthaṅgamato āropeti. Tattha vayovuḍḍhatthaṅgamo nāma vayavasena vuḍḍhassa",
  "anya-e0102n8:68_2": "vaḍḍhitassa rūpassa atthaṅgamo. Tassa vasena tilakkhaṇaṁ āropetīti attho.",
  "anya-e0102n8:69_0": "Kathaṁ? So tameva vassasataṁ paṭhamavayena majjhimavayena pacchimavayenāti tīhi vayehi",
  "anya-e0102n8:69_1": "paricchindati. Tattha ādito tettiṁsa vassāni paṭhamavayo nāma. Tato catuttiṁsa majjhimavayo",
  "anya-e0102n8:69_2": "nāma. Tato tettiṁsa pacchimavayo nāmāti. Iti imehi tīhi vayehi paricchinditvā, “paṭhamavaye",
  "anya-e0102n8:69_3": "pavattaṁ rūpaṁ majjhimavayaṁ appatvā tattheva nirujjhati, tasmā taṁ aniccaṁ. Yadaniccaṁ,",
  "anya-e0102n8:69_4": "taṁ dukkhaṁ. Yaṁ dukkhaṁ, tadanattā. Majjhimavaye pavattarūpampi pacchimavayaṁ appatvā",
  "anya-e0102n8:69_5": "tattheva nirujjhati, tasmā tampi aniccaṁ dukkhamanattā. Pacchimavaye tettiṁsa vassāni",
  "anya-e0102n8:69_6": "pavattarūpampi maraṇato paraṁ gamanasamatthaṁ nāma natthi, tasmā tampi aniccaṁ dukkhamanattā”ti",
  "anya-e0102n8:69_7": "tilakkhaṇaṁ āropeti.",
  "anya-e0102n8:70_0": "708. Evaṁ paṭhamavayādivasena vayovuḍḍhatthaṅgamato tilakkhaṇaṁ āropetvā puna “mandadasakaṁ,",
  "anya-e0102n8:70_1": "khiḍḍādasakaṁ, vaṇṇadasakaṁ, baladasakaṁ, paññādasakaṁ, hānidasakaṁ, pabbhāradasakaṁ,",
  "anya-e0102n8:70_2": "vaṅkadasakaṁ, momūhadasakaṁ, sayanadasaka”nti imesaṁ dasannaṁ dasakānaṁ vasena vayovuḍḍhatthaṅgamato",
  "anya-e0102n8:70_3": "tilakkhaṇaṁ āropeti.",
  "anya-e0102n8:71_0": "Tattha dasakesu tāva vassasatajīvino puggalassa paṭhamāni dasa vassāni mandadasakaṁ",
  "anya-e0102n8:71_1": "nāma, tadā hi so mando hoti capalo kumārako. Tato parāni dasa khiḍḍādasakaṁ nāma,",
  "anya-e0102n8:71_2": "tadā hi so khiḍḍāratibahulo hoti. Tato parāni dasa vaṇṇadasakaṁ nāma, tadā hissa",
  "anya-e0102n8:71_3": "vaṇṇāyatanaṁ vepullaṁ pāpuṇāti. Tato parāni dasa baladasakaṁ nāma, tadā hissa balañca",
  "anya-e0102n8:71_4": "thāmo ca vepullaṁ pāpuṇāti. Tato parāni dasa paññādasakaṁ nāma, tadā hissa paññā",
  "anya-e0102n8:71_5": "suppatiṭṭhitā hoti, pakatiyā kira dubbalapaññassāpi tasmiṁ kāle appamattakā paññā",
  "anya-e0102n8:71_6": "uppajjatiyeva. Tato parāni dasa hānidasakaṁ nāma, tadā hissa khiḍḍārativaṇṇabalapaññā",
  "anya-e0102n8:71_7": "parihāyanti. Tato parāni dasa pabbhāradasakaṁ nāma, tadā hissa attabhāvo purato pabbhāro",
  "anya-e0102n8:71_8": "hoti. Tato parāni dasa vaṅkadasakaṁ nāma, tadā hissa attabhāvo naṅgalakoṭi viya vaṅko",
  "anya-e0102n8:71_9": "hoti. Tato parāni dasa momūhadasakaṁ nāma. Tadā hi so momūho hoti, kataṁ kataṁ pamussati.",
  "anya-e0102n8:71_10": "Tato parāni dasa sayanadasakaṁ nāma, vassasatiko hi sayanabahulova hoti.",
  "anya-e0102n8:72_0": "Tatrāyaṁ yogī etesaṁ dasakānaṁ vasena vayovuḍḍhatthaṅgamato tilakkhaṇaṁ āropetuṁ",
  "anya-e0102n8:72_1": "iti paṭisañcikkhati – “paṭhamadasake pavattarūpaṁ dutiyadasakaṁ appatvā tattheva",
  "anya-e0102n8:72_2": "nirujjhati, tasmā taṁ aniccaṁ dukkhamanattā. Dutiyadasake…pe… navamadasake pavattarūpaṁ",
  "anya-e0102n8:72_3": "dasamadasakaṁ appatvā tattheva nirujjhati. Dasamadasake pavattarūpaṁ punabbhavaṁ",
  "anya-e0102n8:72_4": "appatvā idheva nirujjhati, tasmā tampi aniccaṁ dukkhamanattā”ti tilakkhaṇaṁ āropeti.",
  "anya-e0102n8:73_0": "709. Evaṁ dasakavasena vayovuḍḍhatthaṅgamato tilakkhaṇaṁ āropetvā puna tadeva vassasataṁ",
  "anya-e0102n8:73_1": "pañcapañcavassavasena vīsatikoṭṭhāse katvā vayovuḍḍhatthaṅgamato tilakkhaṇaṁ āropeti.",
  "anya-e0102n8:73_2": "Kathaṁ? So hi iti paṭisañcikkhati – “paṭhame vassapañcake pavattarūpaṁ dutiyaṁ vassapañcakaṁ",
  "anya-e0102n8:73_3": "appatvā tattheva nirujjhati, tasmā taṁ aniccaṁ dukkhamanattā. Dutiye vassapañcake",
  "anya-e0102n8:73_4": "pavattarūpaṁ tatiyaṁ…pe… ekūnavīsatime vassapañcake pavattarūpaṁ vīsatimaṁ vassapañcakaṁ",
  "anya-e0102n8:73_5": "appatvā tattheva nirujjhati. Vīsatime vassapañcake pavattarūpaṁ maraṇato paraṁ gamanasamatthaṁ",
  "anya-e0102n8:73_6": "nāma natthi, tasmā tampi aniccaṁ dukkhamanattā”ti.",
  "anya-e0102n8:74_0": "Evaṁ vīsatikoṭṭhāsavasena vayovuḍḍhatthaṅgamato tilakkhaṇaṁ āropetvā puna pañcavīsati",
  "anya-e0102n8:74_1": "koṭṭhāse katvā catunnaṁ catunnaṁ vassānaṁ vasena āropeti. Tato tettiṁsa koṭṭhāse",
  "anya-e0102n8:74_2": "katvā tiṇṇaṁ tiṇṇaṁ vassānaṁ vasena, paññāsa koṭṭhāse katvā dvinnaṁ dvinnaṁ vassānaṁ",
  "anya-e0102n8:74_3": "vasena, sataṁ koṭṭhāse katvā ekekavassavasena. Tato ekaṁ vassaṁ tayo koṭṭhāse katvā",
  "anya-e0102n8:74_4": "vassānahemantagimhesu tīsu utūsu ekekautuvasena tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:75_0": "Kathaṁ? “Vassāne catumāsaṁ pavattarūpaṁ hemantaṁ appatvā tattheva niruddhaṁ. Hemante",
  "anya-e0102n8:75_1": "pavattarūpaṁ gimhaṁ appatvā tattheva niruddhaṁ. Gimhe pavattarūpaṁ puna vassānaṁ",
  "anya-e0102n8:75_2": "appatvā tattheva niruddhaṁ, tasmā taṁ aniccaṁ dukkhamanattā”ti. Evaṁ āropetvā puna",
  "anya-e0102n8:75_3": "ekaṁ vassaṁ cha koṭṭhāse katvā – “vassāne dvemāsaṁ pavattarūpaṁ saradaṁ appatvā tattheva",
  "anya-e0102n8:75_4": "niruddhaṁ. Sarade pavattarūpaṁ hemantaṁ. Hemante pavattarūpaṁ sisiraṁ. Sisire pavattarūpaṁ",
  "anya-e0102n8:75_5": "vasantaṁ. Vasante pavattarūpaṁ gimhaṁ. Gimhe pavattarūpaṁ puna vassānaṁ appatvā tattheva",
  "anya-e0102n8:75_6": "niruddhaṁ, tasmā aniccaṁ dukkhamanattā”ti evaṁ tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:76_0": "Evaṁ āropetvā tato kāḷajuṇhavasena – “kāḷe pavattarūpaṁ juṇhaṁ appatvā. Juṇhe pavattarūpaṁ",
  "anya-e0102n8:76_1": "kāḷaṁ appatvā tattheva niruddhaṁ, tasmā aniccaṁ dukkhamanattā”ti tilakkhaṇaṁ āropeti.",
  "anya-e0102n8:76_2": "Tato rattindivavasena – “rattiṁ pavattarūpaṁ divasaṁ appatvā tattheva niruddhaṁ.",
  "anya-e0102n8:76_3": "Divasaṁ pavattarūpampi rattiṁ appatvā tattheva niruddhaṁ, tasmā aniccaṁ dukkhamanattā”ti",
  "anya-e0102n8:76_4": "tilakkhaṇaṁ āropeti. Tato tadeva rattindivaṁ pubbaṇhādivasena cha koṭṭhāse katvā",
  "anya-e0102n8:76_5": "– “pubbaṇhe pavattarūpaṁ majjhanhaṁ appatvā. Majjhanhe pavattarūpaṁ sāyanhaṁ. Sāyanhe",
  "anya-e0102n8:76_6": "pavattarūpaṁ paṭhamayāmaṁ. Paṭhamayāme pavattarūpaṁ majjhimayāmaṁ. Majjhimayāme pavattarūpaṁ",
  "anya-e0102n8:76_7": "pacchimayāmaṁ appatvā tattheva niruddhaṁ. Pacchimayāme pavattarūpaṁ puna pubbaṇhaṁ",
  "anya-e0102n8:76_8": "appatvā tattheva niruddhaṁ, tasmā aniccaṁ dukkhamanattā”ti tilakkhaṇaṁ āropeti.",
  "anya-e0102n8:77_0": "710. Evaṁ āropetvā puna tasmiṁyeva rūpe abhikkamapaṭikkamaālokanavilokanasamiñjanapasāraṇavasena",
  "anya-e0102n8:77_1": "– “abhikkame pavattarūpaṁ paṭikkamaṁ appatvā tattheva nirujjhati. Paṭikkame pavattarūpaṁ",
  "anya-e0102n8:77_2": "ālokanaṁ. Ālokane pavattarūpaṁ vilokanaṁ. Vilokane pavattarūpaṁ samiñjanaṁ. Samiñjane",
  "anya-e0102n8:77_3": "pavattarūpaṁ pasāraṇaṁ appatvā tattheva nirujjhati. Tasmā aniccaṁ dukkhamanattā”ti",
  "anya-e0102n8:77_4": "tilakkhaṇaṁ āropeti.",
  "anya-e0102n8:78": "Tato ekapadavāraṁ uddharaṇa atiharaṇavītiharaṇavossajjanasannikkhepanasannirumbhanavasena cha koṭṭhāse karoti.",
  "anya-e0102n8:79_0": "Tattha uddharaṇaṁ nāma pādassa bhūmito ukkhipanaṁ. Atiharaṇaṁ nāma purato haraṇaṁ.",
  "anya-e0102n8:79_1": "Vītiharaṇaṁ nāma khāṇukaṇṭakadīghajātiādīsu kiñcideva disvā ito cito ca pādasañcāraṇaṁ.",
  "anya-e0102n8:79_2": "Vossajjanaṁ nāma pādassa heṭṭhā oropanaṁ. Sannikkhepanaṁ nāma pathavītale ṭhapanaṁ.",
  "anya-e0102n8:79_3": "Sannirumbhanaṁ nāma puna pāduddharaṇakāle pādassa pathaviyā saddhiṁ abhinippīḷanaṁ.",
  "anya-e0102n8:79_4": "Tattha uddharaṇe pathavīdhātu āpodhātūti dve dhātuyo omattā honti mandā, itarā dve",
  "anya-e0102n8:79_5": "adhimattā honti balavatiyo. Tathā atiharaṇavītiharaṇesu. Vossajjane tejodhātu vāyodhātūti",
  "anya-e0102n8:79_6": "dve dhātuyo omattā honti mandā, itarā dve adhimattā honti balavatiyo. Tathā sannikkhepanasannirumbhanesu.",
  "anya-e0102n8:79_7": "Evaṁ cha koṭṭhāse katvā tesaṁ vasena tasmiṁ vayovuḍḍhatthaṅgamarūpe tilakkhaṇaṁ āropeti.",
  "anya-e0102n8:80_0": "Kathaṁ? So iti paṭisañcikkhati – “yā uddharaṇe pavattā dhātuyo, yāni ca tadupādāyarūpāni,",
  "anya-e0102n8:80_1": "sabbe te dhammā atiharaṇaṁ appatvā ettheva nirujjhanti, tasmā aniccā dukkhā anattā.",
  "anya-e0102n8:80_2": "Tathā atiharaṇe pavattā vītiharaṇaṁ. Vītiharaṇe pavattā vossajjanaṁ. Vossajjane pavattā",
  "anya-e0102n8:80_3": "sannikkhepanaṁ. Sannikkhepane pavattā sannirumbhanaṁ appatvā ettheva nirujjhanti.",
  "anya-e0102n8:80_4": "Iti tattha tattha uppannā itaraṁ itaraṁ koṭṭhāsaṁ appatvā tattha tattheva pabbaṁ",
  "anya-e0102n8:80_5": "pabbaṁ sandhi sandhi odhi odhi hutvā tattakapāle pakkhittatilā viya taṭataṭāyantā",
  "anya-e0102n8:80_6": "saṅkhārā bhijjanti. Tasmā aniccā dukkhā anattā”ti. Tassevaṁ pabbapabbagate saṅkhāre",
  "anya-e0102n8:80_7": "vipassato rūpasammasanaṁ sukhumaṁ hoti.",
  "anya-e0102n8:81_0": "711. Sukhumatte ca panassa idaṁ opammaṁ. Eko kira dārutiṇukkādīsu kataparicayo adiṭṭhapubbapadīpo",
  "anya-e0102n8:81_1": "paccantavāsiko nagaramāgamma antarāpaṇe jalamānaṁ padīpaṁ disvā ekaṁ purisaṁ pucchi",
  "anya-e0102n8:81_2": "ambho “kiṁ nāmetaṁ evaṁ manāpa”nti? Tamenaṁ so āha “kimettha manāpaṁ, padīpo nāmesa",
  "anya-e0102n8:81_3": "telakkhayena vaṭṭikkhayena ca gatamaggopissa na paññāyissatī”ti. Tamañño evamāha",
  "anya-e0102n8:81_4": "“idaṁ oḷārikaṁ, imissā hi vaṭṭiyā anupubbena ḍayhamānāya tatiyabhāge tatiyabhāge",
  "anya-e0102n8:81_5": "jālā itarītaraṁ padesaṁ appatvāva nirujjhissatī”ti. Tamañño evamāha “idampi oḷārikaṁ,",
  "anya-e0102n8:81_6": "imissā hi aṅgulaṅgulantare aḍḍhaṅgulaḍḍhaṅgulantare tantumhi tantumhi aṁsumhi aṁsumhi",
  "anya-e0102n8:81_7": "jālā itarītaraṁ aṁsuṁ appatvāva nirujjhissati. Aṁsuṁ pana muñcitvā na sakkā jālaṁ paññāpetu”nti.",
  "anya-e0102n8:82_0": "Tattha “telakkhayena vaṭṭikkhayena ca padīpassa gatamaggopi na paññāyissatī”ti purisassa",
  "anya-e0102n8:82_1": "ñāṇaṁ viya yogino ādānanikkhepanato vassasatena paricchinnarūpe tilakkhaṇāropanaṁ.",
  "anya-e0102n8:82_2": "“Vaṭṭiyā tatiyabhāge tatiyabhāge jālā itarītaraṁ padesaṁ appatvāva nirujjhissatī”ti",
  "anya-e0102n8:82_3": "purisassa ñāṇaṁ viya yogino vassasatassa tatiyakoṭṭhāsaparicchinne vayovuḍḍhatthaṅgamarūpe",
  "anya-e0102n8:82_4": "tilakkhaṇāropanaṁ. “Aṅgulaṅgulantare jālā itarītaraṁ appatvāva nirujjhissatī”ti purisassa",
  "anya-e0102n8:82_5": "ñāṇaṁ viya yogino dasavassa pañcavassa catuvassa tivassa dvivassa ekavassa paricchinne",
  "anya-e0102n8:82_6": "rūpe tilakkhaṇāropanaṁ. “Aḍḍhaṅgulaḍḍhaṅgulantare jālā itarītaraṁ appatvāva nirujjhissatī”ti",
  "anya-e0102n8:82_7": "purisassa ñāṇaṁ viya yogino ekekautuvasena ekaṁ vassaṁ tidhā, chadhā ca vibhajitvā",
  "anya-e0102n8:82_8": "catumāsa-dvimāsaparicchinne rūpe tilakkhaṇāropanaṁ. “Tantumhi tantumhi jālā itarītaraṁ",
  "anya-e0102n8:82_9": "appatvāva nirujjhissatī”ti purisassa ñāṇaṁ viya yogino kāḷajuṇhavasena, rattindivavasena,",
  "anya-e0102n8:82_10": "ekarattindivaṁ cha koṭṭhāse katvā pubbaṇhādivasena ca paricchinne rūpe tilakkhaṇāropanaṁ.",
  "anya-e0102n8:82_11": "“Aṁsumhi aṁsumhi jālā itarītaraṁ appatvāva nirujjhissatī”ti purisassa ñāṇaṁ viya",
  "anya-e0102n8:82_12": "yogino abhikkamādivasena ceva uddharaṇādīsu ca ekekakoṭṭhāsavasena paricchinne rūpe",
  "anya-e0102n8:82_13": "tilakkhaṇāropananti.",
  "anya-e0102n8:83_0": "712. So evaṁ nānākārehi vayovuḍḍhatthaṅgamarūpe tilakkhaṇaṁ āropetvā puna tadeva",
  "anya-e0102n8:83_1": "rūpaṁ visaṅkharitvā āhāramayādivasena cattāro koṭṭhāse katvā ekekakoṭṭhāse tilakkhaṇaṁ",
  "anya-e0102n8:83_2": "āropeti. Tatrāssa āhāramayaṁ rūpaṁ chātasuhitavasena pākaṭaṁ hoti. Chātakāle samuṭṭhitaṁ",
  "anya-e0102n8:83_3": "rūpaṁ hi jhattaṁ hoti kilantaṁ, jhāmakhāṇuko viya, aṅgārapacchiyaṁ nilīnakāko viya",
  "anya-e0102n8:83_4": "ca dubbaṇṇaṁ dussaṇṭhitaṁ. Suhitakāle samuṭṭhitaṁ dhātaṁ pīṇitaṁ mudu siniddhaṁ phassavantaṁ",
  "anya-e0102n8:83_5": "hoti. So taṁ pariggahetvā “chātakāle pavattarūpaṁ suhitakālaṁ appatvā ettheva nirujjhati.",
  "anya-e0102n8:83_6": "Suhitakāle samuṭṭhitampi chātakālaṁ appatvā ettheva nirujjhati, tasmā taṁ aniccaṁ",
  "anya-e0102n8:83_7": "dukkhamanattā”ti evaṁ tattha tilakkhaṇaṁ āropeti.",
  "anya-e0102n8:84_0": "713.Utumayaṁ sītuṇhavasena pākaṭaṁ hoti. Uṇhakāle samuṭṭhitaṁ rūpaṁ hi jhattaṁ hoti",
  "anya-e0102n8:84_1": "kilantaṁ dubbaṇṇaṁ. Sītautunā samuṭṭhitaṁ rūpaṁ dhātaṁ pīṇitaṁ siniddhaṁ hoti. So",
  "anya-e0102n8:84_2": "taṁ pariggahetvā “uṇhakāle pavattarūpaṁ sītakālaṁ appatvā ettheva nirujjhati. Sītakāle",
  "anya-e0102n8:84_3": "pavattarūpaṁ uṇhakālaṁ appatvā ettheva nirujjhati, tasmā taṁ aniccaṁ dukkhamanattā”ti",
  "anya-e0102n8:84_4": "evaṁ tattha tilakkhaṇaṁ āropeti.",
  "anya-e0102n8:85_0": "714.Kammajaṁ āyatanadvāravasena pākaṭaṁ hoti. Cakkhudvārasmiṁ hi cakkhukāyabhāvadasakavasena",
  "anya-e0102n8:85_1": "tiṁsa kammajarūpāni, upatthambhakāni pana tesaṁ utucittāhārasamuṭṭhānāni catuvīsatīti",
  "anya-e0102n8:85_2": "catupaṇṇāsa honti. Tathā sotaghānajivhādvāresu. Kāyadvāre kāyabhāvadasakavasena ceva",
  "anya-e0102n8:85_3": "utusamuṭṭhānādivasena ca catucattālīsa. Manodvāre hadayavatthukāyabhāvadasakavasena",
  "anya-e0102n8:85_4": "ceva utusamuṭṭhānādivasena ca catupaṇṇāsameva.",
  "anya-e0102n8:86_0": "So sabbampi taṁ rūpaṁ pariggahetvā “cakkhudvāre pavattarūpaṁ sotadvāraṁ appatvā ettheva",
  "anya-e0102n8:86_1": "nirujjhati. Sotadvāre pavattarūpaṁ ghānadvāraṁ. Ghānadvāre pavattarūpaṁ jivhādvāraṁ.",
  "anya-e0102n8:86_2": "Jivhādvāre pavattarūpaṁ kāyadvāraṁ. Kāyadvāre pavattarūpaṁ manodvāraṁ appatvā ettheva",
  "anya-e0102n8:86_3": "nirujjhati, tasmā taṁ aniccaṁ dukkhamanattā”ti evaṁ tattha tilakkhaṇaṁ āropeti.",
  "anya-e0102n8:87_0": "715.Cittasamuṭṭhānaṁ somanassitadomanassitavasena pākaṭaṁ hoti, somanassitakāle uppannaṁ",
  "anya-e0102n8:87_1": "hi rūpaṁ siniddhaṁ mudu pīṇitaṁ phassavantaṁ hoti. Domanassitakāle uppannaṁ jhattaṁ",
  "anya-e0102n8:87_2": "kilantaṁ dubbaṇṇaṁ hoti. So taṁ pariggahetvā “somanassitakāle pavattarūpaṁ domanassitakālaṁ",
  "anya-e0102n8:87_3": "appatvā ettheva nirujjhati. Domanassitakāle pavattarūpaṁ somanassitakālaṁ appatvā",
  "anya-e0102n8:87_4": "ettheva nirujjhati, tasmā taṁ aniccaṁ dukkhamanattā”ti evaṁ tattha tilakkhaṇaṁ āropeti.",
  "anya-e0102n8:88": "Tassevaṁ cittasamuṭṭhānarūpaṁ pariggahetvā tattha tilakkhaṇaṁ āropayato ayamattho pākaṭo hoti –",
  "anya-e0102n8:89": "Jīvitaṁ attabhāvo ca, sukhadukkhā ca kevalā;",
  "anya-e0102n8:90": "Ekacittasamāyuttā, lahuso vattate khaṇo.",
  "anya-e0102n8:91": "Cullāsīti sahassāni, kappaṁ tiṭṭhanti ye marū;",
  "anya-e0102n8:92": "Na tveva tepi tiṭṭhanti, dvīhi cittehi samohitā.",
  "anya-e0102n8:93": "Ye niruddhā marantassa, tiṭṭhamānassa vā idha;",
  "anya-e0102n8:94": "Sabbeva sadisā khandhā, gatā appaṭisandhikā.",
  "anya-e0102n8:95": "Anantarā ca ye bhaggā, ye ca bhaggā anāgate;",
  "anya-e0102n8:96": "Tadantarā niruddhānaṁ, vesamaṁ natthi lakkhaṇe.",
  "anya-e0102n8:97": "Anibbattena na jāto, paccuppannena jīvati;",
  "anya-e0102n8:98": "Cittabhaṅgā mato loko, paññatti paramatthiyā.",
  "anya-e0102n8:99": "Anidhānagatā bhaggā, puñjo natthi anāgate;",
  "anya-e0102n8:100": "Nibbattā yepi tiṭṭhanti, āragge sāsapūpamā.",
  "anya-e0102n8:101": "Nibbattānañca dhammānaṁ, bhaṅgo nesaṁ purakkhato;",
  "anya-e0102n8:102": "Palokadhammā tiṭṭhanti, purāṇehi amissitā.",
  "anya-e0102n8:103": "Adassanato āyanti, bhaggā gacchantudassanaṁ;",
  "anya-e0102n8:104": "Vijjuppādova ākāse, uppajjanti vayanti cāti. ;",
  "anya-e0102n8:105_0": "716. Evaṁ āhāramayādīsu tilakkhaṇaṁ āropetvā puna dhammatārūpe tilakkhaṇaṁ āropeti.",
  "anya-e0102n8:105_1": "Dhammatārūpaṁ nāma bahiddhā anindriyabaddhaṁ ayalohatipusīsasuvaṇṇarajatamuttāmaṇiveḷuriyasaṅkhasilāpavāḷalohitaṅgamasāragallabhūmipāsāṇapabbatatiṇarukkhalatādibhedaṁ",
  "anya-e0102n8:105_2": "vivaṭṭakappato paṭṭhāya uppajjanakarūpaṁ. Tadassa asokaṅkurādivasena pākaṭaṁ hoti.",
  "anya-e0102n8:106_0": "Asokaṅkuraṁ hi āditova tanurattaṁ hoti, tato dvīhatīhaccayena ghanarattaṁ, puna dvīhatīhaccayena",
  "anya-e0102n8:106_1": "mandarattaṁ, tato taruṇapallavavaṇṇaṁ, tato pariṇatapallavavaṇṇaṁ, tato haritapaṇṇavaṇṇaṁ.",
  "anya-e0102n8:106_2": "Tato nīlapaṇṇavaṇṇaṁ. Tato nīlapaṇṇavaṇṇakālato paṭṭhāya sabhāgarūpasantatimanuppabandhāpayamānaṁ",
  "anya-e0102n8:106_3": "saṁvaccharamattena paṇḍupalāsaṁ hutvā vaṇṭato chijjitvā patati.",
  "anya-e0102n8:107_0": "So taṁ pariggahetvā “tanurattakāle pavattarūpaṁ ghanarattakālaṁ appatvā nirujjhati.",
  "anya-e0102n8:107_1": "Ghanarattakāle pavattarūpaṁ mandarattakālaṁ. Mandarattakāle pavattarūpaṁ taruṇapallavavaṇṇakālaṁ.",
  "anya-e0102n8:107_2": "Taruṇapallavavaṇṇakāle pavattaṁ pariṇatapallavavaṇṇakālaṁ. Pariṇatapallavavaṇṇakāle",
  "anya-e0102n8:107_3": "pavattaṁ haritapaṇṇavaṇṇakālaṁ. Haritapaṇṇakāle pavattaṁ nīlapaṇṇavaṇṇakālaṁ. Nīlapaṇṇavaṇṇakāle",
  "anya-e0102n8:107_4": "pavattaṁ paṇḍupalāsakālaṁ. Paṇḍupalāsakāle pavattaṁ vaṇṭato chijjitvā patanakālaṁ",
  "anya-e0102n8:107_5": "appatvāva nirujjhati, tasmā taṁ aniccaṁ dukkhamanattā”ti tilakkhaṇaṁ āropeti, evaṁ",
  "anya-e0102n8:107_6": "tattha tilakkhaṇaṁ āropetvā iminā nayena sabbampi dhammatārūpaṁ sammasati.",
  "anya-e0102n8:108": "Evaṁ tāva rūpasattakavasena tilakkhaṇaṁ āropetvā saṅkhāre sammasati.",
  "anya-e0102n8:109": "Arūpasattakasammasanakathā",
  "anya-e0102n8:110": "717. Yaṁ pana vuttaṁ “arūpasattakavasenā”ti, tattha ayaṁ mātikā – kalāpato, yamakato, khaṇikato, paṭipāṭito, diṭṭhiugghāṭanato, mānasamugghāṭanato, nikantipariyādānatoti.",
  "anya-e0102n8:111_0": "Tattha kalāpatoti phassapañcamakā dhammā. Kathaṁ kalāpato sammasatīti? Idha bhikkhu",
  "anya-e0102n8:111_1": "iti paṭisañcikkhati – “ye ime ‘kesā aniccā dukkhā anattā’ti sammasane uppannā phassapañcamakā",
  "anya-e0102n8:111_2": "dhammā, ye ca ‘lomā…pe… matthaluṅgaṁ aniccaṁ dukkhamanattā’ti sammasane uppannā phassapañcamakā",
  "anya-e0102n8:111_3": "dhammā, sabbe te itarītaraṁ appatvā pabbaṁpabbaṁ odhiodhi hutvā tattakapāle pakkhittatilā",
  "anya-e0102n8:111_4": "viya taṭataṭāyantā vinaṭṭhā, tasmā aniccā dukkhā anattā”ti. Ayaṁ tāva visuddhikathāyaṁ nayo.",
  "anya-e0102n8:112_0": "Ariyavaṁsakathāyaṁ pana “heṭṭhā rūpasattake sattasu ṭhānesu ‘rūpaṁ aniccaṁ dukkhamanattā’ti",
  "anya-e0102n8:112_1": "pavattaṁ cittaṁ aparena cittena ‘aniccaṁ dukkhamanattā’ti sammasanto ‘kalāpato sammasatī’ti”",
  "anya-e0102n8:112_2": "vuttaṁ, taṁ yuttataraṁ. Tasmā sesānipi teneva nayena vibhajissāma.",
  "anya-e0102n8:113_0": "718.Yamakatoti idha bhikkhu ādānanikkheparūpaṁ “aniccaṁ dukkhamanattā”ti sammasitvā",
  "anya-e0102n8:113_1": "tampi cittaṁ aparena cittena “aniccaṁ dukkhamanattā”ti sammasati. Vayovuḍḍhatthaṅgamarūpaṁ,",
  "anya-e0102n8:113_2": "āhāramayaṁ, utumayaṁ, kammajaṁ, cittasamuṭṭhānaṁ, dhammatārūpaṁ “aniccaṁ dukkhamanattā”ti",
  "anya-e0102n8:113_3": "sammasitvā tampi cittaṁ aparena cittena “aniccaṁ dukkhamanattā”ti sammasati. Evaṁ",
  "anya-e0102n8:113_4": "yamakato sammasati nāma.",
  "anya-e0102n8:114_0": "719.Khaṇikatoti idha bhikkhu ādānanikkheparūpaṁ “aniccaṁ dukkhamanattā”ti sammasitvā",
  "anya-e0102n8:114_1": "taṁ paṭhamacittaṁ dutiyacittena, dutiyaṁ tatiyena, tatiyaṁ catutthena, catutthaṁ",
  "anya-e0102n8:114_2": "pañcamena “etampi aniccaṁ dukkhamanattā”ti sammasati. Vayovuḍḍhatthaṅgamarūpaṁ, āhāramayaṁ,",
  "anya-e0102n8:114_3": "utumayaṁ, kammajaṁ, cittasamuṭṭhānaṁ, dhammatārūpaṁ “aniccaṁ dukkhamanattā”ti sammasitvā",
  "anya-e0102n8:114_4": "taṁ paṭhamacittaṁ dutiyacittena, dutiyaṁ tatiyena, tatiyaṁ catutthena, catutthaṁ",
  "anya-e0102n8:114_5": "pañcamena “etampi aniccaṁ dukkhamanattā”ti sammasati. Evaṁ rūpapariggāhakacittato",
  "anya-e0102n8:114_6": "paṭṭhāya cattāri cattāri cittāni sammasanto khaṇikato sammasati nāma.",
  "anya-e0102n8:115_0": "720.Paṭipāṭitoti ādānanikkheparūpaṁ “aniccaṁ dukkhamanattā”ti sammasitvā taṁ paṭhamacittaṁ",
  "anya-e0102n8:115_1": "dutiyacittena, dutiyaṁ tatiyena, tatiyaṁ catutthena…pe… dasamaṁ ekādasamena “etampi",
  "anya-e0102n8:115_2": "aniccaṁ dukkhamanattā”ti sammasati. Vayovuḍḍhatthaṅgamarūpaṁ, āhāramayaṁ, utumayaṁ,",
  "anya-e0102n8:115_3": "kammajaṁ, cittasamuṭṭhānaṁ, dhammatārūpaṁ “aniccaṁ dukkhamanattā”ti sammasitvā taṁ",
  "anya-e0102n8:115_4": "paṭhamacittaṁ dutiyacittena, dutiyaṁ tatiyena, tatiyaṁ catutthena…pe… dasamaṁ ekādasamena",
  "anya-e0102n8:115_5": "“etampi aniccaṁ dukkhamanattā”ti evaṁ vipassanā paṭipāṭiyā sakalampi divasabhāgaṁ",
  "anya-e0102n8:115_6": "sammasituṁ vaṭṭeyya. Yāva dasamacittasammasanā pana rūpakammaṭṭhānampi arūpakammaṭṭhānampi",
  "anya-e0102n8:115_7": "paguṇaṁ hoti. Tasmā dasameyeva ṭhapetabbanti vuttaṁ. Evaṁ sammasanto paṭipāṭito sammasati nāma.",
  "anya-e0102n8:116_0": "721.Diṭṭhiugghāṭanato mānaugghāṭanato nikantipariyādānatoti imesu tīsu visuṁ sammasananayo",
  "anya-e0102n8:116_1": "nāma natthi. Yaṁ panetaṁ heṭṭhā rūpaṁ, idha ca arūpaṁ pariggahitaṁ, taṁ passanto",
  "anya-e0102n8:116_2": "rūpārūpato uddhaṁ aññaṁ sattaṁ nāma na passati. Sattassa adassanato paṭṭhāya sattasaññā",
  "anya-e0102n8:116_3": "ugghāṭitā hoti. Sattasaññaṁ ugghāṭitacittena saṅkhāre pariggaṇhato diṭṭhi nuppajjati.",
  "anya-e0102n8:116_4": "Diṭṭhiyā anuppajjamānāya diṭṭhi ugghāṭitā nāma hoti. Diṭṭhiugghāṭitacittena saṅkhāre",
  "anya-e0102n8:116_5": "pariggaṇhato māno nuppajjati. Māne anuppajjante māno samugghāṭito nāma hoti. Mānasamugghāṭitacittena",
  "anya-e0102n8:116_6": "saṅkhāre pariggaṇhato taṇhā nuppajjati. Taṇhāya anuppajjantiyā nikanti pariyādiṇṇā",
  "anya-e0102n8:116_7": "nāma hotīti idaṁ tāva visuddhikathāyaṁ vuttaṁ.",
  "anya-e0102n8:117": "Ariyavaṁsakathāyaṁ pana “diṭṭhiugghāṭanato mānasamugghāṭanato nikantipariyādānato”ti mātikaṁ ṭhapetvā ayaṁ nayo dassito.",
  "anya-e0102n8:118_0": "“Ahaṁ vipassāmi, mama vipassanā”ti gaṇhato hi diṭṭhisamugghāṭanaṁ nāma na hoti. “Saṅkhārāva",
  "anya-e0102n8:118_1": "saṅkhāre vipassanti sammasanti vavatthapenti pariggaṇhanti paricchindantī”ti gaṇhato",
  "anya-e0102n8:118_2": "pana diṭṭhiugghāṭanaṁ nāma hoti.",
  "anya-e0102n8:119_0": "“Suṭṭhu vipassāmi, manāpaṁ vipassāmī”ti gaṇhato mānasamugghāṭo nāma na hoti. “Saṅkhārāva",
  "anya-e0102n8:119_1": "saṅkhāre vipassanti sammasanti vavatthapenti pariggaṇhanti paricchindantī”ti gaṇhato",
  "anya-e0102n8:119_2": "pana mānasamugghāṭo nāma hoti.",
  "anya-e0102n8:120_0": "“Vipassituṁ sakkomī”ti vipassanaṁ assādentassa nikantipariyādānaṁ nāma na hoti. “Saṅkhārāva",
  "anya-e0102n8:120_1": "saṅkhāre vipassanti sammasanti vavatthapenti pariggaṇhanti paricchindantī”ti gaṇhato",
  "anya-e0102n8:120_2": "pana nikantipariyādānaṁ nāma hoti.",
  "anya-e0102n8:121_0": "Sace saṅkhārā attā bhaveyyuṁ, attāti gahetuṁ vaṭṭeyyuṁ, anattā ca pana attāti gahitā,",
  "anya-e0102n8:121_1": "tasmā te avasavattanaṭṭhena anattā, hutvā abhāvaṭṭhena aniccā, uppādavayapaṭipīḷanaṭṭhena",
  "anya-e0102n8:121_2": "dukkhāti passato diṭṭhiugghāṭanaṁ nāma hoti.",
  "anya-e0102n8:122_0": "Sace saṅkhārā niccā bhaveyyuṁ, niccāti gahetuṁ vaṭṭeyyuṁ, aniccā ca pana niccāti",
  "anya-e0102n8:122_1": "gahitā, tasmā te hutvā abhāvaṭṭhena aniccā, uppādavayapaṭipīḷanaṭṭhena dukkhā, avasavattanaṭṭhena",
  "anya-e0102n8:122_2": "anattāti passato mānasamugghāṭo nāma hoti.",
  "anya-e0102n8:123_0": "Sace saṅkhārā sukhā bhaveyyuṁ, sukhāti gahetuṁ vaṭṭeyyuṁ, dukkhā ca pana sukhāti",
  "anya-e0102n8:123_1": "gahitā, tasmā te uppādavayapaṭipīḷanaṭṭhena dukkhā, hutvā abhāvaṭṭhena aniccā, avasavattanaṭṭhena",
  "anya-e0102n8:123_2": "anattāti passato nikantipariyādānaṁ nāma hoti.",
  "anya-e0102n8:124_0": "Evaṁ saṅkhāre anattato passantassa diṭṭhisamugghāṭanaṁ nāma hoti. Aniccato passantassa",
  "anya-e0102n8:124_1": "mānasamugghāṭanaṁ nāma hoti. Dukkhato passantassa nikantipariyādānaṁ nāma hoti. Iti",
  "anya-e0102n8:124_2": "ayaṁ vipassanā attano attano ṭhāneyeva tiṭṭhatīti.",
  "anya-e0102n8:125": "Evaṁ arūpasattakavasenāpi tilakkhaṇaṁ āropetvā saṅkhāre sammasati. Ettāvatā panassa rūpakammaṭṭhānampi arūpakammaṭṭhānampi paguṇaṁ hoti.",
  "anya-e0102n8:126_0": "722. So evaṁ paguṇarūpārūpakammaṭṭhāno yā upari bhaṅgānupassanato paṭṭhāya pahānapariññāvasena",
  "anya-e0102n8:126_1": "sabbākārato pattabbā aṭṭhārasa mahāvipassanā, tāsaṁ idheva tāva ekadesaṁ paṭivijjhanto",
  "anya-e0102n8:126_2": "tappaṭipakkhe dhamme pajahati.",
  "anya-e0102n8:127_0": "Aṭṭhārasa mahāvipassanā nāma aniccānupassanādikā paññā. Yāsu aniccānupassanaṁ bhāvento",
  "anya-e0102n8:127_1": "niccasaññaṁ pajahati, dukkhānupassanaṁ bhāvento sukhasaññaṁ pajahati, anattānupassanaṁ",
  "anya-e0102n8:127_2": "bhāvento attasaññaṁ pajahati, nibbidānupassanaṁ bhāvento nandiṁ pajahati, virāgānupassanaṁ",
  "anya-e0102n8:127_3": "bhāvento rāgaṁ pajahati, nirodhānupassanaṁ bhāvento samudayaṁ pajahati, paṭinissaggānupassanaṁ",
  "anya-e0102n8:127_4": "bhāvento ādānaṁ pajahati, khayānupassanaṁ bhāvento ghanasaññaṁ pajahati, vayānupassanaṁ",
  "anya-e0102n8:127_5": "bhāvento āyūhanaṁ pajahati, vipariṇāmānupassanaṁ bhāvento dhuvasaññaṁ pajahati, animittānupassanaṁ",
  "anya-e0102n8:127_6": "bhāvento nimittaṁ pajahati, appaṇihitānupassanaṁ bhāvento paṇidhiṁ pajahati, suññatānupassanaṁ",
  "anya-e0102n8:127_7": "bhāvento abhinivesaṁ pajahati, adhipaññādhammavipassanaṁ bhāvento sārādānābhinivesaṁ",
  "anya-e0102n8:127_8": "pajahati, yathābhūtañāṇadassanaṁ bhāvento sammohābhinivesaṁ pajahati, ādīnavānupassanaṁ",
  "anya-e0102n8:127_9": "bhāvento ālayābhinivesaṁ pajahati, paṭisaṅkhānupassanaṁ bhāvento appaṭisaṅkhaṁ pajahati,",
  "anya-e0102n8:127_10": "vivaṭṭānupassanaṁ bhāvento saṁyogābhinivesaṁ pajahati.",
  "anya-e0102n8:128_0": "Tāsu yasmā iminā aniccādilakkhaṇattayavasena saṅkhārā diṭṭhā, tasmā anicca-dukkha-anattānupassanā",
  "anya-e0102n8:128_1": "paṭividdhā honti. Yasmā ca “yā ca aniccānupassanā yā ca animittānupassanā, ime dhammā",
  "anya-e0102n8:128_2": "ekatthā, byañjanameva nānaṁ”. Tathā “yā ca dukkhānupassanā yā ca appaṇihitānupassanā,",
  "anya-e0102n8:128_3": "ime dhammā ekatthā, byañjanameva nānaṁ”. “Yā ca anattānupassanā yā ca suññatānupassanā,",
  "anya-e0102n8:128_4": "ime dhammā ekatthā, byañjanameva nāna”nti vuttaṁ. Tasmā tāpi paṭividdhā honti.",
  "anya-e0102n8:129_0": "Adhipaññādhammavipassanā pana sabbāpi vipassanā. Yathābhūtañāṇadassanaṁ kaṅkhāvitaraṇavisuddhiyā",
  "anya-e0102n8:129_1": "eva saṅgahitaṁ. Iti idampi dvayaṁ paṭividdhameva hoti. Sesesu vipassanāñāṇesu kiñci",
  "anya-e0102n8:129_2": "paṭividdhaṁ, kiñci appaṭividdhaṁ, tesaṁ vibhāgaṁ parato āvikarissāma.",
  "anya-e0102n8:130_0": "Yadeva hi paṭividdhaṁ, taṁ sandhāya idaṁ vuttaṁ “evaṁ paguṇarūpārūpakammaṭṭhāno yā",
  "anya-e0102n8:130_1": "upari bhaṅgānupassanato paṭṭhāya pahānapariññāvasena sabbākārato pattabbā aṭṭhārasa",
  "anya-e0102n8:130_2": "mahāvipassanā. Tāsaṁ idheva tāva ekadesaṁ paṭivijjhanto tappaṭipakkhe dhamme pajahatī”ti.",
  "anya-e0102n8:131": "Udayabbayañāṇakathā",
  "anya-e0102n8:132_0": "723. So evaṁ aniccānupassanādipaṭipakkhānaṁ niccasaññādīnaṁ pahānena visuddhañāṇo",
  "anya-e0102n8:132_1": "sammasanañāṇassa pāraṁ gantvā, yaṁ taṁ sammasanañāṇānantaraṁ “paccuppannānaṁ dhammānaṁ",
  "anya-e0102n8:132_2": "vipariṇāmānupassane paññā udayabbayānupassane ñāṇa”nti udayabbayānupassanaṁ vuttaṁ,",
  "anya-e0102n8:132_3": "tassa adhigamāya yogaṁ ārabhati. Ārabhamāno ca saṅkhepato tāva ārabhati. Tatrāyaṁ pāḷi –",
  "anya-e0102n8:133_0": "“Kathaṁ paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ?",
  "anya-e0102n8:133_1": "Jātaṁ rūpaṁ paccuppannaṁ, tassa nibbattilakkhaṇaṁ udayo, vipariṇāmalakkhaṇaṁ vayo,",
  "anya-e0102n8:133_2": "anupassanā ñāṇaṁ. Jātā vedanā… saññā… saṅkhārā… viññāṇaṁ… jātaṁ cakkhu…pe… jāto bhavo",
  "anya-e0102n8:133_3": "paccuppanno, tassa nibbattilakkhaṇaṁ udayo, vipariṇāmalakkhaṇaṁ vayo, anupassanā ñāṇa”nti.",
  "anya-e0102n8:134_0": "So iminā pāḷinayena jātassa nāmarūpassa nibbattilakkhaṇaṁ jātiṁ uppādaṁ abhinavākāraṁ",
  "anya-e0102n8:134_1": "“udayo”ti, vipariṇāmalakkhaṇaṁ khayaṁ bhaṅgaṁ “vayo”ti samanupassati. So evaṁ pajānāti",
  "anya-e0102n8:134_2": "“imassa nāmarūpassa uppattito pubbe anuppannassa rāsi vā nicayo vā natthi, uppajjamānassāpi",
  "anya-e0102n8:134_3": "rāsito vā nicayato vā āgamanaṁ nāma natthi, nirujjhamānassāpi disāvidisāgamanaṁ nāma",
  "anya-e0102n8:134_4": "natthi, niruddhassāpi ekasmiṁ ṭhāne rāsito nicayato nidhānato avaṭṭhānaṁ nāma natthi.",
  "anya-e0102n8:134_5": "Yathā pana vīṇāya vādiyamānāya uppannasaddassa neva uppattito pubbe sannicayo atthi,",
  "anya-e0102n8:134_6": "na uppajjamāno sannicayato āgato, na nirujjhamānassa disāvidisāgamanaṁ atthi, na",
  "anya-e0102n8:134_7": "niruddho katthaci sannicito tiṭṭhati, atha kho vīṇañca upavīṇañca purisassa ca tajjaṁ",
  "anya-e0102n8:134_8": "vāyāmaṁ paṭicca ahutvā sambhoti, hutvā paṭiveti. Evaṁ sabbepi rūpārūpino dhammā ahutvā",
  "anya-e0102n8:134_9": "sambhonti, hutvā paṭiventī”ti.",
  "anya-e0102n8:135": "724. Evaṁ saṅkhepato udayabbayamanasikāraṁ katvā puna yāni etasseva udayabbayañāṇassa vibhaṅge –",
  "anya-e0102n8:136_0": "“Avijjāsamudayā rūpasamudayoti paccayasamudayaṭṭhena rūpakkhandhassa udayaṁ passati.",
  "anya-e0102n8:136_1": "Taṇhāsamudayā… kammasamudayā… āhārasamudayā rūpasamudayoti paccayasamudayaṭṭhena",
  "anya-e0102n8:136_2": "rūpakkhandhassa udayaṁ passati. Nibbattilakkhaṇaṁ passantopi rūpakkhandhassa udayaṁ",
  "anya-e0102n8:136_3": "passati. Rūpakkhandhassa udayaṁ passanto imāni pañca lakkhaṇāni passati.",
  "anya-e0102n8:137_0": "“Avijjānirodhā rūpanirodhoti paccayanirodhaṭṭhena rūpakkhandhassa vayaṁ passati.",
  "anya-e0102n8:137_1": "Taṇhānirodhā… kammanirodhā… āhāranirodhā rūpanirodhoti paccayanirodhaṭṭhena rūpakkhandhassa",
  "anya-e0102n8:137_2": "vayaṁ passati. Vipariṇāmalakkhaṇaṁ passantopi rūpakkhandhassa vayaṁ passati. Rūpakkhandhassa",
  "anya-e0102n8:137_3": "vayaṁ passantopi imāni pañca lakkhaṇāni passati”.",
  "anya-e0102n8:138_0": "Tathā “avijjāsamudayā vedanāsamudayoti paccayasamudayaṭṭhena vedanākkhandhassa udayaṁ",
  "anya-e0102n8:138_1": "passati. Taṇhāsamudayā… kammasamudayā… phassasamudayā vedanāsamudayoti paccayasamudayaṭṭhena",
  "anya-e0102n8:138_2": "vedanākkhandhassa udayaṁ passati. Nibbattilakkhaṇaṁ passantopi vedanākkhandhassa",
  "anya-e0102n8:138_3": "udayaṁ passati. Vedanākkhandhassa udayaṁ passanto imāni pañca lakkhaṇāni passati.",
  "anya-e0102n8:138_4": "Avijjānirodhā… taṇhānirodhā… kammanirodhā… phassanirodhā vedanānirodhoti paccayanirodhaṭṭhena",
  "anya-e0102n8:138_5": "vedanākkhandhassa vayaṁ passati. Vipariṇāmalakkhaṇaṁ passantopi vedanākkhandhassa",
  "anya-e0102n8:138_6": "vayaṁ passati. Vedanākkhandhassa vayaṁ passanto imāni pañca lakkhaṇāni passati”.",
  "anya-e0102n8:139": "Vedanākkhandhassa viya ca saññāsaṅkhāraviññāṇakkhandhānaṁ. Ayaṁ pana viseso, viññāṇakkhandhassa phassaṭṭhāne “nāmarūpasamudayā, nāmarūpanirodhā”ti –",
  "anya-e0102n8:140_0": "Evaṁ ekekassa khandhassa udayabbayadassane dasa dasa katvā paññāsa lakkhaṇāni vuttāni.",
  "anya-e0102n8:140_1": "Tesaṁ vasena evampi rūpassa udayo evampi rūpassa vayo, evampi rūpaṁ udeti, evampi",
  "anya-e0102n8:140_2": "rūpaṁ vetīti paccayato ceva khaṇato ca vitthārena manasikāraṁ karoti.",
  "anya-e0102n8:141_0": "725. Tassevaṁ manasikaroto “iti kirime dhammā ahutvā sambhonti, hutvā paṭiventī”ti",
  "anya-e0102n8:141_1": "ñāṇaṁ visadataraṁ hoti. Tassevaṁ paccayato ceva khaṇato ca dvedhā udayabbayaṁ passato",
  "anya-e0102n8:141_2": "saccapaṭiccasamuppādanayalakkhaṇabhedā pākaṭā honti.",
  "anya-e0102n8:142_0": "726. Yañhi so avijjādisamudayā khandhānaṁ samudayaṁ, avijjādinirodhā ca khandhānaṁ",
  "anya-e0102n8:142_1": "nirodhaṁ passati, idamassa paccayato udayabbayadassanaṁ. Yaṁ pana nibbattilakkhaṇavipariṇāmalakkhaṇāni",
  "anya-e0102n8:142_2": "passanto khandhānaṁ udayabbayaṁ passati, idamassa khaṇato udayabbayadassanaṁ, uppattikkhaṇeyeva",
  "anya-e0102n8:142_3": "hi nibbattilakkhaṇaṁ. Bhaṅgakkhaṇe ca vipariṇāmalakkhaṇaṁ.",
  "anya-e0102n8:143_0": "727. Iccassevaṁ paccayato ceva khaṇato ca dvedhā udayabbayaṁ passato paccayato udayadassanena",
  "anya-e0102n8:143_1": "samudayasaccaṁ pākaṭaṁ hoti janakāvabodhato. Khaṇato udayadassanena dukkhasaccaṁ",
  "anya-e0102n8:143_2": "pākaṭaṁ hoti jātidukkhāvabodhato. Paccayato vayadassanena nirodhasaccaṁ pākaṭaṁ hoti",
  "anya-e0102n8:143_3": "paccayānuppādena paccayavataṁ anuppādāvabodhato. Khaṇato vayadassanena dukkhasaccameva",
  "anya-e0102n8:143_4": "pākaṭaṁ hoti maraṇadukkhāvabodhato. Yañcassa udayabbayadassanaṁ, maggovāyaṁ lokikoti",
  "anya-e0102n8:143_5": "maggasaccaṁ pākaṭaṁ hoti tatra sammohavighātato.",
  "anya-e0102n8:144_0": "728. Paccayato cassa udayadassanena anulomo paṭiccasamuppādo pākaṭo hoti, “imasmiṁ",
  "anya-e0102n8:144_1": "sati idaṁ hotī”ti avabodhato. Paccayato vayadassanena paṭilomo paṭiccasamuppādo pākaṭo",
  "anya-e0102n8:144_2": "hoti, “imassa nirodhā idaṁ nirujjhatī”ti avabodhato. Khaṇato pana udayabbayadassanena",
  "anya-e0102n8:144_3": "paṭiccasamuppannā dhammā pākaṭā honti saṅkhatalakkhaṇāvabodhato. Udayabbayavanto",
  "anya-e0102n8:144_4": "hi saṅkhatā, te ca paṭiccasamuppannāti.",
  "anya-e0102n8:145_0": "729. Paccayato cassa udayadassanena ekattanayo pākaṭo hoti hetuphalasambandhena santānassa",
  "anya-e0102n8:145_1": "anupacchedāvabodhato. Atha suṭṭhutaraṁ ucchedadiṭṭhiṁ pajahati. Khaṇato udayadassanena",
  "anya-e0102n8:145_2": "nānattanayo pākaṭo hoti navanavānaṁ uppādāvabodhato. Atha suṭṭhutaraṁ sassatadiṭṭhiṁ",
  "anya-e0102n8:145_3": "pajahati. Paccayato cassa udayabbayadassanena abyāpāranayo pākaṭo hoti dhammānaṁ",
  "anya-e0102n8:145_4": "avasavattibhāvāvabodhato. Atha suṭṭhutaraṁ attadiṭṭhiṁ pajahati. Paccayato pana udayadassanena",
  "anya-e0102n8:145_5": "evaṁdhammatānayo pākaṭo hoti paccayānurūpena phalassa uppādāvabodhato. Atha suṭṭhutaraṁ",
  "anya-e0102n8:145_6": "akiriyadiṭṭhiṁ pajahati.",
  "anya-e0102n8:146_0": "730. Paccayato cassa udayadassanena anattalakkhaṇaṁ pākaṭaṁ hoti dhammānaṁ nirīhakattapaccayapaṭibaddhavuttitāvabodhato.",
  "anya-e0102n8:146_1": "Khaṇato udayabbayadassanena aniccalakkhaṇaṁ pākaṭaṁ hoti hutvā abhāvāvabodhato, pubbantāparantavivekāvabodhato",
  "anya-e0102n8:146_2": "ca. Dukkhalakkhaṇampi pākaṭaṁ hoti udayabbayehi paṭipīḷanāvabodhato. Sabhāvalakkhaṇampi",
  "anya-e0102n8:146_3": "pākaṭaṁ hoti udayabbayaparicchinnāvabodhato. Sabhāvalakkhaṇe saṅkhatalakkhaṇassa",
  "anya-e0102n8:146_4": "tāvakālikattampi pākaṭaṁ hoti udayakkhaṇe vayassa, vayakkhaṇe ca udayassa abhāvāvabodhatoti.",
  "anya-e0102n8:147_0": "731. Tassevaṁ pākaṭībhūtasaccapaṭiccasamuppādanayalakkhaṇabhedassa “evaṁ kira nāmime",
  "anya-e0102n8:147_1": "dhammā anuppannapubbā uppajjanti, uppannā nirujjhantī”ti niccanavāva hutvā saṅkhārā",
  "anya-e0102n8:147_2": "upaṭṭhahanti. Na kevalañca niccanavā, sūriyuggamane ussāvabindu viya udakabubbuḷo",
  "anya-e0102n8:147_3": "viya udake daṇḍarāji viya āragge sāsapo viya vijjuppādo viya ca parittaṭṭhāyino.",
  "anya-e0102n8:147_4": "Māyāmarīcisupinantaalātacakkagandhabbanagarapheṇakadaliādayo viya assārā nissārāti cāpi upaṭṭhahanti.",
  "anya-e0102n8:148_0": "Ettāvatānena “vayadhammameva uppajjati, uppannañca vayaṁ upetī”ti iminā ākārena samapaññāsa",
  "anya-e0102n8:148_1": "lakkhaṇāni paṭivijjhitvā ṭhitaṁ udayabbayānupassanaṁ nāma taruṇavipassanāñāṇaṁ adhigataṁ",
  "anya-e0102n8:148_2": "hoti, yassādhigamā āraddhavipassakoti saṅkhaṁ gacchati.",
  "anya-e0102n8:149": "Vipassanupakkilesakathā",
  "anya-e0102n8:150_0": "732. Athassa imāya taruṇavipassanāya āraddhavipassakassa dasa vipassanupakkilesā",
  "anya-e0102n8:150_1": "uppajjanti. Vipassanupakkilesā hi paṭivedhappattassa ariyasāvakassa ceva vippaṭipannakassa",
  "anya-e0102n8:150_2": "ca nikkhittakammaṭṭhānassa kusītapuggalassa nuppajjanti. Sammāpaṭipannakassa pana",
  "anya-e0102n8:150_3": "yuttapayuttassa āraddhavipassakassa kulaputtassa uppajjantiyeva.",
  "anya-e0102n8:151": "Katame pana te dasa upakkilesāti? Obhāso, ñāṇaṁ, pīti, passaddhi, sukhaṁ, adhimokkho, paggaho, upaṭṭhānaṁ, upekkhā, nikantīti. Vuttañhetaṁ –",
  "anya-e0102n8:152_0": "“Kathaṁ dhammuddhaccaviggahitamānasaṁ hoti? Aniccato manasikaroto obhāso uppajjati,",
  "anya-e0102n8:152_1": "‘obhāso dhammo’ti obhāsaṁ āvajjati, tato vikkhepo uddhaccaṁ. Tena uddhaccena viggahitamānaso",
  "anya-e0102n8:152_2": "aniccato upaṭṭhānaṁ yathābhūtaṁ nappajānāti. Dukkhato… anattato upaṭṭhānaṁ yathābhūtaṁ nappajānāti”.",
  "anya-e0102n8:153_0": "Tathā “aniccato manasikaroto ñāṇaṁ uppajjati…pe… pīti… passaddhi… sukhaṁ… adhimokkho…",
  "anya-e0102n8:153_1": "paggaho… upaṭṭhānaṁ… upekkhā… nikanti uppajjati, ‘nikanti dhammo’ti nikantiṁ āvajjati,",
  "anya-e0102n8:153_2": "tato vikkhepo uddhaccaṁ. Tena uddhaccena viggahitamānaso aniccato upaṭṭhānaṁ yathābhūtaṁ",
  "anya-e0102n8:153_3": "nappajānāti. Dukkhato… anattato upaṭṭhānaṁ yathābhūtaṁ nappajānātī”ti.",
  "anya-e0102n8:154_0": "733. Tattha obhāsoti vipassanobhāso. Tasmiṁ uppanne yogāvacaro “na vata me ito pubbe",
  "anya-e0102n8:154_1": "evarūpo obhāso uppannapubbo, addhā maggappattosmi phalapattosmī”ti amaggameva “maggo”ti,",
  "anya-e0102n8:154_2": "aphalameva ca “phala”nti gaṇhāti. Tassa amaggaṁ “maggo”ti aphalaṁ “phala”nti gaṇhato",
  "anya-e0102n8:154_3": "vipassanāvīthi ukkantā nāma hoti. So attano mūlakammaṭṭhānaṁ vissajjetvā obhāsameva assādento nisīdati.",
  "anya-e0102n8:155_0": "So kho panāyaṁ obhāso kassaci bhikkhuno pallaṅkaṭṭhānamattameva obhāsento uppajjati.",
  "anya-e0102n8:155_1": "Kassaci antogabbhaṁ. Kassaci bahigabbhampi. Kassaci sakalavihāraṁ, gāvutaṁ, aḍḍhayojanaṁ,",
  "anya-e0102n8:155_2": "yojanaṁ, dviyojanaṁ, tiyojanaṁ…pe… kassaci pathavītalato yāva akaniṭṭhabrahmalokā",
  "anya-e0102n8:155_3": "ekālokaṁ kurumāno. Bhagavato pana dasasahassilokadhātuṁ obhāsento udapādi.",
  "anya-e0102n8:156_0": "Evaṁ vemattatāya cassa idaṁ vatthu – cittalapabbate kira dvikuṭṭagehassa anto dve",
  "anya-e0102n8:156_1": "therā nisīdiṁsu. Taṁdivasañca kāḷapakkhuposatho hoti, meghapaṭalacchannā disā, rattibhāge",
  "anya-e0102n8:156_2": "caturaṅgasamannāgataṁ tamaṁ pavattati. Atheko thero āha – “bhante, mayhaṁ idāni cetiyaṅgaṇamhi",
  "anya-e0102n8:156_3": "sīhāsane pañcavaṇṇāni kusumāni paññāyantī”ti. Taṁ itaro āha – “anacchariyaṁ, āvuso,",
  "anya-e0102n8:156_4": "kathesi, mayhaṁ panetarahi mahāsamuddamhi yojanaṭṭhāne macchakacchapā paññāyantī”ti.",
  "anya-e0102n8:157_0": "Ayaṁ pana vipassanupakkileso yebhuyyena samathavipassanālābhino uppajjati. So samāpattivikkhambhitānaṁ",
  "anya-e0102n8:157_1": "kilesānaṁ asamudācārato “arahā aha”nti cittaṁ uppādeti uccavālikavāsī mahānāgatthero",
  "anya-e0102n8:157_2": "viya haṁkanakavāsī mahādattatthero viya cittalapabbate niṅkapeṇṇakapadhānagharavāsī",
  "anya-e0102n8:157_3": "cūḷasumanatthero viya ca.",
  "anya-e0102n8:158_0": "Tatridaṁ ekavatthuparidīpanaṁ – talaṅgaravāsī dhammadinnatthero kira nāma eko pabhinnapaṭisambhido",
  "anya-e0102n8:158_1": "mahākhīṇāsavo mahato bhikkhusaṅghassa ovādadāyako ahosi. So ekadivasaṁ attano divāṭṭhāne",
  "anya-e0102n8:158_2": "nisīditvā “kinnu kho amhākaṁ ācariyassa uccavālikavāsīmahānāgattherassa samaṇabhāvakiccaṁ",
  "anya-e0102n8:158_3": "matthakaṁ pattaṁ, no”ti āvajjanto puthujjanabhāvamevassa disvā “mayi agacchante puthujjanakālakiriyameva",
  "anya-e0102n8:158_4": "karissatī”ti ca ñatvā iddhiyā vehāsaṁ uppatitvā divāṭṭhāne nisinnassa therassa samīpe",
  "anya-e0102n8:158_5": "orohitvā vanditvā vattaṁ dassetvā ekamantaṁ nisīdi. “Kiṁ, āvuso dhammadinna, akāle",
  "anya-e0102n8:158_6": "āgatosī”ti ca vutte “pañhaṁ, bhante, pucchituṁ āgatomhī”ti āha. Tato “pucchāvuso,",
  "anya-e0102n8:158_7": "jānamānā kathayissāmā”ti vutte pañhasahassaṁ pucchi.",
  "anya-e0102n8:159_0": "Thero pucchitapucchitaṁ asajjamānova kathesi. Tato “atitikkhaṁ vo, bhante, ñāṇaṁ,",
  "anya-e0102n8:159_1": "kadā tumhehi ayaṁ dhammo adhigato”ti vutte “ito saṭṭhivassakāle, āvuso”ti āha. Samādhimpi,",
  "anya-e0102n8:159_2": "bhante, vaḷañjethāti, na yidaṁ, āvuso, bhāriyanti. Tena hi, bhante, ekaṁ hatthiṁ",
  "anya-e0102n8:159_3": "māpethāti. Thero sabbasetaṁ hatthiṁ māpesi. Idāni, bhante, yathā ayaṁ hatthī añcitakaṇṇo",
  "anya-e0102n8:159_4": "pasāritanaṅguṭṭho soṇḍaṁ mukhe pakkhipitvā bheravaṁ koñcanādaṁ karonto tumhākaṁ abhimukho",
  "anya-e0102n8:159_5": "āgacchati, tathā naṁ karothāti. Thero tathā katvā vegena āgacchato hatthissa bheravaṁ",
  "anya-e0102n8:159_6": "ākāraṁ disvā uṭṭhāya palāyituṁ āraddho. Tamenaṁ khīṇāsavatthero hatthaṁ pasāretvā",
  "anya-e0102n8:159_7": "cīvarakaṇṇe gahetvā “bhante, khīṇāsavassa sārajjaṁ nāma hotī”ti āha.",
  "anya-e0102n8:160_0": "So tamhi kāle attano puthujjanabhāvaṁ ñatvā “avassayo me, āvuso, dhammadinna hohī”ti",
  "anya-e0102n8:160_1": "vatvā pādamūle ukkuṭikaṁ nisīdi. “Bhante, tumhākaṁ avassayo bhavissāmiccevāhaṁ āgato,",
  "anya-e0102n8:160_2": "mā cintayitthā”ti kammaṭṭhānaṁ kathesi. Thero kammaṭṭhānaṁ gahetvā caṅkamaṁ āruyha",
  "anya-e0102n8:160_3": "tatiye padavāre aggaphalaṁ arahattaṁ pāpuṇi. Thero kira dosacarito ahosi. Evarūpā",
  "anya-e0102n8:160_4": "bhikkhū obhāse kampanti.",
  "anya-e0102n8:161": "734.Ñāṇanti vipassanāñāṇaṁ. Tassa kira rūpārūpadhamme tulayantassa tīrentassa vissaṭṭhaindavajiramiva avihatavegaṁ tikhiṇaṁ sūraṁ ativisadaṁ ñāṇaṁ uppajjati.",
  "anya-e0102n8:162": "Pītīti vipassanāpīti. Tassa kira tasmiṁ samaye khuddakāpīti, khaṇikāpīti, okkantikāpīti, ubbegāpīti, pharaṇāpītīti ayaṁ pañcavidhā pīti sakalasarīraṁ pūrayamānā uppajjati.",
  "anya-e0102n8:163_0": "Passaddhīti vipassanāpassaddhi. Tassa kira tasmiṁ samaye rattiṭṭhāne vā divāṭṭhāne",
  "anya-e0102n8:163_1": "vā nisinnassa kāyacittānaṁ neva daratho, na gāravaṁ, na kakkhaḷatā, na akammaññatā,",
  "anya-e0102n8:163_2": "na gelaññaṁ, na vaṅkatā hoti, atha kho panassa kāyacittāni passaddhāni lahūni mudūni",
  "anya-e0102n8:163_3": "kammaññāni suvisadāni ujukāniyeva honti. So imehi passaddhādīhi anuggahitakāyacitto",
  "anya-e0102n8:163_4": "tasmiṁ samaye amānusiṁ nāma ratiṁ anubhavati. Yaṁ sandhāya vuttaṁ –",
  "anya-e0102n8:164": "“Suññāgāraṁ paviṭṭhassa, santacittassa bhikkhuno;",
  "anya-e0102n8:165": "Amānusī rati hoti, sammā dhammaṁ vipassato.",
  "anya-e0102n8:166": "“Yato yato sammasati, khandhānaṁ udayabbayaṁ;",
  "anya-e0102n8:167": "Labhatī pītipāmojjaṁ, amataṁ taṁ vijānata”nti. ;",
  "anya-e0102n8:168": "Evamassa imaṁ amānusiṁ ratiṁ sādhayamānā lahutādisampayuttā passaddhi uppajjati.",
  "anya-e0102n8:169": "Sukhanti vipassanāsukhaṁ. Tassa kira tasmiṁ samaye sakalasarīraṁ abhisandayamānaṁ atipaṇītaṁ sukhaṁ uppajjati.",
  "anya-e0102n8:170": "Adhimokkhoti saddhā. Vipassanāsampayuttāyeva hissa cittacetasikānaṁ atisayapasādabhūtā balavatī saddhā uppajjati.",
  "anya-e0102n8:171": "Paggahoti vīriyaṁ. Vipassanāsampayuttameva hissa asithilaṁ anaccāraddhaṁ supaggahitaṁ vīriyaṁ uppajjati.",
  "anya-e0102n8:172_0": "Upaṭṭhānanti sati. Vipassanāsampayuttāyeva hissa supaṭṭhitā supatiṭṭhitā nikhātā",
  "anya-e0102n8:172_1": "acalā pabbatarājasadisā sati uppajjati. So yaṁ yaṁ ṭhānaṁ āvajjati samannāharati",
  "anya-e0102n8:172_2": "manasikaroti paccavekkhati, taṁ taṁ ṭhānamassa okkhanditvā pakkhanditvā dibbacakkhuno",
  "anya-e0102n8:172_3": "paraloko viya satiyā upaṭṭhāti.",
  "anya-e0102n8:173_0": "Upekkhāti vipassanupekkhā ceva āvajjanupekkhā ca. Tasmiṁ hissa samaye sabbasaṅkhāresu",
  "anya-e0102n8:173_1": "majjhattabhūtā vipassanupekkhāpi balavatī uppajjati. Manodvāre āvajjanupekkhāpi.",
  "anya-e0102n8:173_2": "Sā hissa taṁ taṁ ṭhānaṁ āvajjantassa vissaṭṭhaindavajiramiva pattapuṭe pakkhitta",
  "anya-e0102n8:173_3": "tattanārāco viya ca sūrā tikhiṇā hutvā vahati.",
  "anya-e0102n8:174": "Nikantīti vipassanānikanti. Evaṁ obhāsādipaṭimaṇḍitāya hissa vipassanāya ālayaṁ kurumānā sukhumā santākārā nikanti uppajjati. Yā nikanti kilesoti pariggahetumpi na sakkā hoti.",
  "anya-e0102n8:175_0": "Yathā ca obhāse, evaṁ etesupi aññatarasmiṁ uppanne yogāvacaro “na vata me ito pubbe",
  "anya-e0102n8:175_1": "evarūpaṁ ñāṇaṁ uppannapubbaṁ, evarūpā pīti, passaddhi, sukhaṁ, adhimokkho, paggaho,",
  "anya-e0102n8:175_2": "upaṭṭhānaṁ, upekkhā, nikanti uppannapubbā, addhā maggappattosmi phalappattosmī”ti",
  "anya-e0102n8:175_3": "amaggameva “maggo”ti aphalameva ca “phala”nti gaṇhāti. Tassa amaggaṁ “maggo”ti aphalaṁ",
  "anya-e0102n8:175_4": "“phala”nti gaṇhato vipassanāvīthi ukkantā nāma hoti. So attano mūlakammaṭṭhānaṁ vissajjetvā",
  "anya-e0102n8:175_5": "nikantimeva assādento nisīdatīti.",
  "anya-e0102n8:176_0": "735. Ettha ca obhāsādayo upakkilesavatthutāya upakkilesāti vuttā, na akusalattā.",
  "anya-e0102n8:176_1": "Nikanti pana upakkileso ceva upakkilesavatthu ca. Vatthuvaseneva cete dasa. Gāhavasena",
  "anya-e0102n8:176_2": "pana samatiṁsa honti. Kathaṁ? “Mama obhāso uppanno”ti gaṇhato hi diṭṭhigāho hoti,",
  "anya-e0102n8:176_3": "“manāpo vata obhāso uppanno”ti gaṇhato mānagāho, obhāsaṁ assādayato taṇhāgāho, iti",
  "anya-e0102n8:176_4": "obhāse diṭṭhimānataṇhāvasena tayo gāhā. Tathā sesesupīti evaṁ gāhavasena samatiṁsa",
  "anya-e0102n8:176_5": "upakkilesā honti. Tesaṁ vasena akusalo abyatto yogāvacaro obhāsādīsu kampati vikkhipati.",
  "anya-e0102n8:176_6": "Obhāsādīsu ekekaṁ “etaṁ mama, esohamasmi, eso me attā”ti samanupassati. Tenāhu porāṇā –",
  "anya-e0102n8:177": "“Obhāse ceva ñāṇe ca, pītiyā ca vikampati;",
  "anya-e0102n8:178": "Passaddhiyā sukhe ceva, yehi cittaṁ pavedhati.",
  "anya-e0102n8:179": "“Adhimokkhe ca paggāhe, upaṭṭhāne ca kampati;",
  "anya-e0102n8:180": "Upekkhāvajjanāyañca, upekkhāya nikantiyā”ti. ;",
  "anya-e0102n8:181": "Maggāmaggavavatthānakathā",
  "anya-e0102n8:182_0": "736. Kusalo pana paṇḍito byatto buddhisampanno yogāvacaro obhāsādīsu uppannesu “ayaṁ",
  "anya-e0102n8:182_1": "kho me obhāso uppanno, so kho panāyaṁ anicco saṅkhato paṭiccasamuppanno khayadhammo",
  "anya-e0102n8:182_2": "vayadhammo virāgadhammo nirodhadhammo”ti iti vā taṁ paññāya paricchindati upaparikkhati.",
  "anya-e0102n8:182_3": "Atha vā panassa evaṁ hoti, “sace obhāso attā bhaveyya, ‘attā’ti gahetuṁ vaṭṭeyya.",
  "anya-e0102n8:182_4": "Anattā ca panāyaṁ ‘attā’ti gahito. Tasmā so avasavattanaṭṭhena anattā, hutvā abhāvaṭṭhena",
  "anya-e0102n8:182_5": "anicco, uppādavayapaṭipīḷanaṭṭhena dukkho”ti sabbaṁ arūpasattake vuttanayena vitthāretabbaṁ.",
  "anya-e0102n8:182_6": "Yathā ca obhāse, evaṁ sesesupi.",
  "anya-e0102n8:183_0": "So evaṁ upaparikkhitvā obhāsaṁ “netaṁ mama, nesohamasmi, na meso attā”ti samanupassati.",
  "anya-e0102n8:183_1": "Ñāṇaṁ…pe… nikantiṁ “netaṁ mama, nesohamasmi, na meso attā”ti samanupassati. Evaṁ",
  "anya-e0102n8:183_2": "samanupassanto obhāsādīsu na kampati na vedhati. Tenāhu porāṇā –",
  "anya-e0102n8:184": "“Imāni dasa ṭhānāni, paññāyassa pariccitā;",
  "anya-e0102n8:185": "Dhammuddhaccakusalo hoti, na ca vikkhepaṁ gacchatī”ti. ;",
  "anya-e0102n8:186_0": "So evaṁ vikkhepaṁ agacchanto taṁ samatiṁsavidhaṁ upakkilesajaṭaṁ vijaṭetvā obhāsādayo",
  "anya-e0102n8:186_1": "dhammā na maggo. Upakkilesavimuttaṁ pana vīthipaṭipannaṁ vipassanāñāṇaṁ maggoti maggañca",
  "anya-e0102n8:186_2": "amaggañca vavatthapeti. Tassevaṁ “ayaṁ maggo, ayaṁ na maggo”ti maggañca amaggañca",
  "anya-e0102n8:186_3": "ñatvā ṭhitaṁ ñāṇaṁ maggāmaggañāṇadassanavisuddhīti veditabbaṁ.",
  "anya-e0102n8:187_0": "Ettāvatā ca pana tena tiṇṇaṁ saccānaṁ vavatthānaṁ kataṁ hoti. Kathaṁ? Diṭṭhivisuddhiyaṁ",
  "anya-e0102n8:187_1": "tāva nāmarūpassa vavatthāpanena dukkhasaccassa vavatthānaṁ kataṁ. Kaṅkhāvitaraṇavisuddhiyaṁ",
  "anya-e0102n8:187_2": "paccayapariggahaṇena samudayasaccassa vavatthānaṁ. Imissaṁ maggāmaggañāṇadassanavisuddhiyaṁ",
  "anya-e0102n8:187_3": "sammāmaggassa avadhāraṇena maggasaccassa vavatthānaṁ katanti, evaṁ lokiyeneva tāva",
  "anya-e0102n8:187_4": "ñāṇena tiṇṇaṁ saccānaṁ vavatthānaṁ kataṁ hoti.",
  "anya-e0102n8:188": "Iti sādhujanapāmojjatthāya kate visuddhimagge",
  "anya-e0102n8:189": "Paññābhāvanādhikāre",
  "anya-e0102n8:190": "Maggāmaggañāṇadassanavisuddhiniddeso nāma",
  "anya-e0102n8:191": "Vīsatimo paricchedo."
}