{
  "atk-s0510a34:0": "40. Pilindavacchavaggo",
  "atk-s0510a34:1": "1. Pilindavacchattheraapadānavaṇṇanā",
  "atk-s0510a34:2_0": "Cattālīsamavagge apadāne nagare haṁsavatiyātiādikaṁ āyasmato pilindavacchattherassa",
  "atk-s0510a34:2_1": "apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni",
  "atk-s0510a34:2_2": "puññāni upacinanto padumuttarassa bhagavato kāle haṁsavatīnagare dovārikakule nibbatto",
  "atk-s0510a34:2_3": "mahaddhano mahābhogo ahosi. So koṭisannicitadhanarāsiṁ oloketvā raho nisinno “imaṁ",
  "atk-s0510a34:2_4": "sabbadhanaṁ mayā sammā gahetvā gantuṁ vaṭṭatī”ti cintetvā “buddhappamukhassa bhikkhusaṅghassa",
  "atk-s0510a34:2_5": "sabbaparikkhāradānaṁ dātuṁ vaṭṭatī”ti sanniṭṭhānaṁ katvā chattasatasahassaṁ ādiṁ",
  "atk-s0510a34:2_6": "katvā sabbaparibhogaparikkhārānipi satasahassavasena kāretvā padumuttaraṁ bhagavantaṁ",
  "atk-s0510a34:2_7": "nimantetvā buddhappamukhassa bhikkhusaṅghassa mahādānaṁ adāsi. Evaṁ sattāhaṁ dānaṁ",
  "atk-s0510a34:2_8": "datvā pariyosānadivase nibbānādhigamaṁ patthetvā yāvajīvaṁ puññāni katvā jīvitapariyosāne",
  "atk-s0510a34:2_9": "devaloke nibbatto cha kāmāvacare dibbasampattiyo anubhavitvā manussesu ca cakkavattiādisampattiyo",
  "atk-s0510a34:2_10": "anubhavitvā imasmiṁ buddhuppāde brāhmaṇakule nibbatto sabbasippesu nipphattiṁ patto",
  "atk-s0510a34:2_11": "gottavasena pilindavacchoti pākaṭo ahosi.",
  "atk-s0510a34:3_0": "1. So ekadivasaṁ satthu santike dhammadesanaṁ sutvā paṭiladdhasaddho pabbajitvā nacirasseva",
  "atk-s0510a34:3_1": "arahā hutvā attano pubbakammaṁ saritvā somanassajāto udānavasena taṁ pakāsento nagare",
  "atk-s0510a34:3_2": "haṁsavatiyātiādimāha. Tassattho heṭṭhā vuttova. Āsiṁ dovāriko ahanti ahaṁ haṁsavatīnagare",
  "atk-s0510a34:3_3": "rañño gehadvāre dvārapālako āsiṁ ahosinti attho. Akkhobhaṁ amitaṁ bhoganti rañño",
  "atk-s0510a34:3_4": "vallabhattā aññehi khobhetuṁ cāletuṁ asakkuṇeyyaṁ amitaṁ aparimāṇabhogaṁ dhanaṁ mama",
  "atk-s0510a34:3_5": "ghare sannicitaṁ rāsīkataṁ ahosīti attho.",
  "atk-s0510a34:4_0": "3.Bahū medhigatā bhogāti anekā bhogā me mayā adhigatā pattā paṭiladdhāti attho. Satthavāsiādīnaṁ",
  "atk-s0510a34:4_1": "parikkhārānaṁ nāmāni nayānuyogena suviññeyyāni. Parikkhāradānānisaṁsāni ca suviññeyyānevāti.",
  "atk-s0510a34:5": "Pilindavacchattheraapadānavaṇṇanā samattā.",
  "atk-s0510a34:6": "Dutiyatatiyacatutthapañcamāpadānāni uttānānevāti.",
  "atk-s0510a34:7": "6. Bākulattheraapadānavaṇṇanā",
  "atk-s0510a34:8_0": "Chaṭṭhāpadāne himavantassāvidūretiādikaṁ bākulattherassa apadānaṁ. Ayaṁ kira thero",
  "atk-s0510a34:8_1": "atīte ito kappasatasahassādhikassa asaṅkhyeyyassa matthake anomadassissa bhagavato",
  "atk-s0510a34:8_2": "uppattito puretarameva brāhmaṇakule nibbattitvā vayappatto tayo vede uggaṇhitvā tattha",
  "atk-s0510a34:8_3": "sāraṁ apassanto “samparāyikatthaṁ gavesissāmī”ti isipabbajjaṁ pabbajitvā pabbatapāde",
  "atk-s0510a34:8_4": "viharanto pañcābhiññāaṭṭhasamāpattīnaṁ lābhī hutvā viharanto buddhuppādaṁ sutvā satthu",
  "atk-s0510a34:8_5": "santikaṁ gantvā dhammaṁ sutvā saraṇesu patiṭṭhito satthu vātābādhe uppanne araññato",
  "atk-s0510a34:8_6": "bhesajjāni ānetvā taṁ vūpasametvā taṁ puññaṁ ārogyatthāya pariṇāmetvā tato cuto brahmaloke",
  "atk-s0510a34:8_7": "nibbatto ekaṁ asaṅkhyeyyaṁ devamanussesu saṁsaranto padumuttarabuddhakāle haṁsavatīnagare",
  "atk-s0510a34:8_8": "ekasmiṁ kule nibbatto viññutaṁ patvā satthu dhammadesanaṁ sutvā satthāraṁ ekaṁ bhikkhuṁ",
  "atk-s0510a34:8_9": "appābādhānaṁ aggaṭṭhāne ṭhapentaṁ disvā sayaṁ taṁ ṭhānantaraṁ ākaṅkhanto paṇidhānaṁ",
  "atk-s0510a34:8_10": "katvā yāvajīvaṁ kusalakammaṁ upacinitvā sugatīsuyeva saṁsaranto vipassissa bhagavato",
  "atk-s0510a34:8_11": "uppattito puretarameva bandhumatīnagare brāhmaṇakule nibbatto sabbasippesu nipphattiṁ",
  "atk-s0510a34:8_12": "patto tattha sāraṁ apassanto isipabbajjaṁ pabbajitvā jhānābhiññālābhī hutvā pabbatapāde",
  "atk-s0510a34:8_13": "vasanto buddhuppādaṁ sutvā satthu santikaṁ gantvā saraṇesu patiṭṭhāya bhikkhūnaṁ",
  "atk-s0510a34:8_14": "tiṇapupphakaroge uppanne taṁ vūpasametvā tattha yāvatāyukaṁ ṭhatvā tato cuto brahmaloke",
  "atk-s0510a34:8_15": "nibbattitvā tato ekanavutikappe devamanussesu saṁsaranto kassapassa bhagavato kāle",
  "atk-s0510a34:8_16": "bārāṇasiyaṁ kulagehe nibbattitvā gharāvāsaṁ vasanto ekaṁ jiṇṇaṁ vinassamānaṁ mahāvihāraṁ",
  "atk-s0510a34:8_17": "disvā tattha uposathāgārādikaṁ sabbaṁ āvasathaṁ kārāpetvā tattha bhikkhusaṅghassa",
  "atk-s0510a34:8_18": "sabbaṁ bhesajjaṁ paṭiyādetvā yāvajīvaṁ kusalaṁ katvā ekaṁ buddhantaraṁ devamanussesu",
  "atk-s0510a34:8_19": "saṁsaranto amhākaṁ bhagavato uppattito puretarameva kosambiyaṁ seṭṭhikule nibbatti.",
  "atk-s0510a34:9_0": "So mātukucchito nikkhamitvā dhātīhi arogabhāvāya yamunāyaṁ nhāpiyamāno tāsaṁ hatthato",
  "atk-s0510a34:9_1": "muccitvā macchena gilito ahosi. Kevaṭṭā taṁ macchaṁ jālāya gahetvā bārāṇasiyaṁ seṭṭhibhariyāya",
  "atk-s0510a34:9_2": "vikkiṇiṁsu. Sā taṁ gahetvā phālayamānā pubbe katapuññaphalena arogaṁ dārakaṁ disvā",
  "atk-s0510a34:9_3": "“putto me laddho”ti gahetvā posesi. So janakehi mātāpitūhi taṁ pavattiṁ sutvā āgantvā",
  "atk-s0510a34:9_4": "“ayaṁ amhākaṁ putto, detha no putta”nti anuyoge kate raññā “ubhayesampi sādhāraṇo",
  "atk-s0510a34:9_5": "hotū”ti dvinnaṁ kulānaṁ dāyādabhāvena vinicchayaṁ katvā ṭhapitattā bākuloti laddhanāmo",
  "atk-s0510a34:9_6": "vayappatto mahāsampattiṁ anubhavanto dvīsu seṭṭhikulesu ekekasmiṁ chamāsaṁ chamāsaṁ",
  "atk-s0510a34:9_7": "vasati. Te attano vāre sampatte nāvāsaṅghāṭaṁ bandhitvā tatrūpari ratanamaṇḍapaṁ",
  "atk-s0510a34:9_8": "kāretvā pañcaṅgikatūriye nipphādetvā kumāraṁ tattha nisīdāpetvā ubhayanagaramajjhaṭṭhānaṁ",
  "atk-s0510a34:9_9": "gaṅgāya āgacchanti, aparaseṭṭhimanussāpi evameva sajjetvā taṁ ṭhānaṁ gantvā kumāraṁ",
  "atk-s0510a34:9_10": "tattha āropetvā gacchanti. So evaṁ vaḍḍhamāno āsītiko hutvā ubhayaseṭṭhiputtoti pākaṭo.",
  "atk-s0510a34:9_11": "Satthu santikaṁ gantvā dhammaṁ sutvā paṭiladdhasaddho pabbajitvā sattāhaṁ vāyamanto",
  "atk-s0510a34:9_12": "aṭṭhame divase saha paṭisambhidāya arahattaṁ pāpuṇi.",
  "atk-s0510a34:10_0": "386. So arahā hutvā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a34:10_1": "himavantassāvidūretiādimāha. Tassattho heṭṭhā vuttova. Apadānapāḷiatthopi suviññeyyova.",
  "atk-s0510a34:10_2": "So arahattaṁ patvā vimuttisukhena viharanto saṭṭhivassasatāyuko hutvā parinibbāyīti.",
  "atk-s0510a34:11": "Bākulattheraapadānavaṇṇanā samattā.",
  "atk-s0510a34:12": "7. Girimānandattheraapadānavaṇṇanā",
  "atk-s0510a34:13_0": "Sattamāpadāne bhariyā me kālaṅkatātiādikaṁ āyasmato girimānandattherassa apadānaṁ.",
  "atk-s0510a34:13_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a34:13_2": "upacinanto sumedhassa bhagavato kāle kulagehe nibbatto vayappatto gharāvāsaṁ saṇṭhapetvā",
  "atk-s0510a34:13_3": "vasanto attano bhariyāya ca putte ca kālaṅkate sokasallasamappito araññaṁ pavisitvā",
  "atk-s0510a34:13_4": "pavattaphalabhojano rukkhamūle vihāsi. Tadā sumedho bhagavā tassānukampāya tattha",
  "atk-s0510a34:13_5": "gantvā dhammaṁ desetvā sokasallaṁ abbūḷhesi. So dhammaṁ sutvā pasannamānaso sugandhapupphehi",
  "atk-s0510a34:13_6": "bhagavantaṁ pūjetvā pañcapatiṭṭhitena vanditvā sirasi añjaliṁ katvā abhitthavi.",
  "atk-s0510a34:14_0": "So tena puññena devamanussesu saṁsaranto ubhayattha sukhaṁ anubhavitvā imasmiṁ buddhuppāde",
  "atk-s0510a34:14_1": "rājagahe bimbisārarañño purohitassa putto hutvā nibbatti, girimānandotissa nāmaṁ",
  "atk-s0510a34:14_2": "ahosi. So viññutaṁ patvā satthu rājagahāgamane buddhānubhāvaṁ disvā paṭiladdhasaddho",
  "atk-s0510a34:14_3": "pabbajitvā samaṇadhammaṁ karonto katipayaṁ divasaṁ gāmakāvāse vasitvā satthāraṁ vandituṁ",
  "atk-s0510a34:14_4": "rājagahaṁ agamāsi. Bimbisāramahārājā tassa āgamanaṁ sutvā taṁ upasaṅkamitvā “idheva,",
  "atk-s0510a34:14_5": "bhante, vasatha, ahaṁ catūhi paccayehi upaṭṭhahāmī”ti sampavāretvā gatopi bahukiccattā",
  "atk-s0510a34:14_6": "taṁ na sari. “Thero abbhokāseyeva vasatī”ti. Devatā therassa temanabhayena vassadhāraṁ",
  "atk-s0510a34:14_7": "vāresuṁ. Rājā avassanakāraṇaṁ upadhāretvā ñatvā therassa kuṭikaṁ kārāpesi. Thero",
  "atk-s0510a34:14_8": "kuṭikāyaṁ vasanto senāsanasappāyalābhena cittasamādhānaṁ labhitvā vīriyasamataṁ yojetvā",
  "atk-s0510a34:14_9": "vipassanaṁ ussukkāpetvā arahattaṁ pāpuṇi.",
  "atk-s0510a34:15_0": "419. So arahattaṁ patvā attano pubbakammaṁ saritvā sañjātasomanasso pubbacaritāpadānaṁ",
  "atk-s0510a34:15_1": "pakāsento bhariyā me kālaṅkatātiādimāha. Taṁ bhagavato nivedanañca bhagavatā katānusāsanañca",
  "atk-s0510a34:15_2": "maggaṁ phalādhigamāpadānañca pāṭhānusārena suviññeyyamevāti.",
  "atk-s0510a34:16": "Girimānandattheraapadānavaṇṇanā samattā.",
  "atk-s0510a34:17": "Aṭṭhamanavamadasamāpadānāni uttānatthānevāti.",
  "atk-s0510a34:18": "Cattālīsamavaggavaṇṇanā samattā."
}