{
  "atk-s0404a17:0": "3. Mahāvaggo",
  "atk-s0404a17:1": "1. Sīhanādasuttavaṇṇanā",
  "atk-s0404a17:2_0": "21. Tatiyassa paṭhame visamagateti visamaṭṭhānesu gocaresu gate. Saṅghātaṁ āpādesinti",
  "atk-s0404a17:2_1": "ghātaṁ vadhaṁ pāpesiṁ. Tassa hi ussannatejatāya khuddakesu pāṇesu anukampā hoti.",
  "atk-s0404a17:2_2": "Tasmā ye paṭisattubhāvena saṇṭhātuṁ sakkhissanti, ye dubbalā palāyitukāmā bhavissanti,",
  "atk-s0404a17:2_3": "te palāyissantīti sīhanādaṁ naditvāva gocarāya pakkamati. Tathāgatassetaṁ adhivacananti",
  "atk-s0404a17:2_4": "yadi hi sahanatāya hananatāya ca sīho, tathāgato hi sabbāni ca iṭṭhāniṭṭhāni sahati,",
  "atk-s0404a17:2_5": "sabbaparappavādino ca vādānaṁ nimmathanena hanati. Idamassa hoti sīhanādasminti ayamassa sīhanādo.",
  "atk-s0404a17:3_0": "Tathāgatabalānīti aññehi asādhāraṇāni tathāgatasseva balāni. Yathā vā pubbabuddhānaṁ",
  "atk-s0404a17:3_1": "balāni puññasampattiyā āgatāni, tathā āgatabalānītipi attho. Tattha duvidhaṁ tathāgatassa",
  "atk-s0404a17:3_2": "balaṁ kāyabalaṁ ñāṇabalaṁ. Tesu kāyabalaṁ hatthikulānusārena veditabbaṁ. Vuttañhetaṁ porāṇehi –",
  "atk-s0404a17:4": "‘‘Kālāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0404a17:5": "Gandhamaṅgalahemañca, uposathachaddantime dasā’’ti.",
  "atk-s0404a17:6_0": "Imāni dasa hatthikulāni. Tattha kālāvakanti pakatihatthikulaṁ daṭṭhabbaṁ. Yaṁ dasannaṁ",
  "atk-s0404a17:6_1": "purisānaṁ kāyabalaṁ, taṁ ekassa kālāvakassa hatthino. Yaṁ dasannaṁ kālāvakānaṁ balaṁ,",
  "atk-s0404a17:6_2": "taṁ ekassa gaṅgeyyassa. Yaṁ dasannaṁ gaṅgeyyānaṁ, taṁ ekassa paṇḍarassa. Yaṁ dasannaṁ",
  "atk-s0404a17:6_3": "paṇḍarānaṁ, taṁ ekassa tambassa. Yaṁ dasannaṁ tambānaṁ, taṁ ekassa piṅgalassa. Yaṁ",
  "atk-s0404a17:6_4": "dasannaṁ piṅgalānaṁ, taṁ ekassa gandhahatthino. Yaṁ dasannaṁ gandhahatthīnaṁ, taṁ",
  "atk-s0404a17:6_5": "ekassa maṅgalassa. Yaṁ dasannaṁ maṅgalānaṁ, taṁ ekassa hemassa. Yaṁ dasannaṁ hemānaṁ,",
  "atk-s0404a17:6_6": "taṁ ekassa uposathassa. Yaṁ dasannaṁ uposathānaṁ, taṁ ekassa chaddantassa. Yaṁ dasannaṁ",
  "atk-s0404a17:6_7": "chaddantānaṁ, taṁ ekassa tathāgatassa. Nārāyanasaṅghātabalantipi idameva vuccati",
  "atk-s0404a17:6_8": ". Tadetaṁ pakatihatthigaṇanāya hatthīnaṁ koṭisahassānaṁ, purisagaṇanāya dasannaṁ",
  "atk-s0404a17:6_9": "purisakoṭisahassānaṁ balaṁ hoti. Idaṁ tāva tathāgatassa kāyabalaṁ.",
  "atk-s0404a17:7_0": "Ñāṇabalaṁ pana pāḷiyaṁ tāva āgatameva. Dasabalañāṇaṁ, majjhime āgataṁ catuvesārajjañāṇaṁ,",
  "atk-s0404a17:7_1": "aṭṭhasu parisāsu akampanañāṇaṁ, catuyoniparicchedañāṇaṁ, pañcagatiparicchedañāṇaṁ,",
  "atk-s0404a17:7_2": "saṁyuttake (saṁ. ni. 2.33) āgatāni tesattati ñāṇāni sattasattati ñāṇānīti, evaṁ aññānipi",
  "atk-s0404a17:7_3": "anekāni ñāṇabalaṁ nāma. Idhāpi ñāṇabalameva adhippetaṁ. Ñāṇañhi akampiyaṭṭhena upatthambhanaṭṭhena ca balanti vuttaṁ.",
  "atk-s0404a17:8_0": "Āsabhaṁṭhānanti seṭṭhaṭṭhānaṁ uttamaṭṭhānaṁ. Āsabhā vā pubbabuddhā, tesaṁ ṭhānanti",
  "atk-s0404a17:8_1": "attho. Apica gavasatajeṭṭhako usabho, gavasahassajeṭṭhako vasabho. Vajasatajeṭṭhako",
  "atk-s0404a17:8_2": "vā usabho, vajasahassajeṭṭhako vasabho. Sabbagavaseṭṭho sabbaparissayasaho seto pāsādiko",
  "atk-s0404a17:8_3": "mahābhāravaho asanisatasaddehipi asampakampiyo nisabho, so idha usabhoti adhippeto.",
  "atk-s0404a17:8_4": "Idampi hi tassa pariyāyavacanaṁ. Usabhassa idanti āsabhaṁ. Ṭhānanti catūhi pādehi",
  "atk-s0404a17:8_5": "pathaviṁ uppīḷetvā acalaṭṭhānaṁ. Idaṁ pana āsabhaṁ viyāti āsabhaṁ. Yatheva hi nisabhasaṅkhāto",
  "atk-s0404a17:8_6": "usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati,",
  "atk-s0404a17:8_7": "evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ",
  "atk-s0404a17:8_8": "uppīḷetvā sadevake loke kenaci paccatthikena paccāmittena akampiyo acalaṭṭhānena",
  "atk-s0404a17:8_9": "tiṭṭhati. Evaṁ tiṭṭhamāno ca taṁ āsabhaṁ ṭhānaṁ paṭijānāti upagacchati na paccakkhāti",
  "atk-s0404a17:8_10": "attani āropeti. Tena vuttaṁ – ‘‘āsabhaṁ ṭhānaṁ paṭijānātī’’ti.",
  "atk-s0404a17:9_0": "Parisāsūti aṭṭhasu parisāsu. Sīhanādaṁ nadatīti seṭṭhanādaṁ nadati, abhītanādaṁ nadati,",
  "atk-s0404a17:9_1": "sīhanādasadisaṁ vā nādaṁ nadati. Tatrāyaṁ upamā – yathā sīho sīhabalena samannāgato",
  "atk-s0404a17:9_2": "sabbattha visārado vigatalomahaṁso sīhanādaṁ nadati, evaṁ tathāgatasīhopi tathāgatabalehi",
  "atk-s0404a17:9_3": "samannāgato aṭṭhasu parisāsu visārado vigatalomahaṁso ‘‘iti sakkāyo’’tiādinā nayena",
  "atk-s0404a17:9_4": "nānāvidhadesanāvilāsasampannaṁ sīhanādaṁ nadati. Tena vuttaṁ – ‘‘parisāsu sīhanādaṁ nadatī’’ti.",
  "atk-s0404a17:10_0": "Brahmacakkaṁ pavattetīti ettha brahmanti seṭṭhaṁ uttamaṁ visiṭṭhaṁ. Cakkanti dhammacakkaṁ.",
  "atk-s0404a17:10_1": "Taṁ panetaṁ duvidhaṁ hoti paṭivedhañāṇañceva desanāñāṇañca. Tattha paññāpabhāvitaṁ",
  "atk-s0404a17:10_2": "attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ",
  "atk-s0404a17:10_3": "desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato",
  "atk-s0404a17:10_4": "yāva arahattamaggā uppajjamānaṁ, phalakkhaṇe uppannaṁ nāma. Tusitabhavanato vā yāva",
  "atk-s0404a17:10_5": "mahābodhipallaṅke arahattamaggā uppajjamānaṁ, phalakkhaṇe uppannaṁ nāma. Dīpaṅkarato",
  "atk-s0404a17:10_6": "vā paṭṭhāya yāva arahattamaggā uppajjamānaṁ, phalakkhaṇe uppannaṁ nāma. Desanāñāṇampi",
  "atk-s0404a17:10_7": "pavattamānaṁ pavattanti duvidhaṁ. Tañhi yāva aññāsikoṇḍaññassa sotāpattimaggā pavattamānaṁ,",
  "atk-s0404a17:10_8": "phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi",
  "atk-s0404a17:10_9": "panetaṁ aññehi asādhāraṇaṁ, buddhānaṁyeva orasañāṇaṁ.",
  "atk-s0404a17:11_0": "Idāni yehi dasahi balehi samannāgato tathāgato āsabhaṁ ṭhānaṁ paṭijānāti, tāni vitthārato",
  "atk-s0404a17:11_1": "dassetuṁ katamāni dasa? Idha, bhikkhave, tathāgato ṭhānañca ṭhānatotiādimāha. Tattha",
  "atk-s0404a17:11_2": "ṭhānañca ṭhānatoti kāraṇañca kāraṇato. Kāraṇañhi yasmā tattha phalaṁ tiṭṭhati, tadāyattavuttitāya",
  "atk-s0404a17:11_3": "uppajjati ceva pavattati ca, tasmā ṭhānanti vuccati. Taṁ bhagavā ‘‘ye ye dhammā yesaṁ",
  "atk-s0404a17:11_4": "yesaṁ dhammānaṁ hetū paccayā uppādāya, taṁ taṁ ṭhānaṁ. Ye ye dhammā yesaṁ yesaṁ dhammānaṁ",
  "atk-s0404a17:11_5": "na hetū na paccayā uppādāya, taṁ taṁ aṭṭhāna’’nti pajānanto ṭhānañca ṭhānato aṭṭhānañca",
  "atk-s0404a17:11_6": "aṭṭhānato yathābhūtaṁ pajānāti. Abhidhamme panetaṁ ‘‘tattha katamaṁ tathāgatassa",
  "atk-s0404a17:11_7": "ṭhānañca ṭhānato aṭṭhānañca aṭṭhānato yathābhūtaṁ ñāṇa’’ntiādinā (vibha. 809) nayena",
  "atk-s0404a17:11_8": "vitthāritameva. Yampīti yena ñāṇena. Idampi, bhikkhave, tathāgatassāti idampi ṭhānāṭṭhānañāṇaṁ",
  "atk-s0404a17:11_9": "tathāgatassa tathāgatabalaṁ nāma hotīti attho. Evaṁ sabbapadesu yojanā veditabbā.",
  "atk-s0404a17:12_0": "Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ.",
  "atk-s0404a17:12_1": "Ṭhānaso hetusoti paccayato ceva hetuto ca. Tattha gatiupadhikālapayogā vipākassa",
  "atk-s0404a17:12_2": "ṭhānaṁ, kammaṁ hetu. Imassa pana ñāṇassa vitthārakathā ‘‘atthekaccāni pāpakāni kammasamādānāni",
  "atk-s0404a17:12_3": "gatisampattipaṭibāḷhāni na vipaccantī’’tiādinā (vibha. 810) nayena abhidhamme āgatāyeva.",
  "atk-s0404a17:13_0": "Sabbatthagāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ",
  "atk-s0404a17:13_1": "pajānātīti bahūsupi manussesu ekameva pāṇaṁ ghātentesu ‘‘imassa cetanā nirayagāminī",
  "atk-s0404a17:13_2": "bhavissati, imassa tiracchānayonigāminī’’ti iminā nayena ekavatthusmimpi kusalākusalacetanāsaṅkhātānaṁ",
  "atk-s0404a17:13_3": "paṭipattīnaṁ aviparītato sabhāvaṁ jānāti. Imassapi ca ñāṇassa vitthārakathā ‘‘tattha",
  "atk-s0404a17:13_4": "katamaṁ tathāgatassa sabbatthagāminiṁ paṭipadaṁ yathābhūtaṁ ñāṇaṁ? Idha tathāgato",
  "atk-s0404a17:13_5": "ayaṁ maggo ayaṁ paṭipadā nirayagāminīti pajānātī’’tiādinā (vibha. 811) nayena abhidhamme āgatāyeva.",
  "atk-s0404a17:14_0": "Anekadhātunti cakkhudhātuādīhi kāmadhātuādīhi vā dhātūhi bahudhātuṁ. Nānādhātunti",
  "atk-s0404a17:14_1": "tāsaṁyeva dhātūnaṁ vilakkhaṇatāya nānappakāradhātuṁ. Lokanti khandhāyatanadhātulokaṁ.",
  "atk-s0404a17:14_2": "Yathābhūtaṁ pajānātīti tāsaṁ dhātūnaṁ aviparītato sabhāvaṁ paṭivijjhati. Idampi ñāṇaṁ",
  "atk-s0404a17:14_3": "‘‘tattha katamaṁ tathāgatassa anekadhātunānādhātulokaṁ yathābhūtaṁ ñāṇaṁ? Idha tathāgato",
  "atk-s0404a17:14_4": "khandhanānattaṁ pajānātī’’tiādinā nayena abhidhamme vitthāritameva.",
  "atk-s0404a17:15_0": "Nānādhimuttikatanti hīnādīhi adhimuttīhi nānādhimuttikabhāvaṁ. Idampi ñāṇaṁ ‘‘tattha",
  "atk-s0404a17:15_1": "katamaṁ tathāgatassa sattānaṁ nānādhimuttikataṁ yathābhūtaṁ ñāṇaṁ? Idha tathāgato",
  "atk-s0404a17:15_2": "pajānāti santi sattā hīnādhimuttikā’’tiādinā nayena abhidhamme vitthāritameva.",
  "atk-s0404a17:16_0": "Parasattānanti padhānasattānaṁ. Parapuggalānanti tato aññesaṁ hīnasattānaṁ. Ekatthameva",
  "atk-s0404a17:16_1": "vā etaṁ padadvayaṁ, veneyyavasena dvidhā vuttaṁ. Indriyaparopariyattanti saddhādīnaṁ",
  "atk-s0404a17:16_2": "indriyānaṁ parabhāvañca aparabhāvañca, vuddhiñca hāniñcāti attho. Imassāpi ñāṇassa",
  "atk-s0404a17:16_3": "vitthārakathā ‘‘tattha katamaṁ tathāgatassa parasattānaṁ parapuggalānaṁ indriyaparopariyattaṁ",
  "atk-s0404a17:16_4": "yathābhūtaṁ ñāṇaṁ ? Idha tathāgato sattānaṁ āsayaṁ pajānātī’’ti (vibha. 814) ādinā",
  "atk-s0404a17:16_5": "nayena abhidhamme āgatāyeva.",
  "atk-s0404a17:17_0": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni",
  "atk-s0404a17:17_1": "passatī’’tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ,",
  "atk-s0404a17:17_2": "paṭhamajjhānasamāpattiādīnañca navannaṁ anupubbasamāpattīnaṁ. Saṁkilesanti hānabhāgiyadhammaṁ.",
  "atk-s0404a17:17_3": "Vodānanti visesabhāgiyadhammaṁ. Vuṭṭhānanti ‘‘vodānampi vuṭṭhānaṁ, tamhā tamhā samādhimhā",
  "atk-s0404a17:17_4": "vuṭṭhānampi vuṭṭhāna’’nti (vibha. 828) evaṁ vuttaṁ paguṇajjhānañceva bhavaṅgaphalasamāpattiyo",
  "atk-s0404a17:17_5": "ca. Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā",
  "atk-s0404a17:17_6": "‘‘vodānampi vuṭṭhāna’’nti vuttaṁ. Bhavaṅgena pana sabbajjhānehi vuṭṭhānaṁ hoti, phalasamāpattiyā",
  "atk-s0404a17:17_7": "nirodhasamāpattito vuṭṭhānaṁ hoti. Taṁ sandhāya ca ‘‘tamhā tamhā samādhimhā vuṭṭhānampi",
  "atk-s0404a17:17_8": "vuṭṭhāna’’nti vuttaṁ. Idampi ñāṇaṁ ‘‘tattha katamaṁ tathāgatassa jhānavimokkhasamādhisamāpattīnaṁ",
  "atk-s0404a17:17_9": "saṁkilesaṁ vodānaṁ vuṭṭhānaṁ yathābhūtaṁ ñāṇaṁ? Jhāyīti cattāro jhāyī, atthekacco",
  "atk-s0404a17:17_10": "jhāyī sampattiṁyeva samānaṁ vipattīti paccetī’’tiādinā (vibha. 828) nayena abhidhamme",
  "atk-s0404a17:17_11": "vitthāritameva. Sabbañāṇānaṁ vitthārakathāya vinicchayo sammohavinodaniyā vibhaṅgaṭṭhakathāya",
  "atk-s0404a17:17_12": "vutto, pubbenivāsānussatidibbacakkhuñāṇakathā visuddhimagge vitthāritā, āsavakkhayakathā heṭṭhā vuttāyevāti.",
  "atk-s0404a17:18_0": "Tattha paravādīkathā hoti ‘‘dasabalañāṇaṁ nāma pāṭiyekkaṁ ñāṇaṁ natthi, sabbaññutaññāṇassevāyaṁ",
  "atk-s0404a17:18_1": "pabhedo’’ti. Taṁ na tathā daṭṭhabbaṁ. Aññameva hi dasabalañāṇaṁ, aññaṁ sabbaññutaññāṇaṁ.",
  "atk-s0404a17:18_2": "Dasabalañāṇañhi sakasakakiccameva jānāti, sabbaññutaññāṇaṁ tampi tato avasesampi",
  "atk-s0404a17:18_3": "jānāti. Dasabalañāṇesu hi paṭhamaṁ kāraṇākāraṇameva jānāti, dutiyaṁ kammavipākantarameva,",
  "atk-s0404a17:18_4": "tatiyaṁ kammaparicchedameva, catutthaṁ dhātunānattakāraṇameva, pañcamaṁ sattānaṁ",
  "atk-s0404a17:18_5": "ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ jhānādīhi",
  "atk-s0404a17:18_6": "saddhiṁ tesaṁ saṁkilesādimeva, aṭṭhamaṁ pubbenivutthakkhandhasantatimeva, navamaṁ",
  "atk-s0404a17:18_7": "sattānaṁ cutipaṭisandhimeva, dasamaṁ saccaparicchedameva. Sabbaññutaññāṇaṁ pana etehi",
  "atk-s0404a17:18_8": "jānitabbañca tato uttariñca pajānāti, etesaṁ pana kiccaṁ na sabbaṁ karoti. Tañhi",
  "atk-s0404a17:18_9": "jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese",
  "atk-s0404a17:18_10": "khepetuṁ na sakkoti.",
  "atk-s0404a17:19_0": "Apica paravādī evaṁ pucchitabbo ‘‘dasabalañāṇaṁ nāmetaṁ savitakkasavicāraṁ avitakkavicāramattaṁ",
  "atk-s0404a17:19_1": "avitakkaavicāraṁ, kāmāvacaraṁ rūpāvacaraṁ arūpāvacaraṁ, lokiyaṁ lokuttara’’nti. Jānanto",
  "atk-s0404a17:19_2": "‘‘paṭipāṭiyā satta ñāṇāni savitakkasavicārānī’’ti vakkhati, ‘‘tato parāni dve avitakkaavicārānī’’ti",
  "atk-s0404a17:19_3": "vakkhati. ‘‘Āsavakkhayañāṇaṁ siyā savitakkasavicāraṁ siyā avitakkavicāramattaṁ, siyā",
  "atk-s0404a17:19_4": "avitakkaavicāra’’nti vakkhati . Tathā ‘‘paṭipāṭiyā satta kāmāvacarāni, tato dve rūpāvacarāni,",
  "atk-s0404a17:19_5": "avasāne ekaṁ lokuttara’’nti vakkhati. ‘‘Sabbaññutaññāṇaṁ pana savitakkasavicārameva",
  "atk-s0404a17:19_6": "lokiyamevā’’ti vakkhati.",
  "atk-s0404a17:20_0": "Evamettha anupadavaṇṇanaṁ ñatvā idāni yasmā tathāgato paṭhamaṁyeva ṭhānāṭṭhānañāṇena",
  "atk-s0404a17:20_1": "veneyyasattānaṁ āsavakkhayādhigamassa ceva anadhigamassa ca ṭhānāṭṭhānabhūtaṁ kilesāvaraṇābhāvaṁ",
  "atk-s0404a17:20_2": "passati lokiyasammādiṭṭhiṭṭhānādidassanato niyatamicchādiṭṭhiṭṭhānābhāvadassanato",
  "atk-s0404a17:20_3": "ca. Atha nesaṁ kammavipākañāṇena vipākāvaraṇābhāvaṁ passati tihetukappaṭisandhidassanato,",
  "atk-s0404a17:20_4": "sabbatthagāminipaṭipadāñāṇena kammāvaraṇābhāvaṁ passati ānantariyakammābhāvadassanato.",
  "atk-s0404a17:20_5": "Evamanāvaraṇānaṁ anekadhātunānādhātuñāṇena anukūladhammadesanatthaṁ cariyāvisesaṁ",
  "atk-s0404a17:20_6": "passati dhātuvemattadassanato. Atha nesaṁ nānādhimuttikatañāṇena adhimuttiṁ passati",
  "atk-s0404a17:20_7": "payogaṁ anādiyitvāpi adhimuttivasena dhammadesanatthaṁ. Athevaṁ diṭṭhādhimuttīnaṁ",
  "atk-s0404a17:20_8": "yathāsatti yathābalaṁ dhammaṁ desetuṁ indriyaparopariyattiñāṇena indriyaparopariyattaṁ",
  "atk-s0404a17:20_9": "passati saddhādīnaṁ tikkhamudubhāvadassanato. Evaṁ pariññātindriyaparopariyattā pana",
  "atk-s0404a17:20_10": "te sace dūre honti, atha jhānādiñāṇena jhānādīsu vasībhūtattā iddhivisesena te khippaṁ",
  "atk-s0404a17:20_11": "upagacchati. Upagantvā ca nesaṁ pubbenivāsānussatiñāṇena pubbajātibhavaṁ, dibbacakkhānubhāvato",
  "atk-s0404a17:20_12": "pattabbena cetopariyañāṇena sampati cittavisesaṁ passanto āsavakkhayañāṇānubhāvena",
  "atk-s0404a17:20_13": "āsavakkhayagāminiyā paṭipadāya vigatasammohattā āsavakkhayāya dhammaṁ deseti. Tasmā",
  "atk-s0404a17:20_14": "iminānukkamena imāni balāni vuttānīti veditabbāni.",
  "atk-s0404a17:21": "2. Adhivuttipadasuttavaṇṇanā",
  "atk-s0404a17:22_0": "22. Dutiye ye te dhammāti ye te dasabalañāṇaṁ sabbaññutaññāṇadhammā. Adhivuttipadānanti",
  "atk-s0404a17:22_1": "adhivacanapadānaṁ, khandhāyatanadhātudhammānanti attho. Adhivuttiyoti hi adhivacanāni",
  "atk-s0404a17:22_2": "vuccanti, tesaṁ ye padabhūtā desanāya padaṭṭhānattā. Atītā buddhāpi hi ete dhamme",
  "atk-s0404a17:22_3": "kathayiṁsu, anāgatāpi eteva kathayissanti. Tasmā khandhādayo adhivuttipadāni nāma.",
  "atk-s0404a17:22_4": "Tesaṁ adhivuttipadānaṁ. Atha vā bhūtamatthaṁ abhibhavitvā yathāsabhāvato aggahetvā",
  "atk-s0404a17:22_5": "vattanato adhivuttiyoti diṭṭhiyo vuccanti, adhivuttīnaṁ padāni adhivuttipadāni, diṭṭhidīpakāni",
  "atk-s0404a17:22_6": "vacanānīti attho. Tesaṁ adhivuttipadānaṁ diṭṭhivohārānaṁ. Abhiññā sacchikiriyāyāti",
  "atk-s0404a17:22_7": "jānitvā paccakkhakaraṇatthāya. Visāradoti ñāṇasomanassappatto. Tatthāti tesu dhammesu",
  "atk-s0404a17:22_8": "tesaṁ tesaṁ tathā tathā dhammaṁ desetunti tesaṁ tesaṁ diṭṭhigatikānaṁ vā itaresaṁ",
  "atk-s0404a17:22_9": "vā āsayaṁ ñatvā tathā tathā dhammaṁ desetuṁ. Hīnaṁ vā hīnanti ñassatīti hīnaṁ vā",
  "atk-s0404a17:22_10": "dhammaṁ ‘‘hīno dhammo’’ti jānissati. Ñāteyyanti ñātabbaṁ. Daṭṭheyyanti daṭṭhabbaṁ.",
  "atk-s0404a17:22_11": "Sacchikareyyanti sacchikātabbaṁ. Tatthatattha yathābhūtañāṇanti tesu tesu dhammesu",
  "atk-s0404a17:22_12": "yathāsabhāvañāṇaṁ. Iminā sabbaññutaññāṇaṁ dasseti. Evaṁ sabbaññutaññāṇaṁ dassetvā",
  "atk-s0404a17:22_13": "puna dasabalañāṇaṁ dassento dasayimānītiādimāha. Dasabalañāṇampi hi tattha tattha",
  "atk-s0404a17:22_14": "yathābhūtañāṇamevāti.",
  "atk-s0404a17:23": "3. Kāyasuttavaṇṇanā",
  "atk-s0404a17:24_0": "23. Tatiye āpanno hoti kañcideva desanti kañci āpattikoṭṭhāsaṁ āpanno hoti. Anuviccāti",
  "atk-s0404a17:24_1": "anupavisitvā pariyogāhetvā. Kāyaduccaritanti tividhaṁ kāyaduccaritaṁ. Vacīduccaritanti",
  "atk-s0404a17:24_2": "catubbidhaṁ vacīduccaritaṁ. Pāpikā issāti lāmikā usūyā. Paññāya disvāti sahavipassanāya",
  "atk-s0404a17:24_3": "maggapaññāya passitvā passitvā pahātabbā. Ijjhatīti samijjhati. Upavāsassāti nissāya",
  "atk-s0404a17:24_4": "upasaṅkamitvā vasantassa. Abhibhuyyāti ajjhottharitvā madditvā. Irīyatīti vattati.",
  "atk-s0404a17:24_5": "Imasmiṁ sutte sahavipassanāya maggo kathito.",
  "atk-s0404a17:25": "4. Mahācundasuttavaṇṇanā",
  "atk-s0404a17:26_0": "24. Catutthe jānāmimaṁ dhammanti iminā ñāṇavādassa vadanākāro vutto. Bhāvitakāyomhītiādīhi",
  "atk-s0404a17:26_1": "bhāvanāvādassa. Tatiyavāre dvepi vādā ekato vuttā, tayopi cete arahattameva paṭijānanti.",
  "atk-s0404a17:26_2": "Aḍḍhavādaṁ vadeyyāti aḍḍhohamasmīti vādaṁ vadeyya. Upanīhātunti nīharitvā dātuṁ.",
  "atk-s0404a17:27": "5. Kasiṇasuttavaṇṇanā",
  "atk-s0404a17:28_0": "25. Pañcame sakalaṭṭhena kasiṇāni, tadārammaṇānaṁ dhammānaṁ khettaṭṭhena adhiṭṭhānaṭṭhena",
  "atk-s0404a17:28_1": "vā āyatanānīti kasiṇāyatanāni. Uddhanti upari gagaṇatalābhimukhaṁ. Adhoti heṭṭhā",
  "atk-s0404a17:28_2": "bhūmitalābhimukhaṁ. Tiriyanti khettamaṇḍalaṁ viya samantā paricchinditvā. Ekacco",
  "atk-s0404a17:28_3": "hi uddhameva kasiṇaṁ vaḍḍheti, ekacco adho, ekacco samantato. Tena tena vā kāraṇena",
  "atk-s0404a17:28_4": "evaṁ pasāreti ālokamiva rūpadassanakāmo. Tena vuttaṁ – ‘‘pathavīkasiṇameko sañjānāti",
  "atk-s0404a17:28_5": "uddhaṁ adho tiriya’’nti. Advayanti idaṁ pana ekassa aññabhāvānupagamanatthaṁ vuttaṁ.",
  "atk-s0404a17:28_6": "Yathā hi udakaṁ paviṭṭhassa sabbadisāsu udakameva hoti na aññaṁ, evameva pathavīkasiṇaṁ",
  "atk-s0404a17:28_7": "pathavīkasiṇameva hoti. Natthi tassa aññakasiṇasambhedoti. Eseva nayo sabbattha.",
  "atk-s0404a17:28_8": "Appamāṇanti idaṁ tassa tassa pharaṇaappamāṇavasena vuttaṁ. Tañhi cetasā pharanto",
  "atk-s0404a17:28_9": "sakalameva pharati, ‘‘ayamassa ādi, idaṁ majjha’’nti pamāṇaṁ na gaṇhāti. Viññāṇakasiṇanti",
  "atk-s0404a17:28_10": "cettha kasiṇugghāṭimākāse pavattaviññāṇaṁ. Tattha kasiṇavasena kasiṇugghāṭimākāse,",
  "atk-s0404a17:28_11": "kasiṇugghāṭimākāsavasena tattha pavattaviññāṇe uddhaṁadhotiriyatā veditabbā. Ayamettha",
  "atk-s0404a17:28_12": "saṅkhepo, kammaṭṭhānabhāvanānayena panetāni pathavīkasiṇādīni vitthārato visuddhimagge",
  "atk-s0404a17:28_13": "(visuddhi. 1.51 ādayo) vuttāneva.",
  "atk-s0404a17:29": "6. Kāḷīsuttavaṇṇanā",
  "atk-s0404a17:30_0": "26. Chaṭṭhe kumāripañhesūti kumārīnaṁ māradhītānaṁ pucchāsu. Atthassapattiṁ hadayassa",
  "atk-s0404a17:30_1": "santinti dvīhipi padehi arahattameva kathitaṁ. Senanti rāgādikilesasenaṁ. Piyasātarūpanti",
  "atk-s0404a17:30_2": "piyajātikesu ca sātajātikesu ca vatthūsu uppajjanato evaṁladdhanāmaṁ. Ekohaṁ jhāyaṁ",
  "atk-s0404a17:30_3": "sukhamanubodhinti evaṁ kilesasenaṁ jinitvā ahaṁ ekakova jhāyanto sukhaṁ anubujjhiṁ",
  "atk-s0404a17:30_4": "sacchiakāsiṁ. Sakkhinti sakkhibhāvappattaṁ dhammasakkhiṁ. Na sampajjati kenaci meti",
  "atk-s0404a17:30_5": "mayhaṁ kenaci saddhiṁ mittadhammo nāma natthi. Pathavīkasiṇasamāpattiparamā kho,",
  "atk-s0404a17:30_6": "bhagini, eke samaṇabrāhmaṇā atthoti abhinibbattesunti pathavīkasiṇasamāpattiparamo",
  "atk-s0404a17:30_7": "uttamo atthoti gahetvā abhinibbattesuṁ. Yāvatā kho, bhagini, pathavīkasiṇasamāpattiparamatāti",
  "atk-s0404a17:30_8": "yattakā pathavīkasiṇasamāpattiyā uttamakoṭi. Tadabhiññāsi bhagavāti taṁ bhagavā abhiññāpaññāya",
  "atk-s0404a17:30_9": "abhiññāsi. Assādamaddasāti samudayasaccaṁ addasa. Ādīnavamaddasāti dukkhasaccaṁ addasa.",
  "atk-s0404a17:30_10": "Nissaraṇamaddasāti nirodhasaccaṁ addasa. Maggāmaggañāṇadassanamaddasāti maggasaccaṁ",
  "atk-s0404a17:30_11": "addasa. Atthassa pattīti etesaṁ catunnaṁ saccānaṁ diṭṭhattā arahattasaṅkhātassa atthassa",
  "atk-s0404a17:30_12": "patti, sabbadarathapariḷāhavūpasantatāya hadayassa santīti.",
  "atk-s0404a17:31": "7. Paṭhamamahāpañhasuttavaṇṇanā",
  "atk-s0404a17:32_0": "27. Sattame abhijānāthāti abhijānitvā paccakkhaṁ katvā viharatha. Abhiññāyāti abhijānitvā.",
  "atk-s0404a17:32_1": "Idhāti imāya. Dhammadesanāya vā dhammadesananti yadidaṁ samaṇassa gotamassa dhammadesanāya",
  "atk-s0404a17:32_2": "saddhiṁ amhākaṁ dhammadesanaṁ, amhākaṁ vā dhammadesanāya saddhiṁ samaṇassa gotamassa",
  "atk-s0404a17:32_3": "dhammadesanaṁ ārabbha nānākaraṇaṁ vuccetha, taṁ kiṁ nāmāti vadanti. Dutiyapadepi",
  "atk-s0404a17:32_4": "eseva nayo. Iti te majjhe bhinnasuvaṇṇaṁ viya sāsanena saddhiṁ attano laddhiṁ vacanamattena",
  "atk-s0404a17:32_5": "samadhuraṁ ṭhapayiṁsu. Neva abhinandiṁsūti ‘‘evameta’’nti na sampaṭicchiṁsu. Nappaṭikkosiṁsūti",
  "atk-s0404a17:32_6": "‘‘na idaṁ eva’’nti nappaṭisedhesuṁ. Kasmā? Te kira ‘‘titthiyā nāma andhasadisā jānitvā",
  "atk-s0404a17:32_7": "vā ajānitvā vā katheyyu’’nti nābhinandiṁsu.",
  "atk-s0404a17:33_0": "Nasampāyissantīti sampādetvā kathetuṁ na sakkhissanti. Uttari ca vighātanti asampādanato",
  "atk-s0404a17:33_1": "uttarimpi dukkhaṁ āpajjissanti. Sampādetvā kathetuṁ asakkontānañhi dukkhaṁ uppajjati.",
  "atk-s0404a17:33_2": "Yathā taṁ, bhikkhave, avisayasminti ettha ca tanti nipātamattaṁ. Yathāti kāraṇavacanaṁ,",
  "atk-s0404a17:33_3": "yasmā avisaye pañhaṁ pucchitā hontīti attho. Ito vā pana sutvāti ito vā pana mama",
  "atk-s0404a17:33_4": "sāsanato sutvā. Itoti tathāgatatopi tathāgatasāvakatopi. Ārādheyyāti paritoseyya,",
  "atk-s0404a17:33_5": "aññathā ārādhanaṁ nāma natthīti dasseti.",
  "atk-s0404a17:34_0": "Ekadhammeti ekasmiṁ dhamme. Iminā uddeso dassito. Parato katamasmiṁ ekadhammeti iminā",
  "atk-s0404a17:34_1": "pañho dassito. Sabbe sattā āhāraṭṭhitikāti idaṁ panettha veyyākaraṇaṁ. Sesesupi eseva",
  "atk-s0404a17:34_2": "nayo. Sammā nibbindamānotiādīsu pana sammā hetunā nayena nibbidānupassanāya nibbindanto",
  "atk-s0404a17:34_3": "ukkaṇṭhanto, virāgānupassanāya virajjanto, paṭisaṅkhānupassanāya muccanassa upāyaṁ",
  "atk-s0404a17:34_4": "katvā vimuccamāno, adhimokkhavasena vā vimuccamāno sanniṭṭhānaṁ kurumānoti attho.",
  "atk-s0404a17:34_5": "Udayabbayehi paricchinditvā pubbantāparantadassanena sammā pariyantadassāvī. Sammadatthaṁ",
  "atk-s0404a17:34_6": "abhisameccāti sammā sabhāgatthaṁ ñāṇena abhisamāgantvā. Dukkhassantakaro hotīti sakalavaṭṭadukkhassa",
  "atk-s0404a17:34_7": "pariyantaṁ parivaṭumaṁ karo hoti.",
  "atk-s0404a17:35_0": "Sabbe sattāti kāmabhavādīsu ekavokārabhavādīsu ca sabbabhavesu sabbe sattā. Āhāraṭṭhitikāti",
  "atk-s0404a17:35_1": "āhārato ṭhiti etesanti āhāraṭṭhitikā. Iti sabbasattānampi ṭhitihetu āhāro nāma eko",
  "atk-s0404a17:35_2": "dhammo, tasmiṁ ekadhamme. Nanu ca evaṁ sante yaṁ vuttaṁ – ‘‘asaññasattā devā ahetukā",
  "atk-s0404a17:35_3": "anāhārā aphassakā’’tiādi (vibha. 1017), taṁ virujjhatīti. Na virujjhati. Tesañhi",
  "atk-s0404a17:35_4": "jhānaṁ āhāro hoti. Evaṁ santepi ‘‘cattārome, bhikkhave, āhārā’’ti (saṁ. ni. 2.11)",
  "atk-s0404a17:35_5": "idaṁ virujjhatīti. Idampi na virujjhati. Etasmiñhi sutte nippariyāyena āhāralakkhaṇā",
  "atk-s0404a17:35_6": "dhammā āhārāti vuttā, idha pana pariyāyena paccayo āhāroti vutto. Sabbadhammānañhi",
  "atk-s0404a17:35_7": "paccayo laddhuṁ vaṭṭati. So ca yaṁ yaṁ phalaṁ janeti, taṁ taṁ āharati nāma. Tasmā",
  "atk-s0404a17:35_8": "āhāroti vuccati. Tenevāha – ‘‘avijjampāhaṁ, bhikkhave, sāhāraṁ vadāmi, no anāhāraṁ.",
  "atk-s0404a17:35_9": "Ko ca, bhikkhave, avijjāya āhāro? Pañca nīvaraṇātissa vacanīya’’nti (a. ni. 10.61).",
  "atk-s0404a17:35_10": "Ayaṁ idha adhippeto. Etasmiñhi paccayāhāre gahite pariyāyāhāropi nippariyāyāhāropi",
  "atk-s0404a17:35_11": "sabbo gahitova hoti.",
  "atk-s0404a17:36_0": "Tattha asaññībhave paccayāhāro labbhati. Anuppanne hi buddhe titthāyatane pabbajitā",
  "atk-s0404a17:36_1": "vāyokasiṇe parikammaṁ katvā catutthajjhānaṁ nibbattetvā tato vuṭṭhāya ‘‘dhi cittaṁ,",
  "atk-s0404a17:36_2": "dhi vatetaṁ cittaṁ, cittassa nāma abhāvoyeva sādhu. Cittañhi nissāya vadhabandhādipaccayaṁ",
  "atk-s0404a17:36_3": "dukkhaṁ uppajjati. Citte asati nattheta’’nti khantiṁ ruciṁ uppādetvā aparihīnajjhānā",
  "atk-s0404a17:36_4": "kālaṁ katvā asaññībhave nibbattanti. Yo yassa iriyāpatho manussaloke paṇihito ahosi,",
  "atk-s0404a17:36_5": "so tena iriyāpathena nibbattitvā cittarūpasadiso hutvā pañca kappasatāni tiṭṭhati.",
  "atk-s0404a17:36_6": "Ettakaṁ addhānaṁ sayito viya hoti. Evarūpānampi sattānaṁ paccayāhāro labbhati. Te",
  "atk-s0404a17:36_7": "hi yaṁ jhānaṁ bhāvetvā nibbattā, tadeva nesaṁ paccayo hoti. Yathā jiyāvegena khittasaro",
  "atk-s0404a17:36_8": "yāva jiyāvego atthi, tāva gacchati. Evaṁ yāva jhānapaccayo atthi, tāva tiṭṭhanti.",
  "atk-s0404a17:36_9": "Tasmiṁ niṭṭhite khīṇavego viya saro patanti. Cavanakāle ca tesaṁ so rūpakāyo antaradhāyati,",
  "atk-s0404a17:36_10": "kāmāvacarasaññā uppajjati, tena saññuppādena te devā tamhā kāyā cutāti paññāyanti.",
  "atk-s0404a17:37_0": "Ye pana te nerayikā neva vuṭṭhānaphalūpajīvī, na puññaphalūpajīvīti vuttā, tesaṁ",
  "atk-s0404a17:37_1": "ko āhāroti? Tesaṁ kammameva āhāro . Kiṁ pañca āhārā atthīti? Pañca, na pañcāti idaṁ",
  "atk-s0404a17:37_2": "na vattabbaṁ, nanu ‘‘paccayo āhāro’’ti vuttametaṁ. Tasmā yena kammena niraye nibbattanti,",
  "atk-s0404a17:37_3": "tadeva tesaṁ ṭhitipaccayattā āhāro hoti. Yaṁ sandhāya idaṁ vuttaṁ – ‘‘na ca tāva",
  "atk-s0404a17:37_4": "kālaṁ karoti, yāva na taṁ pāpakammaṁ byantī hotī’’ti (ma. ni. 3.250, 268; a. ni. 3.36).",
  "atk-s0404a17:38_0": "Kabaḷīkārāhāraṁ ārabbhāpi cettha vivādo na kātabbo. Mukhe uppajjanakheḷopi hi tesaṁ",
  "atk-s0404a17:38_1": "āhārakiccaṁ sādheti. Kheḷo hi niraye dukkhavedanīyo hutvā paccayo hoti, sagge sukhavedaniyo.",
  "atk-s0404a17:38_2": "Iti kāmabhave nippariyāyena cattāro āhārā, rūpārūpabhavesu ṭhapetvā asaññe sesānaṁ",
  "atk-s0404a17:38_3": "tayo, asaññānañceva avasesānañca paccayāhāroti iminā ākārena sabbe sattā āhāraṭṭhitikāti",
  "atk-s0404a17:38_4": "veditabbā. Tattha cattāro āhāro yo vā pana koci paccayāhāro dukkhasaccaṁ, āhārasamuṭṭhāpikā",
  "atk-s0404a17:38_5": "purimataṇhā samudayasaccaṁ, ubhinnaṁ appavatti nirodhasaccaṁ, nirodhappajānanā paññā",
  "atk-s0404a17:38_6": "maggasaccanti evaṁ catusaccavasena sabbavāresu yojanā kātabbā.",
  "atk-s0404a17:39": "8. Dutiyamahāpañhasuttavaṇṇanā",
  "atk-s0404a17:40_0": "28. Aṭṭhame kajaṅgalāyanti evaṁnāmake nagare. Kajaṅgalāti kajaṅgalāvāsino. Mahāpañhesūti",
  "atk-s0404a17:40_1": "mahantaatthapariggāhakesu pañhesu. Yathā mettha khāyatīti yathā me ettha upaṭṭhāti.",
  "atk-s0404a17:40_2": "Sammā subhāvitacittoti hetunā nayena suṭṭhu bhāvitacitto. Eso ceva tassa atthoti",
  "atk-s0404a17:40_3": "kiñcāpi bhagavatā ‘‘cattāro dhammā’’tiādayo pañhā ‘‘cattāro āhārā’’tiādinā nayena",
  "atk-s0404a17:40_4": "vissajjitā, yasmā pana catūsu āhāresu pariññātesu cattāro satipaṭṭhānā bhāvitā honti,",
  "atk-s0404a17:40_5": "tesu ca bhāvitesu cattāro āhārā pariññātāva honti. Tasmā desanāvilāsena byañjanamevettha",
  "atk-s0404a17:40_6": "nānaṁ, attho pana ekoyeva. Indriyādīsupi eseva nayo. Tena vuttaṁ – ‘‘eso ceva tassa",
  "atk-s0404a17:40_7": "attho’’ti. Atthato hi ubhayampetaṁ majjhe bhinnasuvaṇṇamiva hoti.",
  "atk-s0404a17:41": "9. Paṭhamakosalasuttavaṇṇanā",
  "atk-s0404a17:42_0": "29. Navame yāvatāti yattakā. Kāsikosalāti kāsikosalajanapadā. Attheva aññathattanti",
  "atk-s0404a17:42_1": "ṭhitassa aññathattaṁ atthiyeva. Atthi vipariṇāmoti maraṇampi atthiyeva. Tasmimpi",
  "atk-s0404a17:42_2": "nibbindatīti tasmimpi sampattijāte ukkaṇṭhati. Agge virajjatīti sampattiyā agge kosalarājabhāve",
  "atk-s0404a17:42_3": "virajjati. Pageva hīnasminti paṭhamataraṁyeva hīne ittaramanussānaṁ pañca kāmaguṇajāte.",
  "atk-s0404a17:43_0": "Manomayāti jhānamanena nibbattā. Bārāṇaseyyakanti bārāṇasiyaṁ uppannaṁ. Tattha kira",
  "atk-s0404a17:43_1": "kappāsopi mudu, suttakantikāyopi tantavāyāpi chekā, udakampi suci siniddhaṁ. Ubhatobhāgavimaṭṭhanti",
  "atk-s0404a17:43_2": "dvīsupi passesu maṭṭhaṁ mudu siniddhaṁ khāyati. Catasso paṭipadā lokiyalokuttaramissikā",
  "atk-s0404a17:43_3": "kathitā. Saññāsu paṭhamā kāmāvacarasaññā, dutiyā rūpāvacarasaññā, tatiyā lokuttarasaññā,",
  "atk-s0404a17:43_4": "catutthā ākiñcaññāyatanasaññā. Yasmā pana sā saññā aggāti āgatā, tato paraṁ saññāpaññatti",
  "atk-s0404a17:43_5": "nāma natthi, tasmā agganti vuttā.",
  "atk-s0404a17:44_0": "Bāhirakānanti sāsanato bahiddhā pavattānaṁ. Nocassaṁ no ca me siyāti sace ahaṁ atīte",
  "atk-s0404a17:44_1": "na bhavissaṁ, etarahipi me ayaṁ attabhāvo na siyā. Na bhavissāmi na me bhavissatīti",
  "atk-s0404a17:44_2": "sacepi anāgate na bhavissāmi, na ca me kiñci palibodhajātaṁ bhavissati. Agge virajjatīti",
  "atk-s0404a17:44_3": "ucchedadiṭṭhiyaṁ virajjati. Ucchedadiṭṭhi hi idha nibbānassa santatāya agganti jātā.",
  "atk-s0404a17:45_0": "Paramatthavisuddhinti uttamatthavisuddhiṁ. Nevasaññānāsaññāyatanasamāpattiyā etaṁ",
  "atk-s0404a17:45_1": "adhivacanaṁ. Ākiñcaññāyatanañhi vipassanāpadaṭṭhānattā aggaṁ nāma jātaṁ, nevasaññānāsaññāyatanaṁ",
  "atk-s0404a17:45_2": "dīghāyukattā. Paramadiṭṭhadhammanibbānanti imasmiññeva attabhāve paramanibbānaṁ.",
  "atk-s0404a17:45_3": "Anupādā vimokkhoti catūhi upādānehi aggahetvā cittassa vimokkho. Arahattassetaṁ nāmaṁ.",
  "atk-s0404a17:45_4": "Pariññanti samatikkamaṁ. Tattha bhagavā paṭhamajjhānena kāmānaṁ pariññaṁ paññāpeti,",
  "atk-s0404a17:45_5": "arūpāvacarehi rūpānaṁ pariññaṁ paññāpeti, anupādānibbānena vedanānaṁ pariññaṁ paññāpeti.",
  "atk-s0404a17:45_6": "Nibbānañhi sabbavedayitappahānattā vedanānaṁ pariññā nāma. Anupādāparinibbānanti",
  "atk-s0404a17:45_7": "apaccayaparinibbānaṁ. Idaṁ pana suttaṁ kathento bhagavā anabhiratipīḷitāni pañca",
  "atk-s0404a17:45_8": "bhikkhusatāni disvā tesaṁ anabhirativinodanatthaṁ kathesi. Tepi anabhiratiṁ vinodetvā",
  "atk-s0404a17:45_9": "desanānusārena ñāṇaṁ pesetvā sotāpannā hutvā aparabhāge vipassanaṁ vaḍḍhetvā arahattaṁ pāpuṇiṁsūti.",
  "atk-s0404a17:46": "10. Dutiyakosalasuttavaṇṇanā",
  "atk-s0404a17:47_0": "30. Dasame uyyodhikā nivatto hotīti yuddhato nivatto hoti. Laddhādhippāyoti mahākosalaraññā",
  "atk-s0404a17:47_1": "kira bimbisārassa dhītaraṁ dentena dvinnaṁ rajjānaṁ antare satasahassuṭṭhāno kāsigāmo",
  "atk-s0404a17:47_2": "nāma dhītu dinno . Ajātasattunā pitari mārite mātāpissa rañño viyogasokena nacirasseva",
  "atk-s0404a17:47_3": "matā. Tato rājā pasenadikosalo ‘‘ajātasattunā mātāpitaro māritā, mama pitu santako",
  "atk-s0404a17:47_4": "gāmo’’ti tassatthāya aṭṭaṁ karoti, ajātasattupi ‘‘mama mātu santako’’ti tassa gāmassatthāya.",
  "atk-s0404a17:47_5": "Dvepi mātulabhāgineyyā caturaṅginiṁ senaṁ sannayhitvā yujjhiṁsu. Tattha pasenadikosalo",
  "atk-s0404a17:47_6": "dve vāre ajātasattunā parājito nagarameva pāvisi. Tatiyavāre ‘‘kathaṁ nu kho me jayo",
  "atk-s0404a17:47_7": "bhaveyyā’’ti upassutivasena yujjhitabbākāraṁ ñatvā byūhaṁ racayitvā ubhohi passehi",
  "atk-s0404a17:47_8": "parikkhipitvā ajātasattuṁ gaṇhi. Tāvadeva jayādhippāyassa laddhattā laddhādhippāyo nāma ahosi.",
  "atk-s0404a17:48_0": "Yenaārāmo tena pāyāsīti bahinagare jayakhandhāvāraṁ nivesetvā ‘‘yāva nagaraṁ alaṅkaronti,",
  "atk-s0404a17:48_1": "tāva dasabalaṁ vandissāmi. Nagaraṁ paviṭṭhakālato paṭṭhāya hi papañco hotī’’ti amaccagaṇaparivuto",
  "atk-s0404a17:48_2": "yenārāmo tena pāyāsi, ārāmaṁ pāvisi. Kasmiṁ kāle pāvisīti? Piṇḍapātappaṭikkantānaṁ",
  "atk-s0404a17:48_3": "bhikkhūnaṁ ovādaṁ datvā sammāsambuddhe gandhakuṭiṁ paviṭṭhe bhikkhusaṅghe ca ovādaṁ",
  "atk-s0404a17:48_4": "sampaṭicchitvā attano attano rattiṭṭhānadivāṭṭhānāni gate. Caṅkamantīti kasmiṁ samaye",
  "atk-s0404a17:48_5": "caṅkamanti? Paṇītabhojanapaccayassa thinamiddhassa vinodanatthaṁ, divā padhānikā",
  "atk-s0404a17:48_6": "vā te. Tādisānañhi pacchābhattaṁ caṅkamitvā nhatvā sarīraṁ utuṁ gāhāpetvā nisajja",
  "atk-s0404a17:48_7": "samaṇadhammaṁ karontānaṁ cittaṁ ekaggaṁ hoti. Ye te bhikkhūti so kira ‘‘kahaṁ satthā",
  "atk-s0404a17:48_8": "kahaṁ sugatoti pariveṇena pariveṇaṁ āgantvā pucchitvāva pavisissāmī’’ti vilokento",
  "atk-s0404a17:48_9": "araññahatthī viya mahācaṅkame caṅkamamāne paṁsukūlike bhikkhū disvā tesaṁ santikaṁ",
  "atk-s0404a17:48_10": "agamāsi. Taṁ sandhāyetaṁ vuttaṁ. Dassanakāmāti passitukāmā. Vihāroti gandhakuṭiṁ",
  "atk-s0404a17:48_11": "sandhāya āhaṁsu. Ataramānoti aturito, saṇikaṁ padapamāṇaṭṭhāne padaṁ nikkhipanto",
  "atk-s0404a17:48_12": "vattaṁ katvā susammaṭṭhaṁ muttajālasinduvārasadisaṁ vālukaṁ avināsentoti attho. Ālindanti",
  "atk-s0404a17:48_13": "pamukhaṁ. Aggaḷanti kavāṭaṁ. Ukkāsitvāti ukkāsitasaddaṁ katvā. Ākoṭehīti agganakhena",
  "atk-s0404a17:48_14": "īsakaṁ kuñcikāchiddasamīpe koṭehīti vuttaṁ hoti. Dvāraṁ kira atiupari amanussā, atiheṭṭhā",
  "atk-s0404a17:48_15": "dīghajātikā koṭenti. Tathā akoṭetvā majjhe chiddasamīpe koṭetabbanti idaṁ dvārakoṭanavattanti",
  "atk-s0404a17:48_16": "vadanti. Vivari bhagavā dvāranti na bhagavā uṭṭhāya dvāraṁ vivarati, vivaratūti pana",
  "atk-s0404a17:48_17": "hatthaṁ pasāreti. Tato ‘‘bhagavā tumhehi anekakappakoṭīsu dānaṁ dadamānehi na sahatthā",
  "atk-s0404a17:48_18": "dvāravivaraṇakammaṁ kata’’nti sayameva dvāraṁ vivaṭaṁ. Taṁ pana yasmā bhagavato manena",
  "atk-s0404a17:48_19": "vivaṭaṁ, tasmā ‘‘vivari bhagavā dvāra’’nti vattuṁ vaṭṭati.",
  "atk-s0404a17:49_0": "Mettūpahāranti mettāsampayuttaṁ kāyikavācasikaupahāraṁ. Kataññutanti ayañhi rājā",
  "atk-s0404a17:49_1": "pubbe thūlasarīro ahosi, doṇapākaṁ bhuñjati. Athassa bhagavā divase divase thokaṁ",
  "atk-s0404a17:49_2": "thokaṁ hāpanatthāya –",
  "atk-s0404a17:50": "‘‘Manujassa sadā satīmato,",
  "atk-s0404a17:51": "Mattaṁ jānato laddhabhojane;",
  "atk-s0404a17:52": "Tanukassa bhavanti vedanā,",
  "atk-s0404a17:53": "Saṇikaṁ jīrati āyupālaya’’nti. (saṁ. ni. 1.124) –",
  "atk-s0404a17:54_0": "Imaṁ ovādaṁ adāsi. So imasmiṁ ovāde ṭhatvā divase divase thokaṁ thokaṁ hāpetvā anukkamena",
  "atk-s0404a17:54_1": "nāḷikodanaparamatāya saṇṭhāsi, gattānipissa tanūni thirāni jātāni. Taṁ bhagavatā",
  "atk-s0404a17:54_2": "kataṁ upakāraṁ sandhāya ‘‘kataññutaṁ kho ahaṁ, bhante, kataveditaṁ sampassamāno’’ti",
  "atk-s0404a17:54_3": "āha. Ariye ñāyeti sahavipassanake magge. Vuddhasīloti vaḍḍhitasīlo. Ariyasīloti apothujjanikehi",
  "atk-s0404a17:54_4": "sīlehi samannāgato. Kusalasīloti anavajjehi sīlehi samannāgato. Āraññakoti jāyamānopi",
  "atk-s0404a17:54_5": "araññe jāto, abhisambujjhamānopi araññe abhisambuddho, devavimānakappāya gandhakuṭiyā",
  "atk-s0404a17:54_6": "vasantopi araññeyeva vasīti dassento evamāha. Sesaṁ sabbattha uttānatthamevāti.",
  "atk-s0404a17:55": "Mahāvaggo tatiyo."
}