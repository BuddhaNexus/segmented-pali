{
  "anya-e0501n11:0": "12. Āsevanapaccayo",
  "anya-e0501n11:1_0": "Dvādasa akusalacittāni sattarasa lokiyakusala cittāni āvajjanadvayavajjitāni aṭṭhārasakiriyacittānīti",
  "anya-e0501n11:1_1": "satta cattālīsaṁ lokiyajavanacittāni āsevanapaccayo. Tesu nirantarappavattaṁ javanasantatiṁ",
  "anya-e0501n11:1_2": "patvā purimaṁ purimaṁ javanacittaṁ āsevana paccayo. Catūhi maggacittehi pacchimaṁ",
  "anya-e0501n11:1_3": "pacchimaṁ cittaṁ āsevanapaccayuppannaṁ.",
  "anya-e0501n11:2": "Kenaṭṭhena āsevananti. Uparūparipaguṇabhāvavaḍḍhanatthaṁthāma balavaḍḍhanatthañca parivāsaggāhāpanaṭṭhena.",
  "anya-e0501n11:3_0": "Tattha paguṇabhāvoti punappunaṁ sajjhāyitassa pāḷipāṭhassa sukhena pavattanaṁ viya",
  "anya-e0501n11:3_1": "javanaṭṭhānajavanakiccasaṅkhāte ṭhānakiccavisese pacchima pacchimacittassa sukhena",
  "anya-e0501n11:3_2": "pavattanaṁ. Parivāso nāma koseyyavatthaṁ punappunaṁ sugandhena parivāsanaṁ viya cittasantāne",
  "anya-e0501n11:3_3": "punappunnaṁ rajjanadussanādinā vā arajjana adussanādinā vā parivāsanaṁ. Purimasmiṁ",
  "anya-e0501n11:3_4": "javanacitte niruddhepi tassa javanavego na nirujjhati, pacchimaṁ cittasantānaṁ pharamāno",
  "anya-e0501n11:3_5": "pavattatiyeva. Tasmā pacchimaṁ pacchimaṁ javanacittaṁ uppajjamānaṁ tena vegena paggahitaṁ",
  "anya-e0501n11:3_6": "balavataraṁ hutvā uppajjati. Evaṁ purimacittaṁ attano parivāsaṁ pacchimacittaṁ gaṇhāpeti.",
  "anya-e0501n11:3_7": "Pacchimañca cittaṁ purimassa cittassa parivāsaṁ gahetvā pavattati. Evaṁ santepi so",
  "anya-e0501n11:3_8": "āsevanavego pakatiyā sattahi cittavārehi parikkhayaṁ gacchati, tato paraṁ tadārammaṇavipāka",
  "anya-e0501n11:3_9": "cittaṁ vā uppajjati, bhavaṅga cittavāro vā pavattati.",
  "anya-e0501n11:4_0": "Idha suttantāsevanapaccayopi vattabbo. Satipaṭṭhānaṁ bhāveti, sammappadhānaṁ bhāveti,",
  "anya-e0501n11:4_1": "satisambojjhaṅgaṁ bhāveti, dhamma vicayasambojjhaṅgaṁ bhāveti, sammādiṭṭhiṁ bhāveti,",
  "anya-e0501n11:4_2": "sammāsaṅkappaṁ bhāvetītiādinā bahūsu ṭhānesu vutto. Tattha bhāvetīti ekaṁpi divasaṁ",
  "anya-e0501n11:4_3": "bhāveti, sattapi divasāni bhāveti, ekaṁpi māsaṁ bhāveti, sattapi māsāni bhāveti,",
  "anya-e0501n11:4_4": "ekaṁpi saṁvaccharaṁ bhāveti, sattapi saṁvaccharāni bhāvetīti attho.",
  "anya-e0501n11:5": "Purimapurimesu bhavesu āsevitāni bhāvitāni bahulī katāni kusalāni vā akusalāni vā pacchimapacchimesu bhavesu balavatarānaṁ kusalānaṁ vā akusalānaṁ vā uppattiyā āsevana paccayo.",
  "anya-e0501n11:6": "Kālantare vā bhavantare vā tādisānaṁ kusalākusalānaṁ uppattiyā paccayo upanissayapaccayo nāma. Tesaṁyeva balavataratthāya paccayo āsevanapaccayo nāma.",
  "anya-e0501n11:7_0": "Lokepi mahantesu cittabhāvanākammesu vācā bhāvanākammesu kāyabhāvanākammesu aṅgapaccaṅgabhāvanākammesu",
  "anya-e0501n11:7_1": "kammāyatanasippāyatanavijjāṭhānesu ca āsevanā bhāvanā bahulīkammānaṁ nissandaguṇā",
  "anya-e0501n11:7_2": "nāma sandissantiyeva.",
  "anya-e0501n11:8_0": "Sabbesaṁ khaṇikadhammānaṁ majjhe evarūpassa āsevana paccayassa vijjamānattā purisabalapurisathāmānaṁ",
  "anya-e0501n11:8_1": "uparūpari vaḍḍhana vasena cirakālaṁ pavattitāni purisakammāni nipphattiṁ pāpuṇanti,",
  "anya-e0501n11:8_2": "sabbaññubuddhabhāvaṁpi gacchanti. Āsevanapaccayadīpanā niṭṭhitā."
}