{
  "atk-s0511a19:0": "19. Tissabuddhavaṁsavaṇṇanā",
  "atk-s0511a19:1_0": "Tassa pana siddhatthassa bhagavato aparabhāge eko kappo buddhasuñño ahosi. Ito dvānavutikappamatthake",
  "atk-s0511a19:1_1": "tisso, phussoti ekasmiṁ kappe dve buddhā nibbattiṁsu. Tattha tisso nāma mahāpuriso",
  "atk-s0511a19:1_2": "pāramiyo pūretvā tusitapure nibbattitvā tato cavitvā khemakanagare janasandhassa",
  "atk-s0511a19:1_3": "nāma rañño aggamahesiyā padumadalasadisanayanāya padumānāmāya deviyā kucchismiṁ paṭisandhiṁ",
  "atk-s0511a19:1_4": "gahetvā dasannaṁ māsānaṁ accayena anomuyyāne mātukucchito nikkhami. Sattavassasahassāni",
  "atk-s0511a19:1_5": "agāraṁ ajjhāvasi. Tassa guhāsela-nārisaya-nisabhanāmakā tayo pāsādā ahesuṁ. Subhaddādevippamukhāni",
  "atk-s0511a19:1_6": "tettiṁsa itthisahassāni ahesuṁ.",
  "atk-s0511a19:2_0": "So cattāri nimittāni disvā subhaddādeviyā putte ānandakumāre uppanne sonuttaraṁ nāma",
  "atk-s0511a19:2_1": "anuttaraṁ turaṅgavaramāruyha mahābhinikkhamanaṁ nikkhamitvā pabbaji. Taṁ manussānaṁ",
  "atk-s0511a19:2_2": "koṭi anupabbaji. So tehi parivuto aṭṭha māse padhānacariyaṁ caritvā visākhapuṇṇamāya",
  "atk-s0511a19:2_3": "vīranigame vīraseṭṭhissa dhītāya dinnaṁ madhupāyāsaṁ paribhuñjitvā salalavane divāvihāraṁ",
  "atk-s0511a19:2_4": "vītināmetvā sāyanhasamaye vijitasaṅgāmakena nāma yavapālena upanītā aṭṭha tiṇamuṭṭhiyo",
  "atk-s0511a19:2_5": "gahetvā asanabodhiṁ upasaṅkamitvā cattālīsahatthavitthataṁ tiṇasantharaṁ santharitvā",
  "atk-s0511a19:2_6": "tattha pallaṅkaṁ ābhujitvā samāraṁ mārabalaṁ vidhamitvā adhigatasabbaññutaññāṇo –",
  "atk-s0511a19:2_7": "‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ",
  "atk-s0511a19:2_8": "bodhisamīpeyeva vītināmetvā yasavatī nagare brahmadevaṁ udayañca dve rājaputte saparivāre",
  "atk-s0511a19:2_9": "upanissayasampanne ākāsena gantvā yasavatīmigadāye otaritvā uyyānapālena rājaputte",
  "atk-s0511a19:2_10": "pakkosāpetvā tesaṁ saparivārānaṁ avisārinā byāpinā madhurena brahmassarena dasasahassilokadhātuṁ",
  "atk-s0511a19:2_11": "viññāpentova dhammacakkaṁ pavattesi, tadā koṭisatānaṁ paṭhamo dhammābhisamayo ahosi. Tena vuttaṁ –",
  "atk-s0511a19:3": "1.",
  "atk-s0511a19:4": " ‘‘Siddhatthassa aparena, asamo appaṭipuggalo;",
  "atk-s0511a19:5": "Anantatejo amitayaso, tisso lokagganāyako.",
  "atk-s0511a19:6": "2.",
  "atk-s0511a19:7": " ‘‘Tamandhakāraṁ vidhamitvā, obhāsetvā sadevakaṁ;",
  "atk-s0511a19:8": "Anukampako mahāvīro, loke uppajji cakkhumā.",
  "atk-s0511a19:9": "3.",
  "atk-s0511a19:10": " ‘‘Tassāpi atulā iddhi, atulaṁ sīlaṁ samādhi ca;",
  "atk-s0511a19:11": "Sabbattha pāramiṁ gantvā, dhammacakkaṁ pavattayi.",
  "atk-s0511a19:12": "4.",
  "atk-s0511a19:13": " ‘‘So buddho dasasahassimhi, viññāpesi giraṁ suciṁ;",
  "atk-s0511a19:14": "Koṭisatāni abhisamiṁsu, paṭhame dhammadesane’’ti.",
  "atk-s0511a19:15_0": "Tattha sabbatthāti sabbesu dhammesu pāraṁ gantvā. Dasasahassimhīti dasasahassiyaṁ",
  "atk-s0511a19:15_1": "athāparena samayena tissena satthārā saddhiṁ pabbajitānaṁ bhikkhūnaṁ koṭi mahāpurisassa",
  "atk-s0511a19:15_2": "gaṇavāsaṁ pahāya bodhimūlamupagamanasamaye aññatra gatā. Sā tissena sammāsambuddhena",
  "atk-s0511a19:15_3": "dhammacakkaṁ pavattita’’nti sutvā yasavatīmigadāyaṁ āgantvā dasabalamabhivādetvā",
  "atk-s0511a19:15_4": "taṁ parivāretvā nisīdi. Tesaṁ bhagavā dhammaṁ desesi, tadā navutiyā koṭīnaṁ dutiyābhisamayo",
  "atk-s0511a19:15_5": "ahosi. Puna mahāmaṅgalasamāgame maṅgalapariyosāne saṭṭhiyā koṭīnaṁ tatiyo abhisamayo",
  "atk-s0511a19:15_6": "ahosi. Tena vuttaṁ –",
  "atk-s0511a19:16": "5.",
  "atk-s0511a19:17": " ‘‘Dutiyo navutikoṭīnaṁ, tatiyo saṭṭhikoṭiyo;",
  "atk-s0511a19:18": "Bandhanāto pamocesi, satte naramarū tadā’’ti.",
  "atk-s0511a19:19_0": "Tattha dutiyo navutikoṭīnanti dutiyo abhisamayo ahosi navutikoṭipāṇīnanti attho.",
  "atk-s0511a19:19_1": "Bandhanātoti bandhanato, dasahi saṁyojanehi parimocesīti attho. Idāni parimocite",
  "atk-s0511a19:19_2": "satte sarūpato dassento ‘‘naramarū’’ti āha. Naramarūti narāmare.",
  "atk-s0511a19:20_0": "Yasavatīnagare kira antovassaṁ pabbajitānaṁ arahantānaṁ satasahassehi parivuto pavāresi,",
  "atk-s0511a19:20_1": "so paṭhamo sannipāto ahosi. Ubhato sujātassa sujātassa nāma rañño nārivāhanakumāro",
  "atk-s0511a19:20_2": "nārivāhananagaraṁ anuppatte bhagavati lokanāthe saparivāro paccuggantvā dasabalaṁ",
  "atk-s0511a19:20_3": "sabhikkhusaṅghaṁ nimantetvā sattāhaṁ asadisadānaṁ datvā attano rajjaṁ puttassa niyyātetvā",
  "atk-s0511a19:20_4": "saparivāro sabbalokādhipatissa tissasammāsambuddhassa santike ehibhikkhupabbajjāya",
  "atk-s0511a19:20_5": "pabbaji. Tassa kira sā pabbajjā sabbadisāsu pākaṭā ahosi. Tasmā tato tato āgantvā",
  "atk-s0511a19:20_6": "nārivāhanakumāraṁ mahājano anupabbaji. Tadā tathāgato navutiyā bhikkhusatasahassassa",
  "atk-s0511a19:20_7": "majjhagato pātimokkhaṁ uddisi , so dutiyo sannipāto ahosi. Puna khemavatīnagare ñātisamāgame",
  "atk-s0511a19:20_8": "buddhavaṁsadhammakathaṁ sutvā asītisatasahassāni tassa santike pabbajitvā arahattaṁ",
  "atk-s0511a19:20_9": "pāpuṇiṁsu, tehi parivuto sugato pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a19:21": "6.",
  "atk-s0511a19:22": " ‘‘Sannipātā tayo āsuṁ, tisse lokagganāyake;",
  "atk-s0511a19:23": "Khīṇāsavānaṁ vimalānaṁ, santacittāna tādinaṁ.",
  "atk-s0511a19:24": "7.",
  "atk-s0511a19:25": " ‘‘Khīṇāsavasatasahassānaṁ, paṭhamo āsi samāgamo;",
  "atk-s0511a19:26": "Navutisatasahassānaṁ, dutiyo āsi samāgamo.",
  "atk-s0511a19:27": "8.",
  "atk-s0511a19:28": " ‘‘Asītisatasahassānaṁ, tatiyo āsi samāgamo;",
  "atk-s0511a19:29": "Khīṇāsavānaṁ vimalānaṁ, pupphitānaṁ vimuttiyā’’ti.",
  "atk-s0511a19:30_0": "Tadā amhākaṁ bodhisatto yasavatīnagare sujāto nāma rājā hutvā iddhaṁ phītaṁ janapadaṁ",
  "atk-s0511a19:30_1": "anekakoṭidhanasannicayaṁ anurāgamupagatahadayañca parijanaṁ tiṇanaḷamiva pariccajitvā",
  "atk-s0511a19:30_2": "jātiādīsu saṁviggahadayo nikkhamitvā tāpasapabbajjaṁ pabbajitvā mahiddhiko mahānubhāvo",
  "atk-s0511a19:30_3": "hutvā ‘‘buddho loke uppanno’’ti sutvā pañcavaṇṇāya pītiyā phuṭasarīro hutvā sapatisso",
  "atk-s0511a19:30_4": "tissaṁ bhagavantaṁ upasaṅkamitvā vanditvā cintesi – ‘‘handāhaṁ mandāravapāricchattakādīhi",
  "atk-s0511a19:30_5": "dibbakusumehi bhagavantaṁ pūjessāmī’’ti. Atha so evaṁ cintetvā iddhiyā saggalokaṁ",
  "atk-s0511a19:30_6": "gantvā cittalatāvanaṁ pavisitvā padumapāricchattakamandāravādīhi dibbakusumehi ratanamayaṁ",
  "atk-s0511a19:30_7": "caṅkoṭakaṁ gāvutappamāṇaṁ pūretvā gahetvā gaganatalena āgantvā dibbehi surabhikusumehi",
  "atk-s0511a19:30_8": "bhagavantaṁ pūjesi. Ekañca maṇidaṇḍakaṁ suvaṇṇamayakaṇṇikaṁ padumarāgamaṇimayapaṇṇaṁ",
  "atk-s0511a19:30_9": "sugandhakesaracchattaṁ viya padumacchattaṁ bhagavato sirasi dhārayanto catuparisamajjhe",
  "atk-s0511a19:30_10": "aṭṭhāsi. Atha bhagavā naṁ – ‘‘ito dvenavute kappe gotamo nāma buddho bhavissatī’’ti",
  "atk-s0511a19:30_11": "byākāsi. Tena vuttaṁ –",
  "atk-s0511a19:31": "9.",
  "atk-s0511a19:32": " ‘‘Ahaṁ tena samayena, sujāto nāma khattiyo;",
  "atk-s0511a19:33": "Mahābhogaṁ chaḍḍayitvā, pabbajiṁ isipabbajaṁ.",
  "atk-s0511a19:34": "10.",
  "atk-s0511a19:35": " ‘‘Mayi pabbajite sante, uppajji lokanāyako;",
  "atk-s0511a19:36": "Buddhoti saddaṁ sutvāna, pīti me upapajjatha.",
  "atk-s0511a19:37": "11.",
  "atk-s0511a19:38": " ‘‘Dibbaṁ mandāravaṁ pupphaṁ, padumaṁ pārichattakaṁ;",
  "atk-s0511a19:39": "Ubho hatthehi paggayha, dhunamāno upāgamiṁ.",
  "atk-s0511a19:40": "12.",
  "atk-s0511a19:41": " ‘‘Cātuvaṇṇaparivutaṁ, tissaṁ lokagganāyakaṁ;",
  "atk-s0511a19:42": "Tamahaṁ pupphaṁ gahetvā, matthake dhārayiṁ jinaṁ.",
  "atk-s0511a19:43": "13.",
  "atk-s0511a19:44": " ‘‘Sopi maṁ buddho byākāsi, janamajjhe nisīdiya;",
  "atk-s0511a19:45": "Dvenavute ito kappe, ayaṁ buddho bhavissati.",
  "atk-s0511a19:46": "14.",
  "atk-s0511a19:47": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a19:48": "15.",
  "atk-s0511a19:49": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a19:50": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a19:51_0": "Tattha mayi pabbajiteti mayi pabbajitabhāvaṁ upagate. ‘‘Mama pabbajitaṁ santa’’nti",
  "atk-s0511a19:51_1": "potthakesu likhanti, so pamādalekhoti veditabbo. Upapajjathāti uppajjittha. Ubho",
  "atk-s0511a19:51_2": "hatthehīti ubhehi hatthehi. Paggayhāti gahetvāna. Dhunamānoti vākacīrāni vidhunamānova.",
  "atk-s0511a19:51_3": "Cātuvaṇṇaparivutanti catuparisaparivutaṁ, khattiyabrāhmaṇagahapatisamaṇaparivutanti",
  "atk-s0511a19:51_4": "attho. ‘‘Catuvaṇṇehi parivuta’’nti paṭhanti keci.",
  "atk-s0511a19:52_0": "Tassa pana bhagavato khemaṁ nāma nagaraṁ ahosi. Janasandho nāma khattiyo pitā, padumā",
  "atk-s0511a19:52_1": "nāma janikā, brahmadevo ca udayo ca dve aggasāvakā, samaṅgo nāmupaṭṭhāko, phussā",
  "atk-s0511a19:52_2": "ca sudattā ca dve aggasāvikā, asanarukkho bodhi, sarīraṁ saṭṭhihatthubbedhaṁ ahosi,",
  "atk-s0511a19:52_3": "vassasatasahassaṁ āyu, subhaddā nāma aggamahesī, ānando nāma putto, turaṅgayānena",
  "atk-s0511a19:52_4": "nikkhami. Tena vuttaṁ –",
  "atk-s0511a19:53": "16.",
  "atk-s0511a19:54": " ‘‘Khemakaṁ nāma nagaraṁ, janasandho nāma khattiyo;",
  "atk-s0511a19:55": "Padumā nāma janikā, tissassa ca mahesino.",
  "atk-s0511a19:56": "21.",
  "atk-s0511a19:57": " ‘‘Brahmadevo ca udayo ca, ahesuṁ aggasāvakā;",
  "atk-s0511a19:58": "Samaṅgo nāmupaṭṭhāko, tissassa ca mahesino.",
  "atk-s0511a19:59": "22.",
  "atk-s0511a19:60": " ‘‘Phussā ceva sudattā ca, ahesuṁ aggasāvikā;",
  "atk-s0511a19:61": "Bodhi tassa bhagavato, asanoti pavuccati.",
  "atk-s0511a19:62": "24.",
  "atk-s0511a19:63": " ‘‘So buddho saṭṭhiratano, ahu uccattane jino;",
  "atk-s0511a19:64": "Anūpamo asadiso, himavā viya dissati.",
  "atk-s0511a19:65": "25.",
  "atk-s0511a19:66": " ‘‘Tassāpi atulatejassa, āyu āsi anuttaro;",
  "atk-s0511a19:67": "Vassasatasahassāni, loke aṭṭhāsi cakkhumā.",
  "atk-s0511a19:68": "26.",
  "atk-s0511a19:69": " ‘‘Uttamaṁ pavaraṁ seṭṭhaṁ, anubhotvā mahāyasaṁ;",
  "atk-s0511a19:70": "Jalitvā aggikkhandhova, nibbuto so sasāvako.",
  "atk-s0511a19:71": "27.",
  "atk-s0511a19:72": " ‘‘Valāhakova anilena, sūriyena viya ussavo;",
  "atk-s0511a19:73": "Andhakārova padīpena, nibbuto so sasāvako’’ti.",
  "atk-s0511a19:74_0": "Tattha uccattaneti uccabhāvena. Himavā viya dissatīti himavāva padissati. Ayameva",
  "atk-s0511a19:74_1": "vā pāṭho. Yathā yojanānaṁ satānucco himavā pañcapabbato sudūre ṭhitānampi uccabhāvena",
  "atk-s0511a19:74_2": "ca sommabhāvena ca atiramaṇīyo hutvā dissati, evaṁ bhagavāpi dissatīti attho. Anuttaroti",
  "atk-s0511a19:74_3": "nātidīgho nātirasso. Āyu vassasatasahassanti attho. Uttamaṁ pavaraṁ seṭṭhanti aññamaññavevacanāni.",
  "atk-s0511a19:74_4": "Ussavoti himabindu valāhakaussavaandhakārā viya anilasūriyadīpehi aniccatānilasūriyadīpehi",
  "atk-s0511a19:74_5": "upadduto parinibbuto sasāvako bhagavāti attho.",
  "atk-s0511a19:75": "Tisso kira bhagavā sunandavatīnagare sunandārāme parinibbāyi. Sesamettha gāthāsu pākaṭamevāti.",
  "atk-s0511a19:76": "Tissabuddhavaṁsavaṇṇanā niṭṭhitā.",
  "atk-s0511a19:77": "Niṭṭhito sattarasamo buddhavaṁso."
}