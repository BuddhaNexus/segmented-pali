{
  "atk-s0513a10:0": " Namo tassa bhagavato arahato sammāsambuddhassa",
  "atk-s0513a10:1": "Khuddakanikāye",
  "atk-s0513a10:2": "Jātaka-aṭṭhakathā",
  "atk-s0513a10:3": "(Paṭhamo bhāgo)",
  "atk-s0513a10:4": "Ganthārambhakathā",
  "atk-s0513a10:5": "Jātikoṭisahassehi , pamāṇarahitaṁ hitaṁ;",
  "atk-s0513a10:6": "Lokassa lokanāthena, kataṁ yena mahesinā.",
  "atk-s0513a10:7": "Tassa pāde namassitvā, katvā dhammassa cañjaliṁ;",
  "atk-s0513a10:8": "Saṅghañca patimānetvā, sabbasammānabhājanaṁ.",
  "atk-s0513a10:9": "Namassanādino assa, puññassa ratanattaye;",
  "atk-s0513a10:10": "Pavattassānubhāvena, chetvā sabbe upaddave.",
  "atk-s0513a10:11": "Taṁ taṁ kāraṇamāgamma, desitāni jutīmatā;",
  "atk-s0513a10:12": "Apaṇṇakādīni purā, jātakāni mahesinā.",
  "atk-s0513a10:13": "Yāni yesu ciraṁ satthā, lokanittharaṇatthiko;",
  "atk-s0513a10:14": "Anante bodhisambhāre, paripācesi nāyako.",
  "atk-s0513a10:15": "Tāni sabbāni ekajjhaṁ, āropentehi saṅgahaṁ;",
  "atk-s0513a10:16": "Jātakaṁ nāma saṅgītaṁ, dhammasaṅgāhakehi yaṁ.",
  "atk-s0513a10:17": "Buddhavaṁsassa etassa, icchantena ciraṭṭhitiṁ;",
  "atk-s0513a10:18": "Yācito abhigantvāna, therena atthadassinā.",
  "atk-s0513a10:19": "Asaṁsaṭṭhavihāre , sadā suddhavihārinā;",
  "atk-s0513a10:20": "Tatheva buddhamittena, santacittena viññunā.",
  "atk-s0513a10:21": "Mahiṁsāsakavaṁsamhi, sambhūtena nayaññunā;",
  "atk-s0513a10:22": "Buddhadevena ca tathā, bhikkhunā suddhabuddhinā.",
  "atk-s0513a10:23": "Mahāpurisacariyānaṁ, ānubhāvaṁ acintiyaṁ;",
  "atk-s0513a10:24": "Tassa vijjotayantassa, jātakassatthavaṇṇanaṁ.",
  "atk-s0513a10:25": "Mahāvihāravāsīnaṁ, vācanāmagganissitaṁ;",
  "atk-s0513a10:26": "Bhāsissaṁ bhāsato taṁ me, sādhu gaṇhantu sādhavoti.",
  "atk-s0513a10:27": "Nidānakathā",
  "atk-s0513a10:28_0": "Sā panāyaṁ jātakassa atthavaṇṇanā dūrenidānaṁ, avidūrenidānaṁ, santikenidānanti imāni",
  "atk-s0513a10:28_1": "tīṇi nidānāni dassetvā vaṇṇiyamānā ye naṁ suṇanti, tehi samudāgamato paṭṭhāya viññātattā",
  "atk-s0513a10:28_2": "yasmā suṭṭhu viññātā nāma hoti, tasmā taṁ tāni nidānāni dassetvā vaṇṇayissāma.",
  "atk-s0513a10:29_0": "Tattha ādito tāva tesaṁ nidānānaṁ paricchedo veditabbo. Dīpaṅkarapādamūlasmiñhi katābhinīhārassa",
  "atk-s0513a10:29_1": "mahāsattassa yāva vessantarattabhāvā cavitvā tusitapure nibbatti, tāva pavatto kathāmaggo",
  "atk-s0513a10:29_2": "dūrenidānaṁ nāma. Tusitabhavanato pana cavitvā yāva bodhimaṇḍe sabbaññutappatti,",
  "atk-s0513a10:29_3": "tāva pavatto kathāmaggo avidūrenidānaṁ nāma. Santikenidānaṁ pana tesu tesu ṭhānesu",
  "atk-s0513a10:29_4": "viharato tasmiṁ tasmiṁyeva ṭhāne labbhatīti.",
  "atk-s0513a10:30": "1. Dūrenidānakathā",
  "atk-s0513a10:31_0": "Tatridaṁ dūrenidānaṁ nāma – ito kira kappasatasahassādhikānaṁ catunnaṁ asaṅkhyeyyānaṁ",
  "atk-s0513a10:31_1": "matthake amaravatī nāma nagaraṁ ahosi. Tattha sumedho nāma brāhmaṇo paṭivasati ubhato",
  "atk-s0513a10:31_2": "sujāto mātito ca pitito ca saṁsuddhagahaṇiko yāva sattamā kulaparivaṭṭā akkhitto",
  "atk-s0513a10:31_3": "anupakuṭṭho jātivādena abhirūpo dassanīyo pāsādiko paramāya vaṇṇapokkharatāya samannāgato.",
  "atk-s0513a10:31_4": "So aññaṁ kammaṁ akatvā brāhmaṇasippameva uggaṇhi. Tassa daharakāleyeva mātāpitaro",
  "atk-s0513a10:31_5": "kālamakaṁsu. Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādibharite",
  "atk-s0513a10:31_6": "gabbhe vivaritvā ‘‘ettakaṁ te, kumāra, mātu santakaṁ, ettakaṁ pitu santakaṁ, ettakaṁ",
  "atk-s0513a10:31_7": "ayyakapayyakāna’’nti yāva sattamā kulaparivaṭṭā dhanaṁ ācikkhitvā ‘‘etaṁ paṭipajjāhī’’ti",
  "atk-s0513a10:31_8": "āha. Sumedhapaṇḍito cintesi – ‘‘imaṁ dhanaṁ saṁharitvā mayhaṁ pitupitāmahādayo paralokaṁ",
  "atk-s0513a10:31_9": "gacchantā ekaṁ kahāpaṇampi gahetvā na gatā, mayā pana gahetvā gamanakāraṇaṁ kātuṁ",
  "atk-s0513a10:31_10": "vaṭṭatī’’ti. So rañño ārocetvā nagare bheriṁ carāpetvā mahājanassa dānaṁ datvā tāpasapabbajjaṁ",
  "atk-s0513a10:31_11": "pabbaji. Imassa panatthassa āvibhāvatthaṁ imasmiṁ ṭhāne sumedhakathā kathetabbā .",
  "atk-s0513a10:31_12": "Sā panesā kiñcāpi buddhavaṁse nirantaraṁ āgatāyeva, gāthāsambandhena pana āgatattā",
  "atk-s0513a10:31_13": "na suṭṭhu pākaṭā. Tasmā taṁ antarantarā gāthāya sambandhadīpakehi vacanehi saddhiṁ kathessāma.",
  "atk-s0513a10:32": "Sumedhakathā",
  "atk-s0513a10:33": "Kappasatasahassādhikānañhi catunnaṁ asaṅkhyeyyānaṁ matthake dasahi saddehi avivittaṁ ‘‘amaravatī’’ti ca ‘‘amara’’nti ca laddhanāmaṁ nagaraṁ ahosi, yaṁ sandhāya buddhavaṁse vuttaṁ –",
  "atk-s0513a10:34": "‘‘Kappe ca satasahasse, caturo ca asaṅkhiye;",
  "atk-s0513a10:35": "Amaraṁ nāma nagaraṁ, dassaneyyaṁ manoramaṁ;",
  "atk-s0513a10:36": "Dasahi saddehi avivittaṁ, annapānasamāyuta’’nti.",
  "atk-s0513a10:37_0": "Tattha dasahi saddehi avivittanti hatthisaddena, assasaddena, rathasaddena, bherisaddena,",
  "atk-s0513a10:37_1": "mudiṅgasaddena, vīṇāsaddena, sammasaddena, tāḷasaddena, saṅkhasaddena ‘‘asnātha,",
  "atk-s0513a10:37_2": "pivatha, khādathā’’ti dasamena saddenāti imehi dasahi saddehi avivittaṁ ahosi. Tesaṁ",
  "atk-s0513a10:37_3": "pana saddānaṁ ekadesameva gahetvā –",
  "atk-s0513a10:38": "‘‘Hatthisaddaṁ assasaddaṁ, bherisaṅkharathāni ca;",
  "atk-s0513a10:39": "Khādatha pivatha ceva, annapānena ghosita’’nti. –",
  "atk-s0513a10:40": "Buddhavaṁse imaṁ gāthaṁ vatvā –",
  "atk-s0513a10:41": "‘‘Nagaraṁ sabbaṅgasampannaṁ, sabbakammamupāgataṁ;",
  "atk-s0513a10:42": "Sattaratanasampannaṁ, nānājanasamākulaṁ;",
  "atk-s0513a10:43": "Samiddhaṁ devanagaraṁva, āvāsaṁ puññakamminaṁ.",
  "atk-s0513a10:44": "‘‘Nagare amaravatiyā, sumedho nāma brāhmaṇo;",
  "atk-s0513a10:45": "Anekakoṭisannicayo, pahūtadhanadhaññavā.",
  "atk-s0513a10:46": "‘‘Ajjhāyako mantadharo, tiṇṇaṁ vedāna pāragū;",
  "atk-s0513a10:47": "Lakkhaṇe itihāse ca, sadhamme pāramiṁ gato’’ti. – vuttaṁ;",
  "atk-s0513a10:48_0": "Athekadivasaṁ so sumedhapaṇḍito uparipāsādavaratale rahogato hutvā pallaṅkaṁ ābhujitvā",
  "atk-s0513a10:48_1": "nisinno cintesi – ‘‘punabbhave, paṇḍita, paṭisandhiggahaṇaṁ nāma dukkhaṁ, tathā nibbattanibbattaṭṭhāne",
  "atk-s0513a10:48_2": "sarīrabhedanaṁ, ahañca jātidhammo jarādhammo byādhidhammo maraṇadhammo, evaṁbhūtena",
  "atk-s0513a10:48_3": "mayā ajātiṁ ajaraṁ abyādhiṁ adukkhaṁ sukhaṁ sītalaṁ amatamahānibbānaṁ pariyesituṁ",
  "atk-s0513a10:48_4": "vaṭṭati, avassaṁ bhavato muccitvā nibbānagāminā ekena maggena bhavitabba’’nti. Tena vuttaṁ –",
  "atk-s0513a10:49": "‘‘Rahogato nisīditvā, evaṁ cintesahaṁ tadā;",
  "atk-s0513a10:50": "Dukkho punabbhavo nāma, sarīrassa ca bhedanaṁ.",
  "atk-s0513a10:51": "‘‘Jātidhammo jarādhammo, byādhidhammo sahaṁ tadā;",
  "atk-s0513a10:52": "Ajaraṁ amataṁ khemaṁ, pariyesissāmi nibbutiṁ.",
  "atk-s0513a10:53": "‘‘Yaṁnūnimaṁ pūtikāyaṁ, nānākuṇapapūritaṁ;",
  "atk-s0513a10:54": "Chaḍḍayitvāna gaccheyyaṁ, anapekkho anatthiko.",
  "atk-s0513a10:55": "‘‘Atthi hehiti so maggo, na so sakkā na hetuye;",
  "atk-s0513a10:56": "Pariyesissāmi taṁ maggaṁ, bhavato parimuttiyā’’ti.",
  "atk-s0513a10:57_0": "Tato uttaripi evaṁ cintesi – yathā hi loke dukkhassa paṭipakkhabhūtaṁ sukhaṁ nāma",
  "atk-s0513a10:57_1": "atthi, evaṁ bhave sati tappaṭipakkhena vibhavenāpi bhavitabbaṁ. Yathā ca uṇhe sati",
  "atk-s0513a10:57_2": "tassa vūpasamabhūtaṁ sītampi atthi, evaṁ rāgādīnaṁ aggīnaṁ vūpasamena nibbānenāpi",
  "atk-s0513a10:57_3": "bhavitabbaṁ. Yathā ca pāpassa lāmakassa dhammassa paṭipakkhabhūto kalyāṇo anavajjadhammopi",
  "atk-s0513a10:57_4": "atthiyeva, evameva pāpikāya jātiyā sati sabbajātikkhepanato ajātisaṅkhātena nibbānenāpi",
  "atk-s0513a10:57_5": "bhavitabbamevāti. Tena vuttaṁ –",
  "atk-s0513a10:58": "‘‘Yathāpi dukkhe vijjante, sukhaṁ nāmapi vijjati;",
  "atk-s0513a10:59": "Evaṁ bhave vijjamāne, vibhavopi icchitabbako.",
  "atk-s0513a10:60": "‘‘Yathāpi uṇhe vijjante, aparaṁ vijjati sītalaṁ;",
  "atk-s0513a10:61": "Evaṁ tividhaggi vijjante, nibbānaṁ icchitabbakaṁ.",
  "atk-s0513a10:62": "‘‘Yathāpi pāpe vijjante, kalyāṇamapi vijjati;",
  "atk-s0513a10:63": "Evameva jāti vijjante, ajātipicchitabbaka’’nti.",
  "atk-s0513a10:64_0": "Aparampi cintesi – yathā nāma gūtharāsimhi nimuggena purisena dūrato pañcavaṇṇapadumasañchannaṁ",
  "atk-s0513a10:64_1": "mahātaḷākaṁ disvā ‘‘katarena nu kho maggena ettha gantabba’’nti taṁ taḷākaṁ gavesituṁ",
  "atk-s0513a10:64_2": "yuttaṁ. Yaṁ tassa agavesanaṁ, na so taḷākassa doso. Evameva kilesamaladhovane amatamahānibbānataḷāke",
  "atk-s0513a10:64_3": "vijjante tassa agavesanaṁ na amatanibbānamahātaḷākassa doso. Yathā ca corehi samparivārito",
  "atk-s0513a10:64_4": "puriso palāyanamagge vijjamānepi sace na palāyati, na so maggassa doso, purisasseva",
  "atk-s0513a10:64_5": "doso. Evameva kilesehi parivāretvā gahitassa purisassa vijjamāneyeva nibbānagāmimhi",
  "atk-s0513a10:64_6": "sive magge maggassa agavesanaṁ nāma na maggassa doso, puggalasseva doso. Yathā ca",
  "atk-s0513a10:64_7": "byādhipīḷito puriso vijjamāne byādhitikicchake vejje sace taṁ vejjaṁ gavesitvā byādhiṁ",
  "atk-s0513a10:64_8": "na tikicchāpeti, na so vejjassa doso, purisasseva doso. Evameva yo kilesabyādhipīḷito",
  "atk-s0513a10:64_9": "puriso kilesavūpasamamaggakovidaṁ vijjamānameva ācariyaṁ na gavesati, tasseva doso,",
  "atk-s0513a10:64_10": "na kilesavināsakassa ācariyassāti. Tena vuttaṁ –",
  "atk-s0513a10:65": "‘‘Yathā gūthagato puriso, taḷākaṁ disvāna pūritaṁ;",
  "atk-s0513a10:66": "Na gavesati taṁ taḷākaṁ, na doso taḷākassa so.",
  "atk-s0513a10:67": "‘‘Evaṁ kilesamaladhove, vijjante amatantaḷe;",
  "atk-s0513a10:68": "Na gavesati taṁ taḷākaṁ, na doso amatantaḷe.",
  "atk-s0513a10:69": "‘‘Yathā arīhi pariruddho, vijjante gamanampathe;",
  "atk-s0513a10:70": "Na palāyati so puriso, na doso añjasassa so.",
  "atk-s0513a10:71": "‘‘Evaṁ kilesapariruddho, vijjamāne sive pathe;",
  "atk-s0513a10:72": "Na gavesati taṁ maggaṁ, na doso sivamañjase.",
  "atk-s0513a10:73": "‘‘Yathāpi byādhito puriso, vijjamāne tikicchake;",
  "atk-s0513a10:74": "Na tikicchāpeti taṁ byādhiṁ, na doso so tikicchake.",
  "atk-s0513a10:75": "‘‘Evaṁ kilesabyādhīhi, dukkhito paripīḷito;",
  "atk-s0513a10:76": "Na gavesati taṁ ācariyaṁ, na doso so vināyake’’ti.",
  "atk-s0513a10:77_0": "Aparampi cintesi – yathā maṇḍanajātiko puriso kaṇṭhe āsattaṁ kuṇapaṁ chaḍḍetvā sukhī",
  "atk-s0513a10:77_1": "gacchati, evaṁ mayāpi imaṁ pūtikāyaṁ chaḍḍetvā anapekkhena nibbānanagaraṁ pavisitabbaṁ.",
  "atk-s0513a10:77_2": "Yathā ca naranāriyo ukkārabhūmiyaṁ uccārapassāvaṁ katvā na taṁ ucchaṅgena vā ādāya",
  "atk-s0513a10:77_3": "dasantena vā veṭhetvā gacchanti, jigucchamānā pana anapekkhāva chaḍḍetvā gacchanti,",
  "atk-s0513a10:77_4": "evaṁ mayāpi imaṁ pūtikāyaṁ anapekkhena chaḍḍetvā amataṁ nibbānanagaraṁ pavisituṁ",
  "atk-s0513a10:77_5": "vaṭṭati. Yathā ca nāvikā nāma jajjaraṁ nāvaṁ anapekkhā chaḍḍetvā gacchanti, evaṁ",
  "atk-s0513a10:77_6": "ahampi imaṁ navahi vaṇamukhehi paggharantaṁ kāyaṁ chaḍḍetvā anapekkho nibbānapuraṁ",
  "atk-s0513a10:77_7": "pavisissāmi. Yathā ca puriso nānāratanāni ādāya corehi saddhiṁ maggaṁ gacchanto attano",
  "atk-s0513a10:77_8": "ratananāsabhayena te chaḍḍetvā khemaṁ maggaṁ gaṇhāti, evaṁ ayampi karajakāyo ratanavilopakacorasadiso.",
  "atk-s0513a10:77_9": "Sacāhaṁ ettha taṇhaṁ karissāmi, ariyamaggakusaladhammaratanaṁ me nassissati. Tasmā",
  "atk-s0513a10:77_10": "mayā imaṁ corasadisaṁ kāyaṁ chaḍḍetvā nibbānanagaraṁ pavisituṁ vaṭṭatīti. Tena vuttaṁ –",
  "atk-s0513a10:78": "‘‘Yathāpi kuṇapaṁ puriso, kaṇṭhe baddhaṁ jigucchiya;",
  "atk-s0513a10:79": "Mocayitvāna gaccheyya, sukhī serī sayaṁvasī.",
  "atk-s0513a10:80": "‘‘Tathevimaṁ pūtikāyaṁ, nānākuṇapasañcayaṁ;",
  "atk-s0513a10:81": "Chaḍḍayitvāna gaccheyyaṁ, anapekkho anatthiko.",
  "atk-s0513a10:82": "‘‘Yathā uccāraṭṭhānamhi, karīsaṁ naranāriyo;",
  "atk-s0513a10:83": "Chaḍḍayitvāna gacchanti, anapekkhā anatthikā.",
  "atk-s0513a10:84": "‘‘Evamevāhaṁ imaṁ kāyaṁ, nānākuṇapapūritaṁ;",
  "atk-s0513a10:85": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-s0513a10:86": "‘‘Yathāpi jajjaraṁ nāvaṁ, paluggaṁ udagāhiniṁ;",
  "atk-s0513a10:87": "Sāmī chaḍḍetvā gacchanti, anapekkhā anatthikā.",
  "atk-s0513a10:88": "‘‘Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-s0513a10:89": "Chaḍḍayitvāna gacchissaṁ, jiṇṇanāvaṁva sāmikā.",
  "atk-s0513a10:90": "‘‘Yathāpi puriso corehi, gacchanto bhaṇḍamādiya;",
  "atk-s0513a10:91": "Bhaṇḍacchedabhayaṁ disvā, chaḍḍayitvāna gacchati.",
  "atk-s0513a10:92": "‘‘Evameva ayaṁ kāyo, mahācorasamo viya;",
  "atk-s0513a10:93": "Pahāyimaṁ gamissāmi, kusalacchedanābhayā’’ti.",
  "atk-s0513a10:94_0": "Evaṁ sumedhapaṇḍito nānāvidhāhi upamāhi imaṁ nekkhammūpasaṁhitaṁ atthaṁ cintetvā",
  "atk-s0513a10:94_1": "sakanivesane aparimitaṁ bhogakkhandhaṁ heṭṭhā vuttanayena kapaṇaddhikādīnaṁ vissajjetvā",
  "atk-s0513a10:94_2": "mahādānaṁ datvā vatthukāme ca kilesakāme ca pahāya amaranagarato nikkhamitvā ekakova",
  "atk-s0513a10:94_3": "himavante dhammikaṁ nāma pabbataṁ nissāya assamaṁ katvā tattha paṇṇasālañca caṅkamañca",
  "atk-s0513a10:94_4": "māpetvā pañcahi nīvaraṇadosehi vivajjitaṁ ‘‘evaṁ samāhite citte’’tiādinā nayena vuttehi",
  "atk-s0513a10:94_5": "aṭṭhahi kāraṇaguṇehi samupetaṁ abhiññāsaṅkhātaṁ balaṁ āharituṁ tasmiṁ assamapade",
  "atk-s0513a10:94_6": "navadosasamannāgataṁ sāṭakaṁ pajahitvā dvādasaguṇasamannāgataṁ vākacīraṁ nivāsetvā",
  "atk-s0513a10:94_7": "isipabbajjaṁ pabbaji. Evaṁ pabbajito aṭṭhadosasamākiṇṇaṁ taṁ paṇṇasālaṁ pahāya dasaguṇasamannāgataṁ",
  "atk-s0513a10:94_8": "rukkhamūlaṁ upagantvā sabbaṁ dhaññavikatiṁ pahāya pavattaphalabhojano hutvā nisajjaṭṭhānacaṅkamanavaseneva",
  "atk-s0513a10:94_9": "padhānaṁ padahanto sattāhabbhantareyeva aṭṭhannaṁ samāpattīnaṁ pañcannañca abhiññānaṁ",
  "atk-s0513a10:94_10": "lābhī ahosi. Evaṁ taṁ yathāpatthitaṁ abhiññābalaṁ pāpuṇi. Tena vuttaṁ –",
  "atk-s0513a10:95": "‘‘Evāhaṁ cintayitvāna, nekakoṭisataṁ dhanaṁ;",
  "atk-s0513a10:96": "Nāthānāthānaṁ datvāna, himavantamupāgamiṁ.",
  "atk-s0513a10:97": "‘‘Himavantassāvidūre , dhammiko nāma pabbato;",
  "atk-s0513a10:98": "Assamo sukato mayhaṁ, paṇṇasālā sumāpitā.",
  "atk-s0513a10:99": "‘‘Caṅkamaṁ tattha māpesiṁ, pañcadosavivajjitaṁ;",
  "atk-s0513a10:100": "Aṭṭhaguṇasamupetaṁ, abhiññābalamāhariṁ.",
  "atk-s0513a10:101": "‘‘Sāṭakaṁ pajahiṁ tattha, navadosamupāgataṁ;",
  "atk-s0513a10:102": "Vākacīraṁ nivāsesiṁ, dvādasaguṇamupāgataṁ.",
  "atk-s0513a10:103": "‘‘Aṭṭhadosasamākiṇṇaṁ, pajahiṁ paṇṇasālakaṁ;",
  "atk-s0513a10:104": "Upāgamiṁ rukkhamūlaṁ, guṇe dasahupāgataṁ.",
  "atk-s0513a10:105": "‘‘Vāpitaṁ ropitaṁ dhaññaṁ, pajahiṁ niravasesato;",
  "atk-s0513a10:106": "Anekaguṇasampannaṁ, pavattaphalamādiyiṁ.",
  "atk-s0513a10:107": "‘‘Tatthappadhānaṁ padahiṁ, nisajjaṭṭhānacaṅkame;",
  "atk-s0513a10:108": "Abbhantaramhi sattāhe, abhiññābalapāpuṇi’’nti.",
  "atk-s0513a10:109_0": "Tattha ‘‘assamo sukato mayhaṁ, paṇṇasālā sumāpitā’’ti imāya pāḷiyā sumedhapaṇḍitena",
  "atk-s0513a10:109_1": "assamapaṇṇasālācaṅkamā sahatthā māpitā viya vuttā. Ayaṁ panettha attho – mahāsattaṁ",
  "atk-s0513a10:109_2": "‘‘himavantaṁ ajjhogāhetvā ajja dhammikaṁ pabbataṁ pavisissāmī’’ti nikkhantaṁ disvā",
  "atk-s0513a10:109_3": "sakko devānamindo vissakammadevaputtaṁ āmantesi – ‘‘tāta, ayaṁ sumedhapaṇḍito pabbajissāmīti",
  "atk-s0513a10:109_4": "nikkhanto, etassa vasanaṭṭhānaṁ māpehī’’ti. So tassa vacanaṁ sampaṭicchitvā ramaṇīyaṁ",
  "atk-s0513a10:109_5": "assamaṁ, suguttaṁ paṇṇasālaṁ, manoramaṁ caṅkamañca māpesi. Bhagavā pana tadā attano",
  "atk-s0513a10:109_6": "puññānubhāvena nipphannaṁ taṁ assamapadaṁ sandhāya sāriputta, tasmiṁ dhammikapabbate –",
  "atk-s0513a10:110": "‘‘Assamo sukato mayhaṁ, paṇṇasālā sumāpitā;",
  "atk-s0513a10:111": "Caṅkamaṁ tattha māpesiṁ, pañcadosavivajjita’’nti. –",
  "atk-s0513a10:112": "Āha . Tattha sukato mayhanti sukato mayā. Paṇṇasālā sumāpitāti paṇṇacchadanasālāpi me sumāpitā ahosi.",
  "atk-s0513a10:113_0": "Pañcadosavivajjitanti pañcime caṅkamadosā nāma – thaddhavisamatā, antorukkhatā, gahanacchannatā,",
  "atk-s0513a10:113_1": "atisambādhatā, ativisālatāti. Thaddhavisamabhūmibhāgasmiñhi caṅkame caṅkamantassa",
  "atk-s0513a10:113_2": "pādā rujjanti, phoṭā uṭṭhahanti, cittaṁ ekaggaṁ na labhati, kammaṭṭhānaṁ vipajjati.",
  "atk-s0513a10:113_3": "Mudusamatale pana phāsuvihāraṁ āgamma kammaṭṭhānaṁ sampajjati. Tasmā thaddhavisamabhūmibhāgatā",
  "atk-s0513a10:113_4": "eko dosoti veditabbo. Caṅkamassa anto vā majjhe vā koṭiyaṁ vā rukkhe sati pamādamāgamma",
  "atk-s0513a10:113_5": "caṅkamantassa nalāṭaṁ vā sīsaṁ vā paṭihaññatīti antorukkhatā dutiyo doso. Tiṇalatādigahanacchanne",
  "atk-s0513a10:113_6": "caṅkame caṅkamanto andhakāravelāyaṁ uragādike pāṇe akkamitvā vā māreti, tehi vā daṭṭho",
  "atk-s0513a10:113_7": "dukkhaṁ āpajjatīti gahanacchannatā tatiyo doso. Atisambādhe caṅkame vitthārato ratanike",
  "atk-s0513a10:113_8": "vā aḍḍharatanike vā caṅkamantassa paricchede pakkhalitvā nakhāpi aṅguliyopi bhijjantīti",
  "atk-s0513a10:113_9": "atisambādhatā catuttho doso. Ativisāle caṅkame caṅkamantassa cittaṁ vidhāvati, ekaggataṁ",
  "atk-s0513a10:113_10": "na labhatīti ativisālatā pañcamo doso. Puthulato pana diyaḍḍharatanaṁ dvīsu passesu",
  "atk-s0513a10:113_11": "ratanamattaanucaṅkamaṁ dīghato saṭṭhihatthaṁ mudutalaṁ samavippakiṇṇavālukaṁ caṅkamaṁ",
  "atk-s0513a10:113_12": "vaṭṭati cetiyagirimhi dīpappasādakamahindattherassa caṅkamanaṁ viya, tādisaṁ taṁ",
  "atk-s0513a10:113_13": "ahosi. Tenāha ‘‘caṅkamaṁ tattha māpesiṁ, pañcadosavivajjita’’nti.",
  "atk-s0513a10:114_0": "Aṭṭhaguṇasamupetanti aṭṭhahi samaṇasukhehi upetaṁ. Aṭṭhimāni samaṇasukhāni nāma –",
  "atk-s0513a10:114_1": "dhanadhaññapariggahābhāvo, anavajjapiṇḍapātapariyesanabhāvo, nibbutapiṇḍapātabhuñjanabhāvo,",
  "atk-s0513a10:114_2": "raṭṭhaṁ pīḷetvā dhanasāraṁ vā sīsakahāpaṇādīni vā gaṇhantesu rājakulesu raṭṭhapīḷanakilesābhāvo,",
  "atk-s0513a10:114_3": "upakaraṇesu nicchandarāgabhāvo, coravilope nibbhayabhāvo, rājarājamahāmattehi asaṁsaṭṭhabhāvo,",
  "atk-s0513a10:114_4": "catūsu disāsu appaṭihatabhāvoti. Idaṁ vuttaṁ hoti – yathā tasmiṁ assame vasantena",
  "atk-s0513a10:114_5": "sakkā honti imāni aṭṭha samaṇasukhāni vindituṁ, evaṁ aṭṭhaguṇasamupetaṁ taṁ assamaṁ māpesinti.",
  "atk-s0513a10:115_0": "Abhiññābalamāharinti pacchā tasmiṁ assame vasanto kasiṇaparikammaṁ katvā abhiññānaṁ",
  "atk-s0513a10:115_1": "samāpattīnañca uppādanatthāya aniccato dukkhato vipassanaṁ ārabhitvā thāmappattaṁ",
  "atk-s0513a10:115_2": "vipassanābalaṁ āhariṁ. Yathā tasmiṁ vasanto taṁ balaṁ āharituṁ sakkomi, evaṁ taṁ",
  "atk-s0513a10:115_3": "assamaṁ tassa abhiññatthāya vipassanābalassa anucchavikaṁ katvā māpesinti attho.",
  "atk-s0513a10:116_0": "Sāṭakaṁpajahiṁ tattha, navadosamupāgatanti etthāyaṁ anupubbikathā – tadā kira kuṭileṇacaṅkamādipaṭimaṇḍitaṁ",
  "atk-s0513a10:116_1": "pupphūpagaphalūpagarukkhasañchannaṁ ramaṇīyaṁ madhurasalilāsayaṁ apagatavāḷamigabhiṁsanakasakuṇaṁ",
  "atk-s0513a10:116_2": "pavivekakkhamaṁ assamaṁ māpetvā alaṅkatacaṅkamassa ubhosu antesu ālambanaphalakaṁ",
  "atk-s0513a10:116_3": "saṁvidhāya nisīdanatthāya caṅkamavemajjhe samatalaṁ muggavaṇṇasilaṁ māpetvā antopaṇṇasālāyaṁ",
  "atk-s0513a10:116_4": "jaṭāmaṇḍalavākacīratidaṇḍakuṇḍikādike tāpasaparikkhāre, maṇḍape pānīyaghaṭapānīyasaṅkhapānīyasarāvāni,",
  "atk-s0513a10:116_5": "aggisālāyaṁ aṅgārakapalladāruādīnīti evaṁ yaṁ yaṁ pabbajitānaṁ upakārāya saṁvattati,",
  "atk-s0513a10:116_6": "taṁ taṁ sabbaṁ māpetvā paṇṇasālāya bhittiyaṁ ‘‘ye keci pabbajitukāmā ime parikkhāre",
  "atk-s0513a10:116_7": "gahetvā pabbajantū’’ti akkharāni chinditvā devalokameva gate vissakammadevaputte",
  "atk-s0513a10:116_8": "sumedhapaṇḍito himavantapabbatapāde girikandarānusārena attano nivāsānurūpaṁ phāsukaṭṭhānaṁ",
  "atk-s0513a10:116_9": "olokento nadīnivattane vissakammanimmitaṁ sakkadattiyaṁ ramaṇīyaṁ assamaṁ disvā caṅkamanakoṭiṁ",
  "atk-s0513a10:116_10": "gantvā padavalañjaṁ apassanto ‘‘dhuvaṁ pabbajitā dhuragāme bhikkhaṁ pariyesitvā kilantarūpā",
  "atk-s0513a10:116_11": "āgantvā paṇṇasālaṁ pavisitvā nisinnā bhavissantī’’ti cintetvā thokaṁ āgametvā ‘‘ativiya",
  "atk-s0513a10:116_12": "cirāyanti, jānissāmī’’ti paṇṇāsālākuṭidvāraṁ vivaritvā anto pavisitvā ito cito ca",
  "atk-s0513a10:116_13": "olokento mahābhittiyaṁ akkharāni vācetvā ‘‘mayhaṁ kappiyaparikkhārā ete, ime gahetvā",
  "atk-s0513a10:116_14": "pabbajissāmī’’ti attano nivatthapārutaṁ sāṭakayugaṁ pajahi. Tenāha ‘‘sāṭakaṁ pajahiṁ",
  "atk-s0513a10:116_15": "tatthā’’ti. Evaṁ paviṭṭho ahaṁ, sāriputta, tassaṁ paṇṇasālāyaṁ sāṭakaṁ pajahiṁ.",
  "atk-s0513a10:117_0": "Navadosamupāgatanti sāṭakaṁ pajahanto nava dose disvā pajahinti dīpeti. Tāpasapabbajjaṁ",
  "atk-s0513a10:117_1": "pabbajitānañhi sāṭakasmiṁ nava dosā upaṭṭhahanti. Tesu tassa mahagghabhāvo eko doso,",
  "atk-s0513a10:117_2": "parapaṭibaddhatāya uppajjanabhāvo eko, paribhogena lahuṁ kilissanabhāvo eko. Kiliṭṭho",
  "atk-s0513a10:117_3": "hi dhovitabbo ca rajitabbo ca hoti. Paribhogena jīraṇabhāvo eko. Jiṇṇassa hi tunnaṁ",
  "atk-s0513a10:117_4": "vā aggaḷadānaṁ vā kātabbaṁ hoti . Puna pariyesanāya durabhisambhavabhāvo eko, tāpasapabbajjāya",
  "atk-s0513a10:117_5": "asāruppabhāvo eko, paccatthikānaṁ sādhāraṇabhāvo eko. Yathā hi naṁ paccatthikā na",
  "atk-s0513a10:117_6": "gaṇhanti, evaṁ gopetabbo hoti. Paribhuñjantassa vibhūsanaṭṭhānabhāvo eko, gahetvā",
  "atk-s0513a10:117_7": "vicarantassa khandhabhāramahicchabhāvo ekoti.",
  "atk-s0513a10:118_0": "Vākacīraṁ nivāsesinti tadāhaṁ, sāriputta, ime nava dose disvā sāṭakaṁ pahāya vākacīraṁ",
  "atk-s0513a10:118_1": "nivāsesiṁ, muñjatiṇaṁ hīraṁ hīraṁ katvā ganthetvā katavākacīraṁ nivāsanapārupanatthāya ādiyinti attho.",
  "atk-s0513a10:119_0": "Dvādasaguṇamupāgatanti dvādasahi ānisaṁsehi samannāgataṁ. Vākacīrasmiñhi dvādasa",
  "atk-s0513a10:119_1": "ānisaṁsā – appagghaṁ sundaraṁ kappiyanti ayaṁ tāva eko ānisaṁso, sahatthā kātuṁ sakkāti",
  "atk-s0513a10:119_2": "ayaṁ dutiyo, paribhogena saṇikaṁ kilissati, dhoviyamānepi papañco natthīti ayaṁ tatiyo,",
  "atk-s0513a10:119_3": "paribhogena jiṇṇepi sibbitabbābhāvo catuttho, puna pariyesantassa sukhena karaṇabhāvo",
  "atk-s0513a10:119_4": "pañcamo, tāpasapabbajjāya sāruppabhāvo chaṭṭho, paccatthikānaṁ nirupabhogabhāvo sattamo,",
  "atk-s0513a10:119_5": "paribhuñjantassa vibhūsanaṭṭhānābhāvo aṭṭhamo, dhāraṇe sallahukabhāvo navamo, cīvarapaccaye",
  "atk-s0513a10:119_6": "appicchabhāvo dasamo, vākuppattiyā dhammikaanavajjabhāvo ekādasamo, vākacīre naṭṭhepi",
  "atk-s0513a10:119_7": "anapekkhabhāvo dvādasamoti.",
  "atk-s0513a10:120_0": "Aṭṭhadosasamākiṇṇaṁ, pajahiṁ paṇṇasālakanti. Kathaṁ pajahi? So kira varasāṭakayugaṁ",
  "atk-s0513a10:120_1": "omuñcitvā cīvaravaṁse laggitaṁ anojapupphadāmasadisaṁ rattaṁ vākacīraṁ gahetvā nivāsetvā,",
  "atk-s0513a10:120_2": "tassūpari aparaṁ suvaṇṇavaṇṇaṁ vākacīraṁ paridahitvā, punnāgapupphasantharasadisaṁ",
  "atk-s0513a10:120_3": "sakhuraṁ ajinacammaṁ ekaṁsaṁ katvā jaṭāmaṇḍalaṁ paṭimuñcitvā cūḷāya saddhiṁ niccalabhāvakaraṇatthaṁ",
  "atk-s0513a10:120_4": "sārasūciṁ pavesetvā muttajālasadisāya sikkāya pavāḷavaṇṇaṁ kuṇḍikaṁ odahitvā tīsu",
  "atk-s0513a10:120_5": "ṭhānesu vaṅkakājaṁ ādāya ekissā kājakoṭiyā kuṇḍikaṁ, ekissā aṅkusapacchitidaṇḍakādīni",
  "atk-s0513a10:120_6": "olaggetvā khāribhāraṁ aṁse katvā, dakkhiṇena hatthena kattaradaṇḍaṁ gahetvā paṇṇasālato",
  "atk-s0513a10:120_7": "nikkhamitvā saṭṭhihatthe mahācaṅkame aparāparaṁ caṅkamanto attano vesaṁ oloketvā",
  "atk-s0513a10:120_8": "– ‘‘mayhaṁ manoratho matthakaṁ patto, sobhati vata me pabbajjā, buddhapaccekabuddhādīhi",
  "atk-s0513a10:120_9": "sabbehi dhīrapurisehi vaṇṇitā thomitā ayaṁ pabbajjā nāma, pahīnaṁ me gihibandhanaṁ,",
  "atk-s0513a10:120_10": "nikkhantosmi nekkhammaṁ, laddhā me uttamapabbajjā, karissāmi samaṇadhammaṁ, labhissāmi",
  "atk-s0513a10:120_11": "maggaphalasukha’’nti ussāhajāto khārikājaṁ otāretvā caṅkamavemajjhe muggavaṇṇasilāpaṭṭe",
  "atk-s0513a10:120_12": "suvaṇṇapaṭimā viya nisinno divasabhāgaṁ vītināmetvā sāyanhasamayaṁ paṇṇasālaṁ pavisitvā,",
  "atk-s0513a10:120_13": "bidalamañcakapasse kaṭṭhattharikāya nipanno sarīraṁ utuṁ gāhāpetvā, balavapaccūse",
  "atk-s0513a10:120_14": "pabujjhitvā attano āgamanaṁ āvajjesi ‘‘ahaṁ gharāvāse ādīnavaṁ disvā amitabhogaṁ",
  "atk-s0513a10:120_15": "anantayasaṁ pahāya araññaṁ pavisitvā nekkhammagavesako hutvā pabbajito, ito dāni",
  "atk-s0513a10:120_16": "paṭṭhāya pamādacāraṁ carituṁ na vaṭṭati.",
  "atk-s0513a10:121_0": "Pavivekañhi pahāya vicarantaṁ micchāvitakkamakkhikā khādanti, idāni mayā vivekamanubrūhetuṁ",
  "atk-s0513a10:121_1": "vaṭṭati. Ahañhi gharāvāsaṁ palibodhato disvā nikkhanto, ayañca manāpā paṇṇasālā,",
  "atk-s0513a10:121_2": "beluvapakkavaṇṇaparibhaṇḍakatā bhūmi, rajatavaṇṇā setabhittiyo, kapotapādavaṇṇaṁ",
  "atk-s0513a10:121_3": "paṇṇacchadanaṁ , vicittattharaṇavaṇṇo bidalamañcako, nivāsaphāsukaṁ vasanaṭṭhānaṁ,",
  "atk-s0513a10:121_4": "na etto atirekatarā viya me gehasampadā paññāyatī’’ti paṇṇasālāya dose vicinanto aṭṭha dose passi.",
  "atk-s0513a10:122_0": "Paṇṇasālāparibhogasmiñhi aṭṭha ādīnavā – mahāsamārambhena dabbasambhāre samodhānetvā",
  "atk-s0513a10:122_1": "karaṇapariyesanabhāvo eko ādīnavo, tiṇapaṇṇamattikāsu patitāsu tāsaṁ punappunaṁ ṭhapetabbatāya",
  "atk-s0513a10:122_2": "nibandhajagganabhāvo dutiyo, senāsanaṁ nāma mahallakassa pāpuṇāti, avelāya vuṭṭhāpiyamānassa",
  "atk-s0513a10:122_3": "cittekaggatā na hotīti uṭṭhāpaniyabhāvo tatiyo, sītuṇhapaṭighātena kāyassa sukhumālakaraṇabhāvo",
  "atk-s0513a10:122_4": "catuttho, gehaṁ paviṭṭhena yaṁkiñci pāpaṁ sakkā kātunti garahāpaṭicchādanabhāvo pañcamo,",
  "atk-s0513a10:122_5": "‘‘mayha’’nti pariggahakaraṇabhāvo chaṭṭho, gehassa atthibhāvo nāma sadutiyakavāsoti",
  "atk-s0513a10:122_6": "sattamo, ūkāmaṅgulagharagoḷikādīnaṁ sādhāraṇatāya bahusādhāraṇabhāvo aṭṭhamo. Iti",
  "atk-s0513a10:122_7": "ime aṭṭha ādīnave disvā mahāsatto paṇṇasālaṁ pajati. Tenāha ‘‘aṭṭhadosasamākiṇṇaṁ,",
  "atk-s0513a10:122_8": "pajahiṁ paṇṇasālaka’’nti.",
  "atk-s0513a10:123_0": "Upāgamiṁ rukkhamūlaṁ, guṇe dasahupāgatanti channaṁ paṭikkhipitvā dasahi guṇehi upetaṁ",
  "atk-s0513a10:123_1": "rukkhamūlaṁ upagatosmīti vadati. Tatrime dasa guṇā – appasamārambhatā eko guṇo, upagamanamattakameva",
  "atk-s0513a10:123_2": "hi tattha hoti; apaṭijagganatā dutiyo, tañhi sammaṭṭhampi asammaṭṭhampi paribhogaphāsukaṁ",
  "atk-s0513a10:123_3": "hotiyeva. Anuṭṭhāpariyabhāvo tatiyo, garahaṁ nappaṭicchādeti; tattha hi pāpaṁ karonto",
  "atk-s0513a10:123_4": "lajjatīti garahāya appaṭicchannabhāvo catuttho; abbhokāsavāso viya kāyaṁ na santhambhetīti",
  "atk-s0513a10:123_5": "kāyassa asanthambhanabhāvo pañcamo; pariggahakaraṇābhāvo chaṭṭho; gehālayapaṭikkhepo",
  "atk-s0513a10:123_6": "sattamo; bahusādhāraṇagehe viya ‘‘paṭijaggissāmi naṁ, nikkhamathā’’ti nīharaṇakābhāvo",
  "atk-s0513a10:123_7": "aṭṭhamo; vasantassa sappītikabhāvo navamo; rukkhamūlasenāsanassa gatagataṭṭhāne sulabhatāya",
  "atk-s0513a10:123_8": "anapekkhabhāvo dasamoti ime dasa guṇe disvā rukkhamūlaṁ upāgatosmīti vadati.",
  "atk-s0513a10:124_0": "Imāni ettakāni kāraṇāni sallakkhetvā mahāsatto punadivase bhikkhāya gāmaṁ pāvisi.",
  "atk-s0513a10:124_1": "Athassa sampattagāme manussā mahantena ussāhena bhikkhaṁ adaṁsu. So bhattakiccaṁ",
  "atk-s0513a10:124_2": "niṭṭhāpetvā assamaṁ āgamma nisīditvā cintesi ‘‘nāhaṁ āhāraṁ na labhāmīti pabbajito,",
  "atk-s0513a10:124_3": "siniddhāhāro nāmesa mānamadapurisamade vaḍḍheti, āhāramūlakassa ca dukkhassa anto",
  "atk-s0513a10:124_4": "natthi. Yaṁnūnāhaṁ vāpitaropitadhaññanibbattaṁ āhāraṁ pajahitvā pavattaphalabhojano",
  "atk-s0513a10:124_5": "bhaveyya’’nti. So tato ṭṭhāya tathā katvā ghaṭento vāyamanto sattāhabbhantareyeva",
  "atk-s0513a10:124_6": "aṭṭha samāpattiyo pañca abhiññāyo ca nibbattesi. Tena vuttaṁ –",
  "atk-s0513a10:125": "‘‘Vāpitaṁ ropitaṁ dhaññaṁ, pajahiṁ niravasesato;",
  "atk-s0513a10:126": "Anekaguṇasampannaṁ, pavattaphalamādiyiṁ.",
  "atk-s0513a10:127": "‘‘Tatthappadhānaṁ padahiṁ, nisajjaṭṭhānacaṅkame;",
  "atk-s0513a10:128": "Abbhantaramhi sattāhe, abhiññābalapāpuṇi’’nti.",
  "atk-s0513a10:129_0": "Evaṁ abhiññābalaṁ patvā sumedhatāpase samāpattisukhena vītināmente dīpaṅkaro nāma",
  "atk-s0513a10:129_1": "satthā loke udapādi. Tassa paṭisandhijātisambodhidhammacakkappavattanesu sakalāpi",
  "atk-s0513a10:129_2": "dasasahassī lokadhātu saṁkampi sampakampi sampavedhi, mahāviravaṁ viravi, dvattiṁsa",
  "atk-s0513a10:129_3": "pubbanimittāni pāturahesuṁ. Sumedhatāpaso samāpattisukhena vītināmento neva taṁ saddamassosi,",
  "atk-s0513a10:129_4": "na tāni nimittāni addasa. Tena vuttaṁ –",
  "atk-s0513a10:130": "‘‘Evaṁ me siddhippattassa, vasībhūtassa sāsane;",
  "atk-s0513a10:131": "Dīpaṅkaro nāma jino, uppajji lokanāyako.",
  "atk-s0513a10:132": "‘‘Uppajjante ca jāyante, bujjhante dhammadesane;",
  "atk-s0513a10:133": "Caturo nimitte nāddasaṁ, jhānaratisamappito’’ti.",
  "atk-s0513a10:134_0": "Tasmiṁ kāle dīpaṅkaradasabalo catūhi khīṇāsavasatasahassehi parivuto anupubbena cārikaṁ",
  "atk-s0513a10:134_1": "caramāno rammaṁ nāma nagaraṁ patvā sudassanamahāvihāre paṭivasati. Rammanagaravāsino",
  "atk-s0513a10:134_2": "‘‘dīpaṅkaro kira samaṇissaro paramātisambodhiṁ patvā pavattavaradhammacakko anupubbena",
  "atk-s0513a10:134_3": "cārikaṁ caramāno rammanagaraṁ patvā sudassanamahāvihāre paṭivasatī’’ti sutvā sappinavanītādīni",
  "atk-s0513a10:134_4": "ceva bhesajjāni vatthacchādanāni ca gāhāpetvā gandhamālādihatthā yena buddho, yena",
  "atk-s0513a10:134_5": "dhammo, yena saṅgho, tanninnā tappoṇā tappabbhārā hutvā satthāraṁ upasaṅkamitvā vanditvā",
  "atk-s0513a10:134_6": "gandhamālādīhi pūjetvā ekamantaṁ nisinnā dhammadesanaṁ sutvā svātanāya nimantetvā",
  "atk-s0513a10:134_7": "uṭṭhāyāsanā pakkamiṁsu.",
  "atk-s0513a10:135_0": "Te punadivase mahādānaṁ sajjetvā nagaraṁ alaṅkaritvā dasabalassa āgamanamaggaṁ alaṅkarontā",
  "atk-s0513a10:135_1": "udakabhinnaṭṭhānesu paṁsuṁ pakkhipitvā samaṁ bhūmitalaṁ katvā rajatapaṭṭavaṇṇaṁ vālukaṁ",
  "atk-s0513a10:135_2": "ākiranti, lājāni ceva pupphāni ca vikiranti, nānāvirāgehi vatthehi dhajapaṭāke ussāpenti,",
  "atk-s0513a10:135_3": "kadaliyo ceva puṇṇaghaṭapantiyo ca patiṭṭhāpenti. Tasmiṁ kāle sumedhatāpaso attano",
  "atk-s0513a10:135_4": "assamapadā uggantvā tesaṁ manussānaṁ uparibhāgena ākāsena gacchanto te haṭṭhatuṭṭhe",
  "atk-s0513a10:135_5": "manusse disvā ‘‘kiṁ nu kho kāraṇa’’nti ākāsato oruyha ekamantaṁ ṭhito manusse pucchi",
  "atk-s0513a10:135_6": "– ‘‘ambho kassa tumhe imaṁ maggaṁ alaṅkarothā’’ti? Tena vuttaṁ –",
  "atk-s0513a10:136": "‘‘Paccantadesavisaye, nimantetvā tathāgataṁ;",
  "atk-s0513a10:137": "Tassa āgamanaṁ maggaṁ, sodhenti tuṭṭhamānasā.",
  "atk-s0513a10:138": "‘‘Ahaṁ tena samayena, nikkhamitvā sakassamā;",
  "atk-s0513a10:139": "Dhunanto vākacīrāni, gacchāmi ambare tadā.",
  "atk-s0513a10:140": "‘‘Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-s0513a10:141": "Orohitvāna gaganā, manusse pucchi tāvade.",
  "atk-s0513a10:142": "‘‘‘Tuṭṭhahaṭṭho pamudito, vedajāto mahājano;",
  "atk-s0513a10:143": "Kassa sodhīyati maggo, añjasaṁ vaṭumāyana’’’nti.",
  "atk-s0513a10:144_0": "Manussā āhaṁsu ‘‘bhante sumedha, na tvaṁ jānāsi, dīpaṅkaradasabalo sammāsambodhiṁ",
  "atk-s0513a10:144_1": "patvā pavattitavaradhammacakko cārikaṁ caramāno amhākaṁ nagaraṁ patvā sudassanamahāvihāre",
  "atk-s0513a10:144_2": "paṭivasati. Mayaṁ taṁ bhagavantaṁ nimantayimhā, tassetaṁ buddhassa bhagavato āgamanamaggaṁ",
  "atk-s0513a10:144_3": "alaṅkaromā’’ti. Sumedhatāpaso cintesi – ‘‘buddhoti kho ghosamattakampi loke dullabhaṁ,",
  "atk-s0513a10:144_4": "pageva buddhuppādo, mayāpi imehi manussehi saddhiṁ dasabalassa maggaṁ alaṅkarituṁ",
  "atk-s0513a10:144_5": "vaṭṭatī’’ti. So te manusse āha – ‘‘sace bho tumhe etaṁ maggaṁ buddhassa alaṅkarotha,",
  "atk-s0513a10:144_6": "mayhampi ekaṁ okāsaṁ detha, ahampi tumhehi saddhiṁ maggaṁ alaṅkarissāmī’’ti. Te ‘‘sādhū’’ti",
  "atk-s0513a10:144_7": "sampaṭicchitvā ‘‘sumedhatāpaso iddhimā’’ti jānantā udakabhinnokāsaṁ sallakkhetvā",
  "atk-s0513a10:144_8": "‘‘tvaṁ imaṁ ṭhānaṁ alaṅkarohī’’ti adaṁsu. Sumedho buddhārammaṇaṁ pītiṁ gahetvā cintesi",
  "atk-s0513a10:144_9": "‘‘ahaṁ imaṁ okāsaṁ iddhiyā alaṅkarituṁ sakkomi, evaṁ alaṅkato pana mama manaṁ na",
  "atk-s0513a10:144_10": "paritosessati, ajja mayā kāyaveyyāvaccaṁ kātuṁ vaṭṭatī’’ti paṁsuṁ āharitvā tasmiṁ padese pakkhipi.",
  "atk-s0513a10:145_0": "Tassa tasmiṁ padese analaṅkateyeva dīpaṅkaro dasabalo mahānubhāvānaṁ chaḷabhiññānaṁ",
  "atk-s0513a10:145_1": "khīṇāsavānaṁ catūhi satasahassehi parivuto devatāsu dibbagandhamālādīhi pūjayantīsu",
  "atk-s0513a10:145_2": "dibbasaṅgītesu pavattantesu manussesu mānusakagandhehi ceva mālādīhi ca pūjayantesu",
  "atk-s0513a10:145_3": "anantāya buddhalīḷāya manosilātale vijambhamāno sīho viya taṁ alaṅkatapaṭiyattaṁ",
  "atk-s0513a10:145_4": "maggaṁ paṭipajji. Sumedhatāpaso akkhīni ummīletvā alaṅkatamaggena āgacchantassa dasabalassa",
  "atk-s0513a10:145_5": "dvattiṁsamahāpurisalakkhaṇapaṭimaṇḍitaṁ asītiyā anubyañjanehi anurañjitaṁ byāmappabhāya",
  "atk-s0513a10:145_6": "samparivāritaṁ maṇivaṇṇagaganatale nānappakārā vijjulatā viya āveḷāveḷabhūtā ceva",
  "atk-s0513a10:145_7": "yugalayugalabhūtā ca chabbaṇṇaghanabuddharasmiyo vissajjentaṁ rūpaggappattaṁ attabhāvaṁ",
  "atk-s0513a10:145_8": "oloketvā ‘‘ajja mayā dasabalassa jīvitapariccāgaṁ kātuṁ vaṭṭati, mā bhagavā kalalaṁ",
  "atk-s0513a10:145_9": "akkami, maṇiphalakasetuṁ pana akkamanto viya saddhiṁ catūhi khīṇāsavasatasahassehi",
  "atk-s0513a10:145_10": "mama piṭṭhiṁ maddamāno gacchatu, taṁ me bhavissati dīgharattaṁ hitāya sukhāyā’’ti",
  "atk-s0513a10:145_11": "kese mocetvā ajinacammajaṭāmaṇḍalavākacīrāni kāḷavaṇṇe kalale pattharitvā maṇiphalakasetu",
  "atk-s0513a10:145_12": "viya kalalapiṭṭhe nipajji. Tena vuttaṁ –",
  "atk-s0513a10:146": "‘‘Te me puṭṭhā viyākaṁsu, ‘buddho loke anuttaro;",
  "atk-s0513a10:147": "Dīpaṅkaro nāma jino, uppajji lokanāyako;",
  "atk-s0513a10:148": "Tassa sodhīyati maggo, añjasaṁ vaṭumāyanaṁ’.",
  "atk-s0513a10:149": "‘‘Buddhoti mama sutvāna, pīti uppajji tāvade;",
  "atk-s0513a10:150": "Buddho buddhoti kathayanto, somanassaṁ pavedayiṁ.",
  "atk-s0513a10:151": "‘‘Tattha ṭhatvā vicintesiṁ, tuṭṭho saṁviggamānaso;",
  "atk-s0513a10:152": "‘Idha bījāni ropissaṁ, khaṇo eva mā upaccagā’.",
  "atk-s0513a10:153": "‘‘Yadi buddhassa sodhetha, ekokāsaṁ dadātha me;",
  "atk-s0513a10:154": "Ahampi sodhayissāmi, añjasaṁ vaṭumāyanaṁ.",
  "atk-s0513a10:155": "‘‘Adaṁsu te mamokāsaṁ, sodhetuṁ añjasaṁ tadā;",
  "atk-s0513a10:156": "Buddho buddhoti cintento, maggaṁ sodhemahaṁ tadā.",
  "atk-s0513a10:157": "‘‘Aniṭṭhite mamokāse, dīpaṅkaro mahāmuni;",
  "atk-s0513a10:158": "Catūhi satasahassehi, chaḷabhiññehi tādihi;",
  "atk-s0513a10:159": "Khīṇāsavehi vimalehi, paṭipajji añjasaṁ jino.",
  "atk-s0513a10:160": "‘‘Paccuggamanā vattanti, vajjanti bheriyo bahū;",
  "atk-s0513a10:161": "Āmoditā naramarū, sādhukāraṁ pavattayuṁ.",
  "atk-s0513a10:162": "‘‘Devā manusse passanti, manussāpi ca devatā;",
  "atk-s0513a10:163": "Ubhopi te pañjalikā, anuyanti tathāgataṁ.",
  "atk-s0513a10:164": "‘‘Devā dibbehi turiyehi, manussā mānusehi ca;",
  "atk-s0513a10:165": "Ubhopi te vajjayantā, anuyanti tathāgataṁ.",
  "atk-s0513a10:166": "‘‘Dibbaṁ mandāravaṁ pupphaṁ, padumaṁ pārichattakaṁ;",
  "atk-s0513a10:167": "Disodisaṁ okiranti, ākāsanabhagatā marū.",
  "atk-s0513a10:168": "‘‘Campakaṁ salalaṁ nīpaṁ, nāgapunnāgaketakaṁ;",
  "atk-s0513a10:169": "Disodisaṁ ukkhipanti, bhūmitalagatā narā.",
  "atk-s0513a10:170": "‘‘Kese muñcitvāhaṁ tattha, vākacīrañca cammakaṁ;",
  "atk-s0513a10:171": "Kalale pattharitvāna, avakujjo nipajjahaṁ.",
  "atk-s0513a10:172": "‘‘Akkamitvāna maṁ buddho, saha sissehi gacchatu;",
  "atk-s0513a10:173": "Mā naṁ kalale akkamittho, hitāya me bhavissatī’’ti.",
  "atk-s0513a10:174_0": "So kalalapiṭṭhe nipannakova puna akkhīni ummīletvā dīpaṅkaradasabalassa buddhasiriṁ",
  "atk-s0513a10:174_1": "sampassamāno evaṁ cintesi – ‘‘sacāhaṁ iccheyyaṁ, sabbakilese jhāpetvā saṅghanavako",
  "atk-s0513a10:174_2": "hutvā rammanagaraṁ paviseyyaṁ. Aññātakavesena pana me kilese jhāpetvā nibbānappattiyā",
  "atk-s0513a10:174_3": "kiccaṁ natthi. Yaṁnūnāhaṁ dīpaṅkaradasabalo viya paramābhisambodhiṁ patvā dhammanāvaṁ",
  "atk-s0513a10:174_4": "āropetvā mahājanaṁ saṁsārasāgarā uttāretvā pacchā parinibbāyeyyaṁ, idaṁ mayhaṁ patirūpa’’nti.",
  "atk-s0513a10:174_5": "Tato aṭṭha dhamme samodhānetvā buddhabhāvāya abhinīhāraṁ katvā nipajji. Tena vuttaṁ –",
  "atk-s0513a10:175": "‘‘Pathaviyaṁ nipannassa, evaṁ me āsi cetaso;",
  "atk-s0513a10:176": "‘Icchamāno ahaṁ ajja, kilese jhāpaye mama.",
  "atk-s0513a10:177": "‘Kiṁ me aññātavesena, dhammaṁ sacchikatenidha;",
  "atk-s0513a10:178": "Sabbaññutaṁ pāpuṇitvā, buddho hessaṁ sadevake.",
  "atk-s0513a10:179": "‘Kiṁ me ekena tiṇṇena, purisena thāmadassinā;",
  "atk-s0513a10:180": "Sabbaññutaṁ pāpuṇitvā, santāressaṁ sadevake.",
  "atk-s0513a10:181": "‘Iminā me adhikārena, katena purisuttame;",
  "atk-s0513a10:182": "Sabbaññutaṁ pāpuṇitvā, tāremi janataṁ bahuṁ.",
  "atk-s0513a10:183": "‘Saṁsārasotaṁ chinditvā, viddhaṁsetvā tayo bhave;",
  "atk-s0513a10:184": "Dhammanāvaṁ samāruyha, santāressaṁ sadevake’’’ti. (bu. vaṁ. 2.54-58);",
  "atk-s0513a10:185": "Yasmā pana buddhattaṁ patthentassa –",
  "atk-s0513a10:186": "‘‘Manussattaṁ liṅgasampatti, hetu satthāradassanaṁ;",
  "atk-s0513a10:187": "Pabbajjā guṇasampatti, adhikāro ca chandatā;",
  "atk-s0513a10:188": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59);",
  "atk-s0513a10:189_0": "Manussattabhāvasmiṁyeva hi ṭhatvā buddhattaṁ patthentassa patthanā samijjhati, na",
  "atk-s0513a10:189_1": "nāgassa vā supaṇṇassa vā devatāya vā patthanā samijjhati. Manussattabhāvepi purisaliṅge",
  "atk-s0513a10:189_2": "ṭhitasseva patthanā samijjhati, na itthiyā vā paṇḍakanapuṁsakaubhatobyañjanakānaṁ",
  "atk-s0513a10:189_3": "vā patthanā samijjhati. Purisassāpi tasmiṁ attabhāve arahattappattiyā hetusampannasseva",
  "atk-s0513a10:189_4": "patthanā samijjhati, no itarassa. Hetusampannassāpi jīvamānakabuddhasseva santike",
  "atk-s0513a10:189_5": "patthentassa patthanā samijjhati, parinibbute buddhe cetiyasantike vā bodhimūle vā",
  "atk-s0513a10:189_6": "patthentassa na samijjhati. Buddhānaṁ santike patthentassāpi pabbajjāliṅge ṭhitasseva",
  "atk-s0513a10:189_7": "samijjhati, no gihiliṅge ṭhitassa. Pabbajitassāpi pañcābhiññassa aṭṭhasamāpattilābhinoyeva",
  "atk-s0513a10:189_8": "samijjhati, na imāya guṇasampattiyā virahitassa. Guṇasampannenāpi yena attano jīvitaṁ",
  "atk-s0513a10:189_9": "buddhānaṁ pariccattaṁ hoti, tassa iminā adhikārena adhikārasampannasseva samijjhati,",
  "atk-s0513a10:189_10": "na itarassa. Adhikārasampannassāpi yassa buddhakārakadhammānaṁ atthāya mahanto chando",
  "atk-s0513a10:189_11": "ca ussāho ca vāyāmo ca pariyeṭṭhi ca, tasseva samijjhati, na itarassa.",
  "atk-s0513a10:190_0": "Tatridaṁ chandamahantatāya opammaṁ – sace hi evamassa ‘‘yo sakalacakkavāḷagabbhaṁ",
  "atk-s0513a10:190_1": "ekodakībhūtaṁ attano bāhubalena uttaritvā pāraṁ gantuṁ samattho , so buddhattaṁ pāpuṇāti.",
  "atk-s0513a10:190_2": "Yo vā pana sakalacakkavāḷagabbhaṁ veḷugumbasañchannaṁ byūhitvā madditvā padasā gacchanto",
  "atk-s0513a10:190_3": "pāraṁ gantuṁ samattho, so buddhattaṁ pāpuṇāti. Yo vā pana sakalacakkavāḷagabbhaṁ",
  "atk-s0513a10:190_4": "sattiyo ākoṭetvā nirantaraṁ sattiphalasamākiṇṇaṁ padasā akkamamāno pāraṁ gantuṁ samattho,",
  "atk-s0513a10:190_5": "so buddhattaṁ pāpuṇāti. Yo vā pana sakalacakkavāḷagabbhaṁ vītaccitaṅgārabharitaṁ",
  "atk-s0513a10:190_6": "pādehi maddamāno pāraṁ gantuṁ samattho, so buddhattaṁ pāpuṇātī’’ti. Yo etesu ekampi",
  "atk-s0513a10:190_7": "attano dukkaraṁ na maññati, ‘‘ahaṁ etampi taritvā vā gantvā vā pāraṁ gahessāmī’’ti",
  "atk-s0513a10:190_8": "evaṁ mahantena chandena ca ussāhena ca vāyāmena ca pariyeṭṭhiyā ca samannāgato hoti,",
  "atk-s0513a10:190_9": "tassa patthanā samijjhati, na itarassa. Sumedhatāpaso pana ime aṭṭha dhamme samodhānetvā",
  "atk-s0513a10:190_10": "buddhabhāvāya abhinīhāraṁ katvā nipajji.",
  "atk-s0513a10:191_0": "Dīpaṅkaropi bhagavā āgantvā sumedhatāpasassa sīsabhāge ṭhatvā maṇisīhapañjaraṁ ugghāṭento",
  "atk-s0513a10:191_1": "viya pañcavaṇṇappasādasampannāni akkhīni ummīletvā kalalapiṭṭhe nipannaṁ sumedhatāpasaṁ",
  "atk-s0513a10:191_2": "disvā ‘‘ayaṁ tāpaso buddhattāya abhinīhāraṁ katvā nipanno, ijjhissati nu kho imassa",
  "atk-s0513a10:191_3": "patthanā, udāhu no’’ti anāgataṁsañāṇaṁ pesetvā upadhārento ‘‘ito kappasatasahassādhikāni",
  "atk-s0513a10:191_4": "cattāri asaṅkhyeyyāni atikkamitvā gotamo nāma buddho bhavissatī’’ti ñatvā ṭhitakova",
  "atk-s0513a10:191_5": "parisamajjhe byākāsi – ‘‘passatha no tumhe imaṁ uggatapaṁ tāpasaṁ kalalapiṭṭhe nipanna’’nti?",
  "atk-s0513a10:191_6": "‘‘Evaṁ, bhante’’ti. ‘‘Ayaṁ buddhattāya abhinīhāraṁ katvā nipanno, samijjhissati imassa",
  "atk-s0513a10:191_7": "patthanā, ito kappasatasahassādhikānaṁ catunnaṁ asaṅkhyeyyānaṁ matthake gotamo nāma",
  "atk-s0513a10:191_8": "buddho bhavissati. Tasmiṁ panassa attabhāve kapilavatthu nāma nagaraṁ nivāso bhavissati,",
  "atk-s0513a10:191_9": "māyā nāma devī mātā, suddhodano nāma rājā pitā, aggasāvako upatisso nāma thero, dutiyasāvako",
  "atk-s0513a10:191_10": "kolito nāma, buddhupaṭṭhāko ānando nāma, aggasāvikā khemā nāma therī, dutiyasāvikā",
  "atk-s0513a10:191_11": "uppalavaṇṇā nāma therī bhavissati, paripakkañāṇo mahābhinikkhamanaṁ katvā mahāpadhānaṁ",
  "atk-s0513a10:191_12": "padahitvā nigrodhamūle pāyāsaṁ paṭiggahetvā nerañjarāya tīre paribhuñjitvā bodhimaṇḍaṁ",
  "atk-s0513a10:191_13": "āruyha assattharukkhamūle abhisambujjhissatī’’ti. Tena vuttaṁ –",
  "atk-s0513a10:192": "‘‘Dīpaṅkaro lokavidū, āhutīnaṁ paṭiggaho;",
  "atk-s0513a10:193": "Ussīsake maṁ ṭhatvāna, idaṁ vacanamabravi.",
  "atk-s0513a10:194": "‘Passatha imaṁ tāpasaṁ, jaṭilaṁ uggatāpanaṁ;",
  "atk-s0513a10:195": "Aparimeyye ito kappe, buddho loke bhavissati.",
  "atk-s0513a10:196": "‘Ahu kapilavhayā rammā, nikkhamitvā tathāgato;",
  "atk-s0513a10:197": "Padhānaṁ padahitvāna, katvā dukkarakārikaṁ.",
  "atk-s0513a10:198": "‘Ajapālarukkhamūle, nisīditvā tathāgato;",
  "atk-s0513a10:199": "Tattha pāyāsaṁ paggayha, nerañjaramupehiti.",
  "atk-s0513a10:200": "‘Nerañjarāya tīramhi, pāyāsaṁ ada so jino;",
  "atk-s0513a10:201": "Paṭiyattavaramaggena, bodhimūlamūpehiti.",
  "atk-s0513a10:202": "‘Tato padakkhiṇaṁ katvā, bodhimaṇḍaṁ anuttaro;",
  "atk-s0513a10:203": "Assattharukkhamūlamhi, bujjhissati mahāyaso.",
  "atk-s0513a10:204": "‘Imassa janikā mātā, māyā nāma bhavissati;",
  "atk-s0513a10:205": "Pitā suddhodano nāma, ayaṁ hessati gotamo.",
  "atk-s0513a10:206": "‘Anāsavā vītarāgā, santacittā samāhitā;",
  "atk-s0513a10:207": "Kolito upatisso ca, aggā hessanti sāvakā;",
  "atk-s0513a10:208": "Ānando nāmupaṭṭhāko, upaṭṭhissati taṁ jinaṁ.",
  "atk-s0513a10:209": "‘Khemā uppalavaṇṇā ca, aggā hessanti sāvikā;",
  "atk-s0513a10:210": "Anāsavā vītarāgā, santacittā samāhitā;",
  "atk-s0513a10:211": "Bodhi tassa bhagavato, assatthoti pavuccatī’’’ti.",
  "atk-s0513a10:212_0": "Sumedhatāpaso ‘‘mayhaṁ kira patthanā samijjhissatī’’ti somanassappatto ahosi. Mahājano",
  "atk-s0513a10:212_1": "dīpaṅkaradasabalassa vacanaṁ sutvā ‘‘sumedhatāpaso kira buddhabījaṁ buddhaṅkuro’’ti",
  "atk-s0513a10:212_2": "haṭṭhatuṭṭho ahosi. Evañcassa ahosi ‘‘yathā nāma puriso nadiṁ taranto ujukena titthena",
  "atk-s0513a10:212_3": "uttarituṁ asakkonto heṭṭhātitthena uttarati, evameva mayampi dīpaṅkaradasabalassa",
  "atk-s0513a10:212_4": "sāsane maggaphalaṁ alabhamānā anāgate yadā tvaṁ buddho bhavissasi, tadā tava sammukhā",
  "atk-s0513a10:212_5": "maggaphalaṁ sacchikātuṁ samatthā bhaveyyāmā’’ti patthanaṁ ṭhapayiṁsu. Dīpaṅkaradasabalopi",
  "atk-s0513a10:212_6": "bodhisattaṁ pasaṁsitvā aṭṭhahi pupphamuṭṭhīhi pūjetvā padakkhiṇaṁ katvā pakkāmi,",
  "atk-s0513a10:212_7": "tepi catusatasahassasaṅkhā khīṇāsavā bodhisattaṁ gandhehi ca mālehi ca pūjetvā padakkhiṇaṁ",
  "atk-s0513a10:212_8": "katvā pakkamiṁsu. Devamanussā pana tatheva pūjetvā vanditvā pakkantā.",
  "atk-s0513a10:213_0": "Bodhisatto sabbesaṁ paṭikkantakāle sayanā vuṭṭhāya ‘‘pāramiyo vicinissāmī’’ti puppharāsimatthake",
  "atk-s0513a10:213_1": "pallaṅkaṁ ābhujitvā nisīdi. Evaṁ nisinne bodhisatte sakaladasasahassacakkavāḷadevatā",
  "atk-s0513a10:213_2": "sannipatitvā sādhukāraṁ datvā ‘‘ayya sumedhatāpasa, porāṇakabodhisattānaṁ pallaṅkaṁ",
  "atk-s0513a10:213_3": "ābhujitvā ‘pāramiyo vicinissāmā’ti nisinnakāle yāni pubbanimittāni nāma paññāyanti,",
  "atk-s0513a10:213_4": "tāni sabbānipi ajja pātubhūtāni, nissaṁsayena tvaṁ buddho bhavissasi , mayampetaṁ",
  "atk-s0513a10:213_5": "jānāma ‘yassetāni nimittāni paññāyanti, ekantena so buddho hoti’, tvaṁ attano vīriyaṁ",
  "atk-s0513a10:213_6": "daḷhaṁ katvā paggaṇhā’’ti bodhisattaṁ nānappakārāhi thutīhi abhitthuniṁsu. Tena vuttaṁ –",
  "atk-s0513a10:214": "‘‘Idaṁ sutvāna vacanaṁ, asamassa mahesino;",
  "atk-s0513a10:215": "Āmoditā naramarū, buddhabījaṁ kira ayaṁ.",
  "atk-s0513a10:216": "‘Ukkuṭṭhisaddā vattanti, apphoṭenti hasanti ca;",
  "atk-s0513a10:217": "Katañjalī namassanti, dasasahassī sadevakā.",
  "atk-s0513a10:218": "‘Yadimassa lokanāthassa, virajjhissāma sāsanaṁ;",
  "atk-s0513a10:219": "Anāgatamhi addhāne, hessāma sammukhā imaṁ.",
  "atk-s0513a10:220": "‘Yathā manussā nadiṁ tarantā, paṭibhitthaṁ virajjhiya;",
  "atk-s0513a10:221": "Heṭṭhātitthe gahetvāna, uttaranti mahānadiṁ.",
  "atk-s0513a10:222": "‘Evameva mayaṁ sabbe, yadi muñcāmimaṁ jinaṁ;",
  "atk-s0513a10:223": "Anāgatamhi addhāne, hessāma sammukhā imaṁ’.",
  "atk-s0513a10:224": "‘Dīpaṅkaro lokavidū, āhutīnaṁ paṭiggaho;",
  "atk-s0513a10:225": "Mama kammaṁ pakittetvā, dakkhiṇaṁ pādamuddhari.",
  "atk-s0513a10:226": "‘Ye tatthāsuṁ jinaputtā, sabbe padakkhiṇamakaṁsu maṁ;",
  "atk-s0513a10:227": "Narā nāgā ca gandhabbā, abhivādetvāna pakkamuṁ.",
  "atk-s0513a10:228": "‘Dassanaṁ me atikkante, sasaṅghe lokanāyake;",
  "atk-s0513a10:229": "Haṭṭhatuṭṭhena cittena, āsanā vuṭṭhahiṁ tadā.",
  "atk-s0513a10:230": "‘Sukhena sukhito homi, pāmojjena pamodito;",
  "atk-s0513a10:231": "Pītiyā ca abhissanno, pallaṅkaṁ ābhujiṁ tadā.",
  "atk-s0513a10:232": "‘Pallaṅkena nisīditvā, evaṁ cintesahaṁ tadā;",
  "atk-s0513a10:233": "‘Vasībhūto ahaṁ jhāne, abhiññāsu pāramiṁ gato.",
  "atk-s0513a10:234": "‘Sahassiyamhi lokamhi, isayo natthi me samā;",
  "atk-s0513a10:235": "Asamo iddhidhammesu, alabhiṁ īdisaṁ sukhaṁ’.",
  "atk-s0513a10:236": "‘Pallaṅkābhujane mayhaṁ, dasasahassādhivāsino;",
  "atk-s0513a10:237": "Mahānādaṁ pavattesuṁ, dhuvaṁ buddho bhavissasi.",
  "atk-s0513a10:238": "‘Yā pubbe bodhisattānaṁ, pallaṅkavaramābhuje;",
  "atk-s0513a10:239": "Nimittāni padissanti, tāni ajja padissare.",
  "atk-s0513a10:240": "‘Sītaṁ byapagataṁ hoti, uṇhañca upasammati;",
  "atk-s0513a10:241": "Tāni ajja padissanti, dhuvaṁ buddho bhavissasi.",
  "atk-s0513a10:242": "‘Dasasahassī lokadhātū, nissaddā honti nirākulā;",
  "atk-s0513a10:243": "Tāni ajja padissanti, dhuvaṁ buddho bhavissasi.",
  "atk-s0513a10:244": "‘Mahāvātā na vāyanti, na sandanti savantiyo;",
  "atk-s0513a10:245": "Tāni ajja padissanti, dhuvaṁ buddho bhavissasi.",
  "atk-s0513a10:246": "‘Thalajā dakajā pupphā, sabbe pupphanti tāvade;",
  "atk-s0513a10:247": "Tepajja pupphitā sabbe, dhuvaṁ buddho bhavissasi.",
  "atk-s0513a10:248": "‘Latā vā yadi vā rukkhā, phalabhārā honti tāvade;",
  "atk-s0513a10:249": "Tepajja phalitā sabbe, dhuvaṁ buddho bhavissasi.",
  "atk-s0513a10:250": "‘Ākāsaṭṭhā ca bhūmaṭṭhā, ratanā jotanti tāvade;",
  "atk-s0513a10:251": "Tepajja ratanā jotanti, dhuvaṁ buddho bhavissasi.",
  "atk-s0513a10:252": "‘Mānusakā ca dibbā ca, turiyā vajjanti tāvade;",
  "atk-s0513a10:253": "Tepajjubho abhiravanti, dhuvaṁ buddho bhavissasi.",
  "atk-s0513a10:254": "‘Vicittapupphā gaganā, abhivassanti tāvade;",
  "atk-s0513a10:255": "Tepi ajja pavassanti, dhuvaṁ buddho bhavissasi.",
  "atk-s0513a10:256": "‘Mahāsamuddo ābhujati, dasasahassī pakampati;",
  "atk-s0513a10:257": "Tepajjubho abhiravanti, dhuvaṁ buddho bhavissasi.",
  "atk-s0513a10:258": "‘Nirayepi dasasahasse, aggī nibbanti tāvade;",
  "atk-s0513a10:259": "Tepajja nibbutā aggī, dhuvaṁ buddho bhavissasi.",
  "atk-s0513a10:260": "‘Vimalo hoti sūriyo, sabbā dissanti tārakā;",
  "atk-s0513a10:261": "Tepi ajja padissanti, dhuvaṁ buddho bhavissasi.",
  "atk-s0513a10:262": "‘Anovaṭṭhena udakaṁ, mahiyā ubbhijji tāvade;",
  "atk-s0513a10:263": "Tampajjubbhijjate mahiyā, dhuvaṁ buddho bhavissasi.",
  "atk-s0513a10:264": "‘Tārāgaṇā virocanti, nakkhattā gaganamaṇḍale;",
  "atk-s0513a10:265": "Visākhā candimāyuttā, dhuvaṁ buddho bhavissasi.",
  "atk-s0513a10:266": "‘Bilāsayā darīsayā, nikkhamanti sakāsayā;",
  "atk-s0513a10:267": "Tepajja āsayā chuddhā, dhuvaṁ buddho bhavissasi.",
  "atk-s0513a10:268": "‘Na hoti arati sattānaṁ, santuṭṭhā honti tāvade;",
  "atk-s0513a10:269": "Tepajja sabbe santuṭṭhā, dhuvaṁ buddho bhavissasi.",
  "atk-s0513a10:270": "‘Rogā tadūpasammanti, jighacchā ca vinassati;",
  "atk-s0513a10:271": "Tānipajja padissanti, dhuvaṁ buddho bhavissasi.",
  "atk-s0513a10:272": "‘Rāgo tadā tanu hoti, doso moho vinassati;",
  "atk-s0513a10:273": "Tepajja vigatā sabbe, dhuvaṁ buddho bhavissasi.",
  "atk-s0513a10:274": "‘Bhayaṁ tadā na bhavati, ajjapetaṁ padissati;",
  "atk-s0513a10:275": "Tena liṅgena jānāma, dhuvaṁ buddho bhavissasi.",
  "atk-s0513a10:276": "‘Rajo nuddhaṁsati uddhaṁ, ajjapetaṁ padissati;",
  "atk-s0513a10:277": "Tena liṅgena jānāma, dhuvaṁ buddho bhavissasi.",
  "atk-s0513a10:278": "‘Aniṭṭhagandho pakkamati, diṭṭhagandho pavāyati;",
  "atk-s0513a10:279": "Sopajja vāyati gandho, dhuvaṁ buddho bhavissasi.",
  "atk-s0513a10:280": "‘Sabbe devā padissanti, ṭhapayitvā arūpino;",
  "atk-s0513a10:281": "Tepajja sabbe dissanti, dhuvaṁ buddho bhavissasi.",
  "atk-s0513a10:282": "‘Yāvatā nirayā nāma, sabbe dissanti tāvade;",
  "atk-s0513a10:283": "Tepajja sabbe dissanti, dhuvaṁ buddho bhavissasi.",
  "atk-s0513a10:284": "‘Kuṭṭā kavāṭā selā ca, na hontāvaraṇā tadā;",
  "atk-s0513a10:285": "Ākāsabhūtā tepajja, dhuvaṁ buddho bhavissasi.",
  "atk-s0513a10:286": "‘Cutī ca upapatti ca, khaṇe tasmiṁ na vijjati;",
  "atk-s0513a10:287": "Tānipajja padissanti, dhuvaṁ buddho bhavissasi.",
  "atk-s0513a10:288": "‘Daḷhaṁ paggaṇha vīriyaṁ, mā nivatta abhikkama;",
  "atk-s0513a10:289": "Mayampetaṁ vijānāma, dhuvaṁ buddho bhavissasī’’’ti.",
  "atk-s0513a10:290_0": "Bodhisatto dīpaṅkaradasabalassa ca dasasahassacakkavāḷadevatānañca vacanaṁ sutvā",
  "atk-s0513a10:290_1": "bhiyyoso mattāya sañjātussāho hutvā cintesi ‘‘buddhā nāma amoghavacanā, natthi buddhānaṁ",
  "atk-s0513a10:290_2": "kathāya aññathattaṁ. Yathā hi ākāse khittaleḍḍussa patanaṁ dhuvaṁ, jātassa maraṇaṁ",
  "atk-s0513a10:290_3": "dhuvaṁ, aruṇe uggate sūriyassuṭṭhānaṁ, āsayā nikkhantasīhassa sīhanādanadanaṁ, garugabbhāya",
  "atk-s0513a10:290_4": "itthiyā bhāramoropanaṁ avassaṁbhāvī, evameva buddhānaṁ vacanaṁ nāma dhuvaṁ amoghaṁ,",
  "atk-s0513a10:290_5": "addhā ahaṁ buddho bhavissāmī’’ti. Tena vuttaṁ –",
  "atk-s0513a10:291": "‘‘Buddhassa vacanaṁ sutvā, dasasahassīna cūbhayaṁ;",
  "atk-s0513a10:292": "Tuṭṭhahaṭṭho pamodito, evaṁ cintesahaṁ tadā.",
  "atk-s0513a10:293": "‘‘Advejjhavacanā buddhā, amoghavacanā jinā;",
  "atk-s0513a10:294": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0513a10:295": "‘‘Yathā khittaṁ nabhe leḍḍu, dhuvaṁ patati bhūmiyaṁ;",
  "atk-s0513a10:296": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0513a10:297": "‘‘Yathāpi sabbasattānaṁ, maraṇaṁ dhuvasassataṁ;",
  "atk-s0513a10:298": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0513a10:299": "‘‘Yathā rattikkhaye patte, sūriyuggamanaṁ dhuvaṁ;",
  "atk-s0513a10:300": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0513a10:301": "‘‘Yathā nikkhantasayanassa, sīhassa nadanaṁ dhuvaṁ;",
  "atk-s0513a10:302": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0513a10:303": "‘‘Yathā āpannasattānaṁ, bhāramoropanaṁ dhuvaṁ;",
  "atk-s0513a10:304": "Tatheva buddhaseṭṭhānaṁ, vacanaṁ dhuvasassata’’nti.",
  "atk-s0513a10:305_0": "So ‘‘dhuvāhaṁ buddho bhavissāmī’’ti evaṁ katasanniṭṭhāno buddhakārake dhamme upadhāretuṁ",
  "atk-s0513a10:305_1": "‘‘kahaṁ nu kho buddhakārakadhammā, kiṁ uddhaṁ, udāhu adho, disāsu, vidisāsū’’ti anukkamena",
  "atk-s0513a10:305_2": "sakalaṁ dhammadhātuṁ vicinanto porāṇakabodhisattehi āsevitanisevitaṁ paṭhamaṁ dānapāramiṁ",
  "atk-s0513a10:305_3": "disvā evaṁ attānaṁ ovadi – ‘‘sumedhapaṇḍita, tvaṁ ito paṭṭhāya paṭhamaṁ dānapāramiṁ",
  "atk-s0513a10:305_4": "pūreyyāsi. Yathā hi nikkujjito udakakumbho nissesaṁ katvā udakaṁ vamatiyeva, na paccāharati,",
  "atk-s0513a10:305_5": "evameva dhanaṁ vā yasaṁ vā puttaṁ vā dāraṁ vā aṅgapaccaṅgaṁ vā anoloketvā sampattayācakānaṁ",
  "atk-s0513a10:305_6": "sabbaṁ icchiticchitaṁ nissesaṁ katvā dadamāno bodhirukkhamūle nisīditvā buddho bhavissasī’’ti",
  "atk-s0513a10:305_7": "paṭhamaṁ dānapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:306": "‘‘Handa buddhakare dhamme, vicināmi ito cito;",
  "atk-s0513a10:307": "Uddhaṁ adho dasa disā, yāvatā dhammadhātuyā.",
  "atk-s0513a10:308": "‘‘Vicinanto tadādakkhiṁ, paṭhamaṁ dānapāramiṁ;",
  "atk-s0513a10:309": "Pubbakehi mahesīhi, anuciṇṇaṁ mahāpathaṁ.",
  "atk-s0513a10:310": "‘‘Imaṁ tvaṁ paṭhamaṁ tāva, daḷhaṁ katvā samādiya;",
  "atk-s0513a10:311": "Dānapāramitaṁ gaccha, yadi bodhiṁ pattumicchasi.",
  "atk-s0513a10:312": "‘‘Yathāpi kumbho sampuṇṇo, yassa kassaci adhokato;",
  "atk-s0513a10:313": "Vamatevudakaṁ nissesaṁ, na tattha parirakkhati.",
  "atk-s0513a10:314": "‘‘Tatheva yācake disvā, hīnamukkaṭṭhamajjhime;",
  "atk-s0513a10:315": "Dadāhi dānaṁ nissesaṁ, kumbho viya adhokato’’ti.",
  "atk-s0513a10:316_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:316_1": "dutiyaṁ sīlapāramiṁ disvā etadahosi – ‘‘sumedhapaṇḍita, tvaṁ ito paṭṭhāya sīlapāramimpi",
  "atk-s0513a10:316_2": "pūreyyāsi. Yathā hi camarīmigo nāma jīvitampi anoloketvā attano vālameva rakkhati,",
  "atk-s0513a10:316_3": "evaṁ tvampi ito paṭṭhāya jīvitampi anoloketvā sīlameva rakkhanto buddho bhavissasī’’ti",
  "atk-s0513a10:316_4": "dutiyaṁ sīlapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:317": "‘‘Na hete ettakāyeva, buddhadhammā bhavissare;",
  "atk-s0513a10:318": "Aññepi vicinissāmi, ye dhammā bodhipācanā.",
  "atk-s0513a10:319": "‘‘Vicinanto tadādakkhiṁ, dutiyaṁ sīlapāramiṁ;",
  "atk-s0513a10:320": "Pubbakehi mahesīhi, āsevitanisevitaṁ.",
  "atk-s0513a10:321": "‘‘Imaṁ tvaṁ dutiyaṁ tāva, daḷhaṁ katvā samādiya;",
  "atk-s0513a10:322": "Sīlapāramitaṁ gaccha, yadi bodhiṁ pattumicchasi.",
  "atk-s0513a10:323": "‘‘Yathāpi camarī vālaṁ, kismiñci paṭilaggitaṁ;",
  "atk-s0513a10:324": "Upeti maraṇaṁ tattha, na vikopeti vāladhiṁ.",
  "atk-s0513a10:325": "‘‘Tatheva catūsu , bhūmīsu, sīlāni paripūraya;",
  "atk-s0513a10:326": "Parirakkha sabbadā sīlaṁ, camarī viya vāladhi’’nti.",
  "atk-s0513a10:327_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:327_1": "tatiyaṁ nekkhammapāramiṁ disvā etadahosi ‘‘sumedhapaṇḍita, tvaṁ ito paṭṭhāya nekkhammapāramimpi",
  "atk-s0513a10:327_2": "pūreyyāsi. Yathā hi ciraṁ bandhanāgāre vasamāno puriso na tattha sinehaṁ karoti,",
  "atk-s0513a10:327_3": "atha kho ukkaṇṭhitoyeva avasitukāmo hoti, evameva tvampi sabbabhave bandhanāgārasadise",
  "atk-s0513a10:327_4": "katvā sabbabhavehi ukkaṇṭhito muccitukāmo hutvā nekkhammābhimukhova hohi, evaṁ buddho",
  "atk-s0513a10:327_5": "bhavissasī’’ti tatiyaṁ nekkhammapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:328": "‘‘Na hete ettakāyeva, buddhadhammā bhavissare;",
  "atk-s0513a10:329": "Aññepi vicinissāmi, ye dhammā bodhipācanā.",
  "atk-s0513a10:330": "‘‘Vicinanto tadādakkhiṁ, tatiyaṁ nekkhammapāramiṁ;",
  "atk-s0513a10:331": "Pubbakehi mahesīhi, āsevitanisevitaṁ.",
  "atk-s0513a10:332": "‘‘Imaṁ tvaṁ tatiyaṁ tāva, daḷhaṁ katvā samādiya;",
  "atk-s0513a10:333": "Nekkhammapāramitaṁ gaccha, yadi bodhiṁ pattumicchasi.",
  "atk-s0513a10:334": "‘‘Yathā andughare puriso, ciravuttho dukhaṭṭito;",
  "atk-s0513a10:335": "Na tattha rāgaṁ janeti, muttimeva gavesati.",
  "atk-s0513a10:336": "‘‘Tatheva tvaṁ sabbabhave, passa andughare viya;",
  "atk-s0513a10:337": "Nekkhammābhimukho hohi, bhavato parimuttiyā’’ti.",
  "atk-s0513a10:338_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:338_1": "catutthaṁ paññāpāramiṁ disvā etadahosi – ‘‘sumedhapaṇḍita, tvaṁ ito paṭṭhāya paññāpāramimpi",
  "atk-s0513a10:338_2": "pūreyyāsi. Hīnamajjhimukkaṭṭhesu kañci avajjetvā sabbepi paṇḍite upasaṅkamitvā pañhaṁ",
  "atk-s0513a10:338_3": "puccheyyāsi. Yathā hi piṇḍacāriko bhikkhu hīnādikesu kulesu kiñci avajjetvā paṭipāṭiyā",
  "atk-s0513a10:338_4": "piṇḍāya caranto khippaṁ yāpanaṁ labhati, evaṁ tvampi sabbapaṇḍite upasaṅkamitvā pañhaṁ",
  "atk-s0513a10:338_5": "pucchanto buddho bhavissasī’’ti catutthaṁ paññāpāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:339": "‘‘Na hete ettakāyeva, buddhadhammā bhavissare;",
  "atk-s0513a10:340": "Aññepi vicinissāmi, ye dhammā bodhipācanā.",
  "atk-s0513a10:341": "‘‘Vicinanto tadādakkhiṁ, catutthaṁ paññāpāramiṁ;",
  "atk-s0513a10:342": "Pubbakehi mahesīhi, āsevitanisevitaṁ.",
  "atk-s0513a10:343": "‘‘Imaṁ tvaṁ catutthaṁ tāva, daḷhaṁ katvā samādiya;",
  "atk-s0513a10:344": "Paññāpāramitaṁ gaccha, yadi bodhiṁ pattumicchasi.",
  "atk-s0513a10:345": "‘‘Yathāpi bhikkhu bhikkhanto, hīnamukkaṭṭhamajjhime;",
  "atk-s0513a10:346": "Kulāni na vivajjento, evaṁ labhati yāpanaṁ.",
  "atk-s0513a10:347": "‘‘Tatheva tvaṁ sabbakālaṁ, paripucchanto budhaṁ janaṁ;",
  "atk-s0513a10:348": "Paññāpāramitaṁ gantvā, sambodhiṁ pāpuṇissasī’’ti.",
  "atk-s0513a10:349_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:349_1": "pañcamaṁ vīriyapāramiṁ disvā etadahosi – ‘‘sumedhapaṇḍita, tvaṁ ito paṭṭhāya vīriyapāramimpi",
  "atk-s0513a10:349_2": "pūreyyāsi. Yathā hi sīho migarājā sabbairiyāpathesu daḷhavīriyo hoti, evaṁ tvampi",
  "atk-s0513a10:349_3": "sabbabhavesu sabbairiyāpathesu daḷhavīriyo anolīnavīriyo samāno buddho bhavissasī’’ti",
  "atk-s0513a10:349_4": "pañcamaṁ vīriyapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:350": "‘‘Na hete ettakāyeva, buddhadhammā bhavissare;",
  "atk-s0513a10:351": "Aññepi vicinissāmi, ye dhammā bodhipācanā.",
  "atk-s0513a10:352": "‘‘Vicinanto tadādakkhiṁ, pañcamaṁ vīriyapāramiṁ;",
  "atk-s0513a10:353": "Pubbakehi mahesīhi, āsevitanisevitaṁ.",
  "atk-s0513a10:354": "‘‘Imaṁ tvaṁ pañcamaṁ tāva, daḷhaṁ katvā samādiya;",
  "atk-s0513a10:355": "Vīriyapāramitaṁ gaccha, yadi bodhiṁ pattumicchasi.",
  "atk-s0513a10:356": "‘‘Yathāpi sīho migarājā, nisajjaṭṭhānacaṅkame;",
  "atk-s0513a10:357": "Alīnavīriyo hoti, paggahitamano sadā.",
  "atk-s0513a10:358": "‘‘Tatheva tvaṁ sabbabhave, paggaṇha vīriyaṁ daḷhaṁ;",
  "atk-s0513a10:359": "Vīriyapāramitaṁ gantvā, sambodhiṁ pāpuṇissasī’’ti.",
  "atk-s0513a10:360_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:360_1": "chaṭṭhaṁ khantipāramiṁ disvā etadahosi – ‘‘sumedhapaṇḍita, tvaṁ ito paṭṭhāya khantipāramimpi",
  "atk-s0513a10:360_2": "pūreyyāsi. Sammānanepi avamānanepi khamova bhaveyyāsi. Yathā hi pathaviyaṁ nāma sucimpi",
  "atk-s0513a10:360_3": "pakkhipanti asucimpi, na tena pathavī sinehaṁ, na paṭighaṁ karoti, khamati sahati",
  "atk-s0513a10:360_4": "adhivāsetiyeva, evaṁ tvampi sammānanāvamānanakkhamova samāno buddho bhavissasī’’ti",
  "atk-s0513a10:360_5": "chaṭṭhaṁ khantipāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:361": "‘‘Na hete ettakāyeva, buddhadhammā bhavissare;",
  "atk-s0513a10:362": "Aññepi vicinissāmi, ye dhammā bodhipācanā.",
  "atk-s0513a10:363": "‘‘Vicinanto tadādakkhiṁ, chaṭṭhamaṁ khantipāramiṁ;",
  "atk-s0513a10:364": "Pubbakehi mahesīhi, āsevitanisevitaṁ.",
  "atk-s0513a10:365": "‘‘Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-s0513a10:366": "Tattha advejjhamānaso, sambodhiṁ pāpuṇissasi.",
  "atk-s0513a10:367": "‘‘Yathāpi pathavī nāma, sucimpi asucimpi ca;",
  "atk-s0513a10:368": "Sabbaṁ sahati nikkhepaṁ, na karoti paṭighaṁ tayā.",
  "atk-s0513a10:369": "‘‘Tatheva tvampi sabbesaṁ, sammānāvamānakkhamo;",
  "atk-s0513a10:370": "Khantipāramitaṁ gantvā, sambodhiṁ pāpuṇissasī’’ti.",
  "atk-s0513a10:371_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:371_1": "sattamaṁ saccapāramiṁ disvā etadahosi – ‘‘sumedhapaṇḍita, tvaṁ ito paṭṭhāya saccapāramimpi",
  "atk-s0513a10:371_2": "pūreyyāsi. Asaniyā matthake patamānāyapi dhanādīnaṁ atthāya chandādivasena sampajānamusāvādaṁ",
  "atk-s0513a10:371_3": "nāma mākāsi. Yathā hi osadhitārakā nāma sabbautūsu attano gamanavīthiṁ jahitvā aññāya",
  "atk-s0513a10:371_4": "vīthiyā na gacchati, sakavīthiyāva gacchati, evameva tvampi saccaṁ pahāya musāvādaṁ",
  "atk-s0513a10:371_5": "nāma akarontoyeva buddho bhavissasī’’ti sattamaṁ saccapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:372": "‘‘Na hete ettakāyeva, buddhadhammā bhavissare;",
  "atk-s0513a10:373": "Aññepi vicinissāmi, ye dhammā bodhipācanā.",
  "atk-s0513a10:374": "‘‘Vicinanto tadādakkhiṁ, sattamaṁ saccapāramiṁ;",
  "atk-s0513a10:375": "Pubbakehi mahesīhi, āsevitanisevitaṁ.",
  "atk-s0513a10:376": "‘‘Imaṁ tvaṁ sattamaṁ tāva, daḷhaṁ katvā samādiya;",
  "atk-s0513a10:377": "Tattha advejjhavacano, sambodhiṁ pāpuṇissasi.",
  "atk-s0513a10:378": "‘‘Yathāpi osadhī nāma, tulābhūtā sadevake;",
  "atk-s0513a10:379": "Samaye utuvasse vā, na vokkamati vīthito.",
  "atk-s0513a10:380": "‘‘Tatheva tvampi saccesu, mā vokkamasi vīthito;",
  "atk-s0513a10:381": "Saccapāramitaṁ gantvā, sambodhiṁ pāpuṇissasī’’ti.",
  "atk-s0513a10:382_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:382_1": "aṭṭhamaṁ adhiṭṭhānapāramiṁ disvā etadahosi – ‘‘sumedhapaṇḍita, tvaṁ ito paṭṭhāya",
  "atk-s0513a10:382_2": "adhiṭṭhānapāramimpi pūreyyāsi. Yaṁ adhiṭṭhāsi, tasmiṁ adhiṭṭhāne niccalo bhaveyyāsi.",
  "atk-s0513a10:382_3": "Yathā hi pabbato nāma sabbadisāsu vātehi pahaṭopi na kampati na calati, attano ṭhāneyeva",
  "atk-s0513a10:382_4": "tiṭṭhati, evameva tvampi attano adhiṭṭhāne niccalo hontova buddho bhavissasī’’ti",
  "atk-s0513a10:382_5": "aṭṭhamaṁ adhiṭṭhānapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:383": "‘‘Na hete ettakāyeva, buddhadhammā bhavissare;",
  "atk-s0513a10:384": "Aññepi vicinissāmi, ye dhammā bodhipācanā.",
  "atk-s0513a10:385": "‘‘Vicinanto tadādakkhiṁ, aṭṭhamaṁ adhiṭṭhānapāramiṁ;",
  "atk-s0513a10:386": "Pubbakehi mahesīhi, āsevitanisevitaṁ.",
  "atk-s0513a10:387": "‘‘Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-s0513a10:388": "Tattha tvaṁ acalo hutvā, sambodhiṁ pāpuṇissasi.",
  "atk-s0513a10:389": "‘‘Yathāpi pabbato selo, acalo suppatiṭṭhito;",
  "atk-s0513a10:390": "Na kampati bhusavātehi, sakaṭṭhāneva tiṭṭhati.",
  "atk-s0513a10:391": "‘‘Tatheva tvampi adhiṭṭhāne, sabbadā acalo bhava;",
  "atk-s0513a10:392": "Adhiṭṭhānapāramitaṁ gantvā, sambodhiṁ pāpuṇissasī’’ti.",
  "atk-s0513a10:393_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:393_1": "navamaṁ mettāpāramiṁ disvā etadahosi – ‘‘sumedhapaṇḍita, tvaṁ ito paṭṭhāya navamaṁ",
  "atk-s0513a10:393_2": "mettāpāramimpi pūreyyāsi. Ahitesupi hitesupi ekacitto bhaveyyāsi. Yathā hi udakaṁ",
  "atk-s0513a10:393_3": "nāma pāpajanassāpi kalyāṇajanassāpi sītibhāvaṁ ekasadisaṁ katvā pharati, evameva",
  "atk-s0513a10:393_4": "tvampi sabbasattesu mettacittena ekacittova honto buddho bhavissasī’’ti navamaṁ mettāpāramiṁ",
  "atk-s0513a10:393_5": "daḷhaṁ katvā adhiṭṭhāsi. Tena vuttaṁ –",
  "atk-s0513a10:394": "‘‘Na hete ettakāyeva, buddhadhammā bhavissare;",
  "atk-s0513a10:395": "Aññepi vicinissāmi, ye dhammā bodhipācanā.",
  "atk-s0513a10:396": "‘‘Vicinanto tadādakkhiṁ, navamaṁ mettāpāramiṁ;",
  "atk-s0513a10:397": "Pubbakehi mahesīhi, āsevitanisevitaṁ.",
  "atk-s0513a10:398": "‘‘Imaṁ tvaṁ navamaṁ tāva, daḷhaṁ katvā samādiya;",
  "atk-s0513a10:399": "Mettāya asamo hohi, yadi bodhiṁ pattumicchasi.",
  "atk-s0513a10:400": "‘‘Yathāpi udakaṁ nāma, kalyāṇe pāpake jane;",
  "atk-s0513a10:401": "Samaṁ pharati sītena, pavāheti rajomalaṁ.",
  "atk-s0513a10:402": "‘‘Tatheva tvampi ahitahite, samaṁ mettāya bhāvaya;",
  "atk-s0513a10:403": "Mettāpāramitaṁ gantvā, sambodhiṁ pāpuṇissasī’’ti.",
  "atk-s0513a10:404_0": "Athassa ‘‘na ettakeheva buddhakārakadhammehi bhavitabba’’nti uttaripi upadhārayato",
  "atk-s0513a10:404_1": "dasamaṁ upekkhāpāramiṁ disvā etadahosi – ‘‘sumedhapaṇḍita, tvaṁ ito paṭṭhāya upekkhāpāramimpi",
  "atk-s0513a10:404_2": "pūreyyāsi. Sukhepi dukkhepi majjhattova bhaveyyāsi. Yathā hi pathavī nāma sucimpi",
  "atk-s0513a10:404_3": "asucimpi pakkhippamānā majjhattāva hoti, evameva tvampi sukhadukkhesu majjhattova",
  "atk-s0513a10:404_4": "honto buddho bhavissasī’’ti dasamaṁ upekkhāpāramiṁ daḷhaṁ katvā adhiṭṭhāsi. Tena vuttaṁ –",
  "atk-s0513a10:405": "‘‘Na hete ettakāyeva, buddhadhammā bhavissare;",
  "atk-s0513a10:406": "Aññepi vicinissāmi, ye dhammā bodhipācanā.",
  "atk-s0513a10:407": "‘‘Vicinanto tadādakkhiṁ, dasamaṁ upekkhāpāramiṁ;",
  "atk-s0513a10:408": "Pubbakehi mahesīhi, āsevitanisevitaṁ.",
  "atk-s0513a10:409": "‘‘Imaṁ tvaṁ dasamaṁ tāva, daḷhaṁ katvā samādiya;",
  "atk-s0513a10:410": "Tulābhūto daḷho hutvā, sambodhiṁ pāpuṇissasi.",
  "atk-s0513a10:411": "‘‘Yathāpi pathavī nāma, nikkhittaṁ asuciṁ suciṁ;",
  "atk-s0513a10:412": "Upekkhati ubhopete, kopānunayavajjitā.",
  "atk-s0513a10:413": "‘‘Tatheva tvampi sukhadukkhe, tulābhūto sadā bhava;",
  "atk-s0513a10:414": "Upekkhāpāramitaṁ gantvā, sambodhiṁ pāpuṇissasī’’ti.",
  "atk-s0513a10:415_0": "Tato cintesi – ‘‘imasmiṁ loke bodhisattehi pūretabbā bodhiparipācanā buddhakārakadhammā",
  "atk-s0513a10:415_1": "ettakāyeva, dasa pāramiyo ṭhapetvā aññe natthi, imāpi dasa pāramiyo uddhaṁ ākāsepi",
  "atk-s0513a10:415_2": "natthi, heṭṭhā pathaviyampi, puratthimādīsu disāsupi natthi, mayhameva pana hadayamaṁsabbhantare",
  "atk-s0513a10:415_3": "patiṭṭhitā’’ti. Evaṁ tāsaṁ hadaye patiṭṭhitabhāvaṁ disvā sabbāpi tā daḷhaṁ katvā",
  "atk-s0513a10:415_4": "adhiṭṭhāya punappunaṁ sammasanto anulomapaṭilomaṁ sammasati, pariyante gahetvā ādiṁ",
  "atk-s0513a10:415_5": "pāpeti, ādimhi gahetvā pariyante ṭhapeti, majjhe gahetvā ubhato osāpeti, ubhato koṭīsu",
  "atk-s0513a10:415_6": "hetvā majjhe osāpeti. Bāhirakabhaṇḍapariccāgo dānapāramī nāma, aṅgapariccāgo dānaupapāramī",
  "atk-s0513a10:415_7": "nāma, jīvitapariccāgo dānaparamatthapāramī nāmāti dasa pāramiyo dasa upapāramiyo",
  "atk-s0513a10:415_8": "dasa paramatthapāramiyo yantatelaṁ vinivaṭṭento viya mahāmeruṁ matthaṁ katvā cakkavāḷamahāsamuddaṁ",
  "atk-s0513a10:415_9": "āluḷento viya ca sammasi. Tassevaṁ dasa pāramiyo sammasantassa dhammatejena catunahutādhikadviyojanasatasahassabahalā",
  "atk-s0513a10:415_10": "ayaṁ mahāpathavī hatthinā akkantanaḷakalāpo viya, pīḷiyamānaṁ ucchuyantaṁ viya ca",
  "atk-s0513a10:415_11": "mahāviravaṁ viravamānā saṅkampi sampakampi sampavedhi, kulālacakkaṁ viya telayantacakkaṁ",
  "atk-s0513a10:415_12": "viya ca paribbhami. Tena vuttaṁ –",
  "atk-s0513a10:416": "‘‘Ettakāyeva te loke, ye dhammā bodhipācanā;",
  "atk-s0513a10:417": "Tatuddhaṁ natthi aññatra, daḷhaṁ tattha patiṭṭhaha.",
  "atk-s0513a10:418": "‘‘Ime dhamme sammasato, sabhāvasarasalakkhaṇe;",
  "atk-s0513a10:419": "Dhammatejena vasudhā, dasasahassī pakampatha.",
  "atk-s0513a10:420": "‘‘Calatī ravatī pathavī, ucchuyantaṁva pīḷitaṁ;",
  "atk-s0513a10:421": "Telayante yathā cakkaṁ, evaṁ kampati medanī’’ti.",
  "atk-s0513a10:422_0": "Mahāpathaviyā kampamānāya rammanagaravāsino saṇṭhātuṁ asakkontā yugantavātabbhāhatā",
  "atk-s0513a10:422_1": "mahāsālā viya mucchitamucchitāva papatiṁsu, ghaṭādīni kulālabhājanāni pavaṭṭantāni",
  "atk-s0513a10:422_2": "aññamaññaṁ paharantāni cuṇṇavicuṇṇāni ahesuṁ. Mahājano bhītatasito satthāraṁ upasaṅkamitvā",
  "atk-s0513a10:422_3": "‘‘kiṁ nu kho bhagavā nāgāvaṭṭo ayaṁ bhūtayakkhadevatāsu aññatarāvaṭṭoti na hi mayaṁ",
  "atk-s0513a10:422_4": "etaṁ jānāma, apica kho sabbopi ayaṁ mahājano upadduto, kiṁ nu kho imassa lokassa",
  "atk-s0513a10:422_5": "pāpakaṁ bhavissati, udāhu kalyāṇaṁ, kathetha no etaṁ kāraṇa’’nti āha. Atha satthā",
  "atk-s0513a10:422_6": "tesaṁ kathaṁ sutvā ‘‘tumhe mā bhāyatha mā cintayittha, natthi vo itonidānaṁ bhayaṁ.",
  "atk-s0513a10:422_7": "Yo so mayā ajja sumedhapaṇḍito ‘anāgate gotamo nāma buddho bhavissatī’ti byākato,",
  "atk-s0513a10:422_8": "so dasa pāramiyo sammasati, tassa dasa pāramiyo sammasantassa viloḷentassa dhammatejena",
  "atk-s0513a10:422_9": "sakaladasasahassilokadhātu ekappahārena kampati, ceva, ravati cā’’ti āha. Tena vuttaṁ –",
  "atk-s0513a10:423": "‘‘Yāvatā parisā āsi, buddhassa parivesane;",
  "atk-s0513a10:424": "Pavedhamānā sā tattha, mucchitā sesi bhūmiyaṁ.",
  "atk-s0513a10:425": "‘‘Ghaṭānekasahassāni , kumbhīnañca satā bahū;",
  "atk-s0513a10:426": "Sañcuṇṇamathitā tattha, aññamaññaṁ paghaṭṭitā.",
  "atk-s0513a10:427": "‘‘Ubbiggā tasitā bhītā, bhantā byadhitamānasā;",
  "atk-s0513a10:428": "Mahājanā samāgamma, dīpaṅkaramupāgamuṁ.",
  "atk-s0513a10:429": "‘Kiṁ bhavissati lokassa, kalyāṇamatha pāpakaṁ;",
  "atk-s0513a10:430": "Sabbo upadduto loko, taṁ vinodehi cakkhuma’.",
  "atk-s0513a10:431": "‘‘Tesaṁ tadā saññāpesi, dīpaṅkaro mahāmuni;",
  "atk-s0513a10:432": "Vissatthā hotha mā bhātha, imasmiṁ pathavikampane.",
  "atk-s0513a10:433": "‘‘Yamahaṁ ajja byākāsiṁ, buddho loke bhavissati;",
  "atk-s0513a10:434": "Eso sammasati dhammaṁ, pubbakaṁ jinasevitaṁ.",
  "atk-s0513a10:435": "‘‘Tassa sammasato dhammaṁ, buddhabhūmiṁ asesato;",
  "atk-s0513a10:436": "Tenāyaṁ kampitā pathavī, dasasahassī sadevake’’ti.",
  "atk-s0513a10:437_0": "Mahājano tathāgatassa vacanaṁ sutvā haṭṭhatuṭṭho mālāgandhavilepanaṁ ādāya rammanagarā",
  "atk-s0513a10:437_1": "nikkhamitvā bodhisattaṁ upasaṅkamitvā mālādīhi pūjetvā vanditvā padakkhiṇaṁ katvā",
  "atk-s0513a10:437_2": "rammanagarameva pāvisi. Bodhisattopi dasa pāramiyo sammasitvā vīriyaṁ daḷhaṁ katvā",
  "atk-s0513a10:437_3": "adhiṭṭhāya nisinnāsanā vuṭṭhāsi. Tena vuttaṁ –",
  "atk-s0513a10:438": "‘‘Buddhassa vacanaṁ sutvā, mano nibbāyi tāvade;",
  "atk-s0513a10:439": "Sabbe maṁ upasaṅkamma, punāpi abhivandisuṁ.",
  "atk-s0513a10:440": "‘‘Samādiyitvā buddhaguṇaṁ, daḷhaṁ katvāna mānasaṁ;",
  "atk-s0513a10:441": "Dīpaṅkaraṁ namassitvā, āsanā vuṭṭhahiṁ tadā’’ti.",
  "atk-s0513a10:442_0": "Atha bodhisattaṁ āsanā vuṭṭhahantaṁ sakaladasasahassacakkavāḷadevatā sannipatitvā",
  "atk-s0513a10:442_1": "dibbehi mālāgandhehi pūjetvā vanditvā ‘‘ayya sumedhatāpasa, tayā ajja dīpaṅkaradasabalassa",
  "atk-s0513a10:442_2": "pādamūle mahatī patthanā patthitā, sā te anantarāyena samijjhatu, mā te bhayaṁ vā",
  "atk-s0513a10:442_3": "chambhitattaṁ vā ahosi, sarīre appamattakopi rogo mā uppajji, khippaṁ pāramiyo pūretvā",
  "atk-s0513a10:442_4": "sammāsambodhiṁ paṭivijjha. Yathā pupphūpagaphalūpagā rukkhā samaye pupphanti ceva",
  "atk-s0513a10:442_5": "phalanti ca, tatheva tvampi samayaṁ anatikkamitvā khippaṁ sambodhimuttamaṁ phusassū’’tiādīni",
  "atk-s0513a10:442_6": "thutimaṅgalāni payirudāhaṁsu, evaṁ payirudāhitvā attano attano devaṭṭhānameva agamaṁsu.",
  "atk-s0513a10:442_7": "Bodhisattopi devatāhi abhitthuto ‘‘ahaṁ dasa pāramiyo pūretvā kappasatasahassādhikānaṁ",
  "atk-s0513a10:442_8": "catunnaṁ asaṅkhyeyyānaṁ matthake buddho bhavissāmī’’ti vīriyaṁ daḷhaṁ katvā adhiṭṭhāya",
  "atk-s0513a10:442_9": "nabhaṁ abbhuggantvā himavantameva agamāsi. Tena vuttaṁ –",
  "atk-s0513a10:443": "‘‘Dibbaṁ mānusakaṁ pupphaṁ, devā mānusakā ubho;",
  "atk-s0513a10:444": "Samokiranti pupphehi, vuṭṭhahantassa āsanā.",
  "atk-s0513a10:445": "‘‘Vedayanti ca te sotthiṁ, devā mānusakā ubho;",
  "atk-s0513a10:446": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-s0513a10:447": "‘‘Sabbītiyo vivajjantu, soko rogo vinassatu;",
  "atk-s0513a10:448": "Mā te bhavantvantarāyā, phusa khippaṁ bodhimuttamaṁ.",
  "atk-s0513a10:449": "‘‘Yathāpi samaye patte, pupphanti pupphino dumā;",
  "atk-s0513a10:450": "Tatheva tvaṁ mahāvīra, buddhañāṇena pupphassu.",
  "atk-s0513a10:451": "‘‘Yathā ye keci sambuddhā, pūrayuṁ dasa pāramī;",
  "atk-s0513a10:452": "Tatheva tvaṁ mahāvīra, pūraya dasa pāramī.",
  "atk-s0513a10:453": "‘‘Yathā ye keci sambuddhā, bodhimaṇḍamhi bujjhare;",
  "atk-s0513a10:454": "Tatheva tvaṁ mahāvīra, bujjhassu jinabodhiyaṁ.",
  "atk-s0513a10:455": "‘‘Yathā ye keci sambuddhā, dhammacakkaṁ pavattayuṁ;",
  "atk-s0513a10:456": "Tatheva tvaṁ mahāvīra, dhammacakkaṁ pavattaya.",
  "atk-s0513a10:457": "‘‘Puṇṇamāye yathā cando, parisuddho virocati;",
  "atk-s0513a10:458": "Tatheva tvaṁ puṇṇamano, viroca dasasahassiyaṁ.",
  "atk-s0513a10:459": "‘‘Rāhumutto yathā sūriyo, tāpena atirocati;",
  "atk-s0513a10:460": "Tatheva lokā muccitvā, viroca siriyā tuvaṁ.",
  "atk-s0513a10:461": "‘‘Yathā yā kāci nadiyo, osaranti mahodadhiṁ;",
  "atk-s0513a10:462": "Evaṁ sadevakā lokā, osarantu tavantike.",
  "atk-s0513a10:463": "‘‘Tehi thutappasattho so, dasa dhamme samādiya;",
  "atk-s0513a10:464": "Te dhamme paripūrento, pavanaṁ pāvisī tadā’’ti.",
  "atk-s0513a10:465": "Sumedhakathā niṭṭhitā.",
  "atk-s0513a10:466_0": "Rammanagaravāsinopi kho nagaraṁ pavisitvā buddhappamukhassa bhikkhusaṅghassa mahādānaṁ",
  "atk-s0513a10:466_1": "adaṁsu. Satthā tesaṁ dhammaṁ desetvā mahājanaṁ saraṇādīsu patiṭṭhāpetvā rammanagaramhā",
  "atk-s0513a10:466_2": "nikkhamitvā tato uddhampi yāvatāyukaṁ tiṭṭhanto sabbaṁ buddhakiccaṁ katvā anukkamena",
  "atk-s0513a10:466_3": "anupādisesāya nibbānadhātuyā parinibbāyi. Tattha yaṁ vattabbaṁ, taṁ sabbaṁ buddhavaṁse",
  "atk-s0513a10:466_4": "vuttanayeneva veditabbaṁ. Vuttañhi tattha –",
  "atk-s0513a10:467": "‘‘Tadā te bhojayitvāna, sasaṅghaṁ lokanāyakaṁ;",
  "atk-s0513a10:468": "Upagacchuṁ saraṇaṁ tassa, dīpaṅkarassa satthuno.",
  "atk-s0513a10:469": "‘‘Saraṇāgamane kañci, niveseti tathāgato;",
  "atk-s0513a10:470": "Kañci pañcasu sīlesu, sīle dasavidhe paraṁ.",
  "atk-s0513a10:471": "‘‘Kassaci deti sāmaññaṁ, caturo phalamuttame;",
  "atk-s0513a10:472": "Kassaci asame dhamme, deti so paṭisambhidā.",
  "atk-s0513a10:473": "‘‘Kassaci varasamāpattiyo, aṭṭha deti narāsabho;",
  "atk-s0513a10:474": "Tisso kassaci vijjāyo, chaḷabhiññā pavecchati.",
  "atk-s0513a10:475": "‘‘Tena yogena janakāyaṁ, ovadati mahāmuni;",
  "atk-s0513a10:476": "Tena vitthārikaṁ āsi, lokanāthassa sāsanaṁ.",
  "atk-s0513a10:477": "‘‘Mahāhanusabhakkhandho, dīpaṅkarasanāmako;",
  "atk-s0513a10:478": "Bahū jane tārayati, parimoceti duggatiṁ.",
  "atk-s0513a10:479": "‘‘Bodhaneyyaṁ janaṁ disvā, satasahassepi yojane;",
  "atk-s0513a10:480": "Khaṇena upagantvāna, bodheti taṁ mahāmuni.",
  "atk-s0513a10:481": "‘‘Paṭhamābhisamaye buddho, koṭisatamabodhayi;",
  "atk-s0513a10:482": "Dutiyābhisamaye nātho, navutikoṭimabodhayi.",
  "atk-s0513a10:483": "‘‘Yadā ca devabhavanamhi, buddho dhammamadesayi;",
  "atk-s0513a10:484": "Navutikoṭisahassānaṁ, tatiyābhisamayo ahu.",
  "atk-s0513a10:485": "‘‘Sannipātā tayo āsuṁ, dīpaṅkarassa satthuno;",
  "atk-s0513a10:486": "Koṭisatasahassānaṁ, paṭhamo āsi samāgamo.",
  "atk-s0513a10:487": "‘‘Puna nāradakūṭamhi, pavivekagate jine;",
  "atk-s0513a10:488": "Khīṇāsavā vītamalā, samiṁsu satakoṭiyo.",
  "atk-s0513a10:489": "‘‘Yamhi kāle mahāvīro, sudassanasiluccaye;",
  "atk-s0513a10:490": "Navutikoṭisahassehi, pavāresi mahāmuni.",
  "atk-s0513a10:491": "‘‘Ahaṁ tena samayena, jaṭilo uggatāpano;",
  "atk-s0513a10:492": "Antalikkhamhi caraṇo, pañcābhiññāsu pāragū.",
  "atk-s0513a10:493": "‘‘Dasavīsasahassānaṁ , dhammābhisamayo ahu;",
  "atk-s0513a10:494": "Ekadvinnaṁ abhisamayā, gaṇanāto asaṅkhiyā.",
  "atk-s0513a10:495": "‘‘Vitthārikaṁ bāhujaññaṁ, iddhaṁ phītaṁ ahu tadā;",
  "atk-s0513a10:496": "Dīpaṅkarassa bhagavato, sāsanaṁ suvisodhitaṁ.",
  "atk-s0513a10:497": "‘‘Cattāri satasahassāni, chaḷabhiññā mahiddhikā;",
  "atk-s0513a10:498": "Dīpaṅkaraṁ lokaviduṁ, parivārenti sabbadā.",
  "atk-s0513a10:499": "‘‘Ye keci tena samayena, jahanti mānusaṁ bhavaṁ;",
  "atk-s0513a10:500": "Apattamānasā sekkhā, garahitā bhavanti te.",
  "atk-s0513a10:501": "‘‘Supupphitaṁ pāvacanaṁ, arahantehi tādihi;",
  "atk-s0513a10:502": "Khīṇāsavehi vimalehi, upasobhati sadevake.",
  "atk-s0513a10:503": "‘‘Nagaraṁ rammavatī nāma, sudevo nāma khattiyo;",
  "atk-s0513a10:504": "Sumedhā nāma janikā, dīpaṅkarassa satthuno.",
  "atk-s0513a10:505": "‘‘Sumaṅgalo ca tisso ca, ahesuṁ aggasāvakā;",
  "atk-s0513a10:506": "Sāgato nāmupaṭṭhāko, dīpaṅkarassa satthuno.",
  "atk-s0513a10:507": "‘‘Nandā ceva sunandā ca, ahesuṁ aggasāvikā;",
  "atk-s0513a10:508": "Bodhi tassa bhagavato, pipphalīti pavuccati.",
  "atk-s0513a10:509": "‘‘Asītihatthamubbedho, dīpaṅkaro mahāmuni;",
  "atk-s0513a10:510": "Sobhati dīparukkhova, sālarājāva phullito.",
  "atk-s0513a10:511": "‘‘Satasahassavassāni, āyu tassa mahesino;",
  "atk-s0513a10:512": "Tāvatā tiṭṭhamāno so, tāresi janataṁ bahuṁ.",
  "atk-s0513a10:513": "‘‘Jotayitvāna saddhammaṁ, santāretvā mahājanaṁ;",
  "atk-s0513a10:514": "Jalitvā aggikhandhova, nibbuto so sasāvako.",
  "atk-s0513a10:515": "‘‘Sā ca iddhi so ca yaso, tāni ca pādesu cakkaratanāni;",
  "atk-s0513a10:516": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0513a10:517_0": "Dīpaṅkarassa pana bhagavato aparabhāge ekaṁ asaṅkhyeyyaṁ atikkamitvā koṇḍañño nāma",
  "atk-s0513a10:517_1": "satthā udapādi. Tassāpi tayo sāvakasannipātā ahesuṁ. Paṭhamasannipāte koṭisatasahassaṁ,",
  "atk-s0513a10:517_2": "dutiye koṭisahassaṁ, tatiye navutikoṭiyo. Tadā bodhisatto vijitāvī nāma cakkavattī",
  "atk-s0513a10:517_3": "hutvā koṭisatasahassasaṅkhassa buddhappamukhassa bhikkhusaṅghassa mahādānaṁ adāsi.",
  "atk-s0513a10:517_4": "Satthā bodhisattaṁ ‘‘buddho bhavissasī’’ti byākaritvā dhammaṁ desesi. So satthu dhammakathaṁ",
  "atk-s0513a10:517_5": "sutvā rajjaṁ niyyādetvā pabbaji. So tīṇi piṭakāni uggahetvā aṭṭha samāpattiyo pañca",
  "atk-s0513a10:517_6": "abhiññāyo ca uppādetvā aparihīnajjhāno brahmaloke nibbatti. Koṇḍaññassa buddhassa",
  "atk-s0513a10:517_7": "pana rammavatī nāma nagaraṁ, sunando nāma khattiyo pitā, sujātā nāma devī mātā, bhaddo",
  "atk-s0513a10:517_8": "ca subhaddo ca dve aggasāvakā, anuruddho nāmupaṭṭhāko, tissā ca upatissā ca dve aggasāvikā,",
  "atk-s0513a10:517_9": "sālakalyāṇī bodhi, aṭṭhāsītihatthubbedhaṁ sarīraṁ, vassasatasahassaṁ āyuppamāṇaṁ ahosi.",
  "atk-s0513a10:518": "‘‘Dīpaṅkarassa aparena, koṇḍañño nāma nāyako;",
  "atk-s0513a10:519": "Anantatejo amitayaso, appameyyo durāsado’’ti.",
  "atk-s0513a10:520_0": "Tassa aparabhāge ekaṁ asaṅkhyeyyaṁ atikkamitvā ekasmiṁyeva kappe caturo buddhā nibbattiṁsu",
  "atk-s0513a10:520_1": "maṅgalo, sumano, revato, sobhitoti. Maṅgalassa bhagavato tayo sannipātā ahesuṁ. Tesu",
  "atk-s0513a10:520_2": "paṭhamasannipāte koṭisatasahassaṁ bhikkhū ahesuṁ, dutiye koṭisahassaṁ, tatiye navutikoṭiyo.",
  "atk-s0513a10:520_3": "Vemātikabhātā kirassa ānandakumāro nāma navutikoṭisaṅkhāya parisāya saddhiṁ dhammassavanatthāya",
  "atk-s0513a10:520_4": "satthu santikaṁ agamāsi. Satthā tassa anupubbiṁ kathaṁ kathesi, so saddhiṁ parisāya",
  "atk-s0513a10:520_5": "saha paṭisambhidāhi arahattaṁ pāpuṇi. Satthā tesaṁ kulaputtānaṁ pubbacaritaṁ olokento",
  "atk-s0513a10:520_6": "iddhimayapattacīvarassa upanissayaṁ disvā dakkhiṇahatthaṁ pasāretvā ‘‘etha, bhikkhavo’’ti",
  "atk-s0513a10:520_7": "āha. Sabbe taṅkhaṇaññeva iddhimayapattacīvaradharā saṭṭhivassamahātherā viya ākappasampannā",
  "atk-s0513a10:520_8": "hutvā satthāraṁ vanditvā parivārayiṁsu. Ayamassa tatiyo sāvakasannipāto ahosi.",
  "atk-s0513a10:521_0": "Yathā pana aññesaṁ buddhānaṁ samantā asītihatthappamāṇāyeva sarīrappabhā ahosi, na",
  "atk-s0513a10:521_1": "evaṁ tassa tassa pana bhagavato sarīrappabhā niccakālaṁ dasasahassilokadhātuṁ pharitvā",
  "atk-s0513a10:521_2": "aṭṭhāsi. Rukkhapathavipabbatasamuddādayo antamaso ukkhalikādīni upādāya suvaṇṇapaṭṭapariyonaddhā",
  "atk-s0513a10:521_3": "viya ahesuṁ. Āyuppamāṇaṁ panassa navutivassasahassāni ahosi. Ettakaṁ kālaṁ candimasūriyādayo",
  "atk-s0513a10:521_4": "attano pabhāya virocituṁ nāsakkhiṁsu, rattindivaparicchedo na paññāyittha. Divā sūriyālokena",
  "atk-s0513a10:521_5": "viya sattā niccaṁ buddhālokeneva vicariṁsu, sāyaṁ pupphitakusumānaṁ, pāto ravanakasakuṇādīnañca",
  "atk-s0513a10:521_6": "vasena loko rattindivaparicchedaṁ sallakkhesi.",
  "atk-s0513a10:522_0": "Kiṁ pana aññesaṁ buddhānaṁ ayamānubhāvo natthīti? No natthi. Tepi hi ākaṅkhamānā",
  "atk-s0513a10:522_1": "dasasahassiṁ vā lokadhātuṁ tato vā bhiyyo ābhāya phareyyuṁ. Maṅgalassa pana bhagavato",
  "atk-s0513a10:522_2": "pubbapatthanāvasena aññesaṁ byāmappabhā viya sarīrappabhā niccakālameva dasasahassilokadhātuṁ",
  "atk-s0513a10:522_3": "pharitvā aṭṭhāsi. So kira bodhisattacariyakāle vessantarasadise attabhāve ṭhito saputtadāro",
  "atk-s0513a10:522_4": "vaṅkapabbatasadise pabbate vasi. Atheko kharadāṭhiko nāma yakkho mahāpurisassa dānajjhāsayataṁ",
  "atk-s0513a10:522_5": "sutvā brāhmaṇavaṇṇena upasaṅkamitvā mahāsattaṁ dve dārake yāci. Mahāsatto ‘‘dadāmi",
  "atk-s0513a10:522_6": "brāhmaṇassa puttake’’ti haṭṭhapahaṭṭho udakapariyantaṁ pathaviṁ kampento dvepi dārake",
  "atk-s0513a10:522_7": "adāsi. Yakkho caṅkamanakoṭiyaṁ ālambanaphalakaṁ nissāya ṭhatvā passantasseva mahāsattassa",
  "atk-s0513a10:522_8": "mūlakalāpe viya dve dārake khādi. Mahāpurisassa yakkhaṁ oloketvā mukhe vivaṭamatte",
  "atk-s0513a10:522_9": "aggijālaṁ viya lohitadhāraṁ uggiramānaṁ tassa mukhaṁ disvāpi kesaggamattampi domanassaṁ",
  "atk-s0513a10:522_10": "na uppajji. ‘‘Sudinnaṁ vata me dāna’’nti cintayato panassa sarīre mahantaṁ pītisomanassa",
  "atk-s0513a10:522_11": "udapādi. So ‘‘imassa me nissandena anāgate imināva nīhārena rasmiyo nikkhamantū’’ti",
  "atk-s0513a10:522_12": "patthanaṁ akāsi. Tassa taṁ patthanaṁ nissāya buddhabhūtassa sarīrato rasmiyo nikkhamitvā",
  "atk-s0513a10:522_13": "ettakaṁ ṭhānaṁ phariṁsu.",
  "atk-s0513a10:523_0": "Aparampissa pubbacaritaṁ atthi. So kira bodhisattakāle ekassa buddhassa cetiyaṁ disvā",
  "atk-s0513a10:523_1": "‘‘imassa buddhassa mayā jīvitaṁ pariccajituṁ vaṭṭatī’’ti daṇḍadīpikāveṭhananiyāmena",
  "atk-s0513a10:523_2": "sakalasarīraṁ veṭhāpetvā ratanamattamakuḷaṁ satasahassagghanikaṁ suvaṇṇapātiṁ sappissa",
  "atk-s0513a10:523_3": "pūrāpetvā tattha sahassavaṭṭiyo jālāpetvā taṁ sīsenādāya sakalasarīraṁ jālāpetvā",
  "atk-s0513a10:523_4": "cetiyaṁ padakkhiṇaṁ karonto sakalarattiṁ vītināmesi. Evaṁ yāva aruṇuggamanā vāyamantassāpissa",
  "atk-s0513a10:523_5": "lomakūpamattampi usumaṁ na gaṇhi. Padumagabbhaṁ paviṭṭhakālo viya ahosi. Dhammo hi",
  "atk-s0513a10:523_6": "nāmesa attānaṁ rakkhantaṁ rakkhati. Tenāha bhagavā –",
  "atk-s0513a10:524": "‘‘Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0513a10:525": "Esānisaṁso dhamme suciṇṇe, na duggatiṁ gacchati dhammacārī’’ti. (theragā. 303; jā. 1.10.102; 1.15.385);",
  "atk-s0513a10:526": "Imassāpi kammassa nissandena tassa bhagavato sarīrobhāso dasasahassilokadhātuṁ pharitvā aṭṭhāsi.",
  "atk-s0513a10:527_0": "Tadā amhākaṁ bodhisatto suruci nāma brāhmaṇo hutvā ‘‘satthāraṁ nimantessāmī’’ti upasaṅkamitvā",
  "atk-s0513a10:527_1": "madhuradhammakathaṁ sutvā ‘‘sve mayhaṁ bhikkhaṁ gaṇhatha, bhante’’ti āha. Brāhmaṇa,",
  "atk-s0513a10:527_2": "kittakehi te bhikkhūhi atthoti? ‘‘Kittakā pana vo, bhante, parivārabhikkhū’’ti āha.",
  "atk-s0513a10:527_3": "Tadā pana satthu paṭhamasannipātoyeva hoti, tasmā ‘‘koṭisatasahassa’’nti āha. Bhante,",
  "atk-s0513a10:527_4": "sabbehipi saddhiṁ mayhaṁ gehe bhikkhaṁ gaṇhathāti. Satthā adhivāsesi. Brāhmaṇo svātanāya",
  "atk-s0513a10:527_5": "nimantetvā gehaṁ gacchanto cintesi – ‘‘ahaṁ ettakānaṁ bhikkhūnaṁ yāgubhattavatthādīni",
  "atk-s0513a10:527_6": "dātuṁ sakkomi, nisīdanaṭṭhānaṁ pana kathaṁ bhavissatī’’ti.",
  "atk-s0513a10:528_0": "Tassa sā cintā caturāsītiyojanasahassamatthake ṭhitassa devarañño paṇḍukambalasilāsanassa",
  "atk-s0513a10:528_1": "uṇhabhāvaṁ janesi. Sakko ‘‘ko nu kho maṁ imamhā ṭhānā cāvetukāmo’’ti dibbacakkhunā",
  "atk-s0513a10:528_2": "olokento mahāpurisaṁ disvā ‘‘suruci nāma brāhmaṇo buddhappamukhaṁ bhikkhusaṅghaṁ",
  "atk-s0513a10:528_3": "nimantetvā nisīdanaṭṭhānatthāya cintesi, mayāpi tattha gantvā puññakoṭṭhāsaṁ gahetuṁ",
  "atk-s0513a10:528_4": "vaṭṭatī’’ti vaḍḍhakivaṇṇaṁ nimminitvā vāsipharasuhattho mahāpurisassa purato pāturahosi.",
  "atk-s0513a10:528_5": "So ‘‘atthi nu kho kassaci bhatiyā kattabba’’nti āha. Mahāpuriso taṁ disvā ‘‘kiṁ kammaṁ",
  "atk-s0513a10:528_6": "karissasī’’ti āha. ‘‘Mama ajānanasippaṁ nāma natthi, gehaṁ vā maṇḍapaṁ vā yo yaṁ",
  "atk-s0513a10:528_7": "kāreti, tassa taṁ kātuṁ jānāmī’’ti. ‘‘Tena hi mayhaṁ kammaṁ atthī’’ti. ‘‘Kiṁ ayyā’’ti?",
  "atk-s0513a10:528_8": "‘‘Svātanāya me koṭisatasahassabhikkhū nimantitā, tesaṁ nisīdanamaṇḍapaṁ karissasī’’ti.",
  "atk-s0513a10:528_9": "‘‘Ahaṁ nāma kareyyaṁ, sace mama bhatiṁ dātuṁ sakkhissathā’’ti. ‘‘Sakkhissāmi tātā’’ti.",
  "atk-s0513a10:528_10": "‘‘Sādhu karissāmī’’ti gantvā ekaṁ padesaṁ olokesi, dvādasaterasayojanappamāṇo padeso",
  "atk-s0513a10:528_11": "kasiṇamaṇḍalaṁ viya samatalo ahosi. So ‘‘ettake ṭhāne sattaratanamayo maṇḍapo uṭṭhahatū’’ti",
  "atk-s0513a10:528_12": "cintetvā olokesi. Tāvadeva pathaviṁ bhinditvā maṇḍapo uṭṭhahi. Tassa sovaṇṇamayesu",
  "atk-s0513a10:528_13": "thambhesu rajatamayā ghaṭakā ahesuṁ, rajatamayesu sovaṇṇamayā, maṇitthambhesu pavāḷamayā,",
  "atk-s0513a10:528_14": "pavāḷatthambhesu maṇimayā, sattaratanamayesu sattaratanamayāva ghaṭakā ahesuṁ . Tato",
  "atk-s0513a10:528_15": "‘‘maṇḍapassa antarantarena kiṅkiṇikajālaṁ olambatū’’ti olokesi, saha olokaneneva",
  "atk-s0513a10:528_16": "kiṅkiṇikajālaṁ olambi, yassa mandavāteritassa pañcaṅgikasseva tūriyassa madhurasaddo",
  "atk-s0513a10:528_17": "niggacchati, dibbasaṅgītivattanakālo viya hoti. ‘‘Antarantarā gandhadāmamālādāmāni",
  "atk-s0513a10:528_18": "olambantū’’ti cintesi, dāmāni olambiṁsu. ‘‘Koṭisatasahassasaṅkhānaṁ bhikkhūnaṁ āsanāni",
  "atk-s0513a10:528_19": "ca ādhārakāni ca pathaviṁ bhinditvā uṭṭhahantū’’ti cintesi, tāvadeva uṭṭhahiṁsu.",
  "atk-s0513a10:528_20": "‘‘Koṇe koṇe ekekā udakacāṭiyo uṭṭhahantū’’ti cintesi, udakacāṭiyo uṭṭhahiṁsu.",
  "atk-s0513a10:529_0": "Ettakaṁ māpetvā brāhmaṇassa santikaṁ gantvā ‘‘ehi ayya, tava maṇḍapaṁ oloketvā mayhaṁ",
  "atk-s0513a10:529_1": "bhatiṁ dehī’’ti āha. Mahāpuriso gantvā maṇḍapaṁ olokesi, olokentassevassa sakalasarīraṁ",
  "atk-s0513a10:529_2": "pañcavaṇṇāya pītiyā nirantaraṁ phuṭaṁ ahosi. Athassa maṇḍapaṁ olokayato etadahosi",
  "atk-s0513a10:529_3": "– ‘‘nāyaṁ maṇḍapo manussabhūtena kato, mayhaṁ pana ajjhāsayaṁ mayhaṁ guṇaṁ āgamma",
  "atk-s0513a10:529_4": "addhā sakkabhavanaṁ uṇhaṁ ahosi, tato sakkena devaraññā ayaṁ maṇḍapo kārito bhavissatī’’ti.",
  "atk-s0513a10:529_5": "‘‘Na kho pana me yuttaṁ evarūpe maṇḍape ekadivasaṁyeva dānaṁ dātuṁ, sattāhaṁ dassāmī’’ti",
  "atk-s0513a10:529_6": "cintesi. Bāhirakadānañhi kittakampi samānaṁ bodhisattānaṁ tuṭṭhiṁ kātuṁ na sakkoti,",
  "atk-s0513a10:529_7": "alaṅkatasīsaṁ pana chinditvā añjitaakkhīni uppāṭetvā hadayamaṁsaṁ vā ubbaṭṭetvā dinnakāle",
  "atk-s0513a10:529_8": "bodhisattānaṁ cāgaṁ nissāya tuṭṭhi nāma hoti. Amhākampi hi bodhisattassa sivijātake",
  "atk-s0513a10:529_9": "devasikaṁ pañca kahāpaṇasatasahassāni vissajjetvā catūsu dvāresu nagaramajjhe ca",
  "atk-s0513a10:529_10": "dānaṁ dentassa taṁ dānaṁ cāgatuṭṭhiṁ uppādetuṁ nāsakkhi. Yadā panassa brāhmaṇavaṇṇena",
  "atk-s0513a10:529_11": "āgantvā sakko devarājā akkhīni yāci, tadā tāni uppāṭetvā dadamānasseva hāso uppajji,",
  "atk-s0513a10:529_12": "kesaggamattampi cittassa aññathattaṁ nāhosi. Evaṁ dānaṁ nissāya bodhisattānaṁ titti",
  "atk-s0513a10:529_13": "nāma natthi. Tasmā sopi mahāpuriso ‘‘sattāhaṁ mayā koṭisatasahassasaṅkhānaṁ bhikkhūnaṁ",
  "atk-s0513a10:529_14": "dānaṁ dātuṁ vaṭṭatī’’ti cintetvā tasmiṁ maṇḍape buddhappamukhaṁ bhikkhusaṅghaṁ nisīdāpetvā",
  "atk-s0513a10:529_15": "sattāhaṁ gavapānaṁ nāma dānaṁ adāsi. Gavapānanti mahante mahante kolambe khīrassa",
  "atk-s0513a10:529_16": "pūretvā uddhanesu āropetvā ghanapākapakke khīre thoke taṇḍule pakkhipitvā pakkamadhusakkarācuṇṇasappīhi",
  "atk-s0513a10:529_17": "abhisaṅkhataṁ bhojanaṁ vuccati. Manussāyeva pana parivisituṁ nāsakkhiṁsu, devāpi",
  "atk-s0513a10:529_18": "ekantarikā hutvā parivisiṁsu. Dvādasaterasayojanappamāṇaṁ ṭhānampi bhikkhū gaṇhituṁ",
  "atk-s0513a10:529_19": "nappahosiyeva. Te pana bhikkhū attano attano ānubhāvena nisīdiṁsu. Pariyosānadivase",
  "atk-s0513a10:529_20": "sabbabhikkhūnaṁ pattāni dhovāpetvā bhesajjatthāya sappinavanītamadhuphāṇitādīni pūretvā",
  "atk-s0513a10:529_21": "ticīvarehi saddhiṁ adāsi, saṅghanavakabhikkhunā laddhacīvarasāṭakā satasahassagghanakā ahesuṁ.",
  "atk-s0513a10:530_0": "Satthā anumodanaṁ karonto ‘‘ayaṁ puriso evarūpaṁ mahādānaṁ adāsi, ko nu kho bhavissatī’’ti",
  "atk-s0513a10:530_1": "upadhārento ‘‘anāgate kappasatasahassādhikānaṁ dvinnaṁ asaṅkhyeyyānaṁ matthake gotamo",
  "atk-s0513a10:530_2": "nāma buddho bhavissatī’’ti disvā mahāpurisaṁ āmantetvā ‘‘tvaṁ ettakaṁ nāma kālaṁ",
  "atk-s0513a10:530_3": "atikkamitvā gotamo nāma buddho bhavissasī’’ti byākāsi. Mahāpuriso byākaraṇaṁ sutvā",
  "atk-s0513a10:530_4": "‘‘ahaṁ kira buddho bhavissāmi, ko me gharāvāsena attho, pabbajissāmī’’ti cintetvā",
  "atk-s0513a10:530_5": "tathārūpaṁ sampattiṁ kheḷapiṇḍaṁ viya pahāya satthu santike pabbajitvā buddhavacanaṁ",
  "atk-s0513a10:530_6": "uggaṇhitvā abhiññā ca samāpattiyo ca nibbattetvā āyupariyosāne brahmaloke nibbatti.",
  "atk-s0513a10:531_0": "Maṅgalassa pana bhagavato nagaraṁ uttaraṁ nāma ahosi, pitāpi uttaro nāma khattiyo,",
  "atk-s0513a10:531_1": "mātāpi uttarā nāma devī, sudevo ca dhammaseno ca dve aggasāvakā, pālito nāmupaṭṭhāko,",
  "atk-s0513a10:531_2": "sīvalī ca asokā ca dve aggasāvikā, nāgarukkho bodhi, aṭṭhāsītihatthubbedhaṁ sarīraṁ",
  "atk-s0513a10:531_3": "ahosi. Navutivassasahassāni ṭhatvā parinibbute pana tasmiṁ bhagavati ekappahāreneva",
  "atk-s0513a10:531_4": "dasa cakkavāḷasahassāni ekandhakārāni ahesuṁ. Sabbacakkavāḷesu manussānaṁ mahantaṁ",
  "atk-s0513a10:531_5": "ārodanaparidevanaṁ ahosi.",
  "atk-s0513a10:532": "‘‘Koṇḍaññassa aparena, maṅgalo nāma nāyako;",
  "atk-s0513a10:533": "Tamaṁ loke nihantvāna, dhammokkamabhidhārayī’’ti.",
  "atk-s0513a10:534_0": "Evaṁ dasasahassilokadhātuṁ andhakāraṁ katvā parinibbutassa tassa bhagavato aparabhāge",
  "atk-s0513a10:534_1": "sumano nāma satthā udapādi. Tassāpi tayo sāvakasannipātā ahesuṁ. Paṭhamasannipāte",
  "atk-s0513a10:534_2": "koṭisatasahassabhikkhū ahesuṁ, dutiye kañcanapabbatamhi navutikoṭisahassāni, tatiye",
  "atk-s0513a10:534_3": "asītikoṭisahassāni. Tadā mahāsatto atulo nāma nāgarājā ahosi mahiddhiko mahānubhāvo.",
  "atk-s0513a10:534_4": "So ‘‘buddho uppanno’’ti sutvā ñātisaṅghaparivuto nāgabhavanā nikkhamitvā koṭisatasahassabhikkhuparivārassa",
  "atk-s0513a10:534_5": "tassa bhagavato dibbatūriyehi upahāraṁ kāretvā mahādānaṁ pavattetvā paccekaṁ dussayugāni",
  "atk-s0513a10:534_6": "datvā saraṇesu patiṭṭhāsi. Sopi naṁ satthā ‘‘anāgate buddho bhavissasī’’ti byākāsi.",
  "atk-s0513a10:534_7": "Tassa bhagavato nagaraṁ khemaṁ nāma ahosi, sudatto nāma rājā pitā, sirimā nāma mātā,",
  "atk-s0513a10:534_8": "saraṇo ca bhāvitatto ca dve aggasāvakā, udeno nāmupaṭṭhāko, soṇā ca upasoṇā ca dve",
  "atk-s0513a10:534_9": "aggasāvikā, nāgarukkho bodhi, navutihatthubbedhaṁ sarīraṁ, navutiyeva vassasahassāni āyuppamāṇaṁ ahosi.",
  "atk-s0513a10:535": "‘‘Maṅgalassa aparena, sumano nāma nāyako;",
  "atk-s0513a10:536": "Sabbadhammehi asamo, sabbasattānamuttamo’’ti.",
  "atk-s0513a10:537_0": "Tassa aparabhāge revato nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:537_1": "Paṭhamasannipāte gaṇanā natthi, dutiye koṭisatasahassabhikkhū ahesuṁ, tathā tatiye.",
  "atk-s0513a10:537_2": "Tadā bodhisatto atidevo nāma brāhmaṇo hutvā satthu dhammadesanaṁ sutvā saraṇesu patiṭṭhāya",
  "atk-s0513a10:537_3": "sirasmiṁ añjaliṁ ṭhapetvā tassa satthuno kilesappahāne vaṇṇaṁ vatvā uttarāsaṅgena",
  "atk-s0513a10:537_4": "pūjaṁ akāsi. Sopi naṁ ‘‘buddho bhavissasī’’ti byākāsi. Tassa pana bhagavato nagaraṁ",
  "atk-s0513a10:537_5": "dhaññavatī nāma ahosi, pitā vipulo nāma khattiyo, mātāpi vipulā nāma devī, varuṇo",
  "atk-s0513a10:537_6": "ca brahmadevo ca dve aggasāvakā, sambhavo nāmupaṭṭhāko, bhaddā ca subhaddā ca dve",
  "atk-s0513a10:537_7": "aggasāvikā, nāgarukkhova bodhi, sarīraṁ asītihatthubbedhaṁ ahosi, āyu saṭṭhi vassasahassānīti.",
  "atk-s0513a10:538": "‘‘Sumanassa aparena, revato nāma nāyako;",
  "atk-s0513a10:539": "Anūpamo asadiso, atulo uttamo jino’’ti.",
  "atk-s0513a10:540_0": "Tassa aparabhāge sobhito nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:540_1": "Paṭhamasannipāte koṭisatabhikkhū ahesuṁ, dutiye navutikoṭiyo, tatiye asītikoṭiyo.",
  "atk-s0513a10:540_2": "Tadā bodhisatto ajito nāma brāhmaṇo hutvā satthu dhammadesanaṁ sutvā saraṇesu patiṭṭhāya",
  "atk-s0513a10:540_3": "buddhappamukhassa bhikkhusaṅghassa mahādānaṁ adāsi. Sopi naṁ ‘‘buddho bhavissasī’’ti",
  "atk-s0513a10:540_4": "byākāsi. Tassa pana bhagavato sudhammaṁ nāma nagaraṁ ahosi, pitāpi sudhammo nāma",
  "atk-s0513a10:540_5": "rājā, mātāpi sudhammā nāma devī, asamo ca sunetto ca dve aggasāvakā, anomo nāmupaṭṭhāko,",
  "atk-s0513a10:540_6": "nakulā ca sujātā ca dve aggasāvikā, nāgarukkhova bodhi, aṭṭhapaṇṇāsahatthubbedhaṁ",
  "atk-s0513a10:540_7": "sarīraṁ ahosi, navuti vassasahassāni āyuppamāṇanti.",
  "atk-s0513a10:541": "‘‘Revatassa aparena, sobhito nāma nāyako;",
  "atk-s0513a10:542": "Samāhito santacitto, asamo appaṭipuggalo’’ti.",
  "atk-s0513a10:543_0": "Tassa aparabhāge ekaṁ asaṅkhyeyyaṁ atikkamitvā ekasmiṁyeva kappe tayo buddhā nibbattiṁsu",
  "atk-s0513a10:543_1": "anomadassī padumo nāradoti. Anomadassissa bhagavato tayo sāvakasannipātā ahesuṁ.",
  "atk-s0513a10:543_2": "Paṭhamasannipāte bhikkhū aṭṭhasatasahassāni ahesuṁ, dutiye satta, tatiye cha. Tadā",
  "atk-s0513a10:543_3": "bodhisatto eko yakkhasenāpati ahosi mahiddhiko mahānubhāvo anekakoṭisatasahassānaṁ",
  "atk-s0513a10:543_4": "yakkhānaṁ adhipati. So ‘‘buddho uppanno’’ti sutvā āgantvā buddhappamukhassa bhikkhusaṅghassa",
  "atk-s0513a10:543_5": "mahādānaṁ adāsi. Satthāpi naṁ ‘‘anāgate buddho bhavissasī’’ti byākāsi. Anomadassissa",
  "atk-s0513a10:543_6": "pana bhagavato candavatī nāma nagaraṁ ahosi, yasavā nāma rājā pitā, yasodharā nāma",
  "atk-s0513a10:543_7": "mātā, nisabho ca anomo ca dve aggasāvakā, varuṇo nāmupaṭṭhāko, sundarī ca sumanā",
  "atk-s0513a10:543_8": "ca dve aggasāvikā, ajjunarukkho bodhi, aṭṭhapaṇṇāsahatthubbedhaṁ sarīraṁ ahosi, vassasatasahassaṁ āyūti.",
  "atk-s0513a10:544": "‘‘Sobhitassa aparena, sambuddho dvipaduttamo;",
  "atk-s0513a10:545": "Anomadassī amitayaso, tejassī duratikkamo’’ti.",
  "atk-s0513a10:546_0": "Tassa aparabhāge padumo nāma satthā udapādi. Tassāpi tayo bhāvakasannipātā ahesuṁ.",
  "atk-s0513a10:546_1": "Paṭhamasannipāte koṭisatasahassabhikkhū ahesuṁ, dutiye tīṇi satasahassāni, tatiye",
  "atk-s0513a10:546_2": "agāmake araññe mahāvanasaṇḍavāsīnaṁ bhikkhūnaṁ dve satasahassāni. Tadā tathāgate",
  "atk-s0513a10:546_3": "tasmiṁ vanasaṇḍe vasante bodhisatto sīho hutvā satthāraṁ nirodhasamāpattiṁ samāpannaṁ",
  "atk-s0513a10:546_4": "disvā pasannacitto vanditvā padakkhiṇaṁ katvā pītisomanassajāto tikkhattuṁ sīhanādaṁ",
  "atk-s0513a10:546_5": "naditvā sattāhaṁ buddhārammaṇapītiṁ avijahitvā pītisukheneva gocarāya apakkamitvā",
  "atk-s0513a10:546_6": "jīvitapariccāgaṁ katvā payirupāsamāno aṭṭhāsi. Satthā sattāhaccayena nirodhā vuṭṭhito",
  "atk-s0513a10:546_7": "sīhaṁ oloketvā ‘‘bhikkhusaṅghepi cittaṁ pasādetvā saṅghaṁ vandissatīti bhikkhusaṅgho",
  "atk-s0513a10:546_8": "āgacchatū’’ti cintesi. Bhikkhū tāvadeva āgamiṁsu. Sīho saṅghe cittaṁ pasādesi. Satthā",
  "atk-s0513a10:546_9": "tassa manaṁ oloketvā ‘‘anāgate buddho bhavissasī’’ti byākāsi. Padumassa pana bhagavato",
  "atk-s0513a10:546_10": "campakaṁ nāma nagaraṁ ahosi, asamo nāma rājā pitā, asamā nāma devī mātā, sālo ca",
  "atk-s0513a10:546_11": "upasālo ca dve aggasāvakā, varuṇo nāmupaṭṭhāko, rāmā ca surāmā ca dve aggasāvikā,",
  "atk-s0513a10:546_12": "soṇarukkho nāma bodhi, aṭṭhapaṇṇāsahatthubbedhaṁ sarīraṁ ahosi, āyu vassasatasahassanti.",
  "atk-s0513a10:547": "‘‘Anomadassissa aparena, sambuddho dvipaduttamo;",
  "atk-s0513a10:548": "Padumo nāma nāmena, asamo appaṭipuggalo’’ti.",
  "atk-s0513a10:549_0": "Tassa aparabhāge nārado nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:549_1": "Paṭhamasannipāte koṭisatasahassabhikkhū ahesuṁ, dutiye navutikoṭisahassāni, tatiye",
  "atk-s0513a10:549_2": "asītikoṭisahassāni . Tadā bodhisatto isipabbajjaṁ pabbajitvā pañcasu abhiññāsu aṭṭhasu",
  "atk-s0513a10:549_3": "ca samāpattīsu ciṇṇavasī hutvā buddhappamukhassa bhikkhusaṅghassa mahādānaṁ datvā",
  "atk-s0513a10:549_4": "lohitacandanena pūjaṁ akāsi. Sopi naṁ ‘‘anāgate buddho bhavissasī’’ti byākāsi. Tassa",
  "atk-s0513a10:549_5": "bhagavato dhaññavatī nāma nagaraṁ ahosi, sudevo nāma khattiyo pitā, anomā nāma mātā,",
  "atk-s0513a10:549_6": "saddasālo ca jitamitto ca dve aggasāvakā, vāseṭṭho nāmupaṭṭhāko , uttarā ca phaggunī",
  "atk-s0513a10:549_7": "ca dve aggasāvikā, mahāsoṇarukkho nāma bodhi, sarīraṁ aṭṭhāsītihatthubbedhaṁ ahosi,",
  "atk-s0513a10:549_8": "navutivassasahassāni āyūti.",
  "atk-s0513a10:550": "‘‘Padumassa aparena, sambuddho dvipaduttamo;",
  "atk-s0513a10:551": "Nārado nāma nāmena, asamo appaṭipuggalo’’ti.",
  "atk-s0513a10:552_0": "Nāradabuddhassa aparabhāge ekaṁ asaṅkhyeyyaṁ atikkamitvā ito satasahassakappamatthake",
  "atk-s0513a10:552_1": "ekasmiṁ kappe ekova padumuttarabuddho nāma udapādi. Tassāpi tayo sāvakasannipātā",
  "atk-s0513a10:552_2": "ahesuṁ. Paṭhame koṭisatasahassabhikkhū ahesuṁ, dutiye vebhārapabbate navutikoṭisahassāni,",
  "atk-s0513a10:552_3": "tatiye asītikoṭisahassāni. Tadā bodhisatto jaṭilo nāma mahāraṭṭhiyo hutvā buddhappamukhassa",
  "atk-s0513a10:552_4": "bhikkhusaṅghassa sacīvaraṁ dānaṁ adāsi. Sopi naṁ ‘‘anāgate buddho bhavissasī’’ti",
  "atk-s0513a10:552_5": "byākāsi. Padumuttarassa pana bhagavato kāle titthiyā nāma nāhesuṁ. Sabbe devamanussā",
  "atk-s0513a10:552_6": "buddhameva saraṇaṁ agamaṁsu. Tassa nagaraṁ haṁsavatī nāma ahosi, pitā ānando nāma",
  "atk-s0513a10:552_7": "khattiyo, mātā sujātā nāma devī, devalo ca sujāto ca dve aggasāvakā, sumano nāmupaṭṭhāko,",
  "atk-s0513a10:552_8": "amitā ca asamā ca dve aggasāvikā, salalarukkho bodhi, sarīraṁ aṭṭhapaṇṇāsahatthubbedhaṁ",
  "atk-s0513a10:552_9": "ahosi, sarīrappabhā samantato dvādasa yojanāni gaṇhi, vassasatasahassaṁ āyūti.",
  "atk-s0513a10:553": "‘‘Nāradassa aparena, sambuddho dvipaduttamo;",
  "atk-s0513a10:554": "Padumuttaro nāma jino, akkhobho sāgarūpamo’’ti.",
  "atk-s0513a10:555_0": "Tassa aparabhāge sattati kappasahassāni atikkamitvā sumedho sujāto cāti ekasmiṁ kappe",
  "atk-s0513a10:555_1": "dve buddhā nibbattiṁsu. Sumedhassāpi tayo sāvakasannipātā ahesuṁ, paṭhamasannipāte",
  "atk-s0513a10:555_2": "sudassananagare koṭisatakhīṇāsavā ahesuṁ, dutiye pana navutikoṭiyo, tatiye asītikoṭiyo.",
  "atk-s0513a10:555_3": "Tadā bodhisatto uttaro nāma māṇavo hutvā nidahitvā ṭhapitaṁyeva asītikoṭidhanaṁ vissajjetvā",
  "atk-s0513a10:555_4": "buddhappamukhassa bhikkhusaṅghassa mahādānaṁ datvā dhammaṁ sutvā saraṇesu patiṭṭhāya",
  "atk-s0513a10:555_5": "nikkhamitvā pabbaji. Sopi naṁ ‘‘anāgate buddho bhavissasī’’ti byākāsi. Sumedhassa",
  "atk-s0513a10:555_6": "bhagavato sudassanaṁ nāma nagaraṁ ahosi, sudatto nāma rājā pitā, mātāpi sudattā nāma,",
  "atk-s0513a10:555_7": "saraṇo ca sabbakāmo ca dve aggasāvakā, sāgaro nāmupaṭṭhāko, rāmā ca surāmā ca dve",
  "atk-s0513a10:555_8": "aggasāvikā, mahānīparukkho bodhi, sarīraṁ aṭṭhāsītihatthubbedhaṁ ahosi, āyu navuti vassasahassānīti.",
  "atk-s0513a10:556": "‘‘Padumuttarassa aparena, sumedho nāma nāyako;",
  "atk-s0513a10:557": "Durāsado uggatejo, sabbalokuttamo munī’’ti.",
  "atk-s0513a10:558_0": "Tassa aparabhāge sujāto nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:558_1": "Paṭhamasannipāte saṭṭhi bhikkhusatasahassāni ahesuṁ, dutiye paññāsaṁ, tatiye cattālīsaṁ.",
  "atk-s0513a10:558_2": "Tadā bodhisatto cakkavattirājā hutvā ‘‘buddho uppanno’’ti sutvā upasaṅkamitvā dhammaṁ",
  "atk-s0513a10:558_3": "sutvā buddhappamukhassa bhikkhusaṅghassa saddhiṁ sattahi ratanehi catumahādīparajjaṁ",
  "atk-s0513a10:558_4": "datvā satthu santike pabbaji. Sakalaraṭṭhavāsino raṭṭhuppādaṁ gahetvā ārāmikakiccaṁ",
  "atk-s0513a10:558_5": "sādhentā buddhappamukhassa bhikkhusaṅghassa niccaṁ mahādānaṁ adaṁsu. Sopi naṁ satthā",
  "atk-s0513a10:558_6": "‘‘anāgate buddho bhavissasī’’ti byākāsi. Tassa bhagavato nagaraṁ sumaṅgalaṁ nāma",
  "atk-s0513a10:558_7": "ahosi, uggato nāma rājā pitā, pabhāvatī nāma mātā, sudassano ca sudevo ca dve aggasāvakā,",
  "atk-s0513a10:558_8": "nārado nāmupaṭṭhāko, nāgā ca nāgasamālā ca dve aggasāvikā, mahāveḷurukkho bodhi.",
  "atk-s0513a10:558_9": "So kira mandacchiddo ghanakkhandho upari niggatāhi mahāsākhāhi morapiñchakalāpo viya",
  "atk-s0513a10:558_10": "virocittha. Tassa bhagavato sarīraṁ paṇṇāsahatthubbedhaṁ ahosi, āyu navuti vassasahassānīti.",
  "atk-s0513a10:559": "‘‘Tattheva maṇḍakappamhi, sujāto nāma nāyako;",
  "atk-s0513a10:560": "Sīhahanusabhakkhandho, appameyyo durāsado’’ti.",
  "atk-s0513a10:561_0": "Tassa aparabhāge ito aṭṭhārasakappasatamatthake ekasmiṁ kappe piyadassī, atthadassī,",
  "atk-s0513a10:561_1": "dhammadassīti tayo buddhā nibbattiṁsu. Piyadassissāpi tayo sāvakasannipātā ahesuṁ.",
  "atk-s0513a10:561_2": "Paṭhame koṭisatasahassā bhikkhū ahesuṁ, dutiye navutikoṭiyo, tatiye asītikoṭiyo.",
  "atk-s0513a10:561_3": "Tadā bodhisatto kassapo nāma māṇavo tiṇṇaṁ vedānaṁ pāraṁ gato hutvā satthu dhammadesanaṁ",
  "atk-s0513a10:561_4": "sutvā koṭisatasahassadhanapariccāgena saṅghārāmaṁ kāretvā saraṇesu ca sīlesu ca patiṭṭhāsi.",
  "atk-s0513a10:561_5": "Atha naṁ satthā ‘‘aṭṭhārasakappasataccayena buddho bhavissasī’’ti byākāsi. Tassa",
  "atk-s0513a10:561_6": "bhagavato anomaṁ nāma nagaraṁ ahosi, pitā sudinno nāma rājā, mātā candā nāma devī,",
  "atk-s0513a10:561_7": "pālito ca sabbadassī ca dve aggasāvakā, sobhito nāmupaṭṭhāko, sujātā ca dhammadinnā",
  "atk-s0513a10:561_8": "ca dve aggasāvikā, kakudharukkho bodhi, sarīraṁ asītihatthubbedhaṁ ahosi, navuti",
  "atk-s0513a10:561_9": "vassasahassāni āyūti.",
  "atk-s0513a10:562": "‘‘Sujātassa aparena, sayambhū lokanāyako;",
  "atk-s0513a10:563": "Durāsado asamasamo, piyadassī mahāyaso’’ti.",
  "atk-s0513a10:564_0": "Tassa aparabhāge atthadassī nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:564_1": "Paṭhame aṭṭhanavuti bhikkhusatasahassāni ahesuṁ, dutiye aṭṭhāsītisatasahassāni, tathā",
  "atk-s0513a10:564_2": "tatiye. Tadā bodhisatto susīmo nāma mahiddhiko tāpaso hutvā devalokato mandāravapupphacchattaṁ",
  "atk-s0513a10:564_3": "āharitvā satthāraṁ pūjesi, sopi naṁ ‘‘anāgate buddho bhavissasī’’ti byākāsi. Tassa",
  "atk-s0513a10:564_4": "bhagavato sobhitaṁ nāma nagaraṁ ahosi, sāgaro nāma rājā pitā, sudassanā nāma mātā,",
  "atk-s0513a10:564_5": "santo ca upasanto ca dve aggasāvakā, abhayo nāmupaṭṭhāko, dhammā ca sudhammā ca dve",
  "atk-s0513a10:564_6": "aggasāvikā, campakarukkho bodhi, sarīraṁ asītihatthubbedhaṁ ahosi, sarīrappabhā samantato",
  "atk-s0513a10:564_7": "sabbakālaṁ yojanamattaṁ pharitvā aṭṭhāsi, āyu vassasatasahassanti.",
  "atk-s0513a10:565": "‘‘Tattheva maṇḍakappamhi, atthadassī narāsabho;",
  "atk-s0513a10:566": "Mahātamaṁ nihantvāna, patto sambodhimuttama’’nti.",
  "atk-s0513a10:567_0": "Tassa aparabhāge dhammadassī nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:567_1": "Paṭhame koṭisataṁ bhikkhū ahesuṁ, dutiye sattatikoṭiyo, tatiye asītikoṭiyo. Tadā",
  "atk-s0513a10:567_2": "bodhisatto sakko devarājā hutvā dibbagandhapupphehi ca dibbatūriyehi ca pūjaṁ akāsi,",
  "atk-s0513a10:567_3": "sopi naṁ ‘‘anāgate buddho bhavissasī’’ti byākāsi. Tassa bhagavato saraṇaṁ nāma nagaraṁ",
  "atk-s0513a10:567_4": "ahosi, pitā saraṇo nāma rājā, mātā sunandā nāma, padumo ca phussadevo ca dve aggasāvakā,",
  "atk-s0513a10:567_5": "sunetto nāmupaṭṭhāko , khemā ca sabbanāmā ca dve aggasāvikā, rattaṅkurarukkho bodhi,",
  "atk-s0513a10:567_6": "‘‘bimbijālo’’tipi vuccati, sarīraṁ panassa asītihatthubbedhaṁ ahosi, vassasatasahassaṁ āyūti.",
  "atk-s0513a10:568": "‘‘Tattheva maṇḍakappamhi, dhammadassī mahāyaso;",
  "atk-s0513a10:569": "Tamandhakāraṁ vidhamitvā, atirocati sadevake’’ti.",
  "atk-s0513a10:570_0": "Tassa aparabhāge ito catunavutikappamatthake ekasmiṁ kappe ekova siddhattho nāma",
  "atk-s0513a10:570_1": "buddho udapādi. Tassāpi tayo sāvakasannipātā ahesuṁ. Paṭhamasannipāte koṭisatasahassaṁ",
  "atk-s0513a10:570_2": "bhikkhū ahesuṁ, dutiye navutikoṭiyo, tatiye asītikoṭiyo. Tadā bodhisatto uggatejo",
  "atk-s0513a10:570_3": "abhiññābalasampanno maṅgalo nāma tāpaso hutvā mahājambuphalaṁ āharitvā tathāgatassa",
  "atk-s0513a10:570_4": "adāsi. Satthā taṁ phalaṁ paribhuñjitvā ‘‘catunavutikappamatthake buddho bhavissasī’’ti",
  "atk-s0513a10:570_5": "bodhisattaṁ byākāsi. Tassa bhagavato nagaraṁ vebhāraṁ nāma ahosi, pitā jayaseno nāma",
  "atk-s0513a10:570_6": "rājā, mātā suphassā nāma, sambalo ca sumitto ca dve aggasāvakā, revato nāmupaṭṭhāko,",
  "atk-s0513a10:570_7": "sīvalī ca surāmā ca dve aggasāvikā, kaṇikārarukkho bodhi, sarīraṁ saṭṭhihatthubbedhaṁ",
  "atk-s0513a10:570_8": "ahosi, vassasatasahassaṁ āyūti.",
  "atk-s0513a10:571": "‘‘Dhammadassissa aparena, siddhattho nāma nāyako;",
  "atk-s0513a10:572": "Nihanitvā tamaṁ sabbaṁ, sūriyo abbhuggato yathā’’ti.",
  "atk-s0513a10:573_0": "Tassa aparabhāge ito dvānavutikappamatthake tisso phussoti ekasmiṁ kappe dve buddhā",
  "atk-s0513a10:573_1": "nibbattiṁsu. Tissassa bhagavato tayo sāvakasannipātā ahesuṁ. Paṭhamasannipāte bhikkhūnaṁ",
  "atk-s0513a10:573_2": "koṭisataṁ ahosi, dutiye navutikoṭiyo, tatiye asītikoṭiyo. Tadā bodhisatto mahābhogo",
  "atk-s0513a10:573_3": "mahāyaso sujāto nāma khattiyo hutvā isipabbajjaṁ pabbajitvā mahiddhikabhāvaṁ patvā",
  "atk-s0513a10:573_4": "‘‘buddho uppanno’’ti sutvā dibbamandāravapadumapāricchattakapupphāni ādāya catuparisamajjhe",
  "atk-s0513a10:573_5": "gacchantaṁ tathāgataṁ pūjesi, ākāse pupphavitānaṁ akāsi. Sopi naṁ satthā ‘‘ito dvānavutikappe",
  "atk-s0513a10:573_6": "buddho bhavissasī’’ti byākāsi. Tassa bhagavato khemaṁ nāma nagaraṁ ahosi, pitā janasandho",
  "atk-s0513a10:573_7": "nāma khattiyo, mātā padumā nāma , brahmadevo ca udayo ca dve aggasāvakā, samaṅgo",
  "atk-s0513a10:573_8": "nāmupaṭṭhāko, phussā ca sudattā ca dve aggasāvikā, asanarukkho bodhi, sarīraṁ saṭṭhihatthubbedhaṁ",
  "atk-s0513a10:573_9": "ahosi, vassasatasahassaṁ āyūti.",
  "atk-s0513a10:574": "‘‘Siddhatthassa aparena, asamo appaṭipuggalo;",
  "atk-s0513a10:575": "Anantasīlo amitayaso, tisso lokagganāyako’’ti.",
  "atk-s0513a10:576_0": "Tassa aparabhāge phusso nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:576_1": "Paṭhamasannipāte saṭṭhi bhikkhusatasahassāni ahesuṁ, dutiye paṇṇāsa, tatiye dvattiṁsa.",
  "atk-s0513a10:576_2": "Tadā bodhisatto vijitāvī nāma khattiyo hutvā mahārajjaṁ pahāya satthu santike pabbajitvā",
  "atk-s0513a10:576_3": "tīṇi piṭakāni uggahetvā mahājanassa dhammakathaṁ kathesi, sīlapāramiñca pūresi. Sopi",
  "atk-s0513a10:576_4": "naṁ ‘‘buddho bhavissasī’’ti tatheva byākāsi. Tassa bhagavato kāsī nāma nagaraṁ ahosi,",
  "atk-s0513a10:576_5": "jayaseno nāma rājā pitā, sirimā nāma mātā, surakkhito ca dhammaseno ca dve aggasāvakā,",
  "atk-s0513a10:576_6": "sabhiyo nāmupaṭṭhāko, cālā ca upacālā ca dve aggasāvikā, āmalakarukkho bodhi, sarīraṁ",
  "atk-s0513a10:576_7": "aṭṭhapaṇṇāsahatthubbedhaṁ ahosi, navuti vassasahassāni āyūti.",
  "atk-s0513a10:577": "‘‘Tattheva maṇḍakappamhi, ahu satthā anuttaro;",
  "atk-s0513a10:578": "Anūpamo asamasamo, phusso lokagganāyako’’ti.",
  "atk-s0513a10:579_0": "Tassa aparabhāge ito ekanavutikappe vipassī nāma bhagavā udapādi. Tassāpi tayo sāvakasannipātā",
  "atk-s0513a10:579_1": "ahesuṁ. Paṭhamasannipāte aṭṭhasaṭṭhi bhikkhusatasahassaṁ ahosi, dutiye ekasatasahassaṁ,",
  "atk-s0513a10:579_2": "tatiye asītisahassāni. Tadā bodhisatto mahiddhiko mahānubhāvo atulo nāma nāgarājā",
  "atk-s0513a10:579_3": "hutvā sattaratanakhacitaṁ sovaṇṇamayaṁ mahāpīṭhaṁ bhagavato adāsi. Sopi naṁ ‘‘ito",
  "atk-s0513a10:579_4": "ekanavutikappe buddho bhavissasī’’ti byākāsi. Tassa bhagavato bandhumatī nāma nagaraṁ",
  "atk-s0513a10:579_5": "ahosi, bandhumā nāma rājā pitā, bandhumatī nāma mātā, khaṇḍo ca tisso ca dve aggasāvakā,",
  "atk-s0513a10:579_6": "asoko nāmupaṭṭhāko, candā ca candamittā ca dve aggasāvikā, pāṭalirukkho bodhi, sarīraṁ",
  "atk-s0513a10:579_7": "asītihatthubbedhaṁ ahosi, sarīrappabhā sadā satta yojanāni pharitvā aṭṭhāsi, asīti",
  "atk-s0513a10:579_8": "vassasahassāni āyūti.",
  "atk-s0513a10:580": "‘‘Phussassa ca aparena, sambuddho dvipaduttamo;",
  "atk-s0513a10:581": "Vipassī nāma nāmena, loke uppajji cakkhumā’’ti.",
  "atk-s0513a10:582_0": "Tassa aparabhāge ito ekatiṁsakappe sikhī ca vessabhū cāti dve buddhā ahesuṁ. Sikhissāpi",
  "atk-s0513a10:582_1": "bhagavato tayo sāvakasannipātā ahesuṁ. Paṭhamasannipāte bhikkhusatasahassaṁ ahosi,",
  "atk-s0513a10:582_2": "dutiye asītisahassāni, tatiye sattattisahassāni. Tadā bodhisatto arindamo nāma rājā",
  "atk-s0513a10:582_3": "hutvā buddhappamukhassa bhikkhusaṅghassa sacīvaraṁ mahādānaṁ pavattetvā sattaratanapaṭimaṇḍitaṁ",
  "atk-s0513a10:582_4": "hatthiratanaṁ datvā hatthippamāṇaṁ katvā kappiyabhaṇḍaṁ adāsi. Sopi naṁ ‘‘ito katiṁsakappe",
  "atk-s0513a10:582_5": "buddho bhavissasī’’ti byākāsi. Tassa bhagavato aruṇavatī nāma nagaraṁ ahosi, aruṇo",
  "atk-s0513a10:582_6": "nāma khattiyo pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro",
  "atk-s0513a10:582_7": "nāmupaṭṭhāko, sakhilā ca padumā ca dve aggasāvikā, puṇḍarīkarukkho bodhi, sarīraṁ",
  "atk-s0513a10:582_8": "sattatihatthubbedhaṁ ahosi, sarīrappabhā yojanattayaṁ pharitvā aṭṭhāsi, sattati vassasahassāni āyūti.",
  "atk-s0513a10:583": "‘‘Vipassissa aparena, sambuddho dvipaduttamo;",
  "atk-s0513a10:584": "Sikhivhayo nāma jino, asamo appaṭipuggalo’’ti.",
  "atk-s0513a10:585_0": "Tassa aparabhāge vessabhū nāma satthā udapādi. Tassāpi tayo sāvakasannipātā ahesuṁ.",
  "atk-s0513a10:585_1": "Paṭhamasannipāte asīti bhikkhusahassāni ahesuṁ, dutiye sattati, tatiye saṭṭhi. Tadā",
  "atk-s0513a10:585_2": "bodhisatto sudassano nāma rājā hutvā buddhappamukhassa bhikkhusaṅghassa sacīvaraṁ",
  "atk-s0513a10:585_3": "mahādānaṁ datvā tassa santike pabbajitvā ācāraguṇasampanno buddharatane cittīkārapītibahulo",
  "atk-s0513a10:585_4": "ahosi. Sopi naṁ bhagavā ‘‘ito ekatiṁsakappe buddho bhavissasī’’ti byākāsi. Tassa",
  "atk-s0513a10:585_5": "pana bhagavato anomaṁ nāma nagaraṁ ahosi, suppatīto nāma rājā pitā, yasavatī nāma",
  "atk-s0513a10:585_6": "mātā , soṇo ca uttaro ca dve aggasāvakā, upasanto nāmupaṭṭhāko, dāmā ca samālā ca",
  "atk-s0513a10:585_7": "dve aggasāvikā, sālarukkho bodhi, sarīraṁ saṭṭhihatthubbedhaṁ ahosi, saṭṭhi vassasahassāni āyūti.",
  "atk-s0513a10:586": "‘‘Tattheva maṇḍakappamhi, asamo appaṭipuggalo;",
  "atk-s0513a10:587": "Vessabhū nāma nāmena, loke uppajji so jino’’ti.",
  "atk-s0513a10:588_0": "Tassa aparabhāge imasmiṁ kappe cattāro buddhā nibbattā kakusandho, koṇāgamano, kassapo,",
  "atk-s0513a10:588_1": "amhākaṁ bhagavāti. Kakusandhassa bhagavato ekova sāvakasannipāto, tattha cattālīsa",
  "atk-s0513a10:588_2": "bhikkhusahassāni ahesuṁ. Tadā bodhisatto khemo nāma rājā hutvā buddhappamukhassa",
  "atk-s0513a10:588_3": "bhikkhusaṅghassa sapattacīvaraṁ mahādānañceva añjanādibhesajjāni ca datvā satthu",
  "atk-s0513a10:588_4": "dhammadesanaṁ sutvā pabbaji. Sopi naṁ satthā byākāsi. Kakusandhassa pana bhagavato",
  "atk-s0513a10:588_5": "khemaṁ nāma nagaraṁ ahosi, aggidatto nāma brāhmaṇo pitā, visākhā nāma brāhmaṇī mātā,",
  "atk-s0513a10:588_6": "vidhuro ca sañjīvo ca dve aggasāvakā, buddhijo nāmupaṭṭhāko, sāmā ca campakā ca dve",
  "atk-s0513a10:588_7": "aggasāvikā , mahāsirīsarukkho bodhi, sarīraṁ cattālīsahatthubbedhaṁ ahosi, cattālīsa",
  "atk-s0513a10:588_8": "vassasahassāni āyūti.",
  "atk-s0513a10:589": "‘‘Vessabhussa aparena, sambuddho dvipaduttamo;",
  "atk-s0513a10:590": "Kakusandho nāma nāmena, appameyyo durāsado’’ti.",
  "atk-s0513a10:591_0": "Tassa aparabhāge koṇāgamano nāma satthā udapādi. Tassāpi eko sāvakasannipāto, tattha",
  "atk-s0513a10:591_1": "tiṁsa bhikkhusahassāni ahesuṁ. Tadā bodhisatto pabbato nāma rājā hutvā amaccagaṇaparivuto",
  "atk-s0513a10:591_2": "satthu santikaṁ gantvā dhammadesanaṁ sutvā buddhappamukhaṁ bhikkhusaṅghaṁ nimantetvā",
  "atk-s0513a10:591_3": "mahādānaṁ pavattetvā paṭṭuṇṇacīnapaṭṭakoseyyakambaladukūlāni ceva suvaṇṇapādukañca",
  "atk-s0513a10:591_4": "datvā satthu santike pabbaji. Sopi naṁ byākāsi. Tassa bhagavato sobhavatī nāma nagaraṁ",
  "atk-s0513a10:591_5": "ahosi, yaññadatto nāma brāhmaṇo pitā, uttarā nāma brāhmaṇī mātā, bhiyyaso ca uttaro",
  "atk-s0513a10:591_6": "ca dve aggasāvakā, sotthijo nāmupaṭṭhāko, samuddā ca uttarā ca dve aggasāvikā, udumbararukkho",
  "atk-s0513a10:591_7": "bodhi, sarīraṁ tiṁsahatthubbedhaṁ ahosi, tiṁsa vassasahassāni āyūti.",
  "atk-s0513a10:592": "‘‘Kakusandhassa aparena, sambuddho dvipaduttamo;",
  "atk-s0513a10:593": "Koṇāgamano nāma jino, lokajeṭṭho narāsabho’’ti.",
  "atk-s0513a10:594_0": "Tassa aparabhāge kassapo nāma satthā udapādi. Tassāpi eko sāvakasannipāto, tattha",
  "atk-s0513a10:594_1": "vīsati bhikkhusahassāni ahesuṁ. Tadā bodhisatto jotipālo nāma māṇavo hutvā tiṇṇaṁ",
  "atk-s0513a10:594_2": "vedānaṁ pāragū bhūmiyañca antalikkhe ca pākaṭo ghaṭīkārassa kumbhakārassa mitto ahosi.",
  "atk-s0513a10:594_3": "So tena saddhiṁ satthāraṁ upasaṅkamitvā dhammakathaṁ sutvā pabbajitvā āraddhavīriyo",
  "atk-s0513a10:594_4": "tīṇi piṭakāni uggahetvā vattāvattasampattiyā buddhassa sāsanaṁ sobhesi. Sopi naṁ",
  "atk-s0513a10:594_5": "byākāsi. Tassa bhagavato jātanagaraṁ bārāṇasī nāma ahosi, brahmadatto nāma brāhmaṇo",
  "atk-s0513a10:594_6": "pitā, dhanavatī nāma brāhmaṇī mātā, tisso ca bhāradvājo ca dve aggasāvakā, sabbamitto",
  "atk-s0513a10:594_7": "nāmupaṭṭhāko, anuḷā ca uruveḷā ca dve aggasāvikā, nigrodharukkho bodhi, sarīraṁ vīsatihatthubbedhaṁ",
  "atk-s0513a10:594_8": "ahosi, vīsati vassasahassāni āyūti.",
  "atk-s0513a10:595": "‘‘Koṇāgamanassa aparena, sambuddho dvipaduttamo;",
  "atk-s0513a10:596": "Kassapo nāma gottena, dhammarājā pabhaṅkaro’’ti.",
  "atk-s0513a10:597_0": "Yasmiṁ pana kappe dīpaṅkaro dasabalo udapādi, tasmiṁ aññepi tayo buddhā ahesuṁ. Tesaṁ",
  "atk-s0513a10:597_1": "santikā bodhisattassa byākaraṇaṁ natthi, tasmā te idha na dassitā. Aṭṭhakathāyaṁ",
  "atk-s0513a10:597_2": "pana tamhā kappā paṭṭhāya sabbepi buddhe dassetuṁ idaṁ vuttaṁ –",
  "atk-s0513a10:598": "‘‘Taṇhaṅkaro medhaṅkaro, athopi saraṇaṅkaro;",
  "atk-s0513a10:599": "Dīpaṅkaro ca sambuddho, koṇḍañño dvipaduttamo.",
  "atk-s0513a10:600": "‘‘Maṅgalo ca sumano ca, revato sobhito muni;",
  "atk-s0513a10:601": "Anomadassī padumo, nārado padumuttaro.",
  "atk-s0513a10:602": "‘‘Sumedho ca sujāto ca, piyadassī mahāyaso;",
  "atk-s0513a10:603": "Atthadassī dhammadassī, siddhattho lokanāyako.",
  "atk-s0513a10:604": "‘‘Tisso phusso ca sambuddho, vipassī sikhi vessabhū;",
  "atk-s0513a10:605": "Kakusandho koṇāgamano, kassapo cāti nāyako.",
  "atk-s0513a10:606": "‘‘Ete ahesuṁ sambuddhā, vītarāgā samāhitā;",
  "atk-s0513a10:607": "Sataraṁsīva uppannā, mahātamavinodanā;",
  "atk-s0513a10:608": "Jalitvā aggikhandhāva, nibbutā te sasāvakā’’ti.",
  "atk-s0513a10:609_0": "Tattha amhākaṁ bodhisatto dīpaṅkarādīnaṁ catuvīsatiyā buddhānaṁ santike adhikāraṁ",
  "atk-s0513a10:609_1": "karonto kappasatasahassādhikāni cattāri asaṅkhyeyyāni āgato. Kassapassa pana bhagavato",
  "atk-s0513a10:609_2": "orabhāge ṭhapetvā imaṁ sammāsambuddhaṁ añño buddho nāma natthi. Iti dīpaṅkarādīnaṁ",
  "atk-s0513a10:609_3": "catuvīsatiyā buddhānaṁ santike laddhabyākaraṇo pana bodhisatto yenena –",
  "atk-s0513a10:610": "‘‘Manussattaṁ liṅgasampatti, hetu satthāradassanaṁ;",
  "atk-s0513a10:611": "Pabbajjā guṇasampatti, adhikāro ca chandatā;",
  "atk-s0513a10:612": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59) –",
  "atk-s0513a10:613_0": "Ime aṭṭha dhamme samodhānetvā dīpaṅkarapādamūle katābhinīhārena ‘‘handa buddhakare",
  "atk-s0513a10:613_1": "dhamme, vicināmi ito cito’’ti ussāhaṁ katvā ‘‘vicinanto tadādakkhiṁ, paṭhamaṁ dānapārami’’nti",
  "atk-s0513a10:613_2": "dānapāramitādayo buddhakārakadhammā diṭṭhā, te pūrentoyeva yāva vessantarattabhāvā",
  "atk-s0513a10:613_3": "āgami. Āgacchanto ca ye te katābhinīhārānaṁ bodhisattānaṁ ānisaṁsā saṁvaṇṇitā –",
  "atk-s0513a10:614": "‘‘Evaṁ sabbaṅgasampannā, bodhiyā niyatā narā;",
  "atk-s0513a10:615": "Saṁsaraṁ dīghamaddhānaṁ, kappakoṭisatehipi.",
  "atk-s0513a10:616": "‘‘Avīcimhi nuppajjanti, tathā lokantaresu ca;",
  "atk-s0513a10:617": "Nijjhāmataṇhā khuppipāsā, na honti kālakañjakā.",
  "atk-s0513a10:618": "‘‘Na honti khuddakā pāṇā, uppajjantāpi duggatiṁ;",
  "atk-s0513a10:619": "Jāyamānā manussesu, jaccandhā na bhavanti te.",
  "atk-s0513a10:620": "‘‘Sotavekallatā natthi, na bhavanti mūgapakkhikā;",
  "atk-s0513a10:621": "Itthibhāvaṁ na gacchanti, ubhatobyañjanapaṇḍakā.",
  "atk-s0513a10:622": "‘‘Na bhavanti pariyāpannā, bodhiyā niyatā narā;",
  "atk-s0513a10:623": "Muttā ānantarikehi, sabbattha suddhagocarā.",
  "atk-s0513a10:624": "‘‘Micchādiṭṭhiṁ na sevanti, kammakiriyadassanā;",
  "atk-s0513a10:625": "Vasamānāpi saggesu, asaññaṁ nūpapajjare.",
  "atk-s0513a10:626": "‘‘Suddhāvāsesu devesu, hetu nāma na vijjati;",
  "atk-s0513a10:627": "Nekkhammaninnā sappurisā, visaṁyuttā bhavābhave;",
  "atk-s0513a10:628": "Caranti lokatthacariyāyo, pūrenti sabbapāramī’’ti.",
  "atk-s0513a10:629_0": "Te ānisaṁse adhigantvāva āgato. Pāramiyo pūrentassa cassa akittibrāhmaṇakāle saṅkhabrāhmaṇakāle",
  "atk-s0513a10:629_1": "dhanañcayarājakāle mahāsudassanakāle mahāgovindakāle nimimahārājakāle candakumārakāle",
  "atk-s0513a10:629_2": "visayhaseṭṭhikāle sivirājakāle vessantarakāleti dānapāramitāya pūritattabhāvānaṁ",
  "atk-s0513a10:629_3": "parimāṇaṁ nāma natthi. Ekantena panassa sasapaṇḍitajātake –",
  "atk-s0513a10:630": "‘‘Bhikkhāya upagataṁ disvā, sakattānaṁ pariccajiṁ;",
  "atk-s0513a10:631": "Dānena me samo natthi, esā me dānapāramī’’ti. (cariyā. 1.tassudānaṁ) –",
  "atk-s0513a10:632_0": "Evaṁ attapariccāgaṁ karontassa dānapāramitā paramatthapāramī nāma jātā. Tathā sīlavarājakāle",
  "atk-s0513a10:632_1": "campeyyanāgarājakāle bhūridattanāgarājakāle chaddantanāgarājakāle jayaddisarājaputtakāle",
  "atk-s0513a10:632_2": "alīnasattukumārakāleti sīlapāramitāya pūritattabhāvānaṁ parimāṇaṁ nāma natthi. Ekantena",
  "atk-s0513a10:632_3": "panassa saṅkhapālajātake –",
  "atk-s0513a10:633": "‘‘Sūlehi vijjhiyantopi, koṭṭiyantopi sattihi;",
  "atk-s0513a10:634": "Bhojaputte na kuppāmi, esā me sīlapāramī’’ti. (cariyā. 2.91) –",
  "atk-s0513a10:635_0": "Evaṁ attapariccāgaṁ karontassa sīlapāramitā paramatthapāramī nāma jātā. Tathā somanassakumārakāle,",
  "atk-s0513a10:635_1": "hatthipālakumārakāle, ayogharapaṇḍitakāleti mahārajjaṁ pahāya nekkhammapāramitāya",
  "atk-s0513a10:635_2": "pūritattabhāvānaṁ parimāṇaṁ nāma natthi. Ekantena panassa cūḷasutasomajātake –",
  "atk-s0513a10:636": "‘‘Mahārajjaṁ hatthagataṁ, kheḷapiṇḍaṁva chaḍḍayiṁ;",
  "atk-s0513a10:637": "Cajato na hoti laggaṁ, esā me nekkhammapāramī’’ti. –",
  "atk-s0513a10:638_0": "Evaṁ nissaṅgatāya rajjaṁ chaḍḍetvā nikkhamantassa nekkhammapāramitā paramatthapāramī",
  "atk-s0513a10:638_1": "nāma jātā. Tathā vidhurapaṇḍitakāle, mahāgovindapaṇḍitakāle, kuddālapaṇḍitakāle,",
  "atk-s0513a10:638_2": "arakapaṇḍitakāle, bodhiparibbājakakāle, mahosadhapaṇḍitakāleti, paññāpāramitāya pūritattabhāvānaṁ",
  "atk-s0513a10:638_3": "parimāṇaṁ nāma natthi. Ekantena panassa sattubhastajātake senakapaṇḍitakāle –",
  "atk-s0513a10:639": "‘‘Paññāya vicinantohaṁ, brāhmaṇaṁ mocayiṁ dukhā;",
  "atk-s0513a10:640": "Paññāya me samo natthi, esā me paññāpāramī’’ti. –",
  "atk-s0513a10:641_0": "Antobhastagataṁ sappaṁ dassentassa paññāpāramitā paramatthapāramī nāma jātā. Tathā",
  "atk-s0513a10:641_1": "vīriyapāramitādīnampi pūritattabhāvānaṁ parimāṇaṁ nāma natthi. Ekantena panassa mahājanakajātake –",
  "atk-s0513a10:642": "‘‘Atīradassī jalamajjhe, hatā sabbeva mānusā;",
  "atk-s0513a10:643": "Cittassa aññathā natthi, esā me vīriyapāramī’’ti. –",
  "atk-s0513a10:644": "Evaṁ mahāsamuddaṁ tarantassa pavattā vīriyapāramitā paramatthapāramī nāma jātā. Khantivādijātake –",
  "atk-s0513a10:645": "‘‘Acetanaṁva koṭṭente, tiṇhena pharasunā mamaṁ;",
  "atk-s0513a10:646": "Kāsirāje na kuppāmi, esā me khantipāramī’’ti. –",
  "atk-s0513a10:647": "Evaṁ acetanabhāvena viya mahādukkhaṁ adhivāsentassa khantipāramitā paramatthapāramī nāma jātā. Mahāsutasomajātake –",
  "atk-s0513a10:648": "‘‘Saccavācaṁ anurakkhanto, cajitvā mama jīvitaṁ;",
  "atk-s0513a10:649": "Mocesiṁ ekasataṁ khattiye, esā me saccapāramī’’ti. –",
  "atk-s0513a10:650": "Evaṁ jīvitaṁ cajitvā saccamanurakkhantassa saccapāramitā paramatthapāramī nāma jātā. Mūgapakkhajātake –",
  "atk-s0513a10:651": "‘‘Mātā pitā na me dessā, napi me dessaṁ mahāyasaṁ;",
  "atk-s0513a10:652": "Sabbaññutaṁ piyaṁ mayhaṁ, tasmā vatamadhiṭṭhahi’’nti. (cariyā. 3.6 thokaṁ visadisaṁ) –",
  "atk-s0513a10:653": "Evaṁ jīvitampi cajitvā vataṁ adhiṭṭhahantassa adhiṭṭhānapāramitā paramatthapāramī nāma jātā. Ekarājajātake –",
  "atk-s0513a10:654": "‘‘Na maṁ koci uttasati, napihaṁ bhāyāmi kassaci;",
  "atk-s0513a10:655": "Mettābalenupatthaddho, ramāmi pavane tadā’’ti. (cariyā. 3.113) –",
  "atk-s0513a10:656": "Evaṁ jīvitampi anoloketvā mettāyantassa mettāpāramitā paramatthapāramī nāma jātā. Lomahaṁsajātake –",
  "atk-s0513a10:657": "‘‘Susāne seyyaṁ kappemi, chavaṭṭhikaṁ upadhāyahaṁ;",
  "atk-s0513a10:658": "Gāmaṇḍalā upāgantvā, rūpaṁ dassentinappaka’’nti. (cariyā. 3.119) –",
  "atk-s0513a10:659_0": "Evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ uppādentesupi",
  "atk-s0513a10:659_1": "upekkhaṁ anativattantassa upekkhāpāramitā paramatthapāramī nāma jātā. Ayamettha saṅkhepo,",
  "atk-s0513a10:659_2": "vitthārato panesa attho cariyāpiṭakato gahetabbo. Evaṁ pāramiyo pūretvā vessantarattabhāve ṭhito –",
  "atk-s0513a10:660": "‘‘Acetanāyaṁ pathavī, aviññāya sukhaṁ dukhaṁ;",
  "atk-s0513a10:661": "Sāpi dānabalā mayhaṁ, sattakkhattuṁ pakampathā’’ti. (cariyā. 1.124) –",
  "atk-s0513a10:662_0": "Evaṁ mahāpathavikampanādīni mahāpuññāni katvā āyupariyosāne tato cuto tusitabhavane",
  "atk-s0513a10:662_1": "nibbatti. Iti dīpaṅkarapādamūlato paṭṭhāya yāva ayaṁ tusitapure nibbatti, ettakaṁ",
  "atk-s0513a10:662_2": "ṭhānaṁ dūrenidānaṁ nāmāti veditabbaṁ.",
  "atk-s0513a10:663": "Dūrenidānakathā niṭṭhitā.",
  "atk-s0513a10:664": "2. Avidūrenidānakathā",
  "atk-s0513a10:665_0": "Tusitapure vasanteyeva pana bodhisatte buddhakolāhalaṁ nāma udapādi. Lokasmiñhi tīṇi",
  "atk-s0513a10:665_1": "kolāhalāni uppajjanti – kappakolāhalaṁ, buddhakolāhalaṁ, cakkavattikolāhalanti. Tattha",
  "atk-s0513a10:665_2": "‘‘vassasatasahassassa accayena kappuṭṭhānaṁ bhavissatī’’ti lokabyūhā nāma kāmāvacaradevā",
  "atk-s0513a10:665_3": "muttasirā vikiṇṇakesā rudamukhā assūni hatthehi puñchamānā rattavatthanivatthā ativiya",
  "atk-s0513a10:665_4": "virūpavesadhārino hutvā manussapathe vicarantā evaṁ ārocenti ‘‘mārisā ito vassasatasahassassa",
  "atk-s0513a10:665_5": "accayena kappuṭṭhānaṁ bhavissati, ayaṁ loko vinassissati, mahāsamuddopi sussissati",
  "atk-s0513a10:665_6": ", ayañca mahāpathavī sineru ca pabbatarājā uḍḍayhissanti vinassissanti, yāva brahmalokā",
  "atk-s0513a10:665_7": "lokavināso bhavissati, mettaṁ mārisā bhāvetha, karuṇaṁ, muditaṁ, upekkhaṁ mārisā",
  "atk-s0513a10:665_8": "bhāvetha, mātaraṁ upaṭṭhahatha, pitaraṁ upaṭṭhahatha, kule jeṭṭhāpacāyino hothā’’ti.",
  "atk-s0513a10:665_9": "Idaṁ kappakolāhalaṁ nāma. Vassasahassassa accayena pana sabbaññubuddho loke uppajjissatīti",
  "atk-s0513a10:665_10": "lokapāladevatā ‘‘ito mārisā vassasahassassa accayena buddho loke uppajjissatī’’ti",
  "atk-s0513a10:665_11": "ugghosentā āhiṇḍanti. Idaṁ buddhakolāhalaṁ nāma. Vassasatassa accayena cakkavattī",
  "atk-s0513a10:665_12": "rājā uppajjissatīti devatā ‘‘ito mārisā vassasatassa accayena cakkavattī rājā loke",
  "atk-s0513a10:665_13": "uppajjissatī’’ti ugghosentiyo āhiṇḍanti. Idaṁ cakkavattikolāhalaṁ nāma. Imāni tīṇi",
  "atk-s0513a10:665_14": "kolāhalāni mahantāni honti.",
  "atk-s0513a10:666_0": "Tesu buddhakolāhalasaddaṁ sutvā sakaladasasahassacakkavāḷadevatā ekato sannipatitvā",
  "atk-s0513a10:666_1": "‘‘asuko nāma satto buddho bhavissatī’’ti ñatvā taṁ upasaṅkamitvā āyācanti. Āyācamānā",
  "atk-s0513a10:666_2": "ca pubbanimittesu uppannesu āyācanti. Tadā pana sabbāpi devatā ekekacakkavāḷe catumahārājasakkasuyāmasantusitasunimmitavasavattimahābrahmehi",
  "atk-s0513a10:666_3": "saddhiṁ ekacakkavāḷe sannipatitvā tusitabhavane bodhisattassa santikaṁ gantvā ‘‘mārisā",
  "atk-s0513a10:666_4": "tumhehi dasa pāramiyo pūrentehi na sakkasampattiṁ, na mārasampattiṁ, na brahmasampattiṁ,",
  "atk-s0513a10:666_5": "na cakkavattisampattiṁ patthentehi pūritā, lokanittharaṇatthāya pana sabbaññutaṁ",
  "atk-s0513a10:666_6": "patthentehi pūritā, so vo idāni kālo mārisā buddhattāya samayo, mārisā buddhattāya samayo’’ti yāciṁsu.",
  "atk-s0513a10:667_0": "Atha mahāsatto devatānaṁ paṭiññaṁ adatvāva kāladīpadesakulajanettiāyuparicchedavasena",
  "atk-s0513a10:667_1": "pañcamahāvilokanaṁ nāma vilokesi. Tattha ‘‘kālo nu kho, akālo nu kho’’ti paṭhamaṁ",
  "atk-s0513a10:667_2": "kālaṁ vilokesi. Tattha vassasatasahassato uddhaṁ vaḍḍhitaāyukālo kālo nāma na hoti.",
  "atk-s0513a10:667_3": "Kasmā? Tadā hi sattānaṁ jātijarāmaraṇāni na paññāyanti. Buddhānañca dhammadesanā",
  "atk-s0513a10:667_4": "tilakkhaṇamuttā nāma natthi. Tesaṁ ‘‘aniccaṁ, dukkhaṁ, anattā’’ti kathentānaṁ ‘‘kiṁ",
  "atk-s0513a10:667_5": "nāmetaṁ kathentī’’ti neva sotabbaṁ na saddhātabbaṁ maññanti, tato abhisamayo na hoti,",
  "atk-s0513a10:667_6": "tasmiṁ asati aniyyānikaṁ sāsanaṁ hoti. Tasmā so akālo. Vassasatato ūnaāyukālopi kālo",
  "atk-s0513a10:667_7": "na hoti. Kasmā? Tadā sattā ussannakilesā honti, ussannakilesānañca dinno ovādo ovādaṭṭhāne",
  "atk-s0513a10:667_8": "na tiṭṭhati, udake daṇḍarāji viya khippaṁ vigacchati . Tasmā sopi akālo. Vassasatasahassato",
  "atk-s0513a10:667_9": "pana paṭṭhāya heṭṭhā, vassasatato paṭṭhāya uddhaṁ āyukālo kālo nāma. Tadā ca vassasatakālo.",
  "atk-s0513a10:667_10": "Atha mahāsatto ‘‘nibbattitabbakālo’’ti kālaṁ passi.",
  "atk-s0513a10:668": "Tato dīpaṁ vilokento saparivāre cattāro dīpe oloketvā ‘‘tīsu dīpesu buddhā na nibbattanti, jambudīpeyeva nibbattantī’’ti dīpaṁ passi.",
  "atk-s0513a10:669_0": "Tato ‘‘jambudīpo nāma mahā dasayojanasahassaparimāṇo, katarasmiṁ nu kho padese buddhā",
  "atk-s0513a10:669_1": "nibbattantī’’ti okāsaṁ vilokento majjhimadesaṁ passi. Majjhimadeso nāma – ‘‘puratthimāya",
  "atk-s0513a10:669_2": "disāya gajaṅgalaṁ nāma nigamo, tassa aparena mahāsālo, tato paraṁ paccantimā janapadā,",
  "atk-s0513a10:669_3": "orato majjhe. Pubbadakkhiṇāya disāya sallavatī nāma nadī, tato paraṁ paccantimā janapadā,",
  "atk-s0513a10:669_4": "orato majjhe. Dakkhiṇāya disāya setakaṇṇikaṁ nāma nigamo, tato paraṁ paccantimā janapadā,",
  "atk-s0513a10:669_5": "orato majjhe. Pacchimāya disāya thūṇaṁ nāma brāhmaṇagāmo, tato paraṁ paccantimā janapadā,",
  "atk-s0513a10:669_6": "orato majjhe. Uttarāya disāya usīraddhajo nāma pabbato, tato paraṁ paccantimā janapadā,",
  "atk-s0513a10:669_7": "orato majjhe’’ti evaṁ vinaye (mahāva. 259) vutto padeso. So āyāmato tīṇi yojanasatāni,",
  "atk-s0513a10:669_8": "vitthārato aḍḍhateyyāni, parikkhepato nava yojanasatānīti etasmiṁ padese buddhā,",
  "atk-s0513a10:669_9": "paccekabuddhā, aggasāvakā, asīti mahāsāvakā, cakkavattirājā aññe ca mahesakkhā khattiyabrāhmaṇagahapatimahāsālā",
  "atk-s0513a10:669_10": "uppajjanti. Idañcettha kapilavatthu nāma nagaraṁ, tattha mayā nibbattitabbanti niṭṭhaṁ agamāsi.",
  "atk-s0513a10:670_0": "Tato kulaṁ vilokento ‘‘buddhā nāma vessakule vā suddakule vā na nibbattanti, lokasammate",
  "atk-s0513a10:670_1": "pana khattiyakule vā brāhmaṇakulevāti dvīsuyeva kulesu nibbattanti. Idāni ca khattiyakulaṁ",
  "atk-s0513a10:670_2": "lokasammataṁ , tattha nibbattissāmi. Suddhodano nāma rājā me pitā bhavissatī’’ti kulaṁ passi.",
  "atk-s0513a10:671_0": "Tato mātaraṁ vilokento ‘‘buddhamātā nāma lolā surādhuttā na hoti, kappasatasahassaṁ",
  "atk-s0513a10:671_1": "pana pūritapāramī jātito paṭṭhāya akhaṇḍapañcasīlāyeva hoti. Ayañca mahāmāyā nāma",
  "atk-s0513a10:671_2": "devī edisī, ayaṁ me mātā bhavissati, kittakaṁ panassā āyūti dasannaṁ māsānaṁ upari",
  "atk-s0513a10:671_3": "satta divasānī’’ti passi.",
  "atk-s0513a10:672_0": "Iti imaṁ pañcamahāvilokanaṁ viloketvā ‘‘kālo me mārisā buddhabhāvāyā’’ti devatānaṁ",
  "atk-s0513a10:672_1": "saṅgahaṁ karonto paṭiññaṁ datvā ‘‘gacchatha, tumhe’’ti tā devatā uyyojetvā tusitadevatāhi",
  "atk-s0513a10:672_2": "parivuto tusitapure nandanavanaṁ pāvisi. Sabbadevalokesu hi nandanavanaṁ atthiyeva.",
  "atk-s0513a10:672_3": "Tattha naṁ devatā ‘‘ito cuto sugatiṁ gaccha, ito cuto sugatiṁ gacchā’’ti pubbe katakusalakammokāsaṁ",
  "atk-s0513a10:672_4": "sārayamānā vicaranti. So evaṁ devatāhi kusalaṁ sārayamānāhi parivuto tattha vicaranto",
  "atk-s0513a10:672_5": "cavitvā mahāmāyāya deviyā kucchismiṁ paṭisandhiṁ gaṇhi.",
  "atk-s0513a10:673_0": "Tassa āvibhāvatthaṁ ayamanupubbikathā – tadā kira kapilavatthunagare āsāḷhinakkhattaṁ",
  "atk-s0513a10:673_1": "saṅghuṭṭhaṁ ahosi, mahājano nakkhattaṁ kīḷati. Mahāmāyāpi devī pure puṇṇamāya sattamadivasato",
  "atk-s0513a10:673_2": "paṭṭhāya vigatasurāpānaṁ mālāgandhavibhūtisampannaṁ nakkhattakīḷaṁ anubhavamānā sattame",
  "atk-s0513a10:673_3": "divase pātova uṭṭhāya gandhodakena nhāyitvā cattāri satasahassāni vissajjetvā mahādānaṁ",
  "atk-s0513a10:673_4": "datvā sabbālaṅkāravibhūsitā varabhojanaṁ bhuñjitvā uposathaṅgāni adhiṭṭhāya alaṅkatapaṭiyattaṁ",
  "atk-s0513a10:673_5": "sirigabbhaṁ pavisitvā sirisayane nipannā niddaṁ okkamamānā imaṁ supinaṁ addasa –",
  "atk-s0513a10:673_6": "‘cattāro kira naṁ mahārājāno sayaneneva saddhiṁ ukkhipitvā himavantaṁ netvā saṭṭhiyojanike",
  "atk-s0513a10:673_7": "manosilātale sattayojanikassa mahāsālarukkhassa heṭṭhā ṭhapetvā ekamantaṁ aṭṭhaṁsu.",
  "atk-s0513a10:673_8": "Atha nesaṁ deviyo āgantvā deviṁ anotattadahaṁ netvā manussamalaharaṇatthaṁ nhāpetvā",
  "atk-s0513a10:673_9": "dibbavatthaṁ nivāsāpetvā gandhehi vilimpāpetvā dibbapupphāni piḷandhāpetvā tato avidūre",
  "atk-s0513a10:673_10": "eko rajatapabbato atthi, tassa anto kanakavimānaṁ atthi , tattha pācīnasīsakaṁ dibbasayanaṁ",
  "atk-s0513a10:673_11": "paññāpetvā nipajjāpesuṁ. Atha bodhisatto setavaravāraṇo hutvā tato avidūre eko suvaṇṇapabbato",
  "atk-s0513a10:673_12": "atthi, tattha vicaritvā tato oruyha rajatapabbataṁ abhiruhitvā uttaradisato āgamma",
  "atk-s0513a10:673_13": "rajatadāmavaṇṇāya soṇḍāya setapadumaṁ gahetvā koñcanādaṁ naditvā kanakavimānaṁ pavisitvā",
  "atk-s0513a10:673_14": "mātusayanaṁ tikkhattuṁ padakkhiṇaṁ katvā dakkhiṇapassaṁ phāletvā kucchiṁ paviṭṭhasadiso",
  "atk-s0513a10:673_15": "ahosī’ti. Evaṁ uttarāsāḷhanakkhattena paṭisandhiṁ gaṇhi.",
  "atk-s0513a10:674_0": "Punadivase pabuddhā devī taṁ supinaṁ rañño ārocesi. Rājā catusaṭṭhimatte brāhmaṇapāmokkhe",
  "atk-s0513a10:674_1": "pakkosāpetvā gomayaharitūpalittāya lājādīhi katamaṅgalasakkārāya bhūmiyā mahārahāni",
  "atk-s0513a10:674_2": "āsanāni paññāpetvā tattha nisinnānaṁ brāhmaṇānaṁ sappimadhusakkharābhisaṅkhatassa",
  "atk-s0513a10:674_3": "varapāyāsassa suvaṇṇarajatapātiyo pūretvā suvaṇṇarajatapātīhiyeva paṭikujjitvā adāsi,",
  "atk-s0513a10:674_4": "aññehi ca ahatavatthakapilagāvidānādīhi te santappesi. Atha nesaṁ sabbakāmehi santappitānaṁ",
  "atk-s0513a10:674_5": "supinaṁ ārocāpetvā ‘‘kiṁ bhavissatī’’ti pucchi. Brāhmaṇā āhaṁsu ‘‘mā cintayi, mahārāja,",
  "atk-s0513a10:674_6": "deviyā te kucchimhi gabbho patiṭṭhito, so ca kho purisagabbho, na itthigabbho, putto",
  "atk-s0513a10:674_7": "te bhavissati. So sace agāraṁ ajjhāvasissati, rājā bhavissati cakkavattī; sace agārā",
  "atk-s0513a10:674_8": "nikkhamma pabbajissati, buddho bhavissati loke vivaṭṭacchado’’ti.",
  "atk-s0513a10:675_0": "Bodhisattassa pana mātukucchimhi paṭisandhiggahaṇakkhaṇe ekappahāreneva sakaladasasahassī",
  "atk-s0513a10:675_1": "lokadhātu saṅkampi sampakampi sampavedhi. Bāttiṁsapubbanimittāni pāturahesuṁ – dasasu",
  "atk-s0513a10:675_2": "cakkavāḷasahassesu appamāṇo obhāso phari. Tassa taṁ siriṁ daṭṭhukāmā viya andhā cakkhūni",
  "atk-s0513a10:675_3": "paṭilabhiṁsu, badhirā saddaṁ suṇiṁsu, mūgā samālapiṁsu, khujjā ujugattā ahesuṁ, paṅgulā",
  "atk-s0513a10:675_4": "padasā gamanaṁ paṭilabhiṁsu, bandhanagatā sabbasattā andubandhanādīhi mucciṁsu, sabbanarakesu",
  "atk-s0513a10:675_5": "aggi nibbāyi, pettivisaye khuppipāsā vūpasami, tiracchānānaṁ bhayaṁ nāhosi, sabbasattānaṁ",
  "atk-s0513a10:675_6": "rogo vūpasami, sabbasattā piyaṁvadā ahesuṁ, madhurenākārena assā hasiṁsu, vāraṇā",
  "atk-s0513a10:675_7": "gajjiṁsu, sabbatūriyāni sakasakaninnādaṁ muñciṁsu, aghaṭṭitāniyeva manussānaṁ hatthūpagādīni",
  "atk-s0513a10:675_8": "ābharaṇāni viraviṁsu, sabbadisā vippasannā ahesuṁ , sattānaṁ sukhaṁ uppādayamāno",
  "atk-s0513a10:675_9": "mudusītalavāto vāyi, akālamegho vassi, pathavitopi udakaṁ ubbhijjitvā vissandi, pakkhino",
  "atk-s0513a10:675_10": "ākāsagamanaṁ vijahiṁsu, nadiyo asandamānā aṭṭhaṁsu, mahāsamudde madhuraṁ udakaṁ ahosi,",
  "atk-s0513a10:675_11": "sabbatthakameva pañcavaṇṇehi padumehi sañchannatalo ahosi, thalajajalajādīni sabbapupphāni",
  "atk-s0513a10:675_12": "pupphiṁsu, rukkhānaṁ khandhesu khandhapadumāni, sākhāsu sākhāpadumāni, latāsu latāpadumāni",
  "atk-s0513a10:675_13": "pupphiṁsu, thale silātalāni bhinditvā uparūpari satta satta hutvā daṇḍapadumāni nāma",
  "atk-s0513a10:675_14": "nikkhamiṁsu, ākāse olambakapadumāni nāma nibbattiṁsu, samantato pupphavassā vassiṁsu,",
  "atk-s0513a10:675_15": "ākāse dibbatūriyāni vajjiṁsu, sakaladasasahassilokadhātu vaṭṭetvā vissaṭṭhamālāguḷo",
  "atk-s0513a10:675_16": "viya, uppīḷetvā baddhamālākalāpo viya, alaṅkatapaṭiyattaṁ mālāsanaṁ viya ca ekamālāmālinī",
  "atk-s0513a10:675_17": "vipphurantavāḷabījanī pupphadhūmagandhaparivāsitā paramasobhaggappattā ahosi.",
  "atk-s0513a10:676_0": "Evaṁ gahitapaṭisandhikassa bodhisattassa paṭisandhito paṭṭhāya bodhisattassa ceva",
  "atk-s0513a10:676_1": "bodhisattamātuyā ca upaddavanivāraṇatthaṁ khaggahatthā cattāro devaputtā ārakkhaṁ",
  "atk-s0513a10:676_2": "gaṇhiṁsu. Bodhisattamātu pana purisesu rāgacittaṁ nuppajji, lābhaggayasaggappattā",
  "atk-s0513a10:676_3": "ca ahosi sukhinī akilantakāyā. Bodhisattañca antokucchigataṁ vippasanne maṇiratane",
  "atk-s0513a10:676_4": "āvutapaṇḍusuttaṁ viya passati. Yasmā ca bodhisattena vasitakucchi nāma cetiyagabbhasadisā",
  "atk-s0513a10:676_5": "hoti, na sakkā aññena sattena āvasituṁ vā paribhuñjituṁ vā, tasmā bodhisattamātā",
  "atk-s0513a10:676_6": "sattāhajāte bodhisatte kālaṁ katvā tusitapure nibbattati. Yathā ca aññā itthiyo dasa",
  "atk-s0513a10:676_7": "māse apatvāpi atikkamitvāpi nisinnāpi nipannāpi vijāyanti, na evaṁ bodhisattamātā.",
  "atk-s0513a10:676_8": "Sā pana bodhisattaṁ dasa māse kucchinā pariharitvā ṭhitāva vijāyati. Ayaṁ bodhisattamātudhammatā.",
  "atk-s0513a10:677_0": "Mahāmāyāpi devī pattena telaṁ viya dasa māse kucchinā bodhisattaṁ pariharitvā paripuṇṇagabbhā",
  "atk-s0513a10:677_1": "ñātigharaṁ gantukāmā suddhodanamahārājassa ārocesi – ‘‘icchāmahaṁ, deva, kulasantakaṁ",
  "atk-s0513a10:677_2": "devadahanagaraṁ gantu’’nti. Rājā ‘‘sādhū’’ti sampaṭicchitvā kapilavatthuto yāva devadahanagarā",
  "atk-s0513a10:677_3": "maggaṁ samaṁ kāretvā kadalipuṇṇaghaṭadhajapaṭākādīhi alaṅkārāpetvā devi suvaṇṇasivikāya",
  "atk-s0513a10:677_4": "nisīdāpetvā amaccasahassena ukkhipāpetvā mahantena parivārena pesesi. Dvinnaṁ pana",
  "atk-s0513a10:677_5": "nagarānaṁ antare ubhayanagaravāsīnampi lumbinīvanaṁ nāma maṅgalasālavanaṁ atthi,",
  "atk-s0513a10:677_6": "tasmiṁ samaye mūlato paṭṭhāya yāva aggasākhā sabbaṁ ekapāliphullaṁ ahosi, sākhantarehi",
  "atk-s0513a10:677_7": "ceva pupphantarehi ca pañcavaṇṇā bhamaragaṇā nānappakārā ca sakuṇasaṅghā madhurassarena",
  "atk-s0513a10:677_8": "vikūjantā vicaranti. Sakalaṁ lumbinīvanaṁ cittalatāvanasadisaṁ, mahānubhāvassa rañño",
  "atk-s0513a10:677_9": "susajjitaṁ āpānamaṇḍalaṁ viya ahosi. Deviyā taṁ disvā sālavanakīḷaṁ kīḷitukāmatācittaṁ",
  "atk-s0513a10:677_10": "udapādi. Amaccā deviṁ gahetvā sālavanaṁ pavisiṁsu. Sā maṅgalasālamūlaṁ gantvā sālasākhaṁ",
  "atk-s0513a10:677_11": "gaṇhitukāmā ahosi, sālasākhā suseditavettaggaṁ viya onamitvā deviyā hatthapathaṁ",
  "atk-s0513a10:677_12": "upagañchi. Sā hatthaṁ pasāretvā sākhaṁ aggahesi. Tāvadeva cassā kammajavātā caliṁsu.",
  "atk-s0513a10:677_13": "Athassā sāṇiṁ parikkhipitvā mahājano paṭikkami. Sālasākhaṁ gahetvā tiṭṭhamānāya evassā",
  "atk-s0513a10:677_14": "gabbhavuṭṭhānaṁ ahosi. Taṅkhaṇaṁyeva cattāro visuddhacittā mahābrahmāno suvaṇṇajālaṁ",
  "atk-s0513a10:677_15": "ādāya sampattā tena suvaṇṇajālena bodhisattaṁ sampaṭicchitvā mātu purato ṭhapetvā",
  "atk-s0513a10:677_16": "‘‘attamanā, devi, hohi, mahesakkho te putto uppanno’’ti āhaṁsu.",
  "atk-s0513a10:678_0": "Yathā pana aññe sattā mātukucchito nikkhamantā paṭikūlena asucinā makkhitā nikkhamanti,",
  "atk-s0513a10:678_1": "na evaṁ bodhisatto. So pana dhammāsanato otaranto dhammakathiko viya, nisseṇito otaranto",
  "atk-s0513a10:678_2": "puriso viya, ca dve ca hatthe dve ca pāde pasāretvā ṭhitakova mātukucchisambhavena",
  "atk-s0513a10:678_3": "kenaci asucinā amakkhito suddho visado kāsikavatthe nikkhittamaṇiratanaṁ viya jotayanto",
  "atk-s0513a10:678_4": "mātukucchito nikkhami. Evaṁ santepi bodhisattassa ca bodhisattamātuyā ca sakkāratthaṁ",
  "atk-s0513a10:678_5": "ākāsato dve udakadhārā nikkhamitvā bodhisattassa ca mātuyā ca sarīre utuṁ gāhāpesuṁ.",
  "atk-s0513a10:679_0": "Atha naṁ suvaṇṇajālena paṭiggahetvā ṭhitānaṁ brahmānaṁ hatthato cattāro mahārājāno",
  "atk-s0513a10:679_1": "maṅgalasammatāya sukhasamphassāya ajinappaveṇiyā gaṇhiṁsu, tesaṁ hatthato manussā",
  "atk-s0513a10:679_2": "dukūlacumbaṭakena. Manussānaṁ hatthato muccitvā pathaviyaṁ patiṭṭhāya puratthimadisaṁ",
  "atk-s0513a10:679_3": "olokesi, anekāni cakkavāḷasahassāni ekaṅgaṇāni ahesuṁ. Tattha devamanussā gandhamālādīhi",
  "atk-s0513a10:679_4": "pūjayamānā ‘‘mahāpurisa, idha tumhehi sadiso añño natthi, kutettha uttaritaro’’ti",
  "atk-s0513a10:679_5": "āhaṁsu. Evaṁ catasso disā, catasso anudisā, heṭṭhā, uparīti dasa disā anuviloketvā",
  "atk-s0513a10:679_6": "attanā sadisaṁ kañci adisvā ‘‘ayaṁ uttarādisā’’ti sattapadavītihārena agamāsi, mahābrahmunā",
  "atk-s0513a10:679_7": "setacchattaṁ dhāriyamāno, suyāmena vāḷabījaniṁ, aññāhi ca devatāhi sesarājakakudhabhaṇḍahatthāhi",
  "atk-s0513a10:679_8": "anugammamāno. Tato sattamapade ṭhito ‘‘aggohamasmiṁ lokassā’’tiādikaṁ āsabhiṁ vācaṁ",
  "atk-s0513a10:679_9": "nicchārento sīhanādaṁ nadi.",
  "atk-s0513a10:680_0": "Bodhisatto hi tīsu attabhāvesu mātukucchito nikkhantamattova vācaṁ nicchāresi mahosadhattabhāve,",
  "atk-s0513a10:680_1": "vessantarattabhāve, imasmiṁ attabhāveti. Mahosadhattabhāve kirassa mātukucchito nikkhantamattasseva",
  "atk-s0513a10:680_2": "sakko devarājā āgantvā candanasāraṁ hatthe ṭhapetvā gato, so taṁ muṭṭhiyaṁ katvāva",
  "atk-s0513a10:680_3": "nikkhanto. Atha naṁ mātā ‘‘tāta, kiṁ gahetvā āgatosī’’ti pucchi. ‘‘Osadhaṁ, ammā’’ti.",
  "atk-s0513a10:680_4": "Iti osadhaṁ gahetvā āgatattā ‘‘osadhadārako’’tvevassa nāmaṁ akaṁsu. Taṁ osadhaṁ gahetvā",
  "atk-s0513a10:680_5": "cāṭiyaṁ pakkhipiṁsu, āgatāgatānaṁ andhabadhirādīnaṁ tadeva sabbarogavūpasamāya bhesajjaṁ",
  "atk-s0513a10:680_6": "ahosi. Tato ‘‘mahantaṁ idaṁ osadhaṁ, mahantaṁ idaṁ osadha’’nti uppannavacanaṁ upādāya",
  "atk-s0513a10:680_7": "‘‘mahosadho’’tvevassa nāmaṁ jātaṁ. Vessantarattabhāve pana mātukucchito nikkhanto",
  "atk-s0513a10:680_8": "dakkhiṇahatthaṁ pasāretvā ‘‘atthi nu kho, amma, kiñci gehasmiṁ, dānaṁ dassāmī’’ti",
  "atk-s0513a10:680_9": "vadanto nikkhami. Athassa mātā ‘‘sadhane kule nibbattosi, tātā’’ti puttassa hatthaṁ",
  "atk-s0513a10:680_10": "attano hatthatale katvā sahassatthavikaṁ ṭhapesi. Imasmiṁ pana attabhāve imaṁ sīhanādaṁ",
  "atk-s0513a10:680_11": "nadīti evaṁ bodhisatto tīsu attabhāvesu mātukucchito nikkhantamattova vācaṁ nicchāresi.",
  "atk-s0513a10:680_12": "Yathā ca paṭisandhiggahaṇakkhaṇe, jātakkhaṇepissa dvattiṁsa pubbanimittāni pāturahesuṁ.",
  "atk-s0513a10:680_13": "Yasmiṁ pana samaye amhākaṁ bodhisatto lumbinīvane jāto, tasmiṁyeva samaye rāhulamātā",
  "atk-s0513a10:680_14": "devī, ānandatthero, channo amacco, kāḷudāyī amacco, kaṇḍako assarājā, mahābodhirukkho,",
  "atk-s0513a10:680_15": "catasso nidhikumbhiyo ca jātā. Tattha ekā gāvutappamāṇā, ekā aḍḍhayojanappamāṇā,",
  "atk-s0513a10:680_16": "ekā tigāvutappamāṇā, ekā yojanappamāṇā ahosīti. Ime satta sahajātā nāma.",
  "atk-s0513a10:681_0": "Ubhayanagaravāsino bodhisattaṁ gahetvā kapilavatthunagarameva agamaṁsu. Taṁ divasaṁyeva",
  "atk-s0513a10:681_1": "ca ‘‘kapilavatthunagare suddhodanamahārājassa putto jāto, ayaṁ kumāro bodhitale nisīditvā",
  "atk-s0513a10:681_2": "buddho bhavissatī’’ti tāvatiṁsabhavane haṭṭhatuṭṭhā devasaṅghā celukkhepādīni pavattentā",
  "atk-s0513a10:681_3": "kīḷiṁsu. Tasmiṁ samaye suddhodanamahārājassa kulūpako aṭṭhasamāpattilābhī kāḷadevīlo",
  "atk-s0513a10:681_4": "nāma tāpaso bhattakiccaṁ katvā divāvihāratthāya tāvatiṁsabhavanaṁ gantvā tattha divāvihāraṁ",
  "atk-s0513a10:681_5": "nisinno tā devatā kīḷamānā disvā ‘‘kiṁkāraṇā tumhe evaṁ tuṭṭhamānasā kīḷatha, mayhampetaṁ",
  "atk-s0513a10:681_6": "kāraṇaṁ kathethā’’ti pucchi. Devatā āhaṁsu ‘‘mārisa, suddhodanarañño putto jāto,",
  "atk-s0513a10:681_7": "so bodhitale nisīditvā buddho hutvā dhammacakkaṁ pavattessati, tassa anantaṁ buddhalīḷaṁ",
  "atk-s0513a10:681_8": "daṭṭhuṁ dhammañca sotuṁ lacchāmāti iminā kāraṇena tuṭṭhāmhā’’ti. Tāpaso tāsaṁ vacanaṁ",
  "atk-s0513a10:681_9": "sutvā khippaṁ devalokato oruyha rājanivesanaṁ pavisitvā paññattāsane nisinno ‘‘putto",
  "atk-s0513a10:681_10": "kira te, mahārāja, jāto, passissāmi na’’nti āha. Rājā alaṅkatapaṭiyattaṁ kumāraṁ",
  "atk-s0513a10:681_11": "āharāpetvā tāpasaṁ vandāpetuṁ abhihari, bodhisattassa pādā parivattitvā tāpasassa",
  "atk-s0513a10:681_12": "jaṭāsu patiṭṭhahiṁsu. Bodhisattassa hi tenattabhāvena vanditabbayuttako nāma añño",
  "atk-s0513a10:681_13": "natthi. Sace hi ajānantā bodhisattassa sīsaṁ tāpasassa pādamūle ṭhapeyyuṁ, sattadhā",
  "atk-s0513a10:681_14": "tassa muddhā phaleyya. Tāpaso ‘‘na me attānaṁ nāsetuṁ yutta’’nti uṭṭhāyāsanā bodhisattassa",
  "atk-s0513a10:681_15": "añjaliṁ paggahesi. Rājā taṁ acchariyaṁ disvā attano puttaṁ vandi.",
  "atk-s0513a10:682_0": "Tāpaso atīte cattālīsa kappe, anāgate cattālīsāti asīti kappe anussarati. Bodhisattassa",
  "atk-s0513a10:682_1": "lakkhaṇasampattiṁ disvā ‘‘bhavissati nu kho buddho, udāhu no’’ti āvajjetvā upadhārento",
  "atk-s0513a10:682_2": "‘‘nissaṁsayaṁ buddho bhavissatī’’ti ñatvā ‘‘acchariyapuriso aya’’nti sitaṁ akāsi.",
  "atk-s0513a10:682_3": "Tato ‘‘ahaṁ imaṁ buddhabhūtaṁ daṭṭhuṁ labhissāmi nu kho, no’’ti upadhārento ‘‘na",
  "atk-s0513a10:682_4": "labhissāmi, antarāyeva kālaṁ katvā buddhasatenapi buddhasahassenapi gantvā bodhetuṁ",
  "atk-s0513a10:682_5": "asakkuṇeyye arūpabhave nibbattissāmī’’ti disvā ‘‘evarūpaṁ nāma acchariyapurisaṁ buddhabhūtaṁ",
  "atk-s0513a10:682_6": "daṭṭhuṁ na labhissāmi, mahatī vata me jāni bhavissatī’’ti parodi.",
  "atk-s0513a10:683_0": "Manussā disvā ‘‘amhākaṁ ayyo idāneva hasitvā puna parodi. Kiṁ nu kho, bhante, amhākaṁ",
  "atk-s0513a10:683_1": "ayyaputtassa koci antarāyo bhavissatī’’ti pucchiṁsu. ‘‘Natthetassa antarāyo, nissaṁsayena",
  "atk-s0513a10:683_2": "buddho bhavissatī’’ti. Atha ‘‘kasmā paroditthā’’ti? ‘‘Evarūpaṁ purisaṁ buddhabhūtaṁ",
  "atk-s0513a10:683_3": "daṭṭhuṁ na labhissāmi, ‘mahatī vata me jāni bhavissatī’ti attānaṁ anusocanto rodāmī’’ti",
  "atk-s0513a10:683_4": "āha. Tato so ‘‘kiṁ nu kho me ñātakesu koci etaṁ buddhabhūtaṁ daṭṭhuṁ labhissati,",
  "atk-s0513a10:683_5": "na labhissatī’’ti upadhārento attano bhāgineyyaṁ nāḷakadārakaṁ addasa. So bhaginiyā",
  "atk-s0513a10:683_6": "gehaṁ gantvā ‘‘kahaṁ te putto nāḷako’’ti? ‘‘Atthi gehe, ayyā’’ti. ‘‘Pakkosāhi na’’nti",
  "atk-s0513a10:683_7": "pakkosāpetvā attano santikaṁ āgataṁ kumāraṁ āha – ‘‘tāta, suddhodanamahārājassa kule",
  "atk-s0513a10:683_8": "putto jāto, buddhaṅkuro esa, pañcatiṁsa vassāni atikkamitvā buddho bhavissati, tvaṁ",
  "atk-s0513a10:683_9": "etaṁ daṭṭhuṁ labhissasi, ajjeva pabbajāhī’’ti. Sattāsītikoṭidhane kule nibbattadārakopi",
  "atk-s0513a10:683_10": "‘‘na maṁ mātulo anatthe niyojessatī’’ti cintetvā tāvadeva antarāpaṇato kāsāyāni ceva",
  "atk-s0513a10:683_11": "mattikāpattañca āharāpetvā kesamassuṁ ohāretvā kāsāyāni vatthāni acchādetvā ‘‘yo",
  "atk-s0513a10:683_12": "loke uttamapuggalo, taṁ uddissa mayhaṁ pabbajjā’’ti bodhisattābhimukhaṁ añjaliṁ paggayha",
  "atk-s0513a10:683_13": "pañcapatiṭṭhitena vanditvā pattaṁ thavikāya pakkhipitvā aṁsakūṭe laggetvā himavantaṁ",
  "atk-s0513a10:683_14": "pavisitvā samaṇadhammaṁ akāsi. So paramābhisambodhiṁ pattaṁ tathāgataṁ upasaṅkamitvā",
  "atk-s0513a10:683_15": "nāḷakapaṭipadaṁ kathāpetvā puna himavantaṁ pavisitvā arahattaṁ patvā ukkaṭṭhapaṭipadaṁ",
  "atk-s0513a10:683_16": "paṭipanno satteva māse āyuṁ pāletvā ekaṁ suvaṇṇapabbataṁ nissāya ṭhitakova anupādisesāya",
  "atk-s0513a10:683_17": "nibbānadhātuyā parinibbāyi.",
  "atk-s0513a10:684_0": "Bodhisattampi kho pañcame divase sīsaṁ nhāpetvā ‘‘nāmaggahaṇaṁ gaṇhissāmā’’ti rājabhavanaṁ",
  "atk-s0513a10:684_1": "catujjātikagandhehi vilimpitvā lājāpañcamakāni pupphāni vikiritvā asambhinnapāyāsaṁ",
  "atk-s0513a10:684_2": "pacāpetvā tiṇṇaṁ vedānaṁ pāraṅgate aṭṭhasatabrāhmaṇe nimantetvā rājabhavane nisīdāpetvā",
  "atk-s0513a10:684_3": "subhojanaṁ bhojetvā mahāsakkāraṁ katvā ‘‘kiṁ nu kho bhavissatī’’ti lakkhaṇāni pariggahāpesuṁ. Tesu –",
  "atk-s0513a10:685": "‘‘Rāmo dhajo lakkhaṇo cāpi mantī, koṇḍañño ca bhojo suyāmo sudatto;",
  "atk-s0513a10:686": "Ete tadā aṭṭha ahesuṁ brāhmaṇā, chaḷaṅgavā mantaṁ viyākariṁsū’’ti. –",
  "atk-s0513a10:687_0": "Ime aṭṭheva brāhmaṇā lakkhaṇapariggāhakā ahesuṁ. Paṭisandhiggahaṇadivase supinopi",
  "atk-s0513a10:687_1": "eteheva pariggahito. Tesu satta janā dve aṅguliyo ukkhipitvā dvedhā byākariṁsu –",
  "atk-s0513a10:687_2": "‘‘imehi lakkhaṇehi samannāgato agāraṁ ajjhāvasamāno rājā hoti cakkavattī, pabbajamāno",
  "atk-s0513a10:687_3": "buddho’’ti, sabbaṁ cakkavattirañño sirivibhavaṁ ācikkhiṁsu. Tesaṁ pana sabbadaharo",
  "atk-s0513a10:687_4": "gottato koṇḍañño nāma māṇavo bodhisattassa varalakkhaṇanipphattiṁ oloketvā – ‘‘imassa",
  "atk-s0513a10:687_5": "agāramajjhe ṭhānakāraṇaṁ natthi, ekantenesa vivaṭṭacchado buddho bhavissatī’’ti ekameva",
  "atk-s0513a10:687_6": "aṅguliṁ ukkhipitvā ekaṁsabyākaraṇaṁ byākāsi. Ayañhi katādhikāro pacchimabhavikasatto",
  "atk-s0513a10:687_7": "paññāya itare satta jane abhibhavitvā ‘‘imehi lakkhaṇehi samannāgatassa agāramajjhe",
  "atk-s0513a10:687_8": "ṭhānaṁ nāma natthi, asaṁsayaṁ buddho bhavissatī’’ti ekameva gatiṁ addasa, tasmā ekaṁ",
  "atk-s0513a10:687_9": "aṅguliṁ ukkhipitvā evaṁ byākāsi. Athassa nāmaṁ gaṇhantā sabbalokassa atthasiddhikarattā",
  "atk-s0513a10:687_10": "‘‘siddhattho’’ti nāmamakaṁsu.",
  "atk-s0513a10:688_0": "Atha te brāhmaṇā attano gharāni gantvā putte āmantayiṁsu – ‘‘tātā, amhe mahallakā,",
  "atk-s0513a10:688_1": "suddhodanamahārājassa puttaṁ sabbaññutaṁ pattaṁ mayaṁ sambhaveyyāma vā no vā, tumhe",
  "atk-s0513a10:688_2": "tasmiṁ kumāre sabbaññutaṁ patte tassa sāsane pabbajeyyāthā’’ti. Te sattapi janā yāvatāyukaṁ",
  "atk-s0513a10:688_3": "ṭhatvā yathākammaṁ gatā, koṇḍaññamāṇavova arogo ahosi. So mahāsatte vuḍḍhimanvāya",
  "atk-s0513a10:688_4": "mahābhinikkhamanaṁ abhinikkhamitvā anukkamena uruvelaṁ gantvā ‘‘ramaṇīyo, vata ayaṁ",
  "atk-s0513a10:688_5": "bhūmibhāgo, alaṁ vatidaṁ kulaputtassa padhānatthikassa padhānāyā’’ti cittaṁ uppādetvā",
  "atk-s0513a10:688_6": "tattha vāsaṁ upagate ‘‘mahāpuriso pabbajito’’ti sutvā tesaṁ brāhmaṇānaṁ putte upasaṅkamitvā",
  "atk-s0513a10:688_7": "evamāha ‘‘siddhatthakumāro kira pabbajito, so nissaṁsayaṁ buddho bhavissati. Sace",
  "atk-s0513a10:688_8": "tumhākaṁ pitaro arogā assu, ajja nikkhamitvā pabbajeyyuṁ. Sace tumhepi iccheyyātha,",
  "atk-s0513a10:688_9": "etha, ahaṁ taṁ purisaṁ anupabbajissāmī’’ti. Te sabbe ekacchandā bhavituṁ nāsakkhiṁsu",
  "atk-s0513a10:688_10": ", tayo janā na pabbajiṁsu. Koṇḍaññabrāhmaṇaṁ jeṭṭhakaṁ katvā itare cattāro pabbajiṁsu.",
  "atk-s0513a10:688_11": "Te pañcapi janā pañcavaggiyattherā nāma jātā.",
  "atk-s0513a10:689_0": "Tadā pana rājā ‘‘kiṁ disvā mayhaṁ putto pabbajissatī’’ti pucchi. ‘‘Cattāri pubbanimittānī’’ti.",
  "atk-s0513a10:689_1": "‘‘Katarañca katarañcā’’ti? ‘‘Jarājiṇṇaṁ, byādhitaṁ, kālakataṁ, pabbajita’’nti. Rājā",
  "atk-s0513a10:689_2": "‘‘ito paṭṭhāya evarūpānaṁ mama puttassa santikaṁ upasaṅkamituṁ mā adattha, mayhaṁ",
  "atk-s0513a10:689_3": "puttassa buddhabhāvena kammaṁ natthi, ahaṁ mama puttaṁ dvisahassadīpaparivārānaṁ",
  "atk-s0513a10:689_4": "catunnaṁ mahādīpānaṁ issariyādhipaccaṁ rajjaṁ kārentaṁ chattiṁsayojanaparimaṇḍalāya",
  "atk-s0513a10:689_5": "parisāya parivutaṁ gaganatale vicaramānaṁ passitukāmo’’ti. Evañca pana vatvā imesaṁ",
  "atk-s0513a10:689_6": "catuppakārānaṁ nimittānaṁ kumārassa cakkhupathe āgamananivāraṇatthaṁ catūsu disāsu",
  "atk-s0513a10:689_7": "gāvute gāvute ārakkhaṁ ṭhapesi. Taṁ divasaṁ pana maṅgalaṭṭhāne sannipatitesu asītiyā",
  "atk-s0513a10:689_8": "ñātikulasahassesu ekeko ekamekaṁ puttaṁ paṭijāni – ‘‘ayaṁ buddho vā hotu rājā vā,",
  "atk-s0513a10:689_9": "mayaṁ ekamekaṁ puttaṁ dassāma. Sacepi buddho bhavissati, khattiyasamaṇeheva purakkhataparivārito",
  "atk-s0513a10:689_10": "vicarissati. Sacepi rājā bhavissati, khattiyakumāreheva purakkhataparivārito vicarissatī’’ti.",
  "atk-s0513a10:689_11": "Rājāpi bodhisattassa uttamarūpasampannā vigatasabbadosā dhātiyo paccupaṭṭhāpesi.",
  "atk-s0513a10:689_12": "Bodhisatto anantena parivārena mahantena sirisobhaggena vaḍḍhati.",
  "atk-s0513a10:690_0": "Athekadivasaṁ rañño vappamaṅgalaṁ nāma ahosi. Taṁ divasaṁ sakalanagaraṁ devavimānaṁ",
  "atk-s0513a10:690_1": "viya alaṅkaronti. Sabbe dāsakammakarādayo ahatavatthanivatthā gandhamālādipaṭimaṇḍitā",
  "atk-s0513a10:690_2": "rājakule sannipatanti. Rañño kammante naṅgalasahassaṁ yojīyati. Tasmiṁ pana divase",
  "atk-s0513a10:690_3": "ekenūnaaṭṭhasatanaṅgalāni saddhiṁ balibaddarasmiyottehi rajataparikkhatāni honti,",
  "atk-s0513a10:690_4": "rañño ālambananaṅgalaṁ pana rattasuvaṇṇaparikkhataṁ hoti. Balibaddānaṁ siṅgarasmipatodāpi",
  "atk-s0513a10:690_5": "suvaṇṇaparikkhatāva honti. Rājā mahatā parivārena nikkhanto puttaṁ gahetvā agamāsi.",
  "atk-s0513a10:690_6": "Kammantaṭṭhāne eko jamburukkho bahalapalāso sandacchāyo ahosi. Tassa heṭṭhā kumārassa",
  "atk-s0513a10:690_7": "sayanaṁ paññapāpetvā upari suvaṇṇatārakakhacitaṁ vitānaṁ bandhāpetvā sāṇipākārena",
  "atk-s0513a10:690_8": "parikkhipāpetvā ārakkhaṁ ṭhapāpetvā rājā sabbālaṅkāraṁ alaṅkaritvā amaccagaṇaparivuto",
  "atk-s0513a10:690_9": "naṅgalakaraṇaṭṭhānaṁ agamāsi. Tattha rājā suvaṇṇanaṅgalaṁ gaṇhāti, amaccā ekenūnaṭṭhasatarajatanaṅgalāni,",
  "atk-s0513a10:690_10": "kassakā sesanaṅgalāni. Te tāni gahetvā ito cito ca kasanti. Rājā pana orato vā pāraṁ",
  "atk-s0513a10:690_11": "gacchati, pārato vā oraṁ āgacchati. Etasmiṁ ṭhāne mahāsampatti ahosi. Bodhisattaṁ",
  "atk-s0513a10:690_12": "parivāretvā nisinnā dhātiyo ‘‘rañño sampattiṁ passissāmā’’ti antosāṇito bahi nikkhantā.",
  "atk-s0513a10:690_13": "Bodhisatto ito cito ca olokento kañci adisvā vegena uṭṭhāya pallaṅkaṁ ābhujitvā ānāpāne",
  "atk-s0513a10:690_14": "pariggahetvā paṭhamajjhānaṁ nibbattesi. Dhātiyo khajjabhojjantare vicaramānā thokaṁ",
  "atk-s0513a10:690_15": "cirāyiṁsu. Sesarukkhānaṁ chāyā nivattā, tassa pana rukkhassa parimaṇḍalā hutvā aṭṭhāsi.",
  "atk-s0513a10:690_16": "Dhātiyo ‘‘ayyaputto ekato’’ti vegena sāṇiṁ ukkhipitvā anto pavisamānā bodhisattaṁ",
  "atk-s0513a10:690_17": "sayane pallaṅkena nisinnaṁ tañca pāṭihāriyaṁ disvā gantvā rañño ārocesuṁ – ‘‘deva,",
  "atk-s0513a10:690_18": "kumāro evaṁ nisinno, aññesaṁ rukkhānaṁ chāyā nivattā, jamburukkhassa pana parimaṇḍalā",
  "atk-s0513a10:690_19": "ṭhitā’’ti. Rājā vegenāgantvā pāṭihāriyaṁ disvā – ‘‘idaṁ te, tāta, dutiyaṁ vandana’’nti puttaṁ vandi.",
  "atk-s0513a10:691_0": "Atha anukkamena bodhisatto soḷasavassuddesiko jāto. Rājā bodhisattassa tiṇṇaṁ utūnaṁ",
  "atk-s0513a10:691_1": "anucchavike tayo pāsāde kāresi – ekaṁ navabhūmakaṁ, ekaṁ sattabhūmakaṁ, ekaṁ pañcabhūmakaṁ,",
  "atk-s0513a10:691_2": "cattālīsasahassā ca nāṭakitthiyo upaṭṭhāpesi. Bodhisatto devo viya accharāsaṅghaparivuto,",
  "atk-s0513a10:691_3": "alaṅkatanāṭakaparivuto, nippurisehi tūriyehi paricāriyamāno mahāsampattiṁ anubhavanto",
  "atk-s0513a10:691_4": "utuvārena tesu pāsādesu viharati. Rāhulamātā panassa devī aggamahesī ahosi.",
  "atk-s0513a10:692_0": "Tassevaṁ mahāsampattiṁ anubhavantassa ekadivasaṁ ñātisaṅghassa abbhantare ayaṁ kathā",
  "atk-s0513a10:692_1": "udapādi – ‘‘siddhattho kīḷāpasutova vicarati, kiñci sippaṁ na sikkhati, saṅgāme paccupaṭṭhite",
  "atk-s0513a10:692_2": "kiṁ karissatī’’ti. Rājā bodhisattaṁ pakkosāpetvā – ‘‘tāta, tava ñātakā ‘siddhattho",
  "atk-s0513a10:692_3": "kiñci sippaṁ asikkhitvā kīḷāpasutova vicaratī’ti vadanti, ettha kiṁ pattakāle maññasī’’ti.",
  "atk-s0513a10:692_4": "Deva, mama sippaṁ sikkhanakiccaṁ natthi, nagare mama sippadassanatthaṁ bheriṁ carāpetha",
  "atk-s0513a10:692_5": "‘‘ito sattame divase ñātakānaṁ sippaṁ dassessāmī’’ti. Rājā tathā akāsi. Bodhisatto",
  "atk-s0513a10:692_6": "akkhaṇavedhivālavedhidhanuggahe sannipātāpetvā mahājanassa majjhe aññehi dhanuggahehi",
  "atk-s0513a10:692_7": "asādhāraṇaṁ ñātakānaṁ dvādasavidhaṁ sippaṁ dassesi. Taṁ sarabhaṅgajātake āgatanayeneva",
  "atk-s0513a10:692_8": "veditabbaṁ. Tadāssa ñātisaṅgho nikkaṅkho ahosi.",
  "atk-s0513a10:693_0": "Athekadivasaṁ bodhisatto uyyānabhūmiṁ gantukāmo sārathiṁ āmantetvā ‘‘rathaṁ yojehī’’ti",
  "atk-s0513a10:693_1": "āha. So ‘‘sādhū’’ti paṭissuṇitvā mahārahaṁ uttamarathaṁ sabbālaṅkārena alaṅkaritvā",
  "atk-s0513a10:693_2": "kumudapattavaṇṇe cattāro maṅgalasindhave yojetvā bodhisattassa paṭivedesi. Bodhisatto",
  "atk-s0513a10:693_3": "devavimānasadisaṁ rathaṁ abhiruhitvā uyyānābhimukho agamāsi. Devatā ‘‘siddhatthakumārassa",
  "atk-s0513a10:693_4": "abhisambujjhanakālo āsanno, pubbanimittaṁ dassessāmā’’ti ekaṁ devaputtaṁ jarājajjaraṁ",
  "atk-s0513a10:693_5": "khaṇḍadantaṁ palitakesaṁ vaṅkaṁ obhaggasarīraṁ daṇḍahatthaṁ pavedhamānaṁ katvā dassesuṁ.",
  "atk-s0513a10:693_6": "Taṁ bodhisatto ceva sārathi ca passanti. Tato bodhisatto sārathiṁ – ‘‘samma, ko nāmesa",
  "atk-s0513a10:693_7": "puriso, kesāpissa na yathā aññesa’’nti mahāpadāne āgatanayena pucchitvā tassa vacanaṁ",
  "atk-s0513a10:693_8": "sutvā ‘‘dhīratthu vata bho jāti, yatra hi nāma jātassa jarā paññāyissatī’’ti saṁviggahadayo",
  "atk-s0513a10:693_9": "tatova paṭinivattitvā pāsādameva abhiruhi. Rājā ‘‘kiṁ kāraṇā mama putto khippaṁ paṭinivattī’’ti",
  "atk-s0513a10:693_10": "pucchi. ‘‘Jiṇṇakaṁ purisaṁ disvā devā’’ti. ‘‘Jiṇṇakaṁ disvā pabbajissatīti āhaṁsu,",
  "atk-s0513a10:693_11": "kasmā maṁ nāsetha, sīghaṁ puttassa nāṭakāni sajjetha, sampattiṁ anubhavanto pabbajjāya",
  "atk-s0513a10:693_12": "satiṁ na karissatī’’ti vatvā ārakkhaṁ vaḍḍhetvā sabbadisāsu aḍḍhayojane aḍḍhayojane ṭhapesi.",
  "atk-s0513a10:694_0": "Punekadivasaṁ bodhisatto tatheva uyyānaṁ gacchanto devatāhi nimmitaṁ byādhitaṁ purisaṁ",
  "atk-s0513a10:694_1": "disvā purimanayeneva pucchitvā saṁviggahadayo nivattitvā pāsādaṁ abhiruhi. Rājāpi",
  "atk-s0513a10:694_2": "pucchitvā heṭṭhā vuttanayeneva saṁvidahitvā puna vaḍḍhetvā samantā tigāvutappamāṇe",
  "atk-s0513a10:694_3": "padese ārakkhaṁ ṭhapesi. Aparaṁ ekadivasaṁ bodhisatto tatheva uyyānaṁ gacchanto devatāhi",
  "atk-s0513a10:694_4": "nimmitaṁ kālakataṁ disvā purimanayeneva pucchitvā saṁviggahadayo puna nivattitvā",
  "atk-s0513a10:694_5": "pāsādaṁ abhiruhi. Rājāpi pucchitvā heṭṭhā vuttanayeneva saṁvidahitvā puna vaḍḍhetvā",
  "atk-s0513a10:694_6": "samantā yojanappamāṇe padese ārakkhaṁ ṭhapesi. Aparaṁ pana ekadivasaṁ uyyānaṁ gacchanto",
  "atk-s0513a10:694_7": "tatheva devatāhi nimmitaṁ sunivatthaṁ supārutaṁ pabbajitaṁ disvā ‘‘ko nāmeso sammā’’ti",
  "atk-s0513a10:694_8": "sārathiṁ pucchi. Sārathi kiñcāpi buddhuppādassa abhāvā pabbajitaṁ vā pabbajitaguṇe",
  "atk-s0513a10:694_9": "vā na jānāti, devatānubhāvena pana ‘‘pabbajito nāmāyaṁ devā’’ti vatvā pabbajjāya",
  "atk-s0513a10:694_10": "guṇe vaṇṇesi. Bodhisatto pabbajjāya ruciṁ uppādetvā taṁ divasaṁ uyyānaṁ agamāsi.",
  "atk-s0513a10:694_11": "Dīghabhāṇakā panāhu ‘‘cattāri nimittāni ekadivaseneva disvā agamāsī’’ti.",
  "atk-s0513a10:695_0": "So tattha divasabhāgaṁ kīḷitvā maṅgalapokkharaṇiyaṁ nhāyitvā atthaṅgate sūriye maṅgalasilāpaṭṭe",
  "atk-s0513a10:695_1": "nisīdi attānaṁ alaṅkārāpetukāmo. Athassa paricārakapurisā nānāvaṇṇāni dussāni nānappakārā",
  "atk-s0513a10:695_2": "ābharaṇavikatiyo mālāgandhavilepanāni ca ādāya samantā parivāretvā aṭṭhaṁsu. Tasmiṁ",
  "atk-s0513a10:695_3": "khaṇe sakkassa nisinnāsanaṁ uṇhaṁ ahosi . So ‘‘ko nu kho maṁ imamhā ṭhānā cāvetukāmo’’ti",
  "atk-s0513a10:695_4": "upadhārento bodhisattassa alaṅkāretukāmataṁ ñatvā vissakammaṁ āmantesi ‘‘samma vissakamma,",
  "atk-s0513a10:695_5": "siddhatthakumāro ajja aḍḍharattasamaye mahābhinikkhamanaṁ nikkhamissati, ayamassa",
  "atk-s0513a10:695_6": "pacchimo alaṅkāro, uyyānaṁ gantvā mahāpurisaṁ dibbālaṅkārehi alaṅkarohī’’ti. So ‘‘sādhū’’ti",
  "atk-s0513a10:695_7": "paṭissuṇitvā devatānubhāvena taṅkhaṇaṁyeva upasaṅkamitvā tasseva kappakasadiso hutvā",
  "atk-s0513a10:695_8": "kappakassa hatthato veṭhanadussaṁ gahetvā bodhisattassa sīsaṁ veṭhesi. Bodhisatto",
  "atk-s0513a10:695_9": "hatthasamphasseneva ‘‘nāyaṁ manusso, devaputto eso’’ti aññāsi. Veṭhanena veṭhitamatte",
  "atk-s0513a10:695_10": "sīse moḷiyaṁ maṇiratanākārena dussasahassaṁ abbhuggañchi. Puna veṭhentassa dussasahassanti",
  "atk-s0513a10:695_11": "dasakkhattuṁ veṭhentassa dasa dussasahassāni abbhuggacchiṁsu . ‘‘Sīsaṁ khuddakaṁ,",
  "atk-s0513a10:695_12": "dussāni bahūni, kathaṁ abbhuggatānī’’ti na cintetabbaṁ. Tesu hi sabbamahantaṁ āmalakapupphappamāṇaṁ,",
  "atk-s0513a10:695_13": "avasesāni kusumbakapupphappamāṇāni ahesuṁ. Bodhisattassa sīsaṁ kiñjakkhagavacchitaṁ",
  "atk-s0513a10:695_14": "viya kuyyakapupphaṁ ahosi.",
  "atk-s0513a10:696_0": "Athassa sabbālaṅkārapaṭimaṇḍitassa sabbatālāvacaresu sakāni sakāni paṭibhānāni dassayantesu,",
  "atk-s0513a10:696_1": "brāhmaṇesu ‘‘jayanandā’’tiādivacanehi, sūtamāgadhādīsu nānappakārehi maṅgalavacanatthutighosehi",
  "atk-s0513a10:696_2": "sambhāventesu sabbālaṅkārapaṭimaṇḍitaṁ rathavaraṁ abhiruhi. Tasmiṁ samaye ‘‘rāhulamātā",
  "atk-s0513a10:696_3": "puttaṁ vijātā’’ti sutvā suddhodanamahārājā ‘‘puttassa me tuṭṭhiṁ nivedethā’’ti sāsanaṁ",
  "atk-s0513a10:696_4": "pahiṇi. Bodhisatto taṁ sutvā ‘‘rāhu jāto, bandhanaṁ jāta’’nti āha. Rājā ‘‘kiṁ me",
  "atk-s0513a10:696_5": "putto avacā’’ti pucchitvā taṁ vacanaṁ sutvā ‘‘ito paṭṭhāya me nattā rāhulakumāroyeva nāma hotū’’ti āha.",
  "atk-s0513a10:697_0": "Bodhisattopi kho rathavaraṁ āruyha mahantena yasena atimanoramena sirisobhaggena",
  "atk-s0513a10:697_1": "nagaraṁ pāvisi. Tasmiṁ samaye kisāgotamī nāma khattiyakaññā uparipāsādavaratalagatā",
  "atk-s0513a10:697_2": "nagaraṁ padakkhiṇaṁ kurumānassa bodhisattassa rūpasiriṁ disvā pītisomanassajātā idaṁ udānaṁ udānesi –",
  "atk-s0513a10:698": "‘‘Nibbutā nūna sā mātā, nibbuto nūna so pitā;",
  "atk-s0513a10:699": "Nibbutā nūna sā nārī, yassāyaṁ īdiso patī’’ti.",
  "atk-s0513a10:700_0": "Bodhisatto taṁ sutvā cintesi ‘‘ayaṁ evamāha ‘evarūpaṁ attabhāvaṁ passantiyā mātu",
  "atk-s0513a10:700_1": "hadayaṁ nibbāyati, pitu hadayaṁ nibbāyati, pajāpatiyā hadayaṁ nibbāyatī’ti! Kismiṁ",
  "atk-s0513a10:700_2": "nu kho nibbute hadayaṁ nibbutaṁ nāma hotī’’ti? Athassa kilesesu virattamānasassa",
  "atk-s0513a10:700_3": "etadahosi – ‘‘rāgaggimhi nibbute nibbutaṁ nāma hoti, dosaggimhi nibbute nibbutaṁ",
  "atk-s0513a10:700_4": "nāma hoti, mohaggimhi nibbute nibbutaṁ nāma hoti, mānadiṭṭhiādīsu sabbakilesadarathesu",
  "atk-s0513a10:700_5": "nibbutesu nibbutaṁ nāma hoti. Ayaṁ me sussavanaṁ sāvesi, ahañhi nibbānaṁ gavesanto",
  "atk-s0513a10:700_6": "carāmi, ajjeva mayā gharāvāsaṁ chaḍḍetvā nikkhamma pabbajitvā nibbānaṁ gavesituṁ",
  "atk-s0513a10:700_7": "vaṭṭati, ayaṁ imissā ācariyabhāgo hotū’’ti kaṇṭhato omuñcitvā kisāgotamiyā satasahassagghanakaṁ",
  "atk-s0513a10:700_8": "muttāhāraṁ pesesi. Sā ‘‘siddhatthakumāro mayi paṭibaddhacitto hutvā paṇṇākāraṁ pesesī’’ti",
  "atk-s0513a10:700_9": "somanassajātā ahosi.",
  "atk-s0513a10:701_0": "Bodhisattopi mahantena sirisobhaggena attano pāsādaṁ abhiruhitvā sirisayane nipajji.",
  "atk-s0513a10:701_1": "Tāvadeva ca naṁ sabbālaṅkārapaṭimaṇḍitā naccagītādīsu susikkhitā devakaññā viya rūpasobhaggappattā",
  "atk-s0513a10:701_2": "itthiyo nānātūriyāni gahetvā samparivārayitvā abhiramāpentiyo naccagītavāditāni payojayiṁsu.",
  "atk-s0513a10:701_3": "Bodhisatto kilesesu virattacittatāya naccādīsu anabhirato muhuttaṁ niddaṁ okkami.",
  "atk-s0513a10:701_4": "Tāpi itthiyo ‘‘yassatthāya mayaṁ naccādīni payojema, so niddaṁ upagato, idāni kimatthaṁ",
  "atk-s0513a10:701_5": "kilamāmā’’ti gahitaggahitāni tūriyāni ajjhottharitvā nipajjiṁsu, gandhatelappadīpā",
  "atk-s0513a10:701_6": "jhāyanti. Bodhisatto pabujjhitvā sayanapiṭṭhe pallaṅkena nisinno addasa tā itthiyo",
  "atk-s0513a10:701_7": "tūriyabhaṇḍāni avattharitvā niddāyantiyo – ekaccā paggharitakheḷā, lālākilinnagattā,",
  "atk-s0513a10:701_8": "ekaccā dante khādantiyo, ekaccā kākacchantiyo, ekaccā vippalapantiyo, ekaccā vivaṭamukhā,",
  "atk-s0513a10:701_9": "ekaccā apagatavatthā, pākaṭabībhacchasambādhaṭṭhānā. So tāsaṁ taṁ vippakāraṁ disvā",
  "atk-s0513a10:701_10": "bhiyyosomattāya kāmesu virattacitto ahosi. Tassa alaṅkatapaṭiyattaṁ sakkabhavanasadisampi",
  "atk-s0513a10:701_11": "taṁ mahātalaṁ apaviddhanānākuṇapabharitaṁ āmakasusānaṁ viya upaṭṭhāsi, tayo bhavā",
  "atk-s0513a10:701_12": "ādittagehasadisā khāyiṁsu – ‘‘upaddutaṁ vata bho, upassaṭṭhaṁ vata bho’’ti udānaṁ",
  "atk-s0513a10:701_13": "pavattesi, ativiya pabbajjāya cittaṁ nami.",
  "atk-s0513a10:702_0": "So ‘‘ajjeva mayā mahābhinikkhamanaṁ nikkhamituṁ vaṭṭatī’’ti sayanā uṭṭhāya dvārasamīpaṁ",
  "atk-s0513a10:702_1": "gantvā ‘‘ko etthā’’ti āha. Ummāre sīsaṁ katvā nipanno channo ‘‘ahaṁ ayyaputta channo’’ti",
  "atk-s0513a10:702_2": "āha. ‘‘Ahaṁ ajja mahābhinikkhamanaṁ nikkhamitukāmo, ekaṁ me assaṁ kappehī’’ti āha.",
  "atk-s0513a10:702_3": "So ‘‘sādhu devā’’ti assabhaṇḍikaṁ gahetvā assasālaṁ gantvā gandhatelapadīpesu jalantesu",
  "atk-s0513a10:702_4": "sumanapaṭṭavitānassa heṭṭhā ramaṇīye bhūmibhāge ṭhitaṁ kaṇḍakaṁ assarājānaṁ disvā",
  "atk-s0513a10:702_5": "‘‘ajja mayā imameva kappetuṁ vaṭṭatī’’ti kaṇḍakaṁ kappesi. So kappiyamānova aññāsi",
  "atk-s0513a10:702_6": "‘‘ayaṁ kappanā atigāḷhā , aññesu divasesu uyyānakīḷādigamane kappanā viya na hoti,",
  "atk-s0513a10:702_7": "mayhaṁ ayyaputto ajja mahābhinikkhamanaṁ nikkhamitukāmo bhavissatī’’ti. Tato tuṭṭhamānaso",
  "atk-s0513a10:702_8": "mahāhasitaṁ hasi. So saddo sakalanagaraṁ pattharitvā gaccheyya, devatā pana taṁ saddaṁ",
  "atk-s0513a10:702_9": "nirumbhitvā na kassaci sotuṁ adaṁsu.",
  "atk-s0513a10:703_0": "Bodhisattopi kho channaṁ pesetvāva ‘‘puttaṁ tāva passissāmī’’ti cintetvā nisinnapallaṅkato",
  "atk-s0513a10:703_1": "uṭṭhāya rāhulamātāya vasanaṭṭhānaṁ gantvā gabbhadvāraṁ vivari. Tasmiṁ khaṇe antogabbhe",
  "atk-s0513a10:703_2": "gandhatelapadīpo jhāyati, rāhulamātā sumanamallikādīnaṁ pupphānaṁ ambaṇamattena abhippakiṇṇasayane",
  "atk-s0513a10:703_3": "puttassa matthake hatthaṁ ṭhapetvā niddāyati. Bodhisatto ummāre pādaṁ ṭhapetvā ṭhitakova",
  "atk-s0513a10:703_4": "oloketvā ‘‘sacāhaṁ deviyā hatthaṁ apanetvā mama puttaṁ gaṇhissāmi, devī pabujjhissati,",
  "atk-s0513a10:703_5": "evaṁ me gamanantarāyo bhavissati, buddho hutvāva āgantvā puttaṁ passissāmī’’ti pāsādatalato",
  "atk-s0513a10:703_6": "otari. Yaṁ pana jātakaṭṭhakathāyaṁ ‘‘tadā sattāhajāto rāhulakumāro hotī’’ti vuttaṁ,",
  "atk-s0513a10:703_7": "taṁ sesaṭṭhakathāsu natthi, tasmā idameva gahetabbaṁ.",
  "atk-s0513a10:704_0": "Evaṁ bodhisatto pāsādatalā otaritvā assasamīpaṁ gantvā evamāha – ‘‘tāta kaṇḍaka,",
  "atk-s0513a10:704_1": "tvaṁ ajja ekarattiṁ maṁ tāraya, ahaṁ taṁ nissāya buddho hutvā sadevakaṁ lokaṁ tāressāmī’’ti.",
  "atk-s0513a10:704_2": "Tato ullaṅghitvā kaṇḍakassa piṭṭhiṁ abhiruhi. Kaṇḍako gīvato paṭṭhāya āyāmena aṭṭhārasahattho",
  "atk-s0513a10:704_3": "hoti tadanucchavikena ubbedhena samannāgato thāmajavasampanno sabbaseto dhotasaṅkhasadiso.",
  "atk-s0513a10:704_4": "So sace haseyya vā padasaddaṁ vā kareyya, saddo sakalanagaraṁ avatthareyya. Tasmā",
  "atk-s0513a10:704_5": "devatā attano ānubhāvena tassa yathā na koci suṇāti, evaṁ hasitasaddaṁ sannirumbhitvā",
  "atk-s0513a10:704_6": "akkamanaakkamanapadavāre hatthatalāni upanāmesuṁ. Bodhisatto assavarassa piṭṭhivemajjhagato",
  "atk-s0513a10:704_7": "channaṁ assassa vāladhiṁ gāhāpetvā aḍḍharattasamaye mahādvārasamīpaṁ patto. Tadā",
  "atk-s0513a10:704_8": "pana rājā ‘‘evaṁ bodhisatto yāya kāyaci velāya nagaradvāraṁ vivaritvā nikkhamituṁ",
  "atk-s0513a10:704_9": "na sakkhissatī’’ti dvīsu dvārakavāṭesu ekekaṁ purisasahassena vivaritabbaṁ kārāpesi.",
  "atk-s0513a10:704_10": "Bodhisatto thāmabalasampanno, hatthigaṇanāya koṭisahassahatthīnaṁ balaṁ dhāreti,",
  "atk-s0513a10:704_11": "purisagaṇanāya dasakoṭisahassapurisānaṁ . So cintesi ‘‘sace dvāraṁ na vivarīyati,",
  "atk-s0513a10:704_12": "ajja kaṇḍakassa piṭṭhe nisinnova vāladhiṁ gahetvā ṭhitena channena saddhiṁyeva kaṇḍakaṁ",
  "atk-s0513a10:704_13": "ūrūhi nippīḷetvā aṭṭhārasahatthubbedhaṁ pākāraṁ uppatitvā atikkamissāmī’’ti. Channopi",
  "atk-s0513a10:704_14": "cintesi ‘‘sace dvāraṁ na vivarīyati, ahaṁ ayyaputtaṁ khandhe nisīdāpetvā kaṇḍakaṁ",
  "atk-s0513a10:704_15": "dakkhiṇena hatthena kucchiyaṁ parikkhipanto upakacchantare katvā pākāraṁ uppatitvā",
  "atk-s0513a10:704_16": "atikkamissāmī’’ti. Kaṇḍakopi cintesi ‘‘sace dvāraṁ na vivarīyati, ahaṁ attano sāmikaṁ",
  "atk-s0513a10:704_17": "piṭṭhiyaṁ yathānisinnameva channena vāladhiṁ gahetvā ṭhitena saddhiṁyeva ukkhipitvā",
  "atk-s0513a10:704_18": "pākāraṁ uppatitvā atikkamissāmī’’ti. Sace dvāraṁ na avāpurīyittha, yathācintitameva",
  "atk-s0513a10:704_19": "tesu tīsu janesu aññataro sampādeyya. Dvāre adhivatthā devatā pana dvāraṁ vivari.",
  "atk-s0513a10:705_0": "Tasmiṁyeva khaṇe māro ‘‘bodhisattaṁ nivattessāmī’’ti āgantvā ākāse ṭhito āha – ‘‘mārisa,",
  "atk-s0513a10:705_1": "mā nikkhama, ito te sattame divase cakkaratanaṁ pātubhavissati, dvisahassaparittadīpaparivārānaṁ",
  "atk-s0513a10:705_2": "catunnaṁ mahādīpānaṁ rajjaṁ kāressasi, nivatta mārisā’’ti. ‘‘Kosi tva’’nti? ‘‘Ahaṁ",
  "atk-s0513a10:705_3": "vasavattī’’ti. ‘‘Māra, jānāmahaṁ mayhaṁ cakkaratanassa pātubhāvaṁ, anatthikohaṁ rajjena,",
  "atk-s0513a10:705_4": "dasasahassilokadhātuṁ unnādetvā buddho bhavissāmī’’ti āha. Māro ‘‘ito dāni te paṭṭhāya",
  "atk-s0513a10:705_5": "kāmavitakkaṁ vā byāpādavitakkaṁ vā vihiṁsāvitakkaṁ vā cintitakāle jānissāmī’’ti otārāpekkho",
  "atk-s0513a10:705_6": "chāyā viya anapagacchanto anubandhi.",
  "atk-s0513a10:706_0": "Bodhisattopi hatthagataṁ cakkavattirajjaṁ kheḷapiṇḍaṁ viya anapekkho chaḍḍetvā mahantena",
  "atk-s0513a10:706_1": "sakkārena nagarā nikkhami āsāḷhipuṇṇamāya uttarāsāḷhanakkhatte vattamāne. Nikkhamitvā",
  "atk-s0513a10:706_2": "ca puna nagaraṁ oloketukāmo jāto. Evañca panassa citte uppannamatteyeva ‘‘mahāpurisa,",
  "atk-s0513a10:706_3": "na tayā nivattitvā olokanakammaṁ kata’’nti vadamānā viya mahāpathavī kulālacakkaṁ",
  "atk-s0513a10:706_4": "viya bhijjitvā parivatti. Bodhisatto nagarābhimukho ṭhatvā nagaraṁ oloketvā tasmiṁ",
  "atk-s0513a10:706_5": "pathavippadese kaṇḍakanivattanacetiyaṭṭhānaṁ dassetvā gantabbamaggābhimukhaṁ kaṇḍakaṁ",
  "atk-s0513a10:706_6": "katvā pāyāsi mahantena sakkārena uḷārena sirisobhaggena. Tadā kirassa devatā purato",
  "atk-s0513a10:706_7": "saṭṭhi ukkāsahassāni dhārayiṁsu, pacchato saṭṭhi, dakkhiṇapassato saṭṭhi, vāmapassato",
  "atk-s0513a10:706_8": "saṭṭhi, aparā devatā cakkavāḷamukhavaṭṭiyaṁ aparimāṇā ukkā dhārayiṁsu, aparā devatā",
  "atk-s0513a10:706_9": "ca nāgasupaṇṇādayo ca dibbehi gandhehi mālāhi cuṇṇehi dhūmehi pūjayamānā gacchanti.",
  "atk-s0513a10:706_10": "Pāricchattakapupphehi ceva mandāravapupphehi ca ghanameghavuṭṭhikāle dhārāhi viya",
  "atk-s0513a10:706_11": "nabhaṁ nirantaraṁ ahosi, dibbāni saṁgītāni pavattiṁsu , samantato aṭṭhasaṭṭhi tūriyasatasahassāni",
  "atk-s0513a10:706_12": "pavajjiṁsu, samuddakucchiyaṁ meghatthanitakālo viya yugandharakucchiyaṁ sāgaranigghosakālo viya vattati.",
  "atk-s0513a10:707_0": "Iminā sirisobhaggena gacchanto bodhisatto ekaratteneva tīṇi rajjāni atikkamma tiṁsayojanamatthake",
  "atk-s0513a10:707_1": "anomānadītīraṁ pāpuṇi. ‘‘Kiṁ pana asso tato paraṁ gantuṁ na sakkotī’’ti? ‘‘No, na",
  "atk-s0513a10:707_2": "sakko’’ti. So hi ekaṁ cakkavāḷagabbhaṁ nābhiyā ṭhitacakkassa nemivaṭṭiṁ maddanto",
  "atk-s0513a10:707_3": "viya antantena caritvā purepātarāsameva āgantvā attano sampāditaṁ bhattaṁ bhuñjituṁ",
  "atk-s0513a10:707_4": "samattho. Tadā pana devanāgasupaṇṇādīhi ākāse ṭhatvā ossaṭṭhehi gandhamālādīhi yāva",
  "atk-s0513a10:707_5": "ūruppadesā sañchannaṁ sarīraṁ ākaḍḍhitvā gandhamālājaṭaṁ chindantassa atippapañco",
  "atk-s0513a10:707_6": "ahosi, tasmā tiṁsayojanamattameva agamāsi. Atha bodhisatto nadītīre ṭhatvā channaṁ",
  "atk-s0513a10:707_7": "pucchi – ‘‘kinnāmā ayaṁ nadī’’ti? ‘‘Anomā nāma, devā’’ti. ‘‘Amhākampi pabbajjā anomā",
  "atk-s0513a10:707_8": "bhavissatī’’ti paṇhiyā ghaṭṭento assassa saññaṁ adāsi. Asso uppatitvā aṭṭhūsabhavitthārāya",
  "atk-s0513a10:707_9": "nadiyā pārimatīre aṭṭhāsi.",
  "atk-s0513a10:708_0": "Bodhisatto assapiṭṭhito oruyha rajatapaṭṭasadise vālukāpuline ṭhatvā channaṁ āmantesi",
  "atk-s0513a10:708_1": "– ‘‘samma, channa, tvaṁ mayhaṁ ābharaṇāni ceva kaṇḍakañca ādāya gaccha, ahaṁ pabbajissāmī’’ti.",
  "atk-s0513a10:708_2": "‘‘Ahampi, deva, pabbajissāmī’’ti. Bodhisatto ‘‘na labbhā tayā pabbajituṁ, gaccha",
  "atk-s0513a10:708_3": "tva’’nti tikkhattuṁ paṭibāhitvā ābharaṇāni ceva kaṇḍakañca paṭicchāpetvā cintesi",
  "atk-s0513a10:708_4": "‘‘ime mayhaṁ kesā samaṇasāruppā na hontī’’ti. Añño bodhisattassa kese chindituṁ yuttarūpo",
  "atk-s0513a10:708_5": "natthi, tato ‘‘sayameva khaggena chindissāmī’’ti dakkhiṇena hatthena asiṁ gaṇhitvā",
  "atk-s0513a10:708_6": "vāmahatthena moḷiyā saddhiṁ cūḷaṁ gahetvā chindi, kesā dvaṅgulamattā hutvā dakkhiṇato",
  "atk-s0513a10:708_7": "āvattamānā sīsaṁ allīyiṁsu. Tesaṁ yāvajīvaṁ tadeva pamāṇaṁ ahosi, massu ca tadanurūpaṁ,",
  "atk-s0513a10:708_8": "puna kesamassuohāraṇakiccaṁ nāma nāhosi. Bodhisatto saha moḷiyā cuḷaṁ gahetvā ‘‘sacāhaṁ",
  "atk-s0513a10:708_9": "buddho bhavissāmi, ākāse tiṭṭhatu, no ce, bhūmiyaṁ patatū’’ti antalikkhe khipi. Taṁ",
  "atk-s0513a10:708_10": "cūḷāmaṇiveṭhanaṁ yojanappamāṇaṁ ṭhānaṁ gantvā ākāse aṭṭhāsi. Sakko devarājā dibbacakkhunā",
  "atk-s0513a10:708_11": "oloketvā yojaniyaratanacaṅkoṭakena sampaṭicchitvā tāvatiṁsabhavane cūḷāmaṇicetiyaṁ nāma patiṭṭhāpesi.",
  "atk-s0513a10:709": "‘‘Chetvāna moḷiṁ varagandhavāsitaṁ, vehāyasaṁ ukkhipi aggapuggalo;",
  "atk-s0513a10:710": "Sahassanetto sirasā paṭiggahi, suvaṇṇacaṅkoṭavarena vāsavo’’ti.",
  "atk-s0513a10:711_0": "Puna bodhisatto cintesi ‘‘imāni kāsikavatthāni mayhaṁ na samaṇasāruppānī’’ti. Athassa",
  "atk-s0513a10:711_1": "kassapabuddhakāle purāṇasahāyako ghaṭīkāramahābrahmā ekaṁ buddhantaraṁ jaraṁ apattena",
  "atk-s0513a10:711_2": "mittabhāvena cintesi – ‘‘ajja me sahāyako mahābhinikkhamanaṁ nikkhanto, samaṇaparikkhāramassa",
  "atk-s0513a10:711_3": "gahetvā gacchissāmī’’ti.",
  "atk-s0513a10:712": "‘‘Ticīvarañca patto ca, vāsī sūci ca bandhanaṁ;",
  "atk-s0513a10:713": "Parissāvanena aṭṭhete, yuttayogassa bhikkhuno’’ti. –",
  "atk-s0513a10:714_0": "Ime aṭṭha samaṇaparikkhāre āharitvā adāsi. Bodhisatto arahaddhajaṁ nivāsetvā uttamapabbajjāvesaṁ",
  "atk-s0513a10:714_1": "gaṇhitvā ‘‘channa, mama vacanena mātāpitūnaṁ ārogyaṁ vadehī’’ti vatvā uyyojesi. Channo",
  "atk-s0513a10:714_2": "bodhisattaṁ vanditvā padakkhiṇaṁ katvā pakkāmi. Kaṇḍako pana channena saddhiṁ mantayamānassa",
  "atk-s0513a10:714_3": "bodhisattassa vacanaṁ suṇanto ṭhatvā ‘‘natthi dāni mayhaṁ puna sāmino dassana’’nti",
  "atk-s0513a10:714_4": "cakkhupathaṁ vijahanto sokaṁ adhivāsetuṁ asakkonto hadayena phalitena kālaṁ katvā",
  "atk-s0513a10:714_5": "tāvatiṁsabhavane kaṇḍako nāma devaputto hutvā nibbatti. Channassa paṭhamaṁ ekova",
  "atk-s0513a10:714_6": "soko ahosi, kaṇḍakassa pana kālakiriyāya dutiyena sokena pīḷito rodanto paridevanto nagaraṁ agamāsi.",
  "atk-s0513a10:715_0": "Bodhisattopi pabbajitvā tasmiṁyeva padese anupiyaṁ nāma ambavanaṁ atthi, tattha sattāhaṁ",
  "atk-s0513a10:715_1": "pabbajjāsukhena vītināmetvā ekadivaseneva tiṁsayojanamaggaṁ padasā gantvā rājagahaṁ",
  "atk-s0513a10:715_2": "pāvisi. Pavisitvā sapadānaṁ piṇḍāya cari. Sakalanagaraṁ bodhisattassa rūpadassanena",
  "atk-s0513a10:715_3": "dhanapālakena paviṭṭharājagahaṁ viya asurindena paviṭṭhadevanagaraṁ viya ca saṅkhobhaṁ",
  "atk-s0513a10:715_4": "agamāsi. Rājapurisā gantvā ‘‘deva, evarūpo nāma satto nagare piṇḍāya carati, ‘devo",
  "atk-s0513a10:715_5": "vā manusso vā nāgo vā supaṇṇo vā ko nāmeso’ti na jānāmā’’ti ārocesuṁ. Rājā pāsādatale",
  "atk-s0513a10:715_6": "ṭhatvā mahāpurisaṁ disvā acchariyabbhutajāto purise āṇāpesi – ‘‘gacchatha bhaṇe,",
  "atk-s0513a10:715_7": "vīmaṁsatha, sace amanusso bhavissati, nagarā nikkhamitvā antaradhāyissati, sace devatā",
  "atk-s0513a10:715_8": "bhavissati, ākāsena gacchissati, sace nāgo bhavissati, pathaviyaṁ nimujjitvā gamissati,",
  "atk-s0513a10:715_9": "sace manusso bhavissati, yathāladdhaṁ bhikkhaṁ paribhuñjissatī’’ti.",
  "atk-s0513a10:716_0": "Mahāpurisopi kho missakabhattaṁ saṁharitvā ‘‘alaṁ me ettakaṁ yāpanāyā’’ti ñatvā paviṭṭhadvāreneva",
  "atk-s0513a10:716_1": "nagarā nikkhamitvā paṇḍavapabbatacchāyāya puratthābhimukho nisīditvā āhāraṁ paribhuñjituṁ",
  "atk-s0513a10:716_2": "āraddho. Athassa antāni parivattitvā mukhena nikkhamanākārappattāni viya ahesuṁ.",
  "atk-s0513a10:716_3": "Tato tena attabhāvena evarūpassa āhārassa cakkhunāpi adiṭṭhapubbatāya tena paṭikūlāhārena",
  "atk-s0513a10:716_4": "aṭṭiyamāno evaṁ attanāva attānaṁ ovadi ‘‘siddhattha, tvaṁ sulabhannapāne kule tivassikagandhasālibhojanaṁ",
  "atk-s0513a10:716_5": "nānaggarasehi bhuñjanaṭṭhāne nibbattitvāpi ekaṁ paṁsukūlikaṁ disvā ‘kadā nu kho ahampi",
  "atk-s0513a10:716_6": "evarūpo hutvā piṇḍāya caritvā bhuñjissāmi, bhavissati nu kho me so kālo’ti cintetvā",
  "atk-s0513a10:716_7": "nikkhanto, idāni kiṁ nāmetaṁ karosī’’ti. Evaṁ attanāva attānaṁ ovaditvā nibbikāro",
  "atk-s0513a10:716_8": "hutvā āhāraṁ paribhuñji.",
  "atk-s0513a10:717_0": "Rājapurisā taṁ pavattiṁ disvā gantvā rañño ārocesuṁ. Rājā dūtavacanaṁ sutvā vegena",
  "atk-s0513a10:717_1": "nagarā nikkhamitvā bodhisattassa santikaṁ gantvā iriyāpathasmiṁyeva pasīditvā bodhisattassa",
  "atk-s0513a10:717_2": "sabbaṁ issariyaṁ niyyādesi . Bodhisatto ‘‘mayhaṁ, mahārāja, vatthukāmehi vā kilesakāmehi",
  "atk-s0513a10:717_3": "vā attho natthi, ahaṁ paramābhisambodhiṁ patthayanto nikkhanto’’ti āha. Rājā anekappakāraṁ",
  "atk-s0513a10:717_4": "yācantopi tassa cittaṁ alabhitvā ‘‘addhā tvaṁ buddho bhavissasi, buddhabhūtena pana",
  "atk-s0513a10:717_5": "te paṭhamaṁ mama vijitaṁ āgantabba’’nti paṭiññaṁ gaṇhi. Ayamettha saṅkhepo, vitthāro",
  "atk-s0513a10:717_6": "pana ‘‘pabbajjaṁ kittayissāmi, yathā pabbaji cakkhumā’’ti imaṁ pabbajjāsuttaṁ (su.",
  "atk-s0513a10:717_7": "ni. 407 ādayo) saddhiṁ aṭṭhakathāya oloketvā veditabbo.",
  "atk-s0513a10:718_0": "Bodhisattopi rañño paṭiññaṁ datvā anupubbena cārikaṁ caramāno āḷārañca kālāmaṁ udakañca",
  "atk-s0513a10:718_1": "rāmaputtaṁ upasaṅkamitvā samāpattiyo nibbattetvā ‘‘nāyaṁ maggo bodhāyā’’ti tampi",
  "atk-s0513a10:718_2": "samāpattibhāvanaṁ analaṅkaritvā sadevakassa lokassa attano thāmavīriyasandassanatthaṁ",
  "atk-s0513a10:718_3": "mahāpadhānaṁ padahitukāmo uruvelaṁ gantvā ‘‘ramaṇīyo vatāyaṁ bhūmibhāgo’’ti tattheva",
  "atk-s0513a10:718_4": "vāsaṁ upagantvā mahāpadhānaṁ padahi. Tepi kho koṇḍaññappamukhā pañca pabbajitā gāmanigamarājadhānīsu",
  "atk-s0513a10:718_5": "bhikkhāya carantā tattha bodhisattaṁ sampāpuṇiṁsu. Atha naṁ chabbassāni mahāpadhānaṁ",
  "atk-s0513a10:718_6": "padahantaṁ ‘‘idāni buddho bhavissati, idāni buddho bhavissatī’’ti pariveṇasammajjanādikāya",
  "atk-s0513a10:718_7": "vattapaṭipattiyā upaṭṭhahamānā santikāvacarāvassa ahesuṁ. Bodhisattopi kho ‘‘koṭippattaṁ",
  "atk-s0513a10:718_8": "dukkarakāriyaṁ karissāmī’’ti ekatilataṇḍulādīhipi vītināmesi, sabbasopi āhārūpacchedaṁ",
  "atk-s0513a10:718_9": "akāsi, devatāpi lomakūpehi ojaṁ upasaṁharamānā paṭikkhipi.",
  "atk-s0513a10:719_0": "Athassa tāya nirāhāratāya paramakasimānappattakāyassa suvaṇṇavaṇṇo kāyo kāḷavaṇṇo",
  "atk-s0513a10:719_1": "ahosi. Bāttiṁsamahāpurisalakkhaṇāni paṭicchannāni ahesuṁ. Appekadā appāṇakaṁ jhānaṁ",
  "atk-s0513a10:719_2": "jhāyanto mahāvedanāhi abhitunno visaññībhūto caṅkamanakoṭiyaṁ patati. Atha naṁ ekaccā",
  "atk-s0513a10:719_3": "devatā ‘‘kālakato samaṇo gotamo’’ti vadanti, ekaccā ‘‘vihāroveso arahata’’nti āhaṁsu.",
  "atk-s0513a10:719_4": "Tattha yāsaṁ ‘‘kālakato’’ti ahosi, tā gantvā suddhodanamahārājassa ārocesuṁ ‘‘tumhākaṁ",
  "atk-s0513a10:719_5": "putto kālakato’’ti. Mama putto buddho hutvā kālakato, ahutvāti? Buddho bhavituṁ nāsakkhi,",
  "atk-s0513a10:719_6": "padhānabhūmiyaṁyeva patitvā kālakatoti. Idaṁ sutvā rājā ‘‘nāhaṁ saddahāmi, mama puttassa",
  "atk-s0513a10:719_7": "bodhiṁ appatvā kālakiriyā nāma natthī’’ti paṭikkhipi. Kasmā pana rājā na saddahatīti?",
  "atk-s0513a10:719_8": "Kāḷadevīlatāpasassa vandāpanadivase jamburukkhamūle ca pāṭihāriyānaṁ diṭṭhattā.",
  "atk-s0513a10:720_0": "Puna bodhisatte saññaṁ paṭilabhitvā uṭṭhite tā devatā gantvā ‘‘arogo te mahārāja",
  "atk-s0513a10:720_1": "putto’’ti ārocenti. Rājā ‘‘jānāmahaṁ puttassa amaraṇabhāva’’nti vadati. Mahāsattassa",
  "atk-s0513a10:720_2": "chabbassāni dukkarakāriyaṁ karontassa ākāse gaṇṭhikaraṇakālo viya ahosi. So ‘‘ayaṁ",
  "atk-s0513a10:720_3": "dukkarakārikā nāma bodhāya maggo na hotī’’ti oḷārikaṁ āhāraṁ āhāretuṁ gāmanigamesu",
  "atk-s0513a10:720_4": "piṇḍāya caritvā āhāraṁ āhari, athassa bāttiṁsamahāpurisalakkhaṇāni pākatikāni ahesuṁ,",
  "atk-s0513a10:720_5": "kāyo suvaṇṇavaṇṇo ahosi. Pañcavaggiyā bhikkhū ‘‘ayaṁ chabbassāni dukkarakārikaṁ karontopi",
  "atk-s0513a10:720_6": "sabbaññutaṁ paṭivijjhituṁ nāsakkhi, idāni gāmādīsu piṇḍāya caritvā oḷārikaṁ āhāraṁ",
  "atk-s0513a10:720_7": "āhariyamāno kiṁ sakkhissati, bāhuliko esa padhānavibbhanto, sīsaṁ nhāyitukāmassa",
  "atk-s0513a10:720_8": "ussāvabindutakkanaṁ viya amhākaṁ etassa santikā visesatakkanaṁ, kiṁ no iminā’’ti",
  "atk-s0513a10:720_9": "mahāpurisaṁ pahāya attano attano pattacīvaraṁ gahetvā aṭṭhārasayojanamaggaṁ gantvā",
  "atk-s0513a10:720_10": "isipatanaṁ pavisiṁsu.",
  "atk-s0513a10:721_0": "Tena kho pana samayena uruvelāyaṁ senānigame senānikuṭumbikassa gehe nibbattā sujātā",
  "atk-s0513a10:721_1": "nāma dārikā vayappattā ekasmiṁ nigrodharukkhe patthanaṁ akāsi ‘‘sace samajātikaṁ",
  "atk-s0513a10:721_2": "kulagharaṁ gantvā paṭhamagabbhe puttaṁ labhissāmi, anusaṁvaccharaṁ te satasahassapariccāgena",
  "atk-s0513a10:721_3": "balikammaṁ karissāmī’’ti. Tassā sā patthanā samijjhi. Sā mahāsattassa dukkarakārikaṁ",
  "atk-s0513a10:721_4": "karontassa chaṭṭhe vasse paripuṇṇe visākhapuṇṇamāyaṁ balikammaṁ kātukāmā hutvā puretaraṁ",
  "atk-s0513a10:721_5": "dhenusahassaṁ laṭṭhimadhukavane carāpetvā tāsaṁ khīraṁ pañca dhenusatāni pāyetvā",
  "atk-s0513a10:721_6": "tāsaṁ khīraṁ aḍḍhatiyānīti evaṁ yāva soḷasannaṁ dhenūnaṁ khīraṁ aṭṭha dhenuyo pivanti,",
  "atk-s0513a10:721_7": "tāva khīrassa bahalatañca madhuratañca ojavantatañca patthayamānā khīraparivattanaṁ",
  "atk-s0513a10:721_8": "nāma akāsi. Sā visākhapuṇṇamadivase ‘‘pātova balikammaṁ karissāmī’’ti rattiyā paccūsasamayaṁ",
  "atk-s0513a10:721_9": "paccuṭṭhāya tā aṭṭha dhenuyo duhāpesi. Vacchakā dhenūnaṁ thanamūlaṁ nāgamiṁsu, thanamūle",
  "atk-s0513a10:721_10": "pana navabhājane upanītamatte attano dhammatāya khīradhārā pavattiṁsu. Taṁ acchariyaṁ",
  "atk-s0513a10:721_11": "disvā sujātā sahattheneva khīraṁ gahetvā navabhājane pakkhipitvā sahattheneva aggiṁ",
  "atk-s0513a10:721_12": "katvā pacituṁ ārabhi.",
  "atk-s0513a10:722_0": "Tasmiṁ pāyāse paccamāne mahantamahantā bubbuḷā uṭṭhahitvā dakkhiṇāvattā hutvā sañcaranti,",
  "atk-s0513a10:722_1": "ekaphusitampi bahi na patati, uddhanato appamattakopi dhūmo na uṭṭhahati. Tasmiṁ",
  "atk-s0513a10:722_2": "samaye cattāro lokapālā āgantvā uddhane ārakkhaṁ gaṇhiṁsu, mahābrahmā chattaṁ dhāresi,",
  "atk-s0513a10:722_3": "sakko alātāni samānento aggiṁ jālesi. Devatā dvisahassadīpaparivāresu catūsu mahādīpesu",
  "atk-s0513a10:722_4": "devānañca manussānañca upakappanaojaṁ attano devānubhāvena daṇḍakabaddhaṁ madhupaṭalaṁ",
  "atk-s0513a10:722_5": "pīḷetvā madhuṁ gaṇhamānā viya saṁharitvā tattha pakkhipiṁsu. Aññesu hi kālesu devatā",
  "atk-s0513a10:722_6": "kabaḷe kabaḷe ojaṁ pakkhipanti, sambodhidivase ca pana parinibbānadivase ca ukkhaliyaṁyeva",
  "atk-s0513a10:722_7": "pakkhipanti. Sujātā ekadivaseyeva tattha attano pākaṭāni anekāni acchariyāni disvā",
  "atk-s0513a10:722_8": "puṇṇaṁ dāsiṁ āmantesi ‘‘amma puṇṇe, ajja amhākaṁ devatā ativiya pasannā, mayā ettake",
  "atk-s0513a10:722_9": "kāle evarūpaṁ acchariyaṁ nāma na diṭṭhapubbaṁ, vegena gantvā devaṭṭhānaṁ paṭijaggāhī’’ti.",
  "atk-s0513a10:722_10": "Sā ‘‘sādhu, ayye’’ti tassā vacanaṁ sampaṭicchitvā turitaturitā rukkhamūlaṁ agamāsi.",
  "atk-s0513a10:723_0": "Bodhisattopi kho tasmiṁ rattibhāge pañca mahāsupine disvā pariggaṇhanto ‘‘nissaṁsayenāhaṁ",
  "atk-s0513a10:723_1": "ajja buddho bhavissāmī’’ti katasanniṭṭhāno tassā rattiyā accayena katasarīrapaṭijaggano",
  "atk-s0513a10:723_2": "bhikkhācārakālaṁ āgamayamāno pātova āgantvā tasmiṁ rukkhamūle nisīdi attano pabhāya",
  "atk-s0513a10:723_3": "sakalarukkhaṁ obhāsayamāno. Atha kho sā puṇṇā āgantvā addasa bodhisattaṁ rukkhamūle",
  "atk-s0513a10:723_4": "pācīnalokadhātuṁ olokayamānaṁ nisinnaṁ, sarīrato cassa nikkhantāhi pabhāhi sakalarukkhaṁ",
  "atk-s0513a10:723_5": "suvaṇṇavaṇṇaṁ. Disvā tassā etadahosi – ‘‘ajja amhākaṁ devatā rukkhato oruyha sahattheneva",
  "atk-s0513a10:723_6": "balikammaṁ sampaṭicchituṁ nisinnā maññe’’ti ubbegappattā hutvā vegenāgantvā sujātāya etamatthaṁ ārocesi.",
  "atk-s0513a10:724_0": "Sujātā tassā vacanaṁ sutvā tuṭṭhamānasā hutvā ‘‘ajja dāni paṭṭhāya mama jeṭṭhadhītuṭṭhāne",
  "atk-s0513a10:724_1": "tiṭṭhāhī’’ti dhītu anucchavikaṁ sabbālaṅkāraṁ adāsi. Yasmā pana buddhabhāvaṁ pāpuṇanadivase",
  "atk-s0513a10:724_2": "satasahassagghanikaṁ suvaṇṇapātiṁ laddhuṁ vaṭṭati, tasmā sā ‘‘suvaṇṇapātiyaṁ pāyāsaṁ",
  "atk-s0513a10:724_3": "pakkhipissāmī’’ti cittaṁ uppādetvā satasahassagghanikaṁ suvaṇṇapātiṁ nīharāpetvā",
  "atk-s0513a10:724_4": "tattha pāyāsaṁ pakkhipitukāmā pakkabhājanaṁ āvajjesi. ‘Sabbo pāyāso padumapattā udakaṁ",
  "atk-s0513a10:724_5": "viya vinivattitvā pātiyaṁ patiṭṭhāsi, ekapātipūramattova ahosi’. Sā taṁ pātiṁ aññāya",
  "atk-s0513a10:724_6": "suvaṇṇapātiyā paṭikujjitvā odātavatthena veṭhetvā sabbālaṅkārehi attabhāvaṁ alaṅkaritvā",
  "atk-s0513a10:724_7": "taṁ pātiṁ attano sīse ṭhapetvā mahantena ānubhāvena nigrodharukkhamūlaṁ gantvā bodhisattaṁ",
  "atk-s0513a10:724_8": "oloketvā balavasomanassajātā ‘‘rukkhadevatā’’ti saññāya diṭṭhaṭṭhānato paṭṭhāya onatonatā",
  "atk-s0513a10:724_9": "gantvā sīsato pātiṁ otāretvā vivaritvā suvaṇṇabhiṅkārena gandhapupphavāsitaṁ udakaṁ",
  "atk-s0513a10:724_10": "gahetvā bodhisattaṁ upagantvā aṭṭhāsi. Ghaṭīkāramahābrahmunā dinno mattikāpatto ettakaṁ",
  "atk-s0513a10:724_11": "addhānaṁ bodhisattaṁ avijahitvā tasmiṁ khaṇe adassanaṁ gato, bodhisatto pattaṁ apassanto",
  "atk-s0513a10:724_12": "dakkhiṇahatthaṁ pasāretvā udakaṁ sampaṭicchi. Sujātā saheva pātiyā pāyāsaṁ mahāpurisassa",
  "atk-s0513a10:724_13": "hatthe ṭhapesi, mahāpuriso sujātaṁ olokesi. Sā ākāraṁ sallakkhetvā ‘‘ayya, mayā tumhākaṁ",
  "atk-s0513a10:724_14": "pariccattaṁ, gaṇhitvā yathāruciṁ gacchathā’’ti vanditvā ‘‘yathā mayhaṁ manoratho",
  "atk-s0513a10:724_15": "nipphanno , evaṁ tumhākampi nipphajjatū’’ti vatvā satasahassagghanikāya suvaṇṇapātiyā",
  "atk-s0513a10:724_16": "purāṇapaṇṇe viya anapekkhā hutvā pakkāmi.",
  "atk-s0513a10:725_0": "Bodhisattopi kho nisinnaṭṭhānā uṭṭhāya rukkhaṁ padakkhiṇaṁ katvā pātiṁ ādāya nerañjarāya",
  "atk-s0513a10:725_1": "tīraṁ gantvā anekesaṁ bodhisattasahassānaṁ abhisambujjhanadivase otaritvā nhānaṭṭhānaṁ",
  "atk-s0513a10:725_2": "suppatiṭṭhitatitthaṁ nāma atthi, tassa tīre pātiṁ ṭhapetvā otaritvā nhatvā anekabuddhasatasahassānaṁ",
  "atk-s0513a10:725_3": "nivāsanaṁ arahaddhajaṁ nivāsetvā puratthābhimukho nisīditvā ekaṭṭhitālapakkappamāṇe",
  "atk-s0513a10:725_4": "ekūnapaññāsa piṇḍe katvā sabbaṁ appodakaṁ madhupāyāsaṁ paribhuñji. So eva hissa buddhabhūtassa",
  "atk-s0513a10:725_5": "sattasattāhaṁ bodhimaṇḍe vasantassa ekūnapaññāsa divasāni āhāro ahosi. Ettakaṁ kālaṁ",
  "atk-s0513a10:725_6": "neva añño āhāro atthi, na nhānaṁ, na mukhadhovanaṁ, na sarīravaḷañjo, jhānasukhena",
  "atk-s0513a10:725_7": "maggasukhena phalasukhena ca vītināmesi. Taṁ pana pāyāsaṁ paribhuñjitvā suvaṇṇapātiṁ",
  "atk-s0513a10:725_8": "gahetvā ‘‘sacāhaṁ, ajja buddho bhavituṁ sakkhissāmi, ayaṁ pāti paṭisotaṁ gacchatu,",
  "atk-s0513a10:725_9": "no ce sakkhissāmi, anusotaṁ gacchatū’’ti vatvā nadīsote pakkhipi. Sā sotaṁ chindamānā",
  "atk-s0513a10:725_10": "nadīmajjhaṁ gantvā majjhamajjhaṭṭhāneneva javasampanno asso viya asītihatthamattaṭṭhānaṁ",
  "atk-s0513a10:725_11": "paṭisotaṁ gantvā ekasmiṁ āvaṭṭe nimujjitvā kāḷanāgarājabhavanaṁ gantvā tiṇṇaṁ buddhānaṁ",
  "atk-s0513a10:725_12": "paribhogapātiyo ‘‘kili kilī’’ti ravaṁ kārayamānā paharitvāva tāsaṁ sabbaheṭṭhimā",
  "atk-s0513a10:725_13": "hutvā aṭṭhāsi. Kāḷo nāgarājā taṁ saddaṁ sutvā ‘‘hiyyo eko buddho nibbatto, puna ajja",
  "atk-s0513a10:725_14": "eko nibbatto’’ti vatvā anekehi padasatehi thutiyo vadamāno uṭṭhāsi. Tassa kira mahāpathaviyā",
  "atk-s0513a10:725_15": "ekayojanatigāvutappamāṇaṁ nabhaṁ pūretvā ārohanakālo ‘‘ajja vā hiyyo vā’’ti sadiso ahosi.",
  "atk-s0513a10:726_0": "Bodhisattopi nadītīramhi supupphitasālavane divāvihāraṁ katvā sāyanhasamaye pupphānaṁ",
  "atk-s0513a10:726_1": "vaṇṭato muccanakāle devatāhi alaṅkatena aṭṭhūsabhavitthārena maggena sīho viya vijambhamāno",
  "atk-s0513a10:726_2": "bodhirukkhābhimukho pāyāsi. Nāgayakkhasupaṇṇādayo dibbehi gandhapupphādīhi pūjayiṁsu,",
  "atk-s0513a10:726_3": "dibbasaṅgītādīni pavattayiṁsu, dasasahassī lokadhātu ekagandhā ekamālā ekasādhukārā",
  "atk-s0513a10:726_4": "ahosi. Tasmiṁ samaye sotthiyo nāma tiṇahārako tiṇaṁ ādāya paṭipathe āgacchanto mahāpurisassa",
  "atk-s0513a10:726_5": "ākāraṁ ñatvā aṭṭha tiṇamuṭṭhiyo adāsi. Bodhisatto tiṇaṁ gahetvā bodhimaṇḍaṁ āruyha",
  "atk-s0513a10:726_6": "dakkhiṇadisābhāge uttarābhimukho aṭṭhāsi. Tasmiṁ khaṇe dakkhiṇacakkavāḷaṁ osīditvā",
  "atk-s0513a10:726_7": "heṭṭhā avīcisampattaṁ viya ahosi, uttaracakkavāḷaṁ ullaṅghitvā upari bhavaggappattaṁ",
  "atk-s0513a10:726_8": "viya ahosi. Bodhisatto ‘‘idaṁ sambodhiṁ pāpuṇanaṭṭhānaṁ na bhavissati maññe’’ti padakkhiṇaṁ",
  "atk-s0513a10:726_9": "karonto pacchimadisābhāgaṁ gantvā puratthābhimukho aṭṭhāsi, tato pacchimacakkavāḷaṁ",
  "atk-s0513a10:726_10": "osīditvā heṭṭhā avīcisampattaṁ viya ahosi, puratthimacakkavāḷaṁ ullaṅghitvā upari",
  "atk-s0513a10:726_11": "bhavaggappattaṁ viya ahosi. Ṭhitaṭṭhitaṭṭhāne kirassa nemivaṭṭipariyante akkante",
  "atk-s0513a10:726_12": "nābhiyā patiṭṭhitamahāsakaṭacakkaṁ viya mahāpathavī onatunnatā ahosi. Bodhisatto",
  "atk-s0513a10:726_13": "‘‘idampi sambodhiṁ pāpuṇanaṭṭhānaṁ na bhavissati maññe’’ti padakkhiṇaṁ karonto uttaradisābhāgaṁ",
  "atk-s0513a10:726_14": "gantvā dakkhiṇābhimukho aṭṭhāsi, tato uttaracakkavāḷaṁ osīditvā heṭṭhā avīcisampattaṁ",
  "atk-s0513a10:726_15": "viya ahosi, dakkhiṇacakkavāḷaṁ ullaṅghitvā upari bhavaggappattaṁ viya ahosi. Bodhisatto",
  "atk-s0513a10:726_16": "‘‘idampi sambodhiṁ pāpuṇanaṭṭhānaṁ na bhavissati maññe’’ti padakkhiṇaṁ karonto puratthimadisābhāgaṁ",
  "atk-s0513a10:726_17": "gantvā pacchimābhimukho aṭṭhāsi. Puratthimadisābhāge pana sabbabuddhānaṁ pallaṅkaṭṭhānaṁ,",
  "atk-s0513a10:726_18": "taṁ neva chambhati, na kampati. Mahāsatto ‘‘idaṁ sabbabuddhānaṁ avijahitaṁ acalaṭṭhānaṁ",
  "atk-s0513a10:726_19": "kilesapañjaraviddhaṁsanaṭṭhāna’’nti ñatvā tāni tiṇāni agge gahetvā cālesi, tāvadeva",
  "atk-s0513a10:726_20": "cuddasahattho pallaṅko ahosi. Tānipi kho tiṇāni tathārūpena saṇṭhānena saṇṭhahiṁsu,",
  "atk-s0513a10:726_21": "yathārūpaṁ sukusalopi cittakāro vā potthakāro vā ālikhitumpi samattho natthi. Bodhisatto",
  "atk-s0513a10:726_22": "bodhikkhandhaṁ piṭṭhito katvā puratthābhimukho daḷhamānaso hutvā –",
  "atk-s0513a10:727": "‘‘Kāmaṁ taco ca nhāru ca, aṭṭhi ca avasissatu;",
  "atk-s0513a10:728": "Upasussatu nissesaṁ, sarīre maṁsalohitaṁ’’.",
  "atk-s0513a10:729": "Na tvevāhaṁ sammāsambodhiṁ appatvā imaṁ pallaṅkaṁ bhindissāmīti asanisatasannipātenapi abhejjarūpaṁ aparājitapallaṅkaṁ ābhujitvā nisīdi.",
  "atk-s0513a10:730_0": "Tasmiṁ samaye māro devaputto ‘‘siddhatthakumāro mayhaṁ vasaṁ atikkamitukāmo, na dānissa",
  "atk-s0513a10:730_1": "atikkamituṁ dassāmī’’ti mārabalassa santikaṁ gantvā etamatthaṁ ārocetvā māraghosanaṁ",
  "atk-s0513a10:730_2": "nāma ghosāpetvā mārabalaṁ ādāya nikkhami. Sā mārasenā mārassa purato dvādasayojanā",
  "atk-s0513a10:730_3": "hoti, dakkhiṇato ca vāmato ca dvādasayojanā, pacchato yāva cakkavāḷapariyantaṁ katvā",
  "atk-s0513a10:730_4": "ṭhitā, uddhaṁ navayojanubbedhā, yassā unnadantiyā unnādasaddo yojanasahassato paṭṭhāya",
  "atk-s0513a10:730_5": "pathaviundriyanasaddo viya suyyati. Atha māro devaputto diyaḍḍhayojanasatikaṁ girimekhalaṁ",
  "atk-s0513a10:730_6": "nāma hatthiṁ abhiruhitvā bāhusahassaṁ māpetvā nānāvudhāni aggahesi. Avasesāyapi māraparisāya",
  "atk-s0513a10:730_7": "dve janā ekasadisaṁ āvudhaṁ na gaṇhiṁsu, nānappakāravaṇṇā nānappakāramukhā hutvā",
  "atk-s0513a10:730_8": "mahāsattaṁ ajjhottharamānā āgamiṁsu.",
  "atk-s0513a10:731_0": "Dasasahassacakkavāḷadevatā pana mahāsattassa thutiyo vadamānā aṭṭhaṁsu. Sakko devarājā",
  "atk-s0513a10:731_1": "vijayuttarasaṅkhaṁ dhamamāno aṭṭhāsi. So kira saṅkho vīsahatthasatiko hoti. Sakiṁ",
  "atk-s0513a10:731_2": "vātaṁ gāhāpetvā dhamanto cattāro māse saddaṁ karitvā nissaddo hoti. Mahākāḷanāgarājā",
  "atk-s0513a10:731_3": "atirekapadasatena vaṇṇaṁ vadanto aṭṭhāsi, mahābrahmā setacchattaṁ dhārayamāno aṭṭhāsi.",
  "atk-s0513a10:731_4": "Mārabale pana bodhimaṇḍaṁ upasaṅkamante tesaṁ ekopi ṭhātuṁ nāsakkhi, sammukhasammukhaṭṭhāneneva",
  "atk-s0513a10:731_5": "palāyiṁsu. Kāḷo nāgarājā pathaviyaṁ nimujjitvā pañcayojanasatikaṁ mañjerikanāgabhavanaṁ",
  "atk-s0513a10:731_6": "gantvā ubhohi hatthehi mukhaṁ pidahitvā nipanno. Sakko vijayuttarasaṅkhaṁ piṭṭhiyaṁ",
  "atk-s0513a10:731_7": "katvā cakkavāḷamukhavaṭṭiyaṁ aṭṭhāsi. Mahābrahmā setacchattaṁ cakkavāḷakoṭiyaṁ ṭhapetvā",
  "atk-s0513a10:731_8": "brahmalokameva agamāsi. Ekā devatāpi ṭhātuṁ samatthā nāhosi, mahāpuriso ekakova nisīdi.",
  "atk-s0513a10:732_0": "Māropi attano parisaṁ āha ‘‘tātā suddhodanaputtena siddhatthena sadiso añño puriso",
  "atk-s0513a10:732_1": "nāma natthi, mayaṁ sammukhā yuddhaṁ dātuṁ na sakkhissāma, pacchābhāgena dassāmā’’ti.",
  "atk-s0513a10:732_2": "Mahāpurisopi tīṇi passāni oloketvā sabbadevatānaṁ palātattā suññāni addasa. Puna",
  "atk-s0513a10:732_3": "uttarapassena mārabalaṁ ajjhottharamānaṁ disvā ‘‘ayaṁ ettako jano maṁ ekakaṁ sandhāya",
  "atk-s0513a10:732_4": "mahantaṁ vāyāmaṁ parakkamaṁ karoti, imasmiṁ ṭhāne mayhaṁ mātā vā pitā vā bhātā vā",
  "atk-s0513a10:732_5": "añño vā koci ñātako natthi, imā pana dasa pāramiyova mayhaṁ dīgharattaṁ puṭṭhaparijanasadisā,",
  "atk-s0513a10:732_6": "tasmā pāramiyova phalakaṁ katvā pāramisattheneva paharitvā ayaṁ balakāyo mayā viddhaṁsetuṁ",
  "atk-s0513a10:732_7": "vaṭṭatī’’ti dasa pāramiyo āvajjamāno nisīdi.",
  "atk-s0513a10:733_0": "Atha kho māro devaputto ‘‘eteneva siddhatthaṁ palāpessāmī’’ti vātamaṇḍalaṁ samuṭṭhāpesi.",
  "atk-s0513a10:733_1": "Taṅkhaṇaṁyeva puratthimādibhedā vātā samuṭṭhahitvā aḍḍhayojanaekayojanadviyojanatiyojanappamāṇāni",
  "atk-s0513a10:733_2": "pabbatakūṭāni padāletvā vanagaccharukkhādīni ummūletvā samantā gāmanigame cuṇṇavicuṇṇaṁ",
  "atk-s0513a10:733_3": "kātuṁ samatthāpi mahāpurisassa puññatejena vihatānubhāvā bodhisattaṁ patvā cīvarakaṇṇamattampi",
  "atk-s0513a10:733_4": "cāletuṁ nāsakkhiṁsu. Tato ‘‘udakena na ajjhottharitvā māressāmī’’ti mahāvassaṁ samuṭṭhāpesi.",
  "atk-s0513a10:733_5": "Tassānubhāvena uparūpari satapaṭalasahassapaṭalādibhedā valāhakā uṭṭhahitvā vassiṁsu.",
  "atk-s0513a10:733_6": "Vuṭṭhidhārāvegena pathavī chiddā ahosi. Vanarukkhādīnaṁ uparibhāgena mahāmegho āgantvā",
  "atk-s0513a10:733_7": "mahāsattassa cīvare ussāvabinduṭṭhānamattampi temetuṁ nāsakkhi. Tato pāsāṇavassaṁ",
  "atk-s0513a10:733_8": "samuṭṭhāpesi. Mahantāni mahantāni pabbatakūṭāni dhūmāyantāni pajjalantāni ākāsenāgantvā",
  "atk-s0513a10:733_9": "bodhisattaṁ patvā dibbamālāguḷabhāvaṁ āpajjiṁsu. Tato paharaṇavassaṁ samuṭṭhāpesi.",
  "atk-s0513a10:733_10": "Ekatodhārāubhatodhārāasisattikhurappādayo dhūmāyantā pajjalantā ākāsenāgantvā bodhisattaṁ",
  "atk-s0513a10:733_11": "patvā dibbapupphāni ahesuṁ. Tato aṅgāravassaṁ samuṭṭhāpesi. Kiṁsukavaṇṇā aṅgārā ākāsenāgantvā",
  "atk-s0513a10:733_12": "bodhisattassa pādamūle dibbapupphāni hutvā vikiriṁsu. Tato kukkuḷavassaṁ samuṭṭhāpesi.",
  "atk-s0513a10:733_13": "Accuṇho aggivaṇṇo kukkuḷo ākāsenāgantvā bodhisattassa pādamūle dibbacandanacuṇṇaṁ",
  "atk-s0513a10:733_14": "hutvā nipati. Tato vālukāvassaṁ samuṭṭhāpesi. Atisukhumavālukā dhūmāyantā pajjalantā",
  "atk-s0513a10:733_15": "ākāsenāgantvā bodhisattassa pādamūle dibbapupphāni hutvā nipatiṁsu. Tato kalalavassaṁ",
  "atk-s0513a10:733_16": "samuṭṭhāpesi. Taṁ kalalaṁ dhūmāyantaṁ pajjalantaṁ ākāsenāgantvā bodhisattassa pādamūle",
  "atk-s0513a10:733_17": "dibbavilepanaṁ hutvā nipati. Tato ‘‘iminā bhiṁsetvā siddhatthaṁ palāpessāmī’’ti andhakāraṁ",
  "atk-s0513a10:733_18": "samuṭṭhāpesi. Taṁ caturaṅgasamannāgataṁ viya mahātamaṁ hutvā bodhisattaṁ patvā sūriyappabhāvihataṁ",
  "atk-s0513a10:733_19": "viya andhakāraṁ antaradhāyi.",
  "atk-s0513a10:734_0": "Evaṁ māro imāhi navahi vātavassapāsāṇapaharaṇaaṅgārakukkuḷavālukākalalaandhakāravuṭṭhīhi",
  "atk-s0513a10:734_1": "bodhisattaṁ palāpetuṁ asakkonto ‘‘kiṁ bhaṇe, tiṭṭhatha, imaṁ siddhatthakumāraṁ gaṇhatha",
  "atk-s0513a10:734_2": "hanatha palāpethā’’ti parisaṁ āṇāpetvā sayampi girimekhalassa hatthino khandhe nisinno",
  "atk-s0513a10:734_3": "cakkāvudhaṁ ādāya bodhisattaṁ upasaṅkamitvā ‘‘siddhattha uṭṭhāhi etasmā pallaṅkā,",
  "atk-s0513a10:734_4": "nāyaṁ tuyhaṁ pāpuṇāti, mayhaṁ eva pāpuṇātī’’ti āha. Mahāsatto tassa vacanaṁ sutvā",
  "atk-s0513a10:734_5": "avoca – ‘‘māra, neva tayā dasa pāramiyo pūritā, na upapāramiyo, na paramatthapāramiyo,",
  "atk-s0513a10:734_6": "nāpi pañca mahāpariccāgā pariccattā , na ñātatthacariyā, na lokatthacariyā, na buddhicariyā",
  "atk-s0513a10:734_7": "pūritā, sabbā tā mayāyeva pūritā, tasmā nāyaṁ pallaṅko tuyhaṁ pāpuṇāti , mayheveso pāpuṇātī’’ti.",
  "atk-s0513a10:735_0": "Māro kuddho kodhavegaṁ asahanto mahāpurisassa cakkāvudhaṁ vissajjesi. Taṁ tassa dasa",
  "atk-s0513a10:735_1": "pāramiyo āvajjentassa uparibhāge mālāvitānaṁ hutvā aṭṭhāsi. Taṁ kira khuradhāracakkāvudhaṁ",
  "atk-s0513a10:735_2": "aññadā tena kuddhena vissaṭṭhaṁ ekaghanapāsāṇatthambhe vaṁsakaḷīre viya chindantaṁ",
  "atk-s0513a10:735_3": "gacchati, idāni pana tasmiṁ mālāvitānaṁ hutvā ṭhite avasesā māraparisā ‘‘idāni pallaṅkato",
  "atk-s0513a10:735_4": "vuṭṭhāya palāyissatī’’ti mahantamahantāni selakūṭāni vissajjesuṁ. Tānipi mahāpurisassa",
  "atk-s0513a10:735_5": "dasa pāramiyo āvajjentassa mālāguḷabhāvaṁ āpajjitvā bhūmiyaṁ patiṁsu. Devatā cakkavāḷamukhavaṭṭiyaṁ",
  "atk-s0513a10:735_6": "ṭhitā gīvaṁ pasāretvā sīsaṁ ukkhipitvā ‘‘naṭṭho vata so siddhatthakumārassa rūpaggappatto",
  "atk-s0513a10:735_7": "attabhāvo, kiṁ nu kho karissatī’’ti olokenti.",
  "atk-s0513a10:736_0": "Tato mahāpuriso ‘‘pūritapāramīnaṁ bodhisattānaṁ abhisambujjhanadivase pattapallaṅko",
  "atk-s0513a10:736_1": "mayhaṁva pāpuṇātī’’ti vatvā ṭhitaṁ māraṁ āha – ‘‘māra tuyhaṁ dānassa dinnabhāve ko",
  "atk-s0513a10:736_2": "sakkhī’’ti. Māro ‘‘ime ettakā janā sakkhino’’ti mārabalābhimukhaṁ hatthaṁ pasāresi.",
  "atk-s0513a10:736_3": "Tasmiṁ khaṇe māraparisāya ‘‘ahaṁ sakkhī, ahaṁ sakkhī’’ti pavattasaddo pathaviundriyanasaddasadiso",
  "atk-s0513a10:736_4": "ahosi. Atha māro mahāpurisaṁ āha ‘‘siddhattha, tuyhaṁ dānassa dinnabhāve ko sakkhī’’ti.",
  "atk-s0513a10:736_5": "Mahāpuriso ‘‘tuyhaṁ tāva dānassa dinnabhāve sacetanā sakkhino, mayhaṁ pana imasmiṁ",
  "atk-s0513a10:736_6": "ṭhāne sacetano koci sakkhī nāma natthi, tiṭṭhatu tāva me avasesattabhāvesu dinnadānaṁ,",
  "atk-s0513a10:736_7": "vessantarattabhāve pana ṭhatvā mayhaṁ sattasatakamahādānassa dinnabhāve ayaṁ acetanāpi",
  "atk-s0513a10:736_8": "ghanamahāpathavī sakkhī’’ti cīvaragabbhantarato dakkhiṇahatthaṁ abhinīharitvā ‘‘vessantarattabhāve",
  "atk-s0513a10:736_9": "ṭhatvā mayhaṁ sattasatakamahādānassa dinnabhāve tvaṁ sakkhī na sakkhī’’ti mahāpathaviabhimukhaṁ",
  "atk-s0513a10:736_10": "hatthaṁ pasāresi. Mahāpathavī ‘‘ahaṁ te tadā sakkhī’’ti viravasatena viravasahassena",
  "atk-s0513a10:736_11": "viravasatasahassena mārabalaṁ avattharamānā viya unnadi.",
  "atk-s0513a10:737_0": "Tato mahāpurise ‘‘dinnaṁ te siddhattha mahādānaṁ uttamadāna’’nti vessantaradānaṁ",
  "atk-s0513a10:737_1": "sammasante diyaḍḍhayojanasatiko girimekhalahatthī jaṇṇukehi pathaviyaṁ patiṭṭhāsi,",
  "atk-s0513a10:737_2": "māraparisā disāvidisā palāyi, dve ekamaggena gatā nāma natthi, sīsābharaṇāni ceva",
  "atk-s0513a10:737_3": "nivatthavatthāni ca pahāya sammukhasammukhadisāhiyeva palāyiṁsu. Tato devasaṅghā",
  "atk-s0513a10:737_4": "palāyamānaṁ mārabalaṁ disvā ‘‘mārassa parājayo jāto, siddhatthakumārassa jayo, jayapūjaṁ",
  "atk-s0513a10:737_5": "karissāmā’’ti nāgā nāgānaṁ, supaṇṇā supaṇṇānaṁ , devatā devatānaṁ, brahmāno brahmānaṁ,",
  "atk-s0513a10:737_6": "ugghosetvā gandhamālādihatthā mahāpurisassa santikaṁ bodhipallaṅkaṁ agamaṁsu.",
  "atk-s0513a10:738": "Evaṁ gatesu ca pana tesu –",
  "atk-s0513a10:739": "‘‘Jayo hi buddhassa sirīmato ayaṁ, mārassa ca pāpimato parājayo;",
  "atk-s0513a10:740": "Ugghosayuṁ bodhimaṇḍe pamoditā, jayaṁ tadā nāgagaṇā mahesino.",
  "atk-s0513a10:741": "‘‘Jayo hi buddhassa sirīmato ayaṁ, mārassa ca pāpimato parājayo;",
  "atk-s0513a10:742": "Ugghosayuṁ bodhimaṇḍe pamoditā, supaṇṇasaṅghāpi jayaṁ mahesino.",
  "atk-s0513a10:743": "‘‘Jayo hi buddhassa sirīmato ayaṁ, mārassa ca pāpimato parājayo;",
  "atk-s0513a10:744": "Ugghosayuṁ bodhimaṇḍe pamoditā, jayaṁ tadā devagaṇā mahesino.",
  "atk-s0513a10:745": "‘‘Jayo hi buddhassa sirīmato ayaṁ, mārassa ca pāpimato parājayo;",
  "atk-s0513a10:746": "Ugghosayuṁ bodhimaṇḍe pamoditā, jayaṁ tadā brahmagaṇāpi tādino’’ti.",
  "atk-s0513a10:747_0": "Avasesā dasasu cakkavāḷasahassesu devatā mālāgandhavilepanehi ca pūjayamānā nānappakārā",
  "atk-s0513a10:747_1": "thutiyo ca vadamānā aṭṭhaṁsu. Evaṁ anatthaṅgateyeva sūriye mahāpuriso mārabalaṁ vidhametvā",
  "atk-s0513a10:747_2": "cīvarūpari patamānehi bodhirukkhaṅkurehi rattapavāḷapallavehi viya pūjiyamāno paṭhamayāme",
  "atk-s0513a10:747_3": "pubbenivāsañāṇaṁ anussaritvā, majjhimayāme dibbacakkhuṁ visodhetvā, pacchimayāme",
  "atk-s0513a10:747_4": "paṭiccasamuppāde ñāṇaṁ otāresi. Athassa dvādasapadikaṁ paccayākāraṁ vaṭṭavivaṭṭavasena",
  "atk-s0513a10:747_5": "anulomapaṭilomato sammasantassa dasasahassī lokadhātu udakapariyantaṁ katvā dvādasakkhattuṁ sampakampi.",
  "atk-s0513a10:748_0": "Mahāpurise pana dasasahassilokadhātuṁ unnādetvā aruṇuggamanavelāya sabbaññutaññāṇaṁ",
  "atk-s0513a10:748_1": "paṭivijjhante sakaladasasahassī lokadhātu alaṅkatapaṭiyattā ahosi. Pācīnacakkavāḷamukhavaṭṭiyaṁ",
  "atk-s0513a10:748_2": "ussāpitānaṁ dhajānaṁ paṭākānaṁ raṁsiyo pacchimacakkavāḷamukhavaṭṭiyaṁ paharanti,",
  "atk-s0513a10:748_3": "tathā pacchimacakkavāḷamukhavaṭṭiyaṁ ussāpitānaṁ pācīnacakkavāḷamukhavaṭṭiyaṁ, dakkhiṇacakkavāḷamukhavaṭṭiyaṁ",
  "atk-s0513a10:748_4": "ussāpitānaṁ uttaracakkavāḷamukhavaṭṭiyaṁ, uttaracakkavāḷamukhavaṭṭiyaṁ ussāpitānaṁ",
  "atk-s0513a10:748_5": "dakkhiṇacakkavāḷamukhavaṭṭiyaṁ paharanti, pathavitale ussāpitānaṁ pana dhajānaṁ paṭākānaṁ",
  "atk-s0513a10:748_6": "brahmalokaṁ āhacca aṭṭhaṁsu, brahmaloke baddhānaṁ pathavitale patiṭṭhahiṁsu, dasasahassacakkavāḷesu",
  "atk-s0513a10:748_7": "pupphūpagarukkhā pupphaṁ gaṇhiṁsu, phalūpagarukkhā phalapiṇḍībhārabharitā ahesuṁ.",
  "atk-s0513a10:748_8": "Khandhesu khandhapadumāni pupphiṁsu, sākhāsu sākhāpadumāni, latāsu latāpadumāni,",
  "atk-s0513a10:748_9": "ākāse olambakapadumāni, silātalāni bhinditvā uparūpari satta satta hutvā daṇḍakapadumāni",
  "atk-s0513a10:748_10": "uṭṭhahiṁsu. Dasasahassī lokadhātu vaṭṭetvā vissaṭṭhamālāguḷā viya susanthatapupphasanthāro",
  "atk-s0513a10:748_11": "viya ca ahosi. Cakkavāḷantaresu aṭṭhayojanasahassalokantarikā sattasūriyappabhāyapi",
  "atk-s0513a10:748_12": "anobhāsitapubbā ekobhāsā ahesuṁ, caturāsītiyojanasahassagambhīro mahāsamuddo madhurodako",
  "atk-s0513a10:748_13": "ahosi, nadiyo nappavattiṁsu, jaccandhā rūpāni passiṁsu, jātibadhirā saddaṁ suṇiṁsu,",
  "atk-s0513a10:748_14": "jātipīṭhasappino padasā gacchiṁsu, andubandhanādīni chijjitvā patiṁsu.",
  "atk-s0513a10:749": "Evaṁ aparimāṇena sirivibhavena pūjiyamāno mahāpuriso anekappakāresu acchariyadhammesu pātubhūtesu sabbaññutaññāṇaṁ paṭivijjhitvā sabbabuddhānaṁ avijahitaṁ udānaṁ udānesi –",
  "atk-s0513a10:750": "‘‘Anekajātisaṁsāraṁ , sandhāvissaṁ anibbisaṁ;",
  "atk-s0513a10:751": "Gahakāraṁ gavesanto, dukkhā jāti punappunaṁ.",
  "atk-s0513a10:752": "‘‘Gahakāraka diṭṭhosi, puna gehaṁ na kāhasi;",
  "atk-s0513a10:753": "Sabbā te phāsukā bhaggā, gahakūṭaṁ visaṅkhataṁ;",
  "atk-s0513a10:754": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154);",
  "atk-s0513a10:755": "Iti tusitapurato paṭṭhāya yāva ayaṁ bodhimaṇḍe sabbaññutappatti, ettakaṁ ṭhānaṁ avidūrenidānaṁ nāmāti veditabbaṁ.",
  "atk-s0513a10:756": "Avidūrenidānakathā niṭṭhitā.",
  "atk-s0513a10:757": "3. Santikenidānakathā",
  "atk-s0513a10:758_0": "‘‘Santikenidānaṁ pana ‘bhagavā sāvatthiyaṁ viharati jetavane anāthapiṇḍikassa ārāme.",
  "atk-s0513a10:758_1": "Vesāliyaṁ viharati mahāvane kūṭāgārasālāya’nti evaṁ tesu tesu ṭhānesu viharato tasmiṁ",
  "atk-s0513a10:758_2": "tasmiṁ ṭhāneyeva labbhatī’’ti vuttaṁ. Kiñcāpi evaṁ vuttaṁ, atha kho pana tampi ādito",
  "atk-s0513a10:758_3": "paṭṭhāya evaṁ veditabbaṁ – udānaṁ udānetvā jayapallaṅke nisinnassa hi bhagavato etadahosi",
  "atk-s0513a10:758_4": "‘‘ahaṁ kappasatasahassādhikāni cattāri asaṅkhyeyyāni imassa pallaṅkassa kāraṇā sandhāviṁ,",
  "atk-s0513a10:758_5": "ettakaṁ me kālaṁ imasseva pallaṅkassa kāraṇā alaṅkatasīsaṁ gīvāya chinditvā dinnaṁ,",
  "atk-s0513a10:758_6": "suañjitāni akkhīni hadayamaṁsañca ubbaṭṭetvā dinnaṁ, jālīkumārasadisā puttā kaṇhājinakumārisadisā",
  "atk-s0513a10:758_7": "dhītaro maddīdevisadisā bhariyāyo ca paresaṁ dāsatthāya dinnā, ayaṁ me pallaṅko jayapallaṅko",
  "atk-s0513a10:758_8": "varapallaṅko ca. Ettha me nisinnassa saṅkappā paripuṇṇā, na tāva ito uṭṭhahissāmī’’ti",
  "atk-s0513a10:758_9": "anekakoṭisatasahassā samāpattiyo samāpajjanto sattāhaṁ tattheva nisīdi. Yaṁ sandhāya",
  "atk-s0513a10:758_10": "vuttaṁ ‘‘atha kho bhagavā sattāhaṁ ekapallaṅkena nisīdi vimuttisukhapaṭisaṁvedī’’ti",
  "atk-s0513a10:758_11": "(udā. 1; mahāva. 1).",
  "atk-s0513a10:759_0": "Atha ekaccānaṁ devatānaṁ ‘‘ajjāpi nūna siddhatthassa kattabbakiccaṁ atthi, pallaṅkasmiñhi",
  "atk-s0513a10:759_1": "ālayaṁ na vijahatī’’ti parivitakko udapādi. Satthā devatānaṁ parivitakkaṁ ñatvā tāsaṁ",
  "atk-s0513a10:759_2": "vitakkavūpasamanatthaṁ vehāsaṁ abbhuggantvā yamakapāṭihāriyaṁ dassesi. Mahābodhimaṇḍasmiñhi",
  "atk-s0513a10:759_3": "katapāṭihāriyañca, ñātisamāgame katapāṭihāriyañca, pāthikaputtasamāgame katapāṭihāriyañca,",
  "atk-s0513a10:759_4": "sabbaṁ kaṇḍambarukkhamūle yamakapāṭihāriyasadisaṁ ahosi.",
  "atk-s0513a10:760_0": "Evaṁ satthā iminā pāṭihāriyena devatānaṁ vitakkaṁ vūpasametvā pallaṅkato īsakaṁ pācīnanissite",
  "atk-s0513a10:760_1": "uttaradisābhāge ṭhatvā ‘‘imasmiṁ vata me pallaṅke sabbaññutaññāṇaṁ paṭividdha’’nti",
  "atk-s0513a10:760_2": "cattāri asaṅkhyeyyāni kappasatasahassañca pūritānaṁ pāramīnaṁ phalādhigamaṭṭhānaṁ",
  "atk-s0513a10:760_3": "pallaṅkaṁ bodhirukkhañca animisehi akkhīhi olokayamāno sattāhaṁ vītināmesi, taṁ ṭhānaṁ",
  "atk-s0513a10:760_4": "animisacetiyaṁ nāma jātaṁ. Atha pallaṅkassa ca ṭhitaṭṭhānassa ca antarā caṅkamaṁ",
  "atk-s0513a10:760_5": "māpetvā puratthimapacchimato āyate ratanacaṅkame caṅkamanto sattāhaṁ vītināmesi,",
  "atk-s0513a10:760_6": "taṁ ṭhānaṁ ratanacaṅkamacetiyaṁ nāma jātaṁ.",
  "atk-s0513a10:761_0": "Catutthe pana sattāhe bodhito pacchimuttaradisābhāge devatā ratanagharaṁ māpayiṁsu,",
  "atk-s0513a10:761_1": "tattha pallaṅkena nisīditvā abhidhammapiṭakaṁ visesato cettha anantanayaṁ samantapaṭṭhānaṁ",
  "atk-s0513a10:761_2": "vicinanto sattāhaṁ vītināmesi. Ābhidhammikā panāhu ‘‘ratanagharaṁ nāma na sattaratanamayaṁ",
  "atk-s0513a10:761_3": "gehaṁ, sattannaṁ pana pakaraṇānaṁ sammasitaṭṭhānaṁ ‘ratanaghara’nti vuccatī’’ti.",
  "atk-s0513a10:761_4": "Yasmā panettha ubhopete pariyāyā yujjanti, tasmā ubhayampetaṁ gahetabbameva. Tato",
  "atk-s0513a10:761_5": "paṭṭhāya pana taṁ ṭhānaṁ ratanagharacetiyaṁ nāma jātaṁ. Evaṁ bodhisamīpeyeva cattāri",
  "atk-s0513a10:761_6": "sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami,",
  "atk-s0513a10:761_7": "tatrāpi dhammaṁ vicinantoyeva vimuttisukhaṁ paṭisaṁvedento nisīdi.",
  "atk-s0513a10:762_0": "Tasmiṁ samaye māro devaputto ‘‘ettakaṁ kālaṁ anubandhanto otārāpekkhopi imassa na",
  "atk-s0513a10:762_1": "kiñci khalitaṁ addasaṁ, atikkantodāni esa mama vasa’’nti domanassappatto mahāmagge",
  "atk-s0513a10:762_2": "nisīditvā soḷasa kāraṇāni cintento bhūmiyaṁ soḷasa lekhā kaḍḍhi – ‘‘ahaṁ eso viya",
  "atk-s0513a10:762_3": "dānapāramiṁ na pūresiṁ, tenamhi iminā sadiso na jāto’’ti ekaṁ lekhaṁ kaḍḍhi. Tathā",
  "atk-s0513a10:762_4": "‘‘ahaṁ eso viya sīlapāramiṁ, nekkhammapāramiṁ, paññāpāramiṁ, vīriyapāramiṁ, khantipāramiṁ,",
  "atk-s0513a10:762_5": "saccapāramiṁ, adhiṭṭhānapāramiṁ, mettāpāramiṁ, upekkhāpāramiṁ na pūresiṁ , tenamhi",
  "atk-s0513a10:762_6": "iminā sadiso na jāto’’ti dasamaṁ lekhaṁ kaḍḍhi. Tathā ‘‘ahaṁ eso viya asādhāraṇassa",
  "atk-s0513a10:762_7": "indriyaparopariyattañāṇassa paṭivedhāya upanissayabhūtā dasa pāramiyo na pūresiṁ,",
  "atk-s0513a10:762_8": "tenamhi iminā sadiso na jāto’’ti ekādasamaṁ lekhaṁ kaḍḍhi. Tathā ‘‘ahaṁ eso viya",
  "atk-s0513a10:762_9": "asādhāraṇassa āsayānusayañāṇassa, mahākaruṇāsamāpattiñāṇassa, yamakapāṭihīrañāṇassa,",
  "atk-s0513a10:762_10": "anāvaraṇañāṇassa, sabbaññutaññāṇassa paṭivedhāya upanissayabhūtā dasa pāramiyo na",
  "atk-s0513a10:762_11": "pūresiṁ, tenamhi iminā sadiso na jāto’’ti soḷasamaṁ lekhaṁ kaḍḍhi. Evaṁ imehi kāraṇehi",
  "atk-s0513a10:762_12": "mahāmagge soḷasa lekhā kaḍḍhamāno nisīdi.",
  "atk-s0513a10:763_0": "Tasmiṁ samaye taṇhā, arati, ragāti tisso māradhītaro ‘‘pitā no na paññāyati, kahaṁ",
  "atk-s0513a10:763_1": "nu kho etarahī’’ti olokayamānā taṁ domanassappattaṁ bhūmiṁ vilekhamānaṁ nisinnaṁ",
  "atk-s0513a10:763_2": "disvā pitu santikaṁ gantvā ‘‘kasmā, tāta, dukkhī dummano’’ti pucchiṁsu. Ammā, ayaṁ",
  "atk-s0513a10:763_3": "mahāsamaṇo mayhaṁ vasaṁ atikkanto, ettakaṁ kālaṁ olokento otāramassa daṭṭhuṁ nāsakkhiṁ,",
  "atk-s0513a10:763_4": "tenāhaṁ dukkhī dummanoti. Yadi evaṁ mā cintayittha, mayametaṁ attano vase katvā ādāya",
  "atk-s0513a10:763_5": "āgamissāmāti. Na sakkā, ammā, eso kenaci vase kātuṁ, acalāya saddhāya patiṭṭhito",
  "atk-s0513a10:763_6": "eso purisoti. ‘‘Tāta mayaṁ itthiyo nāma idāneva naṁ rāgapāsādīhi bandhitvā ānessāma,",
  "atk-s0513a10:763_7": "tumhe mā cintayitthā’’ti bhagavantaṁ upasaṅkamitvā ‘‘pāde te samaṇa paricāremā’’ti",
  "atk-s0513a10:763_8": "āhaṁsu. Bhagavā va tāsaṁ vacanaṁ manasi akāsi, na akkhīni ummīletvā olokesi, anuttare",
  "atk-s0513a10:763_9": "upadhisaṅkhaye vimuttamānaso vivekasukhaññeva anubhavanto nisīdi.",
  "atk-s0513a10:764_0": "Puna māradhītaro ‘‘uccāvacā kho purisānaṁ adhippāyā, kesañci kumārikāsu pemaṁ hoti,",
  "atk-s0513a10:764_1": "kesañci paṭhamavaye ṭhitāsu, kesañci majjhimavaye ṭhitāsu, yaṁnūna mayaṁ nānappakārehi",
  "atk-s0513a10:764_2": "rūpehi palobheyyāmā’’ti ekamekā kumārivaṇṇādivasena sataṁ sataṁ attabhāve abhinimminitvā",
  "atk-s0513a10:764_3": "kumāriyo, avijātā, sakiṁvijātā, duvijātā, majjhimitthiyo, mahitthiyo ca hutvā chakkhattuṁ",
  "atk-s0513a10:764_4": "bhagavantaṁ upasaṅkamitvā ‘‘pāde te samaṇa paricāremā’’ti āhaṁsu. Tampi bhagavā na",
  "atk-s0513a10:764_5": "manasākāsi, yathā taṁ anuttare upadhisaṅkhayeva vimutto. Keci panācariyā vadanti",
  "atk-s0513a10:764_6": "‘‘tā mahitthibhāvena upagatā disvā bhagavā ‘evamevaṁ etā khaṇḍadantā palitakesā hontū’ti",
  "atk-s0513a10:764_7": "adhiṭṭhāsī’’ti, taṁ na gahetabbaṁ. Na hi satthā evarūpaṁ adhiṭṭhānaṁ karoti. Bhagavā",
  "atk-s0513a10:764_8": "pana ‘‘apetha tumhe, kiṁ disvā evaṁ vāyamatha, evarūpaṁ nāma avītarāgādīnaṁ purato",
  "atk-s0513a10:764_9": "kātuṁ yuttaṁ, tathāgatassa pana rāgo pahīno, doso pahīno, moho pahīno’’ti attano",
  "atk-s0513a10:764_10": "kilesappahānaṁ ārabbha –",
  "atk-s0513a10:765": "‘‘Yassa jitaṁ nāvajīyati, jitamassa noyāti koci loke;",
  "atk-s0513a10:766": "Taṁ buddhamanantagocaraṁ, apadaṁ kena padena nessatha.",
  "atk-s0513a10:767": "‘‘Yassa jālinī visattikā, taṇhā natthi kuhiñci netave;",
  "atk-s0513a10:768": "Taṁ buddhamanantagocaraṁ, apadaṁ kena padena nessathā’’ti. (dha. pa. 179-180) –",
  "atk-s0513a10:769": "Imā dhammapade buddhavagge dve gāthā vadanto dhammaṁ kathesi. Tā ‘‘saccaṁ kira no pitā avoca, arahaṁ sugato loke na rāgena suvānayo’’tiādīni vatvā pitu santikaṁ agamaṁsu.",
  "atk-s0513a10:770_0": "Bhagavāpi tattha sattāhaṁ vītināmetvā mucalindamūlaṁ agamāsi. Tattha sattāhavaddalikāya",
  "atk-s0513a10:770_1": "uppannāya sītādipaṭibāhanatthaṁ mucalindena nāgarājena sattakkhattuṁ bhogehi parikkhitto",
  "atk-s0513a10:770_2": "asambādhāya gandhakuṭiyaṁ viharanto viya vimuttisukhaṁ paṭisaṁvediyamāno sattāhaṁ",
  "atk-s0513a10:770_3": "vītināmetvā rājāyatanaṁ upasaṅkami, tatthāpi vimuttisukhaṁ paṭisaṁvediyamānoyeva",
  "atk-s0513a10:770_4": "nisīdi. Ettāvatā satta sattāhāni paripuṇṇāni. Etthantare neva mukhadhovanaṁ, na sarīrapaṭijagganaṁ,",
  "atk-s0513a10:770_5": "na āhārakiccaṁ ahosi, jhānasukhaphalasukheneva vītināmesi.",
  "atk-s0513a10:771_0": "Athassa tasmiṁ sattasattāhamatthake ekūnapaññāsatime divase tattha nisinnassa ‘‘mukhaṁ",
  "atk-s0513a10:771_1": "dhovissāmī’’ti cittaṁ udapādi. Sakko devānamindo agadaharīṭakaṁ āharitvā adāsi, satthā",
  "atk-s0513a10:771_2": "taṁ paribhuñji, tenassa sarīravaḷañjaṁ ahosi. Athassa sakkoyeva nāgalatādantakaṭṭhañceva",
  "atk-s0513a10:771_3": "mukhadhovanaudakañca adāsi. Satthā taṁ dantakaṭṭhaṁ khāditvā anotattadahodakena mukhaṁ",
  "atk-s0513a10:771_4": "dhovitvā tattheva rājāyatanamūle nisīdi.",
  "atk-s0513a10:772_0": "Tasmiṁ samaye tapussabhallikā nāma dve vāṇijā pañcahi sakaṭasatehi ukkalājanapadā",
  "atk-s0513a10:772_1": "majjhimadesaṁ gacchantā attano ñātisālohitāya devatāya sakaṭāni sannirumbhitvā satthu",
  "atk-s0513a10:772_2": "āhārasampādane ussāhitā manthañca madhupiṇḍikañca ādāya ‘‘paṭiggaṇhātu no, bhante,",
  "atk-s0513a10:772_3": "bhagavā imaṁ āhāraṁ anukampaṁ upādāyā’’ti satthāraṁ upasaṅkamitvā aṭṭhaṁsu. Bhagavā",
  "atk-s0513a10:772_4": "pāyāsapaṭiggahaṇadivaseyeva pattassa antarahitattā ‘‘na kho tathāgatā hatthesu paṭiggaṇhanti,",
  "atk-s0513a10:772_5": "kimhi nu kho ahaṁ paṭiggaṇheyya’’nti cintesi. Athassa cittaṁ ñatvā catūhi disāhi",
  "atk-s0513a10:772_6": "cattāro mahārājāno indanīlamaṇimaye patte upanāmesuṁ, bhagavā te paṭikkhipi. Puna",
  "atk-s0513a10:772_7": "muggavaṇṇaselamaye cattāro patte upanāmesuṁ. Bhagavā catunnampi devaputtānaṁ anukampāya",
  "atk-s0513a10:772_8": "cattāropi patte paṭiggahetvā uparūpari ṭhapetvā ‘‘eko hotū’’ti adhiṭṭhāsi, cattāropi",
  "atk-s0513a10:772_9": "mukhavaṭṭiyaṁ paññāyamānalekhā hutvā majjhimena pamāṇena ekattaṁ upagamiṁsu. Bhagavā",
  "atk-s0513a10:772_10": "tasmiṁ paccagghe selamaye patte āhāraṁ paṭiggaṇhitvā paribhuñjitvā anumodanaṁ akāsi.",
  "atk-s0513a10:772_11": "Dve bhātaro vāṇijā buddhañca dhammañca saraṇaṁ gantvā dvevācikā upāsakā ahesuṁ. Atha",
  "atk-s0513a10:772_12": "nesaṁ ‘‘ekaṁ no, bhante, paricaritabbaṭṭhānaṁ dethā’’ti vadantānaṁ dakkhiṇahatthena",
  "atk-s0513a10:772_13": "attano sīsaṁ parāmasitvā kesadhātuyo adāsi. Te attano nagare tā dhātuyo suvaṇṇasamuggassa",
  "atk-s0513a10:772_14": "anto pakkhipitvā cetiyaṁ patiṭṭhāpesuṁ.",
  "atk-s0513a10:773_0": "Sammāsambuddhopi kho tato uṭṭhāya puna ajapālanigrodhameva gantvā nigrodhamūle nisīdi.",
  "atk-s0513a10:773_1": "Athassa tattha nisinnamattasseva attanā adhigatassa dhammassa gambhīrataṁ paccavekkhantassa",
  "atk-s0513a10:773_2": "sabbabuddhānaṁ āciṇṇo ‘‘adhigato kho myāyaṁ dhammo’’ti paresaṁ dhammaṁ adesetukamyatākārapavatto",
  "atk-s0513a10:773_3": "vitakko udapādi. Atha brahmā sahampati ‘‘nassati vata bho loko, vinassati vata bho",
  "atk-s0513a10:773_4": "loko’’ti dasahi cakkavāḷasahassehi sakkasuyāmasantusitasunimmitavasavattimahābrahmāno",
  "atk-s0513a10:773_5": "ādāya satthu santikaṁ gantvā ‘‘desetu, bhante, bhagavā dhamma’’ntiādinā nayena dhammadesanaṁ āyāci.",
  "atk-s0513a10:774_0": "Satthā tassa paṭiññaṁ datvā ‘‘kassa nu kho ahaṁ paṭhamaṁ dhammaṁ deseyya’’nti cintento",
  "atk-s0513a10:774_1": "‘‘āḷāro paṇḍito, so imaṁ dhammaṁ khippaṁ ājānissatī’’ti cittaṁ uppādetvā puna olokento",
  "atk-s0513a10:774_2": "tassa sattāhakālakatabhāvaṁ ñatvā udakaṁ āvajjesi. Tassāpi abhidosakālakatabhāvaṁ",
  "atk-s0513a10:774_3": "ñatvā ‘‘bahūpakārā kho me pañcavaggiyā bhikkhū’’ti pañcavaggiye ārabbha manasikāraṁ",
  "atk-s0513a10:774_4": "katvā ‘‘kahaṁ nu kho te etarahi viharantī’’ti āvajjento ‘‘bārāṇasiyaṁ isipatane migadāye’’ti",
  "atk-s0513a10:774_5": "ñatvā ‘‘tattha gantvā dhammacakkaṁ pavattessāmī’’ti katipāhaṁ bodhimaṇḍasāmantāyeva",
  "atk-s0513a10:774_6": "piṇḍāya caranto viharitvā āsāḷhipuṇṇamāsiyaṁ ‘‘bārāṇasiṁ gamissāmī’’ti cātuddasiyaṁ",
  "atk-s0513a10:774_7": "paccūsasamaye vibhātāya rattiyā kālasseva pattacīvaramādāya aṭṭhārasayojanamaggaṁ",
  "atk-s0513a10:774_8": "paṭipanno antarāmagge upakaṁ nāma ājīvakaṁ disvā tassa attano buddhabhāvaṁ ācikkhitvā",
  "atk-s0513a10:774_9": "taṁ divasaṁyeva sāyanhasamaye isipatanaṁ agamāsi.",
  "atk-s0513a10:775_0": "Pañcavaggiyā therā tathāgataṁ dūratova āgacchantaṁ disvā ‘‘ayaṁ āvuso samaṇo gotamo",
  "atk-s0513a10:775_1": "paccayabāhullāya āvattitvā paripuṇṇakāyo pīṇindriyo suvaṇṇavaṇṇo hutvā āgacchati,",
  "atk-s0513a10:775_2": "imassa abhivādanādīni na karissāma, mahākulapasuto kho panesa āsanābhihāraṁ arahati,",
  "atk-s0513a10:775_3": "tenassa āsanamattaṁ paññāpessāmā’’ti katikaṁ akaṁsu. Bhagavā sadevakassa lokassa",
  "atk-s0513a10:775_4": "cittācāraṁ jānanasamatthena ñāṇena ‘‘kiṁ nu kho ime cintayiṁsū’’ti āvajjetvā cittaṁ",
  "atk-s0513a10:775_5": "aññāsi. Atha ne sabbadevamanussesu anodissakavasena pharaṇasamatthaṁ mettacittaṁ",
  "atk-s0513a10:775_6": "saṅkhipitvā odissakavasena mettacittena phari. Te bhagavatā mettacittena phuṭṭhā",
  "atk-s0513a10:775_7": "tathāgate upasaṅkamante sakāya katikāya saṇṭhātuṁ asakkontā abhivādanapaccuṭṭhānādīni",
  "atk-s0513a10:775_8": "sabbakiccāni akaṁsu, sammāsambuddhabhāvaṁ panassa ajānamānā kevalaṁ nāmena ca āvusovādena ca samudācaranti.",
  "atk-s0513a10:776_0": "Atha ne bhagavā ‘‘mā vo, bhikkhave, tathāgataṁ nāmena ca āvusovādena ca samudācaratha,",
  "atk-s0513a10:776_1": "arahaṁ, bhikkhave, tathāgato sammāsambuddho’’ti attano buddhabhāvaṁ saññāpetvā paññatte",
  "atk-s0513a10:776_2": "varabuddhāsane nisinno uttarāsāḷhanakkhattayoge vattamāne aṭṭhārasahi brahmakoṭīhi",
  "atk-s0513a10:776_3": "parivuto pañcavaggiye there āmantetvā dhammacakkappavattanasuttantaṁ desesi. Tesu",
  "atk-s0513a10:776_4": "aññāsikoṇḍaññatthero desanānusārena ñāṇaṁ pesento suttapariyosāne aṭṭhārasahi brahmakoṭīhi",
  "atk-s0513a10:776_5": "saddhiṁ sotāpattiphale patiṭṭhāsi. Satthā tattheva vassaṁ upagantvā punadivase vappattheraṁ",
  "atk-s0513a10:776_6": "ovadanto vihāreyeva nisīdi, sesā cattāro piṇḍāya cariṁsu. Vappatthero pubbaṇheyeva",
  "atk-s0513a10:776_7": "sotāpattiphalaṁ pāpuṇi. Eteneva upāyena punadivase bhaddiyattheraṁ, punadivase mahānāmattheraṁ,",
  "atk-s0513a10:776_8": "punadivase assajittheranti sabbe sotāpattiphale patiṭṭhāpetvā pañcamiyaṁ pakkhassa",
  "atk-s0513a10:776_9": "pañcapi jane sannipātetvā anattalakkhaṇasuttantaṁ (saṁ. ni. 3.59; mahāva. 20 ādayo)",
  "atk-s0513a10:776_10": "desesi. Desanāpariyosāne pañcapi therā arahattaphale patiṭṭhahiṁsu. Atha satthā yasakulaputtassa",
  "atk-s0513a10:776_11": "upanissayaṁ disvā taṁ rattibhāge nibbijjitvā gehaṁ pahāya nikkhantaṁ ‘‘ehi yasā’’ti",
  "atk-s0513a10:776_12": "pakkositvā tasmiṁyeva rattibhāge sotāpattiphale, punadivase arahatte patiṭṭhāpetvā,",
  "atk-s0513a10:776_13": "aparepi tassa sahāyake catupaṇṇāsa jane ehibhikkhupabbajjāya pabbājetvā arahattaṁ pāpesi.",
  "atk-s0513a10:777_0": "Evaṁ loke ekasaṭṭhiyā arahantesu jātesu satthā vutthavasso pavāretvā ‘‘caratha, bhikkhave,",
  "atk-s0513a10:777_1": "cārika’’nti saṭṭhi bhikkhū disāsu pesetvā sayaṁ uruvelaṁ gacchanto antarāmagge kappāsikavanasaṇḍe",
  "atk-s0513a10:777_2": "tiṁsa jane bhaddavaggiyakumāre vinesi. Tesu sabbapacchimako sotāpanno, sabbuttamo",
  "atk-s0513a10:777_3": "anāgāmī ahosi. Tepi sabbe ehibhikkhubhāveneva pabbājetvā disāsu pesetvā uruvelaṁ",
  "atk-s0513a10:777_4": "gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre",
  "atk-s0513a10:777_5": "tebhātikajaṭile vinetvā ehibhikkhubhāveneva pabbājetvā gayāsīse nisīdāpetvā ādittapariyāyadesanāya",
  "atk-s0513a10:777_6": "(mahāva. 54) arahatte patiṭṭhāpetvā tena arahantasahassena parivuto ‘‘bimbisārarañño",
  "atk-s0513a10:777_7": "dinnaṁ paṭiññaṁ mocessāmī’’ti rājagahaṁ gantvā nagarūpacāre laṭṭhivanuyyānaṁ agamāsi.",
  "atk-s0513a10:777_8": "Rājā uyyānapālassa santikā ‘‘satthā āgato’’ti sutvā dvādasanahutehi brāhmaṇagahapatikehi",
  "atk-s0513a10:777_9": "parivuto satthāraṁ upasaṅkamitvā cakkavicittatalesu suvaṇṇapaṭṭavitānaṁ viya pabhāsamudayaṁ",
  "atk-s0513a10:777_10": "vissajjantesu tathāgatassa pādesu sirasā nipatitvā ekamantaṁ nisīdi saddhiṁ parisāya.",
  "atk-s0513a10:778_0": "Atha kho tesaṁ brāhmaṇagahapatikānaṁ etadahosi ‘‘kiṁ nu kho mahāsamaṇo uruvelakassape",
  "atk-s0513a10:778_1": "brahmacariyaṁ carati, udāhu uruvelakassapo mahāsamaṇe’’ti. Bhagavā tesaṁ cetasā cetoparivitakkamaññāya",
  "atk-s0513a10:778_2": "theraṁ gāthāya ajjhabhāsi –",
  "atk-s0513a10:779": "‘‘Kimeva disvā uruvelavāsi, pahāsi aggiṁ kisako vadāno;",
  "atk-s0513a10:780": "Pucchāmi taṁ kassapa etamatthaṁ, kathaṁ pahīnaṁ tava aggihutta’’nti. (mahāva. 55);",
  "atk-s0513a10:781": "Theropi bhagavato adhippāyaṁ viditvā –",
  "atk-s0513a10:782": "‘‘Rūpe ca sadde ca atho rase ca, kāmitthiyo cābhivadanti yaññā;",
  "atk-s0513a10:783": "Etaṁ malanti upadhīsu ñatvā, tasmā na yiṭṭhe na hute arañji’’nti. (mahāva. 55) –",
  "atk-s0513a10:784_0": "Imaṁ gāthaṁ vatvā attano sāvakabhāvapakāsanatthaṁ tathāgatassa pādapiṭṭhe sīsaṁ ṭhapetvā",
  "atk-s0513a10:784_1": "‘‘satthā me, bhante, bhagavā, sāvakohamasmī’’ti vatvā ekatālaṁ dvitālaṁ titālanti",
  "atk-s0513a10:784_2": "yāva sattatālappamāṇaṁ sattakkhattuṁ vehāsaṁ abbhuggantvā oruyha tathāgataṁ vanditvā",
  "atk-s0513a10:784_3": "ekamantaṁ nisīdi. Taṁ pāṭihāriyaṁ disvā mahājano ‘‘aho mahānubhāvā buddhā, evaṁ thāmagatadiṭṭhiko",
  "atk-s0513a10:784_4": "nāma ‘arahā’ti maññamāno uruvelakassapopi diṭṭhijālaṁ bhinditvā tathāgatena damito’’ti",
  "atk-s0513a10:784_5": "satthu guṇakathaṁyeva kathesi. Bhagavā ‘‘nāhaṁ idāniyeva uruvelakassapaṁ damemi,",
  "atk-s0513a10:784_6": "atītepi esa mayā damitoyevā’’ti vatvā imissā aṭṭhuppattiyā mahānāradakassapajātakaṁ",
  "atk-s0513a10:784_7": "(jā. 2.22.545 ādayo) kathetvā cattāri saccāni pakāsesi. Magadharājā ekādasahi nahutehi",
  "atk-s0513a10:784_8": "saddhiṁ sotāpattiphale patiṭṭhāsi, ekaṁ nahutaṁ upāsakattaṁ paṭivedesi. Rājā satthu",
  "atk-s0513a10:784_9": "santike nisinnoyeva pañca assāsake pavedetvā saraṇaṁ gantvā svātanāya nimantetvā",
  "atk-s0513a10:784_10": "āsanā vuṭṭhāya bhagavantaṁ padakkhiṇaṁ katvā pakkāmi.",
  "atk-s0513a10:785_0": "Punadivase yehi ca bhagavā diṭṭho, yehi ca adiṭṭho, sabbepi rājagahavāsino aṭṭhārasakoṭisaṅkhā",
  "atk-s0513a10:785_1": "manussā tathāgataṁ daṭṭhukāmā pātova rājagahato laṭṭhivanuyyānaṁ agamaṁsu. Tigāvuto",
  "atk-s0513a10:785_2": "maggo nappahosi, sakalalaṭṭhivanuyyānaṁ nirantaraṁ phuṭaṁ ahosi. Mahājano dasabalassa",
  "atk-s0513a10:785_3": "rūpasobhaggappattaṁ attabhāvaṁ passanto tittiṁ kātuṁ nāsakkhi. Vaṇṇabhūmi nāmesā.",
  "atk-s0513a10:785_4": "Evarūpesu hi ṭhānesu tathāgatassa lakkhaṇānubyañjanādippabhedā sabbāpi rūpakāyasirī",
  "atk-s0513a10:785_5": "vaṇṇetabbā. Evaṁ rūpasobhaggappattaṁ dasabalassa sarīraṁ passamānena mahājanena nirantaraṁ",
  "atk-s0513a10:785_6": "phuṭe uyyāne ca magge ca ekabhikkhussapi nikkhamanokāso nāhosi. Taṁ divasaṁ kira",
  "atk-s0513a10:785_7": "bhagavā chinnabhatto bhaveyya, taṁ mā ahosīti sakkassa nisinnāsanaṁ uṇhākāraṁ dassesi.",
  "atk-s0513a10:785_8": "So āvajjamāno taṁ kāraṇaṁ ñatvā māṇavakavaṇṇaṁ abhinimminitvā buddhadhammasaṅghapaṭisaṁyuttā",
  "atk-s0513a10:785_9": "thutiyo vadamāno dasabalassa purato otaritvā devatānubhāvena okāsaṁ katvā –",
  "atk-s0513a10:786": "‘‘Danto dantehi saha purāṇajaṭilehi, vippamutto vippamuttehi;",
  "atk-s0513a10:787": "Siṅgīnikkhasavaṇṇo, rājagahaṁ pāvisi bhagavā.",
  "atk-s0513a10:788": "‘‘Mutto muttehi saha purāṇajaṭilehi, vippamutto vippamuttehi;",
  "atk-s0513a10:789": "Siṅgīnikkhasavaṇṇo, rājagahaṁ pāvisi bhagavā.",
  "atk-s0513a10:790": "‘‘Tiṇṇo tiṇṇehi saha purāṇajaṭilehi, vippamutto vippamuttehi;",
  "atk-s0513a10:791": "Siṅgīnikkhasavaṇṇo, rājagahaṁ pāvisi bhagavā.",
  "atk-s0513a10:792": "‘‘Dasavāso dasabalo, dasadhammavidū dasabhi cupeto;",
  "atk-s0513a10:793": "So dasasataparivāro, rājagahaṁ pāvisi bhagavā’’ti. (mahāva. 58) –",
  "atk-s0513a10:794_0": "Imāhi gāthāhi satthu vaṇṇaṁ vadamāno purato pāyāsi. Tadā mahājano māṇavakassa rūpasiriṁ",
  "atk-s0513a10:794_1": "disvā ‘‘ativiya abhirūpo ayaṁ māṇavako, na kho pana amhehi diṭṭhapubbo’’ti cintetvā",
  "atk-s0513a10:794_2": "‘‘kuto ayaṁ māṇavako, kassa vāya’’nti āha. Taṁ sutvā māṇavo –",
  "atk-s0513a10:795": "‘‘Yo dhīro sabbadhi danto, suddho appaṭipuggalo;",
  "atk-s0513a10:796": "Arahaṁ sugato loke, tassāhaṁ paricārako’’ti. (mahāva. 58) – gāthamāha;",
  "atk-s0513a10:797_0": "Satthā sakkena katokāsaṁ maggaṁ paṭipajjitvā bhikkhusahassaparivuto rājagahaṁ pāvisi.",
  "atk-s0513a10:797_1": "Rājā buddhappamukhassa saṅghassa mahādānaṁ datvā ‘‘ahaṁ, bhante, tīṇi ratanāni vinā",
  "atk-s0513a10:797_2": "vattituṁ na sakkhissāmi, velāya vā avelāya vā bhagavato santikaṁ āgamissāmi, laṭṭhivanuyyānaṁ",
  "atk-s0513a10:797_3": "nāma atidūre, idaṁ pana amhākaṁ veḷuvanaṁ nāma uyyānaṁ nātidūre nāccāsanne gamanāgamanasampannaṁ",
  "atk-s0513a10:797_4": "buddhārahaṁ senāsanaṁ. Idaṁ me bhagavā paṭiggaṇhātū’’ti suvaṇṇabhiṅkārena pupphagandhavāsitaṁ",
  "atk-s0513a10:797_5": "maṇivaṇṇaṁ udakaṁ ādāya veḷuvanuyyānaṁ pariccajanto dasabalassa hatthe udakaṁ pātesi.",
  "atk-s0513a10:797_6": "Tasmiṁ ārāmapaṭiggahaṇe ‘‘buddhasāsanassa mūlāni otiṇṇānī’’ti mahāpathavī kampi.",
  "atk-s0513a10:797_7": "Jambudīpasmiñhi ṭhapetvā veḷuvanaṁ aññaṁ mahāpathaviṁ kampetvā gahitasenāsanaṁ nāma",
  "atk-s0513a10:797_8": "natthi. Tambapaṇṇidīpepi ṭhapetvā mahāvihāraṁ aññaṁ pathaviṁ kampetvā gahitasenāsanaṁ",
  "atk-s0513a10:797_9": "nāma natthi. Satthā veḷuvanārāmaṁ paṭiggahetvā rañño anumodanaṁ katvā uṭṭhāyāsanā",
  "atk-s0513a10:797_10": "bhikkhusaṅghaparivuto veḷuvanaṁ agamāsi.",
  "atk-s0513a10:798_0": "Tasmiṁ kho pana samaye sāriputto ca moggallāno cāti dve paribbājakā rājagahaṁ upanissāya",
  "atk-s0513a10:798_1": "viharanti amataṁ pariyesamānā. Tesu sāriputto assajittheraṁ piṇḍāya paviṭṭhaṁ disvā",
  "atk-s0513a10:798_2": "pasannacitto payirupāsitvā ‘‘ye dhammā hetuppabhavā’’ti gāthaṁ sutvā sotāpattiphale",
  "atk-s0513a10:798_3": "patiṭṭhāya attano sahāyakassa moggallānaparibbājakassapi tameva gāthaṁ abhāsi. Sopi",
  "atk-s0513a10:798_4": "sotāpattiphale patiṭṭhāsi. Te ubhopi janā sañcayaṁ oloketvā attano parisāya saddhiṁ",
  "atk-s0513a10:798_5": "bhagavato santike pabbajiṁsu. Tesu mahāmoggallāno sattāhena arahattaṁ pāpuṇi, sāriputtatthero",
  "atk-s0513a10:798_6": "aḍḍhamāsena. Ubhopi ca ne satthā aggasāvakaṭṭhāne ṭhapesi. Sāriputtattherena arahattappattadivaseyeva",
  "atk-s0513a10:798_7": "sāvakasannipātaṁ akāsi.",
  "atk-s0513a10:799_0": "Tathāgate pana tasmiṁyeva veḷuvanuyyāne viharante suddhodanamahārājā ‘‘putto kira",
  "atk-s0513a10:799_1": "me chabbassāni dukkarakārikaṁ caritvā paramābhisambodhiṁ patvā pavattavaradhammacakko",
  "atk-s0513a10:799_2": "rājagahaṁ upanissāya veḷuvane viharatī’’ti sutvā aññataraṁ amaccaṁ āmantesi ‘‘ehi,",
  "atk-s0513a10:799_3": "bhaṇe, purisasahassaparivāro rājagahaṁ gantvā mama vacanena ‘pitā vo suddhodanamahārājā",
  "atk-s0513a10:799_4": "daṭṭhukāmo’ti vatvā puttaṁ me gaṇhitvā ehī’’ti āha. So ‘‘evaṁ, devā’’ti rañño vacanaṁ",
  "atk-s0513a10:799_5": "sirasā sampaṭicchitvā purisasahassaparivāro khippameva saṭṭhiyojanamaggaṁ gantvā",
  "atk-s0513a10:799_6": "dasabalassa catuparisamajjhe nisīditvā dhammadesanāvelāya vihāraṁ pāvisi. So ‘‘tiṭṭhatu",
  "atk-s0513a10:799_7": "tāva rañño pahitasāsana’’nti pariyante ṭhito satthu dhammadesanaṁ sutvā yathāṭhitova",
  "atk-s0513a10:799_8": "saddhiṁ purisasahassena arahattaṁ patvā pabbajjaṁ yāci. Bhagavā ‘‘etha bhikkhavo’’ti",
  "atk-s0513a10:799_9": "hatthaṁ pasāresi, sabbe taṅkhaṇaṁyeva iddhimayapattacīvaradharā saṭṭhivassattherā",
  "atk-s0513a10:799_10": "viya ahesuṁ. Arahattaṁ pattakālato paṭṭhāya pana ariyā nāma majjhattāva hontīti so",
  "atk-s0513a10:799_11": "raññā pahitasāsanaṁ dasabalassa na kathesi. Rājā ‘‘neva gato āgacchati, na sāsanaṁ",
  "atk-s0513a10:799_12": "suyyatī’’ti ‘‘ehi, bhaṇe, tvaṁ gacchāhī’’ti teneva niyāmena aññaṁ amaccaṁ pesesi.",
  "atk-s0513a10:799_13": "Sopi gantvā purimanayeneva saddhiṁ parisāya arahattaṁ patvā tuṇhī ahosi. Rājā eteneva",
  "atk-s0513a10:799_14": "niyāmena purisasahassaparivāre nava amacce pesesi, sabbe attano kiccaṁ niṭṭhāpetvā",
  "atk-s0513a10:799_15": "tuṇhībhūtā tattheva vihariṁsu.",
  "atk-s0513a10:800_0": "Rājā sāsanamattampi āharitvā ācikkhantaṁ alabhitvā cintesi ‘‘ettakā janā mayi sinehābhāvena",
  "atk-s0513a10:800_1": "sāsanamattampi na paccāhariṁsu, ko nu kho mama vacanaṁ karissatī’’ti sabbaṁ rājabalaṁ",
  "atk-s0513a10:800_2": "olokento kāḷudāyiṁ addasa. So kira rañño sabbatthasādhako amacco abbhantariko ativissāsiko",
  "atk-s0513a10:800_3": "bodhisattena saddhiṁ ekadivase jāto sahapaṁsukīḷako sahāyo. Atha naṁ rājā āmantesi",
  "atk-s0513a10:800_4": "‘‘tāta, kāḷudāyi ahaṁ mama puttaṁ passitukāmo nava purisasahassāni pesesiṁ, ekapurisopi",
  "atk-s0513a10:800_5": "āgantvā sāsanamattaṁ ārocentopi natthi, dujjāno kho pana jīvitantarāyo, ahaṁ jīvamānova",
  "atk-s0513a10:800_6": "puttaṁ daṭṭhuṁ icchāmi, sakkhissasi nu kho me puttaṁ dassetu’’nti. Sakkhissāmi, deva,",
  "atk-s0513a10:800_7": "sace pabbajituṁ labhissāmīti. Tāta, tvaṁ pabbajitvā vā apabbajitvā vā mayhaṁ puttaṁ",
  "atk-s0513a10:800_8": "dassehīti. So ‘‘sādhu, devā’’ti rañño sāsanaṁ ādāya rājagahaṁ gantvā satthu dhammadesanāvelāya",
  "atk-s0513a10:800_9": "parisapariyante ṭhito dhammaṁ sutvā saparivāro arahattaphalaṁ patvā ehibhikkhubhāve patiṭṭhāsi.",
  "atk-s0513a10:801_0": "Satthā buddho hutvā paṭhamaṁ antovassaṁ isipatane vasitvā vutthavasso pavāretvā uruvelaṁ",
  "atk-s0513a10:801_1": "gantvā tattha tayo māse vasanto tebhātikajaṭile vinetvā bhikkhusahassaparivāro phussamāsapuṇṇamāyaṁ",
  "atk-s0513a10:801_2": "rājagahaṁ gantvā dve māse vasi. Ettāvatā bārāṇasito nikkhantassa pañca māsā jātā,",
  "atk-s0513a10:801_3": "sakalo hemanto atikkanto. Kāḷudāyittherassa āgatadivasato sattaṭṭha divasā vītivattā,",
  "atk-s0513a10:801_4": "so phagguṇīpuṇṇamāsiyaṁ cintesi ‘‘atikkanto hemanto, vasantasamayo anuppatto, manussehi",
  "atk-s0513a10:801_5": "sassādīni uddharitvā sammukhasammukhaṭṭhānehi maggā dinnā, haritatiṇasañchannā pathavī,",
  "atk-s0513a10:801_6": "supupphitā vanasaṇḍā, paṭipajjanakkhamā maggā, kālo dasabalassa ñātisaṅgahaṁ kātu’’nti.",
  "atk-s0513a10:801_7": "Atha bhagavantaṁ upasaṅkamitvā –",
  "atk-s0513a10:802": "‘‘Aṅgārino dāni dumā bhadante, phalesino chadanaṁ vippahāya;",
  "atk-s0513a10:803": "Te accimantova pabhāsayanti, samayo mahāvīra aṅgīrasānaṁ…pe….",
  "atk-s0513a10:804": "‘‘Nātisītaṁ nātiuṇhaṁ, nātidubbhikkhachātakaṁ;",
  "atk-s0513a10:805": "Saddalā haritā bhūmi, esa kālo mahāmunī’’ti. –",
  "atk-s0513a10:806_0": "Saṭṭhimattāhi gāthāhi dasabalassa kulanagaraṁ gamanatthāya gamanavaṇṇaṁ vaṇṇesi.",
  "atk-s0513a10:806_1": "Atha naṁ satthā ‘‘kiṁ nu kho udāyi madhurassarena gamanavaṇṇaṁ vaṇṇesī’’ti āha. Bhante,",
  "atk-s0513a10:806_2": "tumhākaṁ pitā suddhodanamahārājā passitukāmo, karotha ñātakānaṁ saṅgahanti. Sādhu",
  "atk-s0513a10:806_3": "udāyi, karissāmi ñātakānaṁ saṅgahaṁ, bhikkhusaṅghassa ārocehi, gamikavattaṁ pūressantīti.",
  "atk-s0513a10:806_4": "‘‘Sādhu, bhante’’ti thero tesaṁ ārocesi.",
  "atk-s0513a10:807_0": "Bhagavā aṅgamagadhavāsīnaṁ kulaputtānaṁ dasahi sahassehi, kapilavatthuvāsīnaṁ dasahi",
  "atk-s0513a10:807_1": "sahassehīti sabbeheva vīsatisahassehi khīṇāsavabhikkhūhi parivuto rājagahā nikkhamitvā",
  "atk-s0513a10:807_2": "divase divase yojanaṁ gacchati. ‘‘Rājagahato saṭṭhiyojanaṁ kapilavatthuṁ dvīhi māsehi",
  "atk-s0513a10:807_3": "pāpuṇissāmī’’ti aturitacārikaṁ pakkāmi. Theropi ‘‘bhagavato nikkhantabhāvaṁ rañño",
  "atk-s0513a10:807_4": "ārocessāmī’’ti vehāsaṁ abbhuggantvā rañño nivesane pāturahosi. Rājā theraṁ disvā",
  "atk-s0513a10:807_5": "tuṭṭhacitto mahārahe pallaṅke nisīdāpetvā attano paṭiyāditassa nānaggarasabhojanassa",
  "atk-s0513a10:807_6": "pattaṁ pūretvā adāsi. Thero uṭṭhāya gamanākāraṁ dassesi. Nisīditvā bhuñjatha, tātāti.",
  "atk-s0513a10:807_7": "Satthu santikaṁ gantvā bhuñjissāmi, mahārājāti. Kahaṁ pana, tāta, satthāti? Vīsatisahassabhikkhuparivāro",
  "atk-s0513a10:807_8": "tumhākaṁ dassanatthāya cārikaṁ nikkhanto, mahārājāti. Rājā tuṭṭhamānaso āha ‘‘tumhe",
  "atk-s0513a10:807_9": "imaṁ paribhuñjitvā yāva mama putto imaṁ nagaraṁ pāpuṇāti, tāvassa itova piṇḍapātaṁ",
  "atk-s0513a10:807_10": "harathā’’ti. Thero adhivāsesi. Rājā theraṁ parivisitvā pattaṁ gandhacuṇṇena ubbaṭṭetvā",
  "atk-s0513a10:807_11": "uttamabhojanassa pūretvā ‘‘tathāgatassa dethā’’ti therassa hatthe patiṭṭhāpesi. Thero",
  "atk-s0513a10:807_12": "sabbesaṁ passantānaṁyeva pattaṁ ākāse khipitvā sayampi vehāsaṁ abbhuggantvā piṇḍapātaṁ",
  "atk-s0513a10:807_13": "āharitvā satthu hatthe ṭhapesi. Satthā taṁ paribhuñji. Etenupāyena thero divase divase",
  "atk-s0513a10:807_14": "āhari, satthāpi antarāmagge raññoyeva piṇḍapātaṁ paribhuñji. Theropi bhattakiccāvasāne",
  "atk-s0513a10:807_15": "divase divase ‘‘ajja ettakaṁ bhagavā āgato, ajja ettaka’’nti buddhaguṇapaṭisaṁyuttāya",
  "atk-s0513a10:807_16": "kathāya sakalaṁ rājakulaṁ satthu dassanaṁ vināyeva satthari sañjātappasādaṁ akāsi.",
  "atk-s0513a10:807_17": "Teneva naṁ bhagavā ‘‘etadaggaṁ, bhikkhave, mama sāvakānaṁ bhikkhūnaṁ kulappasādakānaṁ",
  "atk-s0513a10:807_18": "yadidaṁ kāḷudāyī’’ti (a. ni. 1.219, 225) etadagge ṭhapesi.",
  "atk-s0513a10:808_0": "Sākiyāpi kho ‘‘anuppatte bhagavati amhākaṁ ñātiseṭṭhaṁ passissāmā’’ti sannipatitvā",
  "atk-s0513a10:808_1": "bhagavato vasanaṭṭhānaṁ vīmaṁsamānā ‘‘nigrodhasakkassa ārāmo ramaṇīyo’’ti sallakkhetvā",
  "atk-s0513a10:808_2": "tattha sabbaṁ paṭijagganavidhiṁ kāretvā gandhapupphahatthā paccuggamanaṁ karontā",
  "atk-s0513a10:808_3": "sabbālaṅkārapaṭimaṇḍite daharadahare nāgaradārake ca nāgaradārikāyo ca paṭhamaṁ pahiṇiṁsu,",
  "atk-s0513a10:808_4": "tato rājakumāre ca rājakumārikāyo ca, tesaṁ anantaraṁ sāmaṁ gandhapupphacuṇṇādīhi",
  "atk-s0513a10:808_5": "pūjayamānā bhagavantaṁ gahetvā nigrodhārāmameva agamaṁsu. Tatra bhagavā vīsatisahassakhīṇāsavaparivuto",
  "atk-s0513a10:808_6": "paññattavarabuddhāsane nisīdi. Sākiyā nāma mānajātikā mānatthaddhā, te ‘‘siddhatthakumāro",
  "atk-s0513a10:808_7": "amhehi daharataro, amhākaṁ kaniṭṭho, bhāgineyyo, putto, nattā’’ti cintetvā daharadahare",
  "atk-s0513a10:808_8": "rājakumāre āhaṁsu ‘‘tumhe vandatha, mayaṁ tumhākaṁ piṭṭhito nisīdissāmā’’ti.",
  "atk-s0513a10:809_0": "Tesu evaṁ avanditvā nisinnesu bhagavā tesaṁ ajjhāsayaṁ oloketvā ‘‘na maṁ ñātayo vandanti,",
  "atk-s0513a10:809_1": "handa dāni ne vandāpessāmī’’ti abhiññāpādakaṁ catutthajjhānaṁ samāpajjitvā tato vuṭṭhāya",
  "atk-s0513a10:809_2": "ākāsaṁ abbhuggantvā tesaṁ sīse pādapaṁsuṁ okiramāno viya kaṇḍambarukkhamūle yamakapāṭihāriyasadisaṁ",
  "atk-s0513a10:809_3": "pāṭihāriyaṁ akāsi. Rājā taṁ acchariyaṁ disvā āha – ‘‘bhagavā tumhākaṁ jātadivase",
  "atk-s0513a10:809_4": "kāḷadevalassa vandanatthaṁ upanītānaṁ pāde vo parivattitvā brāhmaṇassa matthake patiṭṭhite",
  "atk-s0513a10:809_5": "disvāpi ahaṁ tumhe vandiṁ, ayaṁ me paṭhamavandanā. Vappamaṅgaladivase jambucchāyāya",
  "atk-s0513a10:809_6": "sirisayane nisinnānaṁ vo jambucchāyāya aparivattanaṁ disvāpi pāde vandiṁ, ayaṁ me",
  "atk-s0513a10:809_7": "dutiyavandanā. Idāni imaṁ adiṭṭhapubbaṁ pāṭihāriyaṁ disvāpi ahaṁ tumhākaṁ pāde vandāmi,",
  "atk-s0513a10:809_8": "ayaṁ me tatiyavandanā’’ti. Raññā pana vandite bhagavantaṁ avanditvā ṭhātuṁ samattho",
  "atk-s0513a10:809_9": "nāma ekasākiyopi nāhosi, sabbe vandiṁsuyeva.",
  "atk-s0513a10:810_0": "Iti bhagavā ñātayo vandāpetvā ākāsato otaritvā paññattāsane nisīdi. Nisinne bhagavati",
  "atk-s0513a10:810_1": "sikhāpatto ñātisamāgamo ahosi , sabbe ekaggacittā hutvā nisīdiṁsu. Tato mahāmegho",
  "atk-s0513a10:810_2": "pokkharavassaṁ vassi. Tambavaṇṇaṁ udakaṁ heṭṭhā viravantaṁ gacchati, temitukāmova",
  "atk-s0513a10:810_3": "temeti, atemitukāmassa sarīre ekabindumattampi na patati. Taṁ disvā sabbe acchariyabbhutacittajātā",
  "atk-s0513a10:810_4": "‘‘aho acchariyaṁ, aho abbhuta’’nti kathaṁ samuṭṭhāpesuṁ. Satthā ‘‘na idāneva mayhaṁ",
  "atk-s0513a10:810_5": "ñātisamāgame pokkharavassaṁ vassati, atītepi vassī’’ti imissā aṭṭhuppattiyā vessantarajātakaṁ",
  "atk-s0513a10:810_6": "kathesi. Dhammadesanaṁ sutvā sabbe uṭṭhāya vanditvā pakkamiṁsu. Ekopi rājā vā rājamahāmatto",
  "atk-s0513a10:810_7": "vā ‘‘sve amhākaṁ bhikkhaṁ gaṇhathā’’ti vatvā gato nāma natthi.",
  "atk-s0513a10:811_0": "Satthā punadivase vīsatisahassabhikkhuparivuto kapilavatthuṁ piṇḍāya pāvisi. Taṁ",
  "atk-s0513a10:811_1": "na koci gantvā nimantesi, pattaṁ vā aggahosi. Bhagavā indakhīle ṭhitova āvajjesi",
  "atk-s0513a10:811_2": "‘‘kathaṁ nu kho pubbabuddhā kulanagare piṇḍāya cariṁsu, kiṁ uppaṭipāṭiyā issarajanānaṁ",
  "atk-s0513a10:811_3": "gharāni agamaṁsu, udāhu sapadānacārikaṁ cariṁsū’’ti. Tato ekabuddhassapi uppaṭipāṭiyā",
  "atk-s0513a10:811_4": "gamanaṁ adisvā ‘‘mayāpi idāni ayameva vaṁso, ayaṁ paveṇī paggahetabbā, āyatiñca me",
  "atk-s0513a10:811_5": "sāvakāpi mamaññeva anusikkhantā piṇḍacārikavattaṁ paripūressantī’’ti koṭiyaṁ niviṭṭhagehato",
  "atk-s0513a10:811_6": "paṭṭhāya sapadānaṁ piṇḍāya cari. ‘‘Ayyo kira siddhatthakumāro piṇḍāya caratī’’ti",
  "atk-s0513a10:811_7": "dvibhūmakatibhūmakādīsu pāsādesu sīhapañjare vivaritvā mahājano dassanabyāvaṭo ahosi.",
  "atk-s0513a10:812_0": "Rāhulamātāpi devī ‘‘ayyaputto kira imasmiṁyeva nagare mahantena rājānubhāvena suvaṇṇasivikādīhi",
  "atk-s0513a10:812_1": "vicaritvā idāni kesamassuṁ ohāretvā kāsāyavatthavasano kapālahattho piṇḍāya carati,",
  "atk-s0513a10:812_2": "sobhati nu kho’’ti sīhapañjaraṁ vivaritvā olokayamānā bhagavantaṁ nānāvirāgasamujjalāya",
  "atk-s0513a10:812_3": "sarīrappabhāya nagaravīthiyo obhāsetvā byāmappabhāparikkhepasamaṅgībhūtāya asītianubyañjanāvabhāsitāya",
  "atk-s0513a10:812_4": "dvattiṁsamahāpurisalakkhaṇapaṭimaṇḍitāya anopamāya buddhasiriyā virocamānaṁ disvā",
  "atk-s0513a10:812_5": "uṇhīsato paṭṭhāya yāva pādatalā –",
  "atk-s0513a10:813": "‘‘Siniddhanīlamudukuñcitakeso , sūriyanimmalatalābhinalāṭo;",
  "atk-s0513a10:814": "Yuttatuṅgamudukāyatanāso, raṁsijālavitato narasīho.",
  "atk-s0513a10:815": "‘‘Cakkavaraṅkitarattasupādo, lakkhaṇamaṇḍitaāyatapaṇhi;",
  "atk-s0513a10:816": "Cāmarihatthavibhūsitapaṇho, esa hi tuyhaṁ pitā narasīho.",
  "atk-s0513a10:817": "‘‘Sakyakumāro varado sukhumālo, lakkhaṇavicittapasannasarīro;",
  "atk-s0513a10:818": "Lokahitāya āgato naravīro, esa hi tuyhaṁ pitā narasīho.",
  "atk-s0513a10:819": "‘‘Āyatayuttasusaṇṭhitasoto, gopakhumo abhinīlanetto;",
  "atk-s0513a10:820": "Indadhanuabhinīlabhamuko, esa hi tuyhaṁ pitā narasīho.",
  "atk-s0513a10:821": "‘‘Puṇṇacandanibho mukhavaṇṇo, devanarānaṁ piyo naranāgo;",
  "atk-s0513a10:822": "Mattagajindavilāsitagāmī, esa hi tuyhaṁ pitā narasīho.",
  "atk-s0513a10:823": "‘‘Siniddhasugambhīramañjusaghoso, hiṅgulavaṇṇarattasujivho;",
  "atk-s0513a10:824": "Vīsativīsatisetasudanto, esa hi tuyhaṁ pitā narasīho.",
  "atk-s0513a10:825": "‘‘Khattiyasambhavaaggakulindo, devamanussanamassitapādo;",
  "atk-s0513a10:826": "Sīlasamādhipatiṭṭhitacitto, esa hi tuyhaṁ pitā narasīho.",
  "atk-s0513a10:827": "‘‘Vaṭṭasuvaṭṭasusaṇṭhitagīvo , sīhahanumigarājasarīro;",
  "atk-s0513a10:828": "Kañcanasucchaviuttamavaṇṇo, esa hi tuyhaṁ pitā narasīho.",
  "atk-s0513a10:829": "‘‘Añjanasamavaṇṇasunīlakeso, kañcanapaṭṭavisuddhanalāṭo;",
  "atk-s0513a10:830": "Osadhipaṇḍarasuddhasuuṇṇo, esa hi tuyhaṁ pitā narasīho.",
  "atk-s0513a10:831": "‘‘Gacchantonilapathe viya cando, tārāgaṇaparivaḍḍhitarūpo;",
  "atk-s0513a10:832": "Sāvakamajjhagato samaṇindo, esa hi tuyhaṁ pitā narasīho’’ti. –",
  "atk-s0513a10:833_0": "Evamimāhi dasahi narasīhagāthāhi nāma abhitthavitvā ‘‘tumhākaṁ putto kira idāni piṇḍāya",
  "atk-s0513a10:833_1": "caratī’’ti rañño ārocesi. Rājā saṁviggahadayo hatthena sāṭakaṁ saṇṭhapento turitaturitaṁ",
  "atk-s0513a10:833_2": "nikkhamitvā vegena gantvā bhagavato purato ṭhatvā āha – ‘‘kiṁ, bhante, amhe lajjāpetha,",
  "atk-s0513a10:833_3": "kimatthaṁ piṇḍāya caratha, kiṁ ‘ettakānaṁ bhikkhūnaṁ na sakkā bhattaṁ laddhu’nti",
  "atk-s0513a10:833_4": "saññaṁ karitthā’’ti. Vaṁsacārittametaṁ, mahārāja, amhākanti. Nanu, bhante, amhākaṁ",
  "atk-s0513a10:833_5": "mahāsammatakhattiyavaṁso nāma vaṁso, tattha ca ekakhattiyopi bhikkhācaro nāma natthīti.",
  "atk-s0513a10:833_6": "‘‘Ayaṁ, mahārāja, rājavaṁso nāma tava vaṁso, amhākaṁ pana dīpaṅkaro koṇḍañño…pe…",
  "atk-s0513a10:833_7": "kassapoti ayaṁ buddhavaṁso nāma. Ete ca aññe ca anekasahassasaṅkhā buddhā bhikkhācarā,",
  "atk-s0513a10:833_8": "bhikkhācāreneva jīvikaṁ kappesu’’nti antaravīthiyaṁ ṭhitova –",
  "atk-s0513a10:834": "‘‘Uttiṭṭhe nappamajjeyya, dhammaṁ sucaritaṁ care;",
  "atk-s0513a10:835": "Dhammacārī sukhaṁ seti, asmiṁ loke paramhi cā’’ti. (dha. pa. 168) –",
  "atk-s0513a10:836": "Imaṁ gāthamāha. Gāthāpariyosāne rājā sotāpattiphale patiṭṭhāsi.",
  "atk-s0513a10:837": "‘‘Dhammaṁ care sucaritaṁ, na naṁ duccaritaṁ care;",
  "atk-s0513a10:838": "Dhammacārī sukhaṁ seti, asmiṁ loke paramhi cā’’ti. (dha. pa. 169) –",
  "atk-s0513a10:839_0": "Imaṁ pana gāthaṁ sutvā sakadāgāmiphale patiṭṭhāsi. Mahādhammapālajātakaṁ (jā. 1.10.92",
  "atk-s0513a10:839_1": "ādayo) sutvā anāgāmiphale patiṭṭhāsi, maraṇasamaye setacchattassa heṭṭhā sirisayane",
  "atk-s0513a10:839_2": "nipannoyeva arahattaṁ pāpuṇi. Araññavāsena pana padhānānuyogakiccaṁ rañño nāhosi.",
  "atk-s0513a10:839_3": "Sotāpattiphalaṁ sacchikatvāyeva pana bhagavato pattaṁ gahetvā saparisaṁ bhagavantaṁ",
  "atk-s0513a10:839_4": "mahāpāsādaṁ āropetvā paṇītena khādanīyena bhojanīyena parivisi. Bhattakiccapariyosāne",
  "atk-s0513a10:839_5": "sabbaṁ itthāgāraṁ āgantvā bhagavantaṁ vandi ṭhapetvā rāhulamātaraṁ. Sā pana ‘‘gaccha,",
  "atk-s0513a10:839_6": "ayyaputtaṁ vandāhī’’ti parijanena vuccamānāpi ‘‘sace mayhaṁ guṇo atthi, sayameva",
  "atk-s0513a10:839_7": "mama santikaṁ ayyaputto āgamissati, āgatameva naṁ vandissāmī’’ti vatvā na agamāsi.",
  "atk-s0513a10:840_0": "Bhagavā rājānaṁ pattaṁ gāhāpetvā dvīhi aggasāvakehi saddhiṁ rājadhītāya sirigabbhaṁ",
  "atk-s0513a10:840_1": "gantvā ‘‘rājadhītā yathāruci vandamānā na kiñci vattabbā’’ti vatvā paññattāsane nisīdi.",
  "atk-s0513a10:840_2": "Sā vegenāgantvā gopphakesu gahetvā pādapiṭṭhiyaṁ sīsaṁ parivattetvā yathāajjhāsayaṁ",
  "atk-s0513a10:840_3": "vandi. Rājā rājadhītāya bhagavati sinehabahumānādiguṇasampattiyo kathesi ‘‘bhante,",
  "atk-s0513a10:840_4": "mama dhītā ‘tumhehi kāsāyāni vatthāni nivāsitānī’ti sutvā tato paṭṭhāya kāsāyavatthanivatthā",
  "atk-s0513a10:840_5": "jātā, tumhākaṁ ekabhattikabhāvaṁ sutvā ekabhattikāva jātā, tumhehi mahāsayanassa",
  "atk-s0513a10:840_6": "chaḍḍitabhāvaṁ sutvā paṭṭikāmañcakeyeva nipannā, tumhākaṁ mālāgandhādīhi viratabhāvaṁ",
  "atk-s0513a10:840_7": "ñatvā viratamālāgandhāva jātā, attano ñātakehi ‘mayaṁ paṭijaggissāmā’ti sāsane pesitepi",
  "atk-s0513a10:840_8": "ekañātakampi na olokesi, evaṁ guṇasampannā me dhītā bhagavā’’ti. ‘‘Anacchariyaṁ,",
  "atk-s0513a10:840_9": "mahārāja, yaṁ idāni tayā rakkhiyamānā rājadhītā paripakke ñāṇe attānaṁ rakkheyya,",
  "atk-s0513a10:840_10": "esā pubbe anārakkhā pabbatapāde vicaramānā aparipakke ñāṇe attānaṁ rakkhī’’ti vatvā",
  "atk-s0513a10:840_11": "candakinnarījātakaṁ (jā. 1.14.18 ādayo) kathetvā uṭṭhāyāsanā pakkāmi.",
  "atk-s0513a10:841_0": "Dutiyadivase pana nandassa rājakumārassa abhisekagehappavesanavivāhamaṅgalesu vattamānesu",
  "atk-s0513a10:841_1": "tassa gehaṁ gantvā kumāraṁ pattaṁ gāhāpetvā pabbājetukāmo maṅgalaṁ vatvā uṭṭhāyāsanā",
  "atk-s0513a10:841_2": "pakkāmi. Janapadakalyāṇī kumāraṁ gacchantaṁ disvā ‘‘tuvaṭaṁ kho, ayyaputta, āgaccheyyāsī’’ti",
  "atk-s0513a10:841_3": "vatvā gīvaṁ pasāretvā olokesi. Sopi bhagavantaṁ ‘‘pattaṁ gaṇhathā’’ti vattuṁ avisahamāno",
  "atk-s0513a10:841_4": "vihāraṁyeva agamāsi, taṁ anicchamānaṁyeva bhagavā pabbājesi. Iti bhagavā kapilavatthuṁ",
  "atk-s0513a10:841_5": "gantvā tatiyadivase nandaṁ pabbājesi.",
  "atk-s0513a10:842_0": "Sattame divase rāhulamātā kumāraṁ alaṅkaritvā bhagavato santikaṁ pesesi ‘‘passa,",
  "atk-s0513a10:842_1": "tāta, etaṁ vīsatisahassasamaṇaparivutaṁ suvaṇṇavaṇṇaṁ brahmarūpavaṇṇaṁ samaṇaṁ, ayaṁ",
  "atk-s0513a10:842_2": "te pitā, etassa mahantā nidhayo ahesuṁ, tyāssa nikkhamanakālato paṭṭhāya na passāma,",
  "atk-s0513a10:842_3": "gaccha, naṁ dāyajjaṁ yācāhi – ‘ahaṁ tāta kumāro abhisekaṁ patvā cakkavattī bhavissāmi,",
  "atk-s0513a10:842_4": "dhanena me attho, dhanaṁ me dehi. Sāmiko hi putto pitu santakassā’ti’’. Kumāro ca",
  "atk-s0513a10:842_5": "bhagavato santikaṁ gantvā pitu sinehaṁ paṭilabhitvā haṭṭhatuṭṭho ‘‘sukhā te, samaṇa,",
  "atk-s0513a10:842_6": "chāyā’’ti vatvā aññañca bahuṁ attano anurūpaṁ vadanto aṭṭhāsi. Bhagavā katabhattakicco",
  "atk-s0513a10:842_7": "anumodanaṁ katvā uṭṭhāyāsanā pakkāmi. Kumāropi ‘‘dāyajjaṁ me, samaṇa, dehi, dāyajjaṁ",
  "atk-s0513a10:842_8": "me, samaṇa, dehī’’ti bhagavantaṁ anubandhi. Bhagavā kumāraṁ na nivattāpesi, parijanopi",
  "atk-s0513a10:842_9": "bhagavatā saddhiṁ gacchantaṁ nivattetuṁ nāsakkhi. Iti so bhagavatā saddhiṁ ārāmameva agamāsi.",
  "atk-s0513a10:843_0": "Tato bhagavā cintesi ‘‘yaṁ ayaṁ pitu santakaṁ dhanaṁ icchati, taṁ vaṭṭānugataṁ savighātaṁ,",
  "atk-s0513a10:843_1": "handassa bodhimaṇḍe paṭiladdhaṁ sattavidhaṁ ariyadhanaṁ demi, lokuttaradāyajjassa",
  "atk-s0513a10:843_2": "naṁ sāmikaṁ karomī’’ti āyasmantaṁ sāriputtaṁ āmantesi ‘‘tena hi, tvaṁ sāriputta,",
  "atk-s0513a10:843_3": "rāhulakumāraṁ pabbājehī’’ti. Thero taṁ pabbājesi. Pabbajite pana kumāre rañño adhimattaṁ",
  "atk-s0513a10:843_4": "dukkhaṁ uppajji. Taṁ adhivāsetuṁ asakkonto bhagavato nivedetvā ‘‘sādhu, bhante, ayyā",
  "atk-s0513a10:843_5": "mātāpitūhi ananuññātaṁ puttaṁ na pabbājeyyu’’nti varaṁ yāci. Bhagavā tassa taṁ varaṁ",
  "atk-s0513a10:843_6": "datvā punadivase rājanivesane katapātarāso ekamantaṁ nisinnena raññā ‘‘bhante, tumhākaṁ",
  "atk-s0513a10:843_7": "dukkarakārikakāle ekā devatā maṁ upasaṅkamitvā ‘putto te kālakato’ti āha, tassā vacanaṁ",
  "atk-s0513a10:843_8": "asaddahanto ‘na mayhaṁ putto bodhiṁ appatvā kālaṁ karotī’ti taṁ paṭikkhipi’’nti vutte",
  "atk-s0513a10:843_9": "‘‘idāni kiṁ saddahissatha, ye tumhe pubbepi aṭṭhikāni dassetvā ‘putto te mato’ti",
  "atk-s0513a10:843_10": "vutte na saddahitthā’’ti imissā aṭṭhuppattiyā mahādhammapālajātakaṁ kathesi. Kathāpariyosāne",
  "atk-s0513a10:843_11": "rājā anāgāmiphale patiṭṭhāsi.",
  "atk-s0513a10:844_0": "Iti bhagavā pitaraṁ tīsu phalesu patiṭṭhāpetvā bhikkhusaṅghaparivuto punadeva rājagahaṁ",
  "atk-s0513a10:844_1": "gantvā veḷuvane vihāsi. Tasmiṁ samaye anāthapiṇḍiko gahapati pañcahi sakaṭasatehi",
  "atk-s0513a10:844_2": "bhaṇḍaṁ ādāya rājagahe attano piyasahāyakassa seṭṭhino gehaṁ gantvā tattha buddhassa",
  "atk-s0513a10:844_3": "bhagavato uppannabhāvaṁ sutvā balavapaccūsasamaye devatānubhāvena vivaṭena dvārena",
  "atk-s0513a10:844_4": "satthāraṁ upasaṅkamitvā dhammaṁ sutvā sotāpattiphale patiṭṭhāya dutiyadivase buddhappamukhassa",
  "atk-s0513a10:844_5": "bhikkhusaṅghassa mahādānaṁ datvā sāvatthiṁ āgamanatthāya satthu paṭiññaṁ gahetvā",
  "atk-s0513a10:844_6": "antarāmagge pañcacattālīsayojanaṭṭhāne satasahassaṁ satasahassaṁ datvā yojanike yojanike",
  "atk-s0513a10:844_7": "vihāre kāretvā jetavanaṁ koṭisanthārena aṭṭhārasahiraññakoṭīhi kiṇitvā navakammaṁ",
  "atk-s0513a10:844_8": "paṭṭhapesi. So majjhe dasabalassa gandhakuṭiṁ kāresi, taṁ parivāretvā asītimahātherānaṁ",
  "atk-s0513a10:844_9": "pāṭiyekkasannivesane āvāse ekakūṭāgāradvikūṭāgārahaṁsavaṭṭakadīghasālāmaṇḍapādivasena",
  "atk-s0513a10:844_10": "sesasenāsanāni pokkharaṇīcaṅkamanarattiṭṭhānadivāṭṭhānāni cāti aṭṭhārasakoṭipariccāgena",
  "atk-s0513a10:844_11": "ramaṇīye bhūmibhāge manoramaṁ vihāraṁ kārāpetvā dasabalassa āgamanatthāya dūtaṁ pesesi.",
  "atk-s0513a10:844_12": "Satthā dūtassa vacanaṁ sutvā mahābhikkhusaṅghaparivuto rājagahā nikkhamitvā anupubbena",
  "atk-s0513a10:844_13": "sāvatthinagaraṁ pāpuṇi.",
  "atk-s0513a10:845_0": "Mahāseṭṭhipi kho vihāramahaṁ sajjetvā tathāgatassa jetavanappavisanadivase puttaṁ",
  "atk-s0513a10:845_1": "sabbālaṅkārapaṭimaṇḍitaṁ katvā alaṅkatapaṭiyatteheva pañcahi kumārasatehi saddhiṁ",
  "atk-s0513a10:845_2": "pesesi. So saparivāro pañcavaṇṇavatthasamujjalāni pañca dhajasatāni gahetvā dasabalassa",
  "atk-s0513a10:845_3": "purato ahosi. Tesaṁ pacchato mahāsubhaddā cūḷasubhaddāti dve seṭṭhidhītaro pañcahi",
  "atk-s0513a10:845_4": "kumārikāsatehi saddhiṁ puṇṇaghaṭe gahetvā nikkhamiṁsu. Tāsaṁ pacchato seṭṭhibhariyā",
  "atk-s0513a10:845_5": "sabbālaṅkārapaṭimaṇḍitā pañcahi mātugāmasatehi saddhiṁ puṇṇapātiyo gahetvā nikkhami.",
  "atk-s0513a10:845_6": "Sabbesaṁ pacchato sayaṁ mahāseṭṭhi ahatavatthanivattho ahatavatthanivattheheva pañcahi",
  "atk-s0513a10:845_7": "seṭṭhisatehi saddhiṁ bhagavantaṁ abbhuggañchi. Bhagavā imaṁ upāsakaparisaṁ purato",
  "atk-s0513a10:845_8": "katvā mahābhikkhusaṅghaparivuto attano sarīrappabhāya suvaṇṇarasasekapiñjarāni viya",
  "atk-s0513a10:845_9": "vanantarāni kurumāno anantāya buddhalīḷāya apaṭisamāya buddhasiriyā jetavanavihāraṁ pāvisi.",
  "atk-s0513a10:846_0": "Atha naṁ anāthapiṇḍiko pucchi – ‘‘kathāhaṁ, bhante, imasmiṁ vihāre paṭipajjāmī’’ti.",
  "atk-s0513a10:846_1": "Tena hi gahapati imaṁ vihāraṁ āgatānāgatassa cātuddisassa bhikkhusaṅghassa dehīti.",
  "atk-s0513a10:846_2": "‘‘Sādhu, bhante’’ti mahāseṭṭhi suvaṇṇabhiṅkāraṁ ādāya dasabalassa hatthe udakaṁ pātetvā",
  "atk-s0513a10:846_3": "‘‘imaṁ jetavanavihāraṁ āgatānāgatassa cātuddisassa bhikkhusaṅghassa dammī’’ti adāsi.",
  "atk-s0513a10:846_4": "Satthā vihāraṁ paṭiggahetvā anumodanaṁ karonto –",
  "atk-s0513a10:847": "‘‘Sītaṁ uṇhaṁ paṭihanti, tato vāḷamigāni ca;",
  "atk-s0513a10:848": "Sarīsape ca makase, sisire cāpi vuṭṭhiyo.",
  "atk-s0513a10:849": "‘‘Tato vātātapo ghoro, sañjāto paṭihaññati;",
  "atk-s0513a10:850": "Leṇatthañca sukhatthañca, jhāyituñca vipassituṁ.",
  "atk-s0513a10:851": "‘‘Vihāradānaṁ saṅghassa, aggaṁ buddhena vaṇṇitaṁ;",
  "atk-s0513a10:852": "Tasmā hi paṇḍito poso, sampassaṁ atthamattano.",
  "atk-s0513a10:853": "‘‘Vihāre kāraye ramme, vāsayettha bahussute;",
  "atk-s0513a10:854": "Tesaṁ annañca pānañca, vatthasenāsanāni ca.",
  "atk-s0513a10:855": "‘‘Dadeyya ujubhūtesu, vippasannena cetasā;",
  "atk-s0513a10:856": "Te tassa dhammaṁ desenti, sabbadukkhāpanūdanaṁ;",
  "atk-s0513a10:857": "Yaṁ so dhammaṁ idhaññāya, parinibbāti anāsavo’’ti. (cūḷava. 295) –",
  "atk-s0513a10:858_0": "Vihārānisaṁsaṁ kathesi. Anāthapiṇḍiko dutiyadivasato paṭṭhāya vihāramahaṁ ārabhi.",
  "atk-s0513a10:858_1": "Visākhāya pāsādamaho catūhi māsehi niṭṭhito, anāthapiṇḍikassa pana vihāramaho navahi",
  "atk-s0513a10:858_2": "māsehi niṭṭhāsi. Vihāramahepi aṭṭhāraseva koṭiyo pariccāgaṁ agamaṁsu. Iti ekasmiṁyeva",
  "atk-s0513a10:858_3": "vihāre catupaṇṇāsakoṭisaṅkhyaṁ dhanaṁ pariccaji.",
  "atk-s0513a10:859_0": "Atīte pana vipassissa bhagavato kāle punabbasumitto nāma seṭṭhi suvaṇṇiṭṭhakāsanthārena",
  "atk-s0513a10:859_1": "kiṇitvā tasmiṁyeva ṭhāne yojanappamāṇaṁ saṅghārāmaṁ kāresi. Sikhissa bhagavato kāle",
  "atk-s0513a10:859_2": "sirivaḍḍho nāma seṭṭhi suvaṇṇaphālasanthārena kiṇitvā tasmiṁyeva ṭhāne tigāvutappamāṇaṁ",
  "atk-s0513a10:859_3": "saṅghārāmaṁ kāresi. Vessabhussa bhagavato kāle sotthijo nāma seṭṭhi suvaṇṇahatthipadasanthārena",
  "atk-s0513a10:859_4": "kiṇitvā tasmiṁyeva ṭhāne aḍḍhayojanappamāṇaṁ saṅghārāmaṁ kāresi. Kakusandhassa bhagavato",
  "atk-s0513a10:859_5": "kāle accuto nāma seṭṭhi suvaṇṇiṭṭhakāsanthārena kiṇitvā tasmiṁyeva ṭhāne gāvutappamāṇaṁ",
  "atk-s0513a10:859_6": "saṅghārāmaṁ kāresi. Koṇāgamanassa bhagavato kāle uggo nāma seṭṭhi suvaṇṇakacchapasanthārena",
  "atk-s0513a10:859_7": "kiṇitvā tasmiṁyeva ṭhāne aḍḍhagāvutappamāṇaṁ saṅghārāmaṁ kāresi. Kassapassa bhagavato",
  "atk-s0513a10:859_8": "kāle sumaṅgalo nāma seṭṭhi suvaṇṇakaṭṭisanthārena kiṇitvā tasmiṁyeva ṭhāne soḷasakarīsappamāṇaṁ",
  "atk-s0513a10:859_9": "saṅghārāmaṁ kāresi. Amhākaṁ pana bhagavato kāle anāthapiṇḍiko nāma seṭṭhi kahāpaṇakoṭisanthārena",
  "atk-s0513a10:859_10": "kiṇitvā tasmiṁyeva ṭhāne aṭṭhakarīsappamāṇaṁ saṅghārāmaṁ kāresi. Idaṁ kira ṭhānaṁ",
  "atk-s0513a10:859_11": "sabbabuddhānaṁ avijahitaṭṭhānameva.",
  "atk-s0513a10:860": "Iti mahābodhimaṇḍe sabbaññutappattito yāva mahāparinibbānamañcā yasmiṁ yasmiṁ ṭhāne bhagavā vihāsi, idaṁ santikenidānaṁ nāma, tassa vasena sabbajātakāni vaṇṇayissāma.",
  "atk-s0513a10:861": "Nidānakathā niṭṭhitā."
}