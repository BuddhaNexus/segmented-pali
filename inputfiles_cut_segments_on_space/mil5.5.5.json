{
  "mil5.5.5:0.1": "Milindapañha",
  "mil5.5.5:0.2": "Meṇḍakapañha",
  "mil5.5.5:0.3": "Santhavavagga",
  "mil5.5.5:0.4": "5. Buddhaaviheṭhakapañha",
  "mil5.5.5:1.1": "“Bhante nāgasena, bhāsitampetaṁ bhagavatā—",
  "mil5.5.5:1.2": "‘pubbe vāhaṁ manussabhūto samāno sattānaṁ aviheṭhakajātiko ahosin’ti.",
  "mil5.5.5:1.3": "Puna ca bhaṇitaṁ—",
  "mil5.5.5:1.4": "‘lomasakassapo nāma isi samāno anekasate pāṇe ghātayitvā vājapeyyaṁ mahāyaññaṁ yajī’ti.",
  "mil5.5.5:1.5": "Yadi, bhante nāgasena, bhagavatā bhaṇitaṁ—",
  "mil5.5.5:1.6_0": "‘pubbe vāhaṁ manussabhūto samāno sattānaṁ aviheṭhakajātiko ahosin’ti, tena hi ‘lomasakassapena",
  "mil5.5.5:1.6_1": "isinā anekasate pāṇe ghātayitvā vājapeyyaṁ mahāyaññaṁ yajitan’ti yaṁ vacanaṁ, taṁ micchā.",
  "mil5.5.5:1.7_0": "Yadi ‘lomasakassapena isinā anekasate pāṇe ghātayitvā vājapeyyaṁ mahāyaññaṁ yajitaṁ’,",
  "mil5.5.5:1.7_1": "tena hi ‘pubbe vāhaṁ manussabhūto samāno sattānaṁ aviheṭhakajātiko ahosin’ti tampi vacanaṁ micchā.",
  "mil5.5.5:1.8": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.5:2.1": "“Bhāsitampetaṁ, mahārāja, bhagavatā—",
  "mil5.5.5:2.2_0": "‘pubbe vāhaṁ manussabhūto samāno sattānaṁ aviheṭhakajātiko ahosin’ti, ‘lomasakassapena",
  "mil5.5.5:2.2_1": "isinā anekasate pāṇe ghātayitvā vājapeyyaṁ mahāyaññaṁ yajitaṁ’, tañca pana rāgavasena",
  "mil5.5.5:2.2_2": "visaññinā, no sacetanenā”ti.",
  "mil5.5.5:3.1": "“Aṭṭhime, bhante nāgasena, puggalā pāṇaṁ hananti.",
  "mil5.5.5:3.2": "Katame aṭṭha?",
  "mil5.5.5:3.3_0": "Ratto rāgavasena pāṇaṁ hanati, duṭṭho dosavasena pāṇaṁ hanati, mūḷho mohavasena pāṇaṁ",
  "mil5.5.5:3.3_1": "hanati, mānī mānavasena pāṇaṁ hanati, luddho lobhavasena pāṇaṁ hanati, akiñcano jīvikatthāya",
  "mil5.5.5:3.3_2": "pāṇaṁ hanati, bālo hassavasena pāṇaṁ hanati, rājā vinayanavasena pāṇaṁ hanati.",
  "mil5.5.5:3.4": "Ime kho, bhante nāgasena, aṭṭha puggalā pāṇaṁ hananti.",
  "mil5.5.5:3.5": "Pākatikaṁyeva, bhante nāgasena, bodhisattena katan”ti.",
  "mil5.5.5:3.6": "“Na, mahārāja, pākatikaṁ bodhisattena kataṁ, yadi, mahārāja, bodhisatto pakatibhāvena onameyya mahāyaññaṁ yajituṁ, na yimaṁ gāthaṁ bhaṇeyya—",
  "mil5.5.5:4.1": "‘Sasamuddapariyāyaṁ,",
  "mil5.5.5:4.2": "mahiṁ sāgarakuṇḍalaṁ;",
  "mil5.5.5:4.3": "Na icche saha nindāya,",
  "mil5.5.5:4.4": "evaṁ seyha vijānahī’ti.",
  "mil5.5.5:5.1_0": "Evaṁvādī, mahārāja, bodhisatto saha dassanena candavatiyā rājakaññāya visaññī ahosi",
  "mil5.5.5:5.1_1": "khittacitto ratto visaññibhūto ākulākulo turitaturito tena vikkhittabhantaluḷitacittena",
  "mil5.5.5:5.1_2": "mahatimahāpasughātagalaruhirasañcayaṁ vājapeyyaṁ mahāyaññaṁ yaji.",
  "mil5.5.5:6.1_0": "Yathā, mahārāja, ummattako khittacitto jalitampi jātavedaṁ akkamati, kupitampi āsīvisaṁ",
  "mil5.5.5:6.1_1": "gaṇhāti, mattampi hatthiṁ upeti, samuddampi atīradassiṁ pakkhandati, candanikampi",
  "mil5.5.5:6.1_2": "oḷigallampi omaddati, kaṇṭakādhānampi abhiruhati, papātepi patati, asucimpi bhakkheti,",
  "mil5.5.5:6.1_3": "naggopi rathiyā carati, aññampi bahuvidhaṁ akiriyaṁ karoti.",
  "mil5.5.5:6.2_0": "Evameva kho, mahārāja, bodhisatto saha dassanena candavatiyā rājakaññāya visaññī",
  "mil5.5.5:6.2_1": "ahosi khittacitto ratto visaññibhūto ākulākulo turitaturito, tena vikkhittabhantaluḷitacittena",
  "mil5.5.5:6.2_2": "mahatimahāpasughātagalaruhirasañcayaṁ vājapeyyaṁ mahāyaññaṁ yaji.",
  "mil5.5.5:7.1": "Khittacittena, mahārāja, kataṁ pāpaṁ diṭṭhadhammepi na mahāsāvajjaṁ hoti, samparāye vipākenapi no tathā.",
  "mil5.5.5:7.2": "Idha, mahārāja, koci ummattako vajjhamāpajjeyya, tassa tumhe kiṁ daṇḍaṁ dhārethā”ti?",
  "mil5.5.5:7.3": "“Ko, bhante, ummattakassa daṇḍo bhavissati, taṁ mayaṁ pothāpetvā nīharāpema, esova tassa daṇḍo”ti.",
  "mil5.5.5:7.4": "“Iti kho, mahārāja, ummattakassa aparādhe daṇḍopi na bhavati, tasmā ummattakassa katepi na doso bhavati satekiccho.",
  "mil5.5.5:7.5_0": "Evameva kho, mahārāja, lomasakassapo isi saha dassanena candavatiyā rājakaññāya visaññī",
  "mil5.5.5:7.5_1": "ahosi khittacitto ratto visaññibhūto visaṭapayāto ākulākulo turitaturito, tena vikkhittabhantaluḷitacittena",
  "mil5.5.5:7.5_2": "mahatimahāpasughātagalaruhirasañcayaṁ vājapeyyaṁ mahāyaññaṁ yaji.",
  "mil5.5.5:7.6": "Yadā ca pana pakaticitto ahosi paṭiladdhassati, tadā punadeva pabbajitvā pañcābhiññāyo nibbattetvā brahmalokūpago ahosī”ti.",
  "mil5.5.5:7.7": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.5:8.1": "Buddhaaviheṭhakapañho pañcamo."
}