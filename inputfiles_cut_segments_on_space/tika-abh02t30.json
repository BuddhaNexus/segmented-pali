{
  "tika-abh02t30:0": "13. Appamaññāvibhaṅgo",
  "tika-abh02t30:1": "1. Suttantabhājanīyavaṇṇanā",
  "tika-abh02t30:2_0": "642.Disādesodhināti ‘‘ekaṁ disa’’ntiādidisodhinā, vihāragāmanigamanagarajanapadarajjādidesodhinā",
  "tika-abh02t30:2_1": "ca. Sattodhināti ‘‘sabbā itthiyo, sabbe purisā, ariyā, anariyā’’tiādivasappavattena",
  "tika-abh02t30:2_2": "sattodhinā. Etassāti etassa padassa, padatthassa vā. Anuvattakanti adhikāravasena",
  "tika-abh02t30:2_3": "pavattakaṁ. Taṁ dvayanti tathā-saddo, iti-saddoti ubhayaṁ. ‘‘Tathā dutiya’’nti hi",
  "tika-abh02t30:2_4": "vutte ‘‘tathā-saddo yathā mettāsahagatena cetasā puratthimādīsu ekaṁ disaṁ pharitvā",
  "tika-abh02t30:2_5": "viharati, tathā dutiyampi disaṁ mettāsahagatena cetasā pharitvā viharatī’’ti imamatthaṁ",
  "tika-abh02t30:2_6": "dīpeti. Sesadvayepi eseva nayo. Yasmā itīti ayaṁ iti-saddo pakāratthe, evanti vuttaṁ",
  "tika-abh02t30:2_7": "hoti, tasmā ‘‘yathā mettāsahagatena cetasā ekaṁ, dutiyaṁ, tatiyaṁ, catutthaṁ disaṁ",
  "tika-abh02t30:2_8": "pharitvā viharati, evaṁ uddhaṁ, adho, tiriyaṁ mettāsahagatena cetasā pharitvā viharatī’’ti",
  "tika-abh02t30:2_9": "imamatthaṁ dīpeti. Tena vuttaṁ ‘‘mettā…pe… taṁ dvaya’’nti. Tassāti dvayassa. Pharaṇantarādiṭṭhānanti",
  "tika-abh02t30:2_10": "pharaṇato aññaṁ pharaṇantaraṁ, taṁ ādi yassa, taṁ pharaṇantarādi. Pharaṇantarañhetaṁ",
  "tika-abh02t30:2_11": "mettābhāvanāya, yadidaṁ vipulatā. Ādi-saddena bhummantarapaguṇabhāvādi gayhati, tassa",
  "tika-abh02t30:2_12": "pharaṇantarādino ṭhānaṁ ṭhānabhūto ‘‘vipulenā’’tiādinā vuccamāno mettābhāvanāviseso.",
  "tika-abh02t30:2_13": "Vuttappakāramattaparāmasanassa tassa dvayassa aṭṭhānaṁ anokāsoti. Iti katvā iminā",
  "tika-abh02t30:2_14": "kāraṇena na vuttaṁ taṁ dvayanti attho.",
  "tika-abh02t30:3": "643.Rāgassāti kāmarāgassa. Sinehassāti puttasinehādisinehassa. Vipattiyāti rāgasinehasaṅkhātāya mettābhāvanāya vipattiyā vināsassa. Anuppattito hirottappabalena anuppajjanato.",
  "tika-abh02t30:4_0": "645.Adhimuñcitvāti bhāvanācittaṁ ārammaṇe suṭṭhu vissajjetvā, taṁ panettha adhimuccanaṁ",
  "tika-abh02t30:4_1": "yasmā pharaṇavaseneva hoti, tasmā vuttaṁ ‘‘suṭṭhu pasāretvā’’ti. Yasmā pana ārammaṇe",
  "tika-abh02t30:4_2": "suṭṭhu asaṁsappanavaseneva taṁ mettābhāvanāya adhimuccanaṁ hoti, tasmā ‘‘balavatā",
  "tika-abh02t30:4_3": "vā adhimokkhena adhimuccitvā’’ti ca vuttaṁ.",
  "tika-abh02t30:5": "648.Etesaṁ padānaṁ sabbena sakalena disādesādibhedena avadhinā. Sabbāvadhidisādipharaṇākārehīti sabbāvadhibhūtadisādesapuggalapharaṇappakārehi.",
  "tika-abh02t30:6": "650.Vighātavasenāti vikkhambhanavasena.",
  "tika-abh02t30:7": "Suttantabhājanīyavaṇṇanā niṭṭhitā.",
  "tika-abh02t30:8": "3. Pañhapucchakavaṇṇanā",
  "tika-abh02t30:9_0": "699.Kathitānaṁ kusalādidhammānaṁ. Imasmiṁ pana appamaññāvibhaṅge kathitā appamaññā,",
  "tika-abh02t30:9_1": "tā ca sabhāvato lokiyā eva, na khandhavibhaṅgādīsu kathitā khandhādayo viya lokuttarāpīti",
  "tika-abh02t30:9_2": "ekaṁsato sabbāsaṁ appamaññānaṁ lokiyabhāvameva dīpetuṁ aṭṭhakathāyaṁ ‘‘imasmiṁ panā’’tiādi",
  "tika-abh02t30:9_3": "vuttanti imamatthaṁ dassento āha ‘‘imasmiṁ pana…pe… hotī’’ti.",
  "tika-abh02t30:10": "Pañhapucchakavaṇṇanā niṭṭhitā.",
  "tika-abh02t30:11": "Appamaññāvibhaṅgavaṇṇanā niṭṭhitā."
}