{
  "tika-vin05t12:0": "12. Rūpiyādipaṭiggahaṇavinicchayakathā",
  "tika-vin05t12:1_0": "59.Rūpiyādipaṭiggahoti jātarūpādipaṭiggaṇhanaṁ. Tattha (pārā. aṭṭha. 2.583-4) jātarūpaṁ",
  "tika-vin05t12:1_1": "rajataṁ jātarūpamāsako rajatamāsakoti catubbidhaṁ nissaggiyavatthu. Tambalohādīhi",
  "tika-vin05t12:1_2": "kato lohamāsako. Sāradārunā vā veḷupesikāya vā antamaso tālapaṇṇenapi rūpaṁ chinditvā",
  "tika-vin05t12:1_3": "kato dārumāsako. Lākhāya vā niyyāsena vā rūpaṁ samuṭṭhāpetvā kato jatumāsako. Yo",
  "tika-vin05t12:1_4": "yo yattha yattha janapade yadā yadā vohāraṁ gacchati, antamaso aṭṭhimayopi cammamayopi",
  "tika-vin05t12:1_5": "rukkhaphalabījamayopi samuṭṭhāpitarūpopi asamuṭṭhāpitarūpopīti ayaṁ sabbopi rajatamāsakeneva",
  "tika-vin05t12:1_6": "saṅgahito. Muttā maṇi veḷuriyo saṅkho silā pavāḷaṁ lohitaṅko masāragallaṁ satta dhaññāni",
  "tika-vin05t12:1_7": "dāsidāsakhettavatthupupphārāmaphalārāmādayoti idaṁ dukkaṭavatthu. Tattha nissaggiyavatthuṁ",
  "tika-vin05t12:1_8": "attano vā saṅghagaṇapuggalacetiyānaṁ vā atthāya sampaṭicchituṁ na vaṭṭati. Attano",
  "tika-vin05t12:1_9": "atthāya sampaṭicchato nissaggiyaṁ pācittiyaṁ hoti, sesānaṁ atthāya dukkaṭaṁ. Dukkaṭavatthuṁ",
  "tika-vin05t12:1_10": "sabbesampi atthāya sampaṭicchato dukkaṭameva.",
  "tika-vin05t12:2_0": "Tatrāyaṁ vinicchayo (pārā. aṭṭha. 2.538-9) – sace koci jātarūparajataṁ āharitvā ‘‘idaṁ",
  "tika-vin05t12:2_1": "saṅghassa dammi, ārāmaṁ vā karotha cetiyaṁ vā bhojanasālādīnaṁ vā aññatara’’nti vadati,",
  "tika-vin05t12:2_2": "idaṁ sampaṭicchituṁ na vaṭṭati. Sace pana ‘‘nayidaṁ bhikkhūnaṁ sampaṭicchituṁ vaṭṭatī’’ti",
  "tika-vin05t12:2_3": "paṭikkhitte ‘‘vaḍḍhakīnaṁ vā kammakārānaṁ vā hatthe bhavissati , kevalaṁ tumhe sukatadukkaṭaṁ",
  "tika-vin05t12:2_4": "jānāthā’’ti vatvā tesaṁ hatthe datvā pakkamati, vaṭṭati. Athāpi ‘‘mama manussānaṁ",
  "tika-vin05t12:2_5": "hatthe bhavissati, mayhameva vā hatthe bhavissati, kevalaṁ tumhe yaṁ yassa dātabbaṁ,",
  "tika-vin05t12:2_6": "tadatthāya pesethā’’ti vadati, evampi vaṭṭati. Sace pana saṁghaṁ vā gaṇaṁ vā puggalaṁ",
  "tika-vin05t12:2_7": "vā anāmasitvā ‘‘idaṁ hiraññasuvaṇṇaṁ cetiyassa dema, vihārassa dema, navakammassa",
  "tika-vin05t12:2_8": "demā’’ti vadanti, paṭikkhipituṁ na vaṭṭati, ‘‘ime idaṁ bhaṇantī’’ti kappiyakārakānaṁ",
  "tika-vin05t12:2_9": "ācikkhitabbaṁ. ‘‘Cetiyādīnaṁ atthāya tumhe gahetvā ṭhapetvā’’ti vutte pana ‘‘amhākaṁ",
  "tika-vin05t12:2_10": "gahetuṁ na vaṭṭatī’’ti paṭikkhipitabbaṁ.",
  "tika-vin05t12:3_0": "Sace pana koci bahuṁ hiraññasuvaṇṇaṁ ānetvā ‘‘idaṁ saṁghassa dammi, cattāro paccaye",
  "tika-vin05t12:3_1": "paribhuñjathā’’ti vadati, tañce saṁgho sampaṭicchati, paṭiggahaṇepi paribhogepi āpatti.",
  "tika-vin05t12:3_2": "Tatra ceko bhikkhu ‘‘nayidaṁ kappatī’’ti paṭikkhipati, upāsako ca ‘‘yadina kappati,",
  "tika-vin05t12:3_3": "mayhameva bhavissatī’’ti taṁ ādāya gacchati. So bhikkhu ‘‘tayā saṁghassa lābhantarāyo",
  "tika-vin05t12:3_4": "kato’’ti na kenaci kiñci vattabbo. Yo hi taṁ codeti, sveva sāpattiko hoti. Tena panekena",
  "tika-vin05t12:3_5": "bahū anāpattikā katā. Sace pana bhikkhūhi ‘‘na vaṭṭatī’’ti paṭikkhitte ‘‘kappiyakārakānaṁ",
  "tika-vin05t12:3_6": "vā hatthe bhavissati, mama purisānaṁ vā mayhaṁ vā hatthe bhavissati, kevalaṁ tumhe",
  "tika-vin05t12:3_7": "paccaye paribhuñjathā’’ti vadati, vaṭṭati.",
  "tika-vin05t12:4_0": "Catupaccayatthāya ca dinnaṁ yena yena paccayena attho hoti, taṁ tadatthaṁ upanetabbaṁ.",
  "tika-vin05t12:4_1": "Civaratthāya dinnaṁ cīvareyeva upanetabbaṁ. Sace cīvarena tādiso attho natthi, piṇḍapātādīhi",
  "tika-vin05t12:4_2": "saṁgho kilamati, saṁghasuṭṭhutāya apaloketvā tadatthāyapi upanetabbaṁ. Esa nayo piṇḍapātagilānapaccayatthāya",
  "tika-vin05t12:4_3": "dinnepi. Senāsanatthāya dinnaṁ pana senāsanassa garubhaṇḍattā senāsaneyeva upanetabbaṁ.",
  "tika-vin05t12:4_4": "Sace pana bhikkhūsu senāsanaṁ chaḍḍetvā gatesu senāsanaṁ vinassati, īdise kāle senāsanaṁ",
  "tika-vin05t12:4_5": "vissajjetvāpi bhikkhūnaṁ paribhogo anuññāto, tasmā senāsanajagganatthaṁ mūlacchejjaṁ",
  "tika-vin05t12:4_6": "akatvā yāpanamattaṁ paribhuñjitabbaṁ.",
  "tika-vin05t12:5_0": "60. Sace koci ‘‘mayhaṁ tisassasampādanakaṁ mahātaḷākaṁ atthi, taṁ saṁghassa dammī’’ti",
  "tika-vin05t12:5_1": "vadati, tañce saṁgho sampaṭicchati, paṭiggahaṇepi paribhogepi āpattiyeva. Yo pana",
  "tika-vin05t12:5_2": "taṁ paṭikkhipati, so purimanayeneva na kenaci kiñci vattabbo. Yo hi taṁ codeti, sveva",
  "tika-vin05t12:5_3": "sāpattiko hoti . Tena panekena bahū anāpattikā katā. Yo pana ‘‘tādisaṁyeva taḷākaṁ",
  "tika-vin05t12:5_4": "dammī’’ti vatvā bhikkhūhi ‘‘na vaṭṭatī’’ti paṭikkhitto vadati ‘‘asukañca asukañca",
  "tika-vin05t12:5_5": "saṅghassa taḷākaṁ atthi, taṁ kathaṁ vaṭṭatī’’ti. So vattabbo ‘‘kappiyaṁ katvā dinnaṁ",
  "tika-vin05t12:5_6": "bhavissatī’’ti. Kathaṁ dinnaṁ kappiyaṁ hotīti. ‘‘Cattāro paccaye paribhuñjathā’’ti",
  "tika-vin05t12:5_7": "vatvā dinnanti. So sace ‘‘sādhu, bhante cattāro paccaye paribhuñjathā’’ti deti, vaṭṭati.",
  "tika-vin05t12:5_8": "Athāpi ‘‘taḷākaṁ gaṇhathā’’ti vatvā ‘‘na vaṭṭatī’’ti paṭikkhitto ‘‘kappiyakārako",
  "tika-vin05t12:5_9": "atthī’’ti pucchitvā ‘‘natthī’’ti vutte ‘‘idaṁ asuko nāma vicāressati, asukassa vā",
  "tika-vin05t12:5_10": "hatthe mayhaṁ vā hatthe bhavissati, saṅgho kappiyabhaṇḍaṁ paribhuñjatū’’ti vadati,",
  "tika-vin05t12:5_11": "vaṭṭati. Sacepi ‘‘na vaṭṭatī’’ti paṭikkhitto ‘‘udakaṁ paribhuñjissati, bhaṇḍakaṁ",
  "tika-vin05t12:5_12": "dhovissati, migapakkhino pivissantī’’ti vadati, evampi vaṭṭati. Athāpi ‘‘na vaṭṭatī’’ti",
  "tika-vin05t12:5_13": "paṭikkhitto vadati ‘‘kappiyasīsena gaṇhathā’’ti. ‘‘Sādhu upāsaka, saṅgho pānīyaṁ",
  "tika-vin05t12:5_14": "pivissati, bhaṇḍakaṁ dhovissati, migapakkhino pivissantī’’ti vatvā paribhuñjituṁ",
  "tika-vin05t12:5_15": "vaṭṭati. Athāpi ‘‘mama taḷākaṁ vā pokkharaṇiṁ vā saṅghassa dammī’’ti vutte ‘‘sādhu",
  "tika-vin05t12:5_16": "upāsaka, saṅgho pānīyaṁ pivissatī’’tiādīni vatvā paribhuñjituṁ vaṭṭatiyeva.",
  "tika-vin05t12:6_0": "Yadi pana bhikkhūhi hatthakammaṁ yācitvā sahatthena ca kappiyapathaviṁ khaṇitvā udakaparibhogatthāya",
  "tika-vin05t12:6_1": "taḷākaṁ kāritaṁ hoti, tañce nissāya sassaṁ nipphādetvā manussā vihāre kappiyabhaṇḍaṁ",
  "tika-vin05t12:6_2": "denti, vaṭṭati. Atha manussā eva saṅghassa upakāratthāya saṅghikabhūmiṁ khaṇitvā",
  "tika-vin05t12:6_3": "taṁ nissāya nipphannasassato kappiyabhaṇḍaṁ denti, etampi vaṭṭati. ‘‘Amhākaṁ ekaṁ",
  "tika-vin05t12:6_4": "kappiyakārakaṁ ṭhapethā’’ti vutte ca ṭhapetumpi labbhati. Atha te manussā rājabalinā",
  "tika-vin05t12:6_5": "upaddutā pakkamanti, aññe paṭipajjanti, na ca bhikkhūnaṁ kiñci denti, udakaṁ vāretuṁ",
  "tika-vin05t12:6_6": "labbhati, tañca kho kasikammakāleyeva, na sassakāle. Sace te vadanti ‘‘nanu, bhante,",
  "tika-vin05t12:6_7": "pubbepi manussā imaṁ nissāya sassaṁ akaṁsū’’ti, tato vattabbā ‘‘te saṅghassa imañca",
  "tika-vin05t12:6_8": "imañca upakāraṁ akaṁsu, idañcidañca kappiyabhaṇḍakaṁ adaṁsū’’ti. Sace te vadanti",
  "tika-vin05t12:6_9": "‘‘mayampi dassāmā’’ti, evampi vaṭṭati.",
  "tika-vin05t12:7_0": "Sace pana koci abyatto akappiyavohārena taḷākaṁ paṭiggaṇhāti vā kāreti vā, taṁ bhikkhūhi",
  "tika-vin05t12:7_1": "na paribhuñjitabbaṁ, taṁ nissāya laddhakappiyabhaṇḍampi akappiyameva . Sace bhikkhūhi",
  "tika-vin05t12:7_2": "pariccattabhāvaṁ ñatvā sāmiko vā tassa puttadhītaro vā añño vā koci vaṁse uppanno",
  "tika-vin05t12:7_3": "puna kappiyavohārena deti, vaṭṭati. Pacchinne kulavaṁse yo tassa janapadassa sāmiko,",
  "tika-vin05t12:7_4": "so acchinditvā kappiyavohārena puna deti cittalapabbate bhikkhunā nīhaṭaudakavāhakaṁ",
  "tika-vin05t12:7_5": "aḷanāgarājamahesī viya, evampi vaṭṭati. Kappiyavohārepi udakavasena paṭiggahitataḷāke",
  "tika-vin05t12:7_6": "suddhacittānaṁ mattikuddharaṇapāḷibandhanādīni ca kātuṁ vaṭṭati. Taṁ nissāya pana",
  "tika-vin05t12:7_7": "sassaṁ karonte disvā kappiyakārakaṁ ṭhapetuṁ na vaṭṭati. Yadi te sayameva kappiyabhaṇḍaṁ",
  "tika-vin05t12:7_8": "denti, gahetabbaṁ. No ce denti, na codetabbaṁ. Paccayavasena paṭiggahitataḷāke kappiyakārakaṁ",
  "tika-vin05t12:7_9": "ṭhapetuṁ vaṭṭati, mattikuddharaṇapāḷibandhanādīni kāretuṁ na vaṭṭati. Sace kappiyakārakā",
  "tika-vin05t12:7_10": "sayameva karonti, vaṭṭati. Abyattena pana lajjibhikkhunā kārāpitesu kiñcāpi paṭiggahaṇaṁ",
  "tika-vin05t12:7_11": "kappiyaṁ, bhikkhussa pana payogapaccayā uppannena missattā visagatapiṇḍapāto viya",
  "tika-vin05t12:7_12": "akappiyamaṁsarasamissabhojanaṁ viya ca dubbinibhogaṁ hoti, sabbesaṁ akappiyameva.",
  "tika-vin05t12:8_0": "61. Sace pana udakassa okāso atthi, taḷākassa pāḷi thirā, ‘‘yathā bahuṁ udakaṁ gaṇhāti,",
  "tika-vin05t12:8_1": "evaṁ karohi, tīrasamīpe udakaṁ karohī’’ti evaṁ udakameva vicāreti, vaṭṭati. Uddhane",
  "tika-vin05t12:8_2": "aggiṁ na pātenti, ‘‘udakakammaṁ labbhatu upāsakā’’ti vattuṁ vaṭṭati, ‘‘sassaṁ katvā",
  "tika-vin05t12:8_3": "āharathā’’ti vattuṁ pana na vaṭṭati. Sace pana taḷāke atibahuṁ udakaṁ disvā passato",
  "tika-vin05t12:8_4": "vā piṭṭhito vā mātikaṁ nīharāpeti, vanaṁ chindāpetvā kedāre kārāpeti, porāṇakedāresu",
  "tika-vin05t12:8_5": "vā pakatibhāgaṁ aggahetvā atirekaṁ gaṇhāti, navasasse vā aparicchinnabhāge ‘‘ettake",
  "tika-vin05t12:8_6": "kahāpaṇe dethā’’ti kahāpaṇe uṭṭhāpeti, sabbesaṁ akappiyaṁ.",
  "tika-vin05t12:9_0": "Yo pana ‘‘kasatha vapathā’’ti avatvā ‘‘ettakāya bhūmiyā ettako nāma bhāgo’’ti evaṁ",
  "tika-vin05t12:9_1": "bhūmiṁ vā patiṭṭhāpeti, ‘‘ettake bhūmibhāge amhehi sassaṁ kataṁ, ettakaṁ nāma bhāgaṁ",
  "tika-vin05t12:9_2": "gaṇhathā’’ti vadantesu kassakesu bhūmippamāṇagahaṇatthaṁ rajjuyā vā daṇḍena vā mināti,",
  "tika-vin05t12:9_3": "khale vā ṭhatvā rakkhati, khalato vā nīharāpeti, koṭṭhāgāre vā paṭisāmeti, tasseva",
  "tika-vin05t12:9_4": "taṁ akappiyaṁ. Sace kassakā kahāpaṇe āharitvā ‘‘ime saṅghassa āhaṭā’’ti vadanti,",
  "tika-vin05t12:9_5": "aññataro ca bhikkhu ‘‘na saṅgho kahāpaṇe khādatī’’ti saññāya ‘‘ettakehi kahāpaṇehi",
  "tika-vin05t12:9_6": "sāṭake āharatha , ettakehi yāguādīni sampādethā’’ti vadati, yaṁ te āharanti, taṁ",
  "tika-vin05t12:9_7": "sabbesaṁ akappiyaṁ. Kasmā? Kahāpaṇānaṁ vicāritattā. Sace dhaññaṁ āharitvā ‘‘idaṁ",
  "tika-vin05t12:9_8": "saṅghassa āhaṭa’’nti vadanti, aññataro ca bhikkhu purimanayeneva ‘‘ettakehi vīhīhi",
  "tika-vin05t12:9_9": "idañcidañca āharathā’’ti vadati, yaṁ te āharanti, taṁ tasseva akappiyaṁ. Kasmā? Dhaññassa",
  "tika-vin05t12:9_10": "vicāritattā. Sace taṇḍulaṁ vā aparaṇṇaṁ vā āharitvā ‘‘idaṁ saṅghassa āhaṭa’’nti vadanti,",
  "tika-vin05t12:9_11": "aññataro ca bhikkhu purimanayeneva ‘‘ettakehi taṇḍulehi idañcidañca āharathā’’ti",
  "tika-vin05t12:9_12": "vadati, yaṁ te āharanti, taṁ sabbesaṁ kappiyaṁ. Kasmā? Kappiyānaṁ taṇḍulādīnaṁ vicāritattā.",
  "tika-vin05t12:9_13": "Kayavikkayepi anāpatti kappiyakārakassa ācikkhitattā.",
  "tika-vin05t12:10_0": "62. Pubbe pana cittalapabbate eko bhikkhu catusāladvāre ‘‘aho vata sve saṅghassa",
  "tika-vin05t12:10_1": "ettakappamāṇe pūve paceyyu’’nti ārāmikānaṁ saññājananatthaṁ bhūmiyaṁ maṇḍalaṁ akāsi.",
  "tika-vin05t12:10_2": "Taṁ disvā cheko ārāmiko tatheva katvā dutiyadivase bheriyā ākoṭitāya sannipatite",
  "tika-vin05t12:10_3": "saṅghe pūvaṁ gahetvā saṅghattheraṁ āha – ‘‘bhante, amhehi ito pubbe neva pitūnaṁ,",
  "tika-vin05t12:10_4": "na pitāmahānaṁ evarūpaṁ sutapubbaṁ, ekena ayyena catusāladvāre pūvatthāya saññā katā,",
  "tika-vin05t12:10_5": "ito dāni pabhuti ayyā attano attano cittānurūpaṁ vadantu, amhākampi phāsuvihāro bhavissatī’’ti.",
  "tika-vin05t12:10_6": "Mahāthero tatova nivatti, ekabhikkhunāpi pūvo na gahito. Evaṁ pubbe tatruppādaṁ na",
  "tika-vin05t12:10_7": "paribhuñjiṁsu. Tasmā –",
  "tika-vin05t12:11": "Sallekhaṁ accajantena, appamattena bhikkhunā;",
  "tika-vin05t12:12": "Kappiyepi na kātabbā, āmisatthāya lolatāti. (pārā. aṭṭha. 2.538-9);",
  "tika-vin05t12:13": "Yo cāyaṁ taḷāke vutto, pokkharaṇīudakavāhakamātikādīsupi eseva nayo.",
  "tika-vin05t12:14_0": "63. Pubbaṇṇāparaṇṇaucchuphalāphalādīnaṁ viruhanaṭṭhānaṁ yaṁ kiñci khettaṁ vā vatthuṁ",
  "tika-vin05t12:14_1": "vā ‘‘dammī’’ti vuttepi ‘‘na vaṭṭatī’’ti paṭikkhipitvā taḷāke vuttanayeneva yadā kappiyavohārena",
  "tika-vin05t12:14_2": "‘‘catupaccayaparibhogatthāya dammī’’ti vadati, tadā sampaṭicchitabbaṁ, ‘‘vanaṁ dammi",
  "tika-vin05t12:14_3": "araññaṁ dammī’’ti vutte pana vaṭṭati. Sace manussā bhikkhūhi anāṇattāyeva tattha",
  "tika-vin05t12:14_4": "rukkhe chinditvā aparaṇṇādīni sampādetvā bhikkhūnaṁ bhāgaṁ denti, vaṭṭati, adentā",
  "tika-vin05t12:14_5": "na codetabbā. Sace kenacideva antarāyena tesu pakkantesu aññe karonti, na ca bhikkhūnaṁ",
  "tika-vin05t12:14_6": "kiñci denti, te vāretabbā. Sace vadanti ‘‘nanu, bhante, pubbe manussā idha sassāni",
  "tika-vin05t12:14_7": "akaṁsū’’ti, tato vattabbā ‘‘te saṅghassa idañcidañca kappiyabhaṇḍaṁ adaṁsū’’ti. Sace",
  "tika-vin05t12:14_8": "vadanti ‘‘mayampi dassāmā’’ti, evaṁ vaṭṭati.",
  "tika-vin05t12:15_0": "Kiñci sassuṭṭhānakaṁ bhūmippadesaṁ sandhāya ‘‘sīmaṁ demā’’ti vadanti, vaṭṭati. Sīmaparicchedanatthaṁ",
  "tika-vin05t12:15_1": "pana thambhā vā pāsāṇā vā sayaṁ na ṭhapetabbā, bhūmi nāma anagghā, appakenapi pārājiko",
  "tika-vin05t12:15_2": "bhaveyya. Ārāmikānaṁ pana vattabbaṁ ‘‘iminā ṭhānena amhākaṁ sīmā gatā’’ti. Sacepi",
  "tika-vin05t12:15_3": "hi te adhikaṁ gaṇhanti, pariyāyena kathitattā anāpatti. Yadi pana rājarājamahāmattādayo",
  "tika-vin05t12:15_4": "sayameva thambhe ṭhapāpetvā ‘‘cattāro paccaye paribhuñjathā’’ti denti, vaṭṭatiyeva.",
  "tika-vin05t12:16_0": "Sace koci antosīmāyaṁ taḷākaṁ vā khaṇati, vihāramajjhena vā mātikaṁ neti, cetiyaṅgaṇabodhiyaṅgaṇādīni",
  "tika-vin05t12:16_1": "dussanti, vāretabbo. Sace saṅgho kiñci labhitvā āmisagarukatāya na vāreti, eko bhikkhu",
  "tika-vin05t12:16_2": "vāreti, sova bhikkhu issaro. Sace eko bhikkhu na vāreti ‘‘netha tumhe’’ti, tesaṁyeva",
  "tika-vin05t12:16_3": "pakkho hoti. Saṅgho vāreti, saṅghova issaro. Saṅghikesu hi kammesu yo dhammakammaṁ",
  "tika-vin05t12:16_4": "karoti, sova issaro. Sace vāriyamānopi karoti, heṭṭhā gahitaṁ paṁsuṁ heṭṭhā pakkhipitvā,",
  "tika-vin05t12:16_5": "upari gahitaṁ paṁsuṁ upari pakkhipitvā pūretabbā.",
  "tika-vin05t12:17_0": "Sace koci yathājātameva ucchuṁ vā aparaṇṇaṁ vā alābukumbhaṇḍādikaṁ vā valliphalaṁ",
  "tika-vin05t12:17_1": "dātukāmo ‘‘etaṁ sabbaṁ ucchukhettaṁ aparaṇṇavatthuṁ valliphalāvāṭaṁ dammī’’ti vadati,",
  "tika-vin05t12:17_2": "saha vatthunā parāmaṭṭhattā na vaṭṭatīti mahāsumatthero āha. Mahāpadumatthero pana",
  "tika-vin05t12:17_3": "‘‘abhilāpamattametaṁ, sāmikānaṁyeva hi so bhūmibhāgo, tasmā vaṭṭatī’’ti āha. ‘‘Dāsaṁ",
  "tika-vin05t12:17_4": "dammī’’ti vadati, na vaṭṭati. ‘‘Ārāmikaṁ dammi, veyyāvaccakaraṁ dammi, kappiyakārakaṁ",
  "tika-vin05t12:17_5": "dammī’’ti vutte vaṭṭati. Sace ārāmiko purebhattampi pacchābhattampi saṅghasseva kammaṁ",
  "tika-vin05t12:17_6": "karoti, sāmaṇerassa viya sabbaṁ bhesajjaṁ paṭijagganampi tassa kātabbaṁ. Sace purebhattameva",
  "tika-vin05t12:17_7": "saṅghassa kammaṁ karoti, pacchābhattaṁ attano karoti, sāyaṁ nivāpo na dātabbo. Yepi",
  "tika-vin05t12:17_8": "pañcadivasavārena vā pakkhavārena vā saṅghassa kammaṁ katvā sesakāle attano kammaṁ",
  "tika-vin05t12:17_9": "karonti, tesampi karaṇakāleyeva bhattañca nivāpo ca dātabbo. Sace saṅghassa kammaṁ",
  "tika-vin05t12:17_10": "natthi, attanoyeva kammaṁ katvā jīvanti, te ce hatthakammamūlaṁ ānetvā denti, gahetabbaṁ.",
  "tika-vin05t12:17_11": "No ce denti, na kiñci vattabbā. Yaṁ kiñci rajakadāsampi pesakāradāsampi ārāmikanāmena",
  "tika-vin05t12:17_12": "sampaṭicchituṁ vaṭṭati.",
  "tika-vin05t12:18_0": "Sace ‘‘gāvo demā’’ti vadanti, ‘‘na vaṭṭatī’’ti paṭikkhipitabbā. Imā gāvo kutoti.",
  "tika-vin05t12:18_1": "Paṇḍitehi pañcagorasaparibhogatthāya dinnāti. ‘‘Mayampi pañcagorasaparibhogatthāya",
  "tika-vin05t12:18_2": "demā’’ti vutte vaṭṭanti. Ajikādīsupi eseva nayo. ‘‘Hatthiṁ dema, assaṁ, mahiṁsaṁ,",
  "tika-vin05t12:18_3": "kukkuṭaṁ, sūkaraṁ demā’’ti vadanti, sampaṭicchituṁ na vaṭṭati. Sace keci manussā",
  "tika-vin05t12:18_4": "‘‘appossukkā, bhante, tumhe hotha, mayaṁ ime gahetvā tumhākaṁ kappiyabhaṇḍaṁ dassāmā’’ti",
  "tika-vin05t12:18_5": "gaṇhanti, vaṭṭati. Kukkuṭasūkare ‘‘sukhaṁ jīvantū’’ti araññe vissajjāpetuṁ vaṭṭati.",
  "tika-vin05t12:18_6": "‘‘Imaṁ taḷākaṁ, imaṁ khettaṁ, imaṁ vatthuṁ vihārassa demā’’ti vutte paṭikkhipituṁ na labbhati.",
  "tika-vin05t12:19_0": "64. Sace koci bhikkhuṁ uddissa dūtena hiraññasuvaṇṇādicīvaracetāpannaṁ pahiṇeyya",
  "tika-vin05t12:19_1": "‘‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehī’’ti,",
  "tika-vin05t12:19_2": "so ce dūto taṁ bhikkhuṁ upasaṅkamitvā evaṁ vadeyya ‘‘idaṁ kho, bhante, āyasmantaṁ",
  "tika-vin05t12:19_3": "uddissa cīvaracetāpannaṁ ābhataṁ, paṭiggaṇhatu āyasmā cīvaracetāpanna’’nti, tena",
  "tika-vin05t12:19_4": "bhikkhunā so dūto evamassa vacanīyo ‘‘na kho mayaṁ, āvuso, cīvaracetāpannaṁ paṭiggaṇhāma,",
  "tika-vin05t12:19_5": "cīvarañca kho mayaṁ paṭiggaṇhāma kālena kappiya’’nti. So ce dūto taṁ bhikkhuṁ evaṁ",
  "tika-vin05t12:19_6": "vadeyya ‘‘atthi panāyasmato koci veyyāvaccakaro’’ti, cīvaratthikena bhikkhunā veyyāvaccakaro",
  "tika-vin05t12:19_7": "niddisitabbo ārāmiko vā upāsako vā ‘‘eso kho, āvuso, bhikkhūnaṁ veyyāvaccakaro’’ti.",
  "tika-vin05t12:19_8": "Na vattabbo ‘‘tassa dehī’’ti vā ‘‘so vā nikkhipissati, so vā parivattessati, so vā",
  "tika-vin05t12:19_9": "cetāpessatī’’ti . So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā",
  "tika-vin05t12:19_10": "evaṁ vadeyya ‘‘yaṁ kho, bhante, āyasmā veyyāvaccakaraṁ niddisi, āṇatto so mayā, upasaṅkamatu",
  "tika-vin05t12:19_11": "āyasmā kālena, cīvarena taṁ acchādessatī’’ti. Cīvaratthikena bhikkhunā veyyāvaccakaro",
  "tika-vin05t12:19_12": "upasaṅkamitvā dvattikkhattuṁ codetabbo sāretabbo ‘‘attho me, āvuso, cīvarenā’’ti.",
  "tika-vin05t12:19_13": "Na vattabbo ‘‘dehi me cīvaraṁ, āhara me cīvaraṁ, parivattehi me cīvaraṁ, cetāpehi",
  "tika-vin05t12:19_14": "me cīvara’’nti. Sace dvattikkhattuṁ codayamāno sārayamāno taṁ cīvaraṁ abhinipphādeti,",
  "tika-vin05t12:19_15": "iccetaṁ kusalaṁ. No ce abhinipphādeti, tattha gantvā catukkhattuṁ pañcakkhattuṁ chakkhattuparamaṁ",
  "tika-vin05t12:19_16": "tuṇhībhūtena uddissa ṭhātabbaṁ, na āsane nisīditabbaṁ, na āmisaṁ paṭiggahetabbaṁ,",
  "tika-vin05t12:19_17": "na dhammo bhāsitabbo. ‘‘Kiṁ kāraṇā āgatosī’’ti pucchiyamānena ‘‘jānāhi, āvuso’’ti",
  "tika-vin05t12:19_18": "ettakameva vattabbaṁ.",
  "tika-vin05t12:20_0": "Sace āsane vā nisīdati, āmisaṁ vā paṭiggaṇhāti, dhammaṁ vā bhāsati, ṭhānaṁ bhañjati.",
  "tika-vin05t12:20_1": "Sace catukkhattuṁ codeti, catukkhattuṁ ṭhātabbaṁ. Pañcakkhattuṁ codeti, dvikkhattuṁ",
  "tika-vin05t12:20_2": "ṭhātabbaṁ. Chakkhattuṁ codeti, na ṭhātabbaṁ. Ekāya hi codanāya ṭhānadvayaṁ bhañjati.",
  "tika-vin05t12:20_3": "Yathā chakkhattuṁ codetvā na ṭhātabbaṁ, evaṁ dvādasakkhattuṁ ṭhatvā na codetabbaṁ.",
  "tika-vin05t12:20_4": "Tasmā sace codetiyeva na tiṭṭhati, cha codanā labbhanti. Sace tiṭṭhatiyeva na codeti,",
  "tika-vin05t12:20_5": "dvādasa ṭhānāni labbhanti. Sace codetipi tiṭṭhatipi, ekāya codanāya dve ṭhānāni hāpetabbāni.",
  "tika-vin05t12:20_6": "Tattha yo ekadivasameva punappunaṁ gantvā chakkhattuṁ codeti, sakiṁyeva vā gantvā",
  "tika-vin05t12:20_7": "‘‘attho me, āvuso, cīvarenā’’ti chakkhattuṁ vadati, tattha ekadivasameva punappunaṁ",
  "tika-vin05t12:20_8": "gantvā dvādasakkhattuṁ tiṭṭhati, sakimeva vā gantvā tatra tatra ṭhāne tiṭṭhati, sopi",
  "tika-vin05t12:20_9": "sabbacodanāyo sabbaṭṭhānāni ca bhañjati, ko pana vādo nānādivasesu. Tato ce uttari",
  "tika-vin05t12:20_10": "vāyamamāno taṁ cīvaraṁ abhinipphādeti, payoge dukkaṭaṁ, paṭilābhena nissaggiyaṁ hoti.",
  "tika-vin05t12:20_11": "No ce sakkoti taṁ abhinipphādetuṁ, yato rājato rājamahāmattato vā assa bhikkhuno",
  "tika-vin05t12:20_12": "taṁ cīvaracetāpannaṁ ānītaṁ, tassa santikaṁ sāmaṁ vā gantabbaṁ, dūto vā pāhetabbo",
  "tika-vin05t12:20_13": "‘‘yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha, na taṁ tassa",
  "tika-vin05t12:20_14": "bhikkhuno kiñci atthaṁ anubhoti, yuñjantāyasmanto sakaṁ, mā tumhākaṁ santakaṁ vinassatū’’ti.",
  "tika-vin05t12:20_15": "Ayaṁ tattha sāmīci. Yo pana neva sāmaṁ gacchati, na dūtaṁ pāheti, vattabhede dukkaṭaṁ āpajjati.",
  "tika-vin05t12:21_0": "65. Kiṁ pana (pārā. aṭṭha. 2.538-9) sabbakappiyakārakesu evaṁ paṭipajjitabbanti?",
  "tika-vin05t12:21_1": "Na paṭipajjitabbaṁ. Ayañhi kappiyakārako nāma saṅkhepato duvidho niddiṭṭho aniddiṭṭho",
  "tika-vin05t12:21_2": "ca. Tattha niddiṭṭho duvidho bhikkhunā niddiṭṭho dūtena niddiṭṭhoti. Aniddiṭṭhopi",
  "tika-vin05t12:21_3": "duvidho mukhavevaṭikakappiyakārako parammukhakappiyakārakoti. Tesu bhikkhunā niddiṭṭho",
  "tika-vin05t12:21_4": "sammukhāsammukhavasena catubbidho hoti, tathā dūtena niddiṭṭhopi. Kathaṁ? Idhekacco",
  "tika-vin05t12:21_5": "bhikkhussa cīvaratthāya dūtena akappiyavatthuṁ pahiṇati, dūto taṁ bhikkhuṁ upasaṅkamitvā",
  "tika-vin05t12:21_6": "‘‘idaṁ, bhante, itthannāmena tumhākaṁ cīvaratthāya pahitaṁ, gaṇhatha na’’nti vadati,",
  "tika-vin05t12:21_7": "bhikkhu ‘‘nayidaṁ kappatī’’ti paṭikkhipati, dūto ‘‘atthi pana te, bhante, veyyāvaccakaro’’ti",
  "tika-vin05t12:21_8": "pucchati, puññatthikehi ca upāsakehi ‘‘bhikkhūnaṁ veyyāvaccaṁ karothā’’ti āṇattā",
  "tika-vin05t12:21_9": "vā, bhikkhūnaṁ vā sandiṭṭhasambhattā keci veyyāvaccakarā honti, tesaṁ aññataro tasmiṁ",
  "tika-vin05t12:21_10": "khaṇe bhikkhussa santike nisinno hoti, bhikkhu taṁ niddisati ‘‘ayaṁ bhikkhūnaṁ veyyāvaccakaro’’ti,",
  "tika-vin05t12:21_11": "dūto tassa hatthe akappiyavatthuṁ datvā ‘‘therassa cīvaraṁ kiṇitvā dehī’’ti gacchati,",
  "tika-vin05t12:21_12": "ayaṁ bhikkhunā sammukhāniddiṭṭho.",
  "tika-vin05t12:22_0": "No ce bhikkhussa santike nisinno hoti, apica kho bhikkhu niddisati ‘‘asukasmiṁ nāma",
  "tika-vin05t12:22_1": "gāme itthannāmo bhikkhūnaṁ veyyāvaccakaro’’ti, so gantvā tassa hatthe akappiyavatthuṁ",
  "tika-vin05t12:22_2": "datvā ‘‘therassa cīvaraṁ kiṇitvā dadeyyāsī’’ti āgantvā bhikkhussa ārocetvā gacchati,",
  "tika-vin05t12:22_3": "ayameko bhikkhunā asammukhāniddiṭṭho.",
  "tika-vin05t12:23_0": "Na heva kho so dūto attanā āgantvā āroceti, apica kho aññaṁ pahiṇati ‘‘dinnaṁ mayā,",
  "tika-vin05t12:23_1": "bhante, tassa hatthe cīvaracetāpannaṁ, tumhe cīvaraṁ gaṇheyyāthā’’ti, ayaṁ dutiyo",
  "tika-vin05t12:23_2": "bhikkhunā asammukhāniddiṭṭho.",
  "tika-vin05t12:24_0": "Na heva kho aññaṁ pahiṇati, apica gacchantova bhikkhuṁ vadati ‘‘ahaṁ tassa hatthe",
  "tika-vin05t12:24_1": "cīvaracetāpannaṁ dassāmi, tumhe cīvaraṁ gaṇheyyāthā’’ti, ayaṁ tatiyo bhikkhunā asammukhāniddiṭṭhoti",
  "tika-vin05t12:24_2": "evaṁ eko sammukhāniddiṭṭho tayo asammukhāniddiṭṭhāti ime cattāro bhikkhunā niddiṭṭhaveyyāvaccakarā",
  "tika-vin05t12:24_3": "nāma. Etesu idha vuttanayeneva paṭipajjitabbaṁ.",
  "tika-vin05t12:25_0": "Aparo bhikkhu purimanayeneva dūtena pucchito natthitāya vā avicāretukāmatāya vā ‘‘natthamhākaṁ",
  "tika-vin05t12:25_1": "kappiyakārako’’ti vadati, tasmiṁ khaṇe koci manusso āgacchati, dūto tassa hatthe",
  "tika-vin05t12:25_2": "akappiyavatthuṁ datvā ‘‘imassa hatthato cīvaraṁ gaṇheyyāthā’’ti vatvā gacchati, ayaṁ",
  "tika-vin05t12:25_3": "dūtena sammukhāniddiṭṭhoti evaṁ eko sammukhāniddiṭṭho.",
  "tika-vin05t12:26_0": "Aparo dūto gāmaṁ pavisitvā attanā abhirucitassa kassaci hatthe akappiyavatthuṁ datvā",
  "tika-vin05t12:26_1": "purimanayeneva āgantvā vā āroceti, aññaṁ vā pahiṇati ‘‘ahaṁ asukassa nāma hatthe",
  "tika-vin05t12:26_2": "cīvaracetāpannaṁ dassāmi, tumhe cīvaraṁ gaṇheyyāthā’’ti vatvā vā gacchati, ayaṁ tatiyo",
  "tika-vin05t12:26_3": "dūtena asammukhāniddiṭṭhoti evaṁ eko sammukhāniddiṭṭho tayo asammukhāniddiṭṭhāti",
  "tika-vin05t12:26_4": "ime cattāro dūtena niddiṭṭhaveyyāvaccakarā nāma. Etesu meṇḍakasikkhāpade vuttanayeneva",
  "tika-vin05t12:26_5": "paṭipajjitabbaṁ. Vuttañhetaṁ –",
  "tika-vin05t12:27_0": "‘‘Santi, bhikkhave, manussā saddhā pasannā, te kappiyakārakānaṁ hatthe hiraññaṁ upanikkhipanti",
  "tika-vin05t12:27_1": "‘iminā yaṁ ayyassa kappiyaṁ, taṁ dethā’ti. Anujānāmi, bhikkhave, yaṁ tato kappiyaṁ,",
  "tika-vin05t12:27_2": "taṁ sādituṁ, na tvevāhaṁ, bhikkhave, ‘kenaci pariyāyena jātarūparajataṁ sāditabbaṁ",
  "tika-vin05t12:27_3": "pariyesitabba’nti vadāmī’’ti (mahāva. 299).",
  "tika-vin05t12:28_0": "Ettha codanāya parimāṇaṁ natthi, mūlaṁ asādiyantena sahassakkhattumpi codanāya vā",
  "tika-vin05t12:28_1": "ṭhānena vā kappiyabhaṇḍaṁ sādituṁ vaṭṭati. No ce deti, aññaṁ kappiyakārakaṁ ṭhapetvāpi",
  "tika-vin05t12:28_2": "āharāpetabbaṁ. Sace icchati, mūlasāmikānampi kathetabbaṁ. No ce icchati, na kathetabbaṁ.",
  "tika-vin05t12:29_0": "Aparo bhikkhu purimanayeneva dūtena pucchito ‘‘natthamhākaṁ kappiyakārako’’ti vadati,",
  "tika-vin05t12:29_1": "tadañño samīpe ṭhito sutvā ‘‘āhara bho, ahaṁ ayyassa cīvaraṁ cetāpetvā dassāmī’’ti",
  "tika-vin05t12:29_2": "vadati. Dūto ‘‘handa bho dadeyyāsī’’ti tassa hatthe datvā bhikkhussa anārocetvāva",
  "tika-vin05t12:29_3": "gacchati, ayaṁ mukhavevaṭikakappiyakārako. Aparo bhikkhuno upaṭṭhākassa vā aññassa",
  "tika-vin05t12:29_4": "vā hatthe akappiyavatthuṁ datvā ‘‘therassa cīvaraṁ dadeyyāsī’’ti ettova pakkamati,",
  "tika-vin05t12:29_5": "ayaṁ parammukhākappiyakārakoti ime dve aniddiṭṭhakappiyakārakā nāma. Etesu aññātakaappavāritesu",
  "tika-vin05t12:29_6": "viya paṭipajjitabbaṁ. Sace sayameva cīvaraṁ ānetvā dadanti, gahetabbaṁ. No ce, na",
  "tika-vin05t12:29_7": "kiñci vattabbā. Yathā ca dūtassa hatthe cīvaratthāya akappiyavatthumhi pesite vinicchayo",
  "tika-vin05t12:29_8": "vutto, evaṁ piṇḍapātādīnampi atthāya pesite sayaṁ āgantvā dīyamāne ca vinicchayo veditabbo.",
  "tika-vin05t12:30_0": "66. Upanikkhittasādiyane pana ayaṁ vinicchayo (pārā. aṭṭha. 2.583-4) – kiñci akappiyavatthuṁ",
  "tika-vin05t12:30_1": "pādamūle ṭhapetvā ‘‘idaṁ ayyassa hotū’’ti vutte sacepi cittena sādiyati, gaṇhitukāmo",
  "tika-vin05t12:30_2": "hoti, kāyena vā vācāya vā ‘‘nayidaṁ kappatī’’ti paṭikkhipati, anāpatti . Kāyavācāhi",
  "tika-vin05t12:30_3": "vā appaṭikkhipitvāpi suddhacitto hutvā ‘‘nayidaṁ amhākaṁ kappatī’’ti na sādiyati,",
  "tika-vin05t12:30_4": "anāpattiyeva. Tīsu dvāresu hi yena kenaci paṭikkhittaṁ paṭikkhittameva hoti. Sace",
  "tika-vin05t12:30_5": "pana kāyavācāhi appaṭikkhipitvā cittena adhivāseti, kāyavācāhi kattabbassa paṭikkhepassa",
  "tika-vin05t12:30_6": "akaraṇato akiriyasamuṭṭhānaṁ kāyadvāre ca vacīdvāre ca āpattiṁ āpajjati, manodvāre",
  "tika-vin05t12:30_7": "pana āpatti nāma natthi.",
  "tika-vin05t12:31_0": "Eko sataṁ vā sahassaṁ vā pādamūle ṭhapeti ‘‘tuyhidaṁ hotū’’ti, bhikkhu ‘‘nayidaṁ",
  "tika-vin05t12:31_1": "kappatī’’ti paṭikkhipati, upāsako ‘‘pariccattaṁ mayā tumhāka’’nti gato, añño tattha",
  "tika-vin05t12:31_2": "āgantvā pucchati ‘‘kiṁ, bhante, ida’’nti, yaṁ tena ca attanā ca vuttaṁ, taṁ ācikkhitabbaṁ.",
  "tika-vin05t12:31_3": "So ce vadati ‘‘gopayissāmahaṁ, bhante, guttaṭṭhānaṁ dassethā’’ti, sattabhūmikampi",
  "tika-vin05t12:31_4": "pāsādaṁ abhiruhitvā ‘‘idaṁ guttaṭṭhāna’’nti ācikkhitabbaṁ, ‘‘idha nikkhipāhī’’ti",
  "tika-vin05t12:31_5": "na vattabbaṁ. Ettāvatā kappiyañca akappiyañca nissāya ṭhitaṁ hoti, dvāraṁ pidahitvā",
  "tika-vin05t12:31_6": "rakkhantena vasitabbaṁ. Sace kiñci vikkāyikabhaṇḍaṁ pattaṁ vā cīvaraṁ vā gahetvā",
  "tika-vin05t12:31_7": "āgacchati, ‘‘idaṁ gahessatha, bhante’’ti vutte ‘‘upāsaka, atthi amhākaṁ iminā attho,",
  "tika-vin05t12:31_8": "vatthu ca evarūpaṁ nāma saṁvijjati, kappiyakārako natthī’’ti vattabbaṁ. Sace so vadati",
  "tika-vin05t12:31_9": "‘‘ahaṁ kappiyakārako bhavissāmi, dvāraṁ vivaritvā dethā’’ti, dvāraṁ vivaritvā ‘‘imasmiṁ",
  "tika-vin05t12:31_10": "okāse ṭhapita’’nti vattabbaṁ, ‘‘idaṁ gaṇhā’’ti na vattabbaṁ. Evampi kappiyañca akappiyañca",
  "tika-vin05t12:31_11": "nissāya ṭhitameva hoti. So ce taṁ gahetvā tassa kappiyabhaṇḍaṁ deti, vaṭṭati. Sace",
  "tika-vin05t12:31_12": "adhikaṁ gaṇhāti, ‘‘na mayaṁ tava bhaṇḍaṁ gaṇhāma, nikkhamāhī’’ti vattabbo.",
  "tika-vin05t12:32_0": "67. Yena pana jātarūpādicatubbidhaṁ nissaggiyavatthu paṭiggahitaṁ, tena kiṁ kātabbanti?",
  "tika-vin05t12:32_1": "Saṅghamajjhe nissajjitabbaṁ. Kathaṁ? Tena bhikkhunā (pārā. 584) saṅghaṁ upasaṅkamitvā",
  "tika-vin05t12:32_2": "ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā",
  "tika-vin05t12:32_3": "añjaliṁ paggahetvā evamassa vacanīyo ‘‘ahaṁ, bhante, rūpiyaṁ paṭiggahesiṁ, idaṁ me",
  "tika-vin05t12:32_4": "nissaggiyaṁ, imāhaṁ nissajjāmī’’ti nissajjitvā āpatti desetabbā. Byattena bhikkhunā",
  "tika-vin05t12:32_5": "paṭibalena āpatti paṭiggahetabbā. Sace tattha āgacchati ārāmiko vā upāsako vā, so",
  "tika-vin05t12:32_6": "vattabbo ‘‘āvuso, idaṁ jānāhī’’ti. Sace so bhaṇati ‘‘iminā kiṁ āharissāmī’’ti, na",
  "tika-vin05t12:32_7": "vattabbo ‘‘imaṁ vā imaṁ vā āharā’’ti, kappiyaṁ ācikkhitabbaṁ sappiṁ vā telaṁ vā madhuṁ",
  "tika-vin05t12:32_8": "vā phāṇitaṁ vā. Ācikkhantena ca ‘‘iminā sappiṁ vā telaṁ vā madhuṁ vā phāṇitaṁ vā",
  "tika-vin05t12:32_9": "āharā’’ti na vattabbaṁ, ‘‘idañcidañca saṅghassa kappiya’’nti ettakameva vattabbaṁ.",
  "tika-vin05t12:32_10": "Sace so tena parivattetvā kappiyaṁ āharati, rūpiyapaṭiggāhakaṁ ṭhapetvā sabbeheva",
  "tika-vin05t12:32_11": "bhājetvā paribhuñjitabbaṁ, rūpiyapaṭiggāhakena bhāgo na gahetabbo.",
  "tika-vin05t12:33_0": "Aññesaṁ (pārā. aṭṭha. 2.583-4) bhikkhūnaṁ vā ārāmikānaṁ vā pattabhāgampi labhitvā",
  "tika-vin05t12:33_1": "paribhuñjituṁ na vaṭṭati, antamaso makkaṭādīhi tato haritvā araññe ṭhapitaṁ vā tesaṁ",
  "tika-vin05t12:33_2": "hatthato gaḷitaṁ vā tiracchānapaṭiggahitampi paṁsukūlampi na vaṭṭatiyeva. Tato āhaṭena",
  "tika-vin05t12:33_3": "phāṇitena senāsanadhūpanampi na vaṭṭati. Sappinā vā telena vā padīpaṁ katvā dīpāloke",
  "tika-vin05t12:33_4": "nipajjituṁ, kasiṇaparikammaṁ kātuṁ, potthakampi vācetuṁ na vaṭṭati. Telamadhuphāṇitehi",
  "tika-vin05t12:33_5": "pana sarīre vaṇaṁ makkhetuṁ na vaṭṭatiyeva. Tena vatthunā mañcapīṭhādīni vā gaṇhanti,",
  "tika-vin05t12:33_6": "uposathāgāraṁ vā bhojanasālaṁ vā karonti, paribhuñjituṁ na vaṭṭati. Chāyāpi gehaparicchedena",
  "tika-vin05t12:33_7": "ṭhitāva na vaṭṭati, paricchedātikkantā āgantukattā vaṭṭati. Taṁ vatthuṁ vissajjetvā",
  "tika-vin05t12:33_8": "katena maggenapi setunāpi nāvāyapi uḷumpenāpi gantuṁ na vaṭṭati. Tena vatthunā khaṇāpitāya",
  "tika-vin05t12:33_9": "pokkharaṇiyā ubbhidodakaṁ pātuṁ vā paribhuñjituṁ vā na vaṭṭati. Anto udake pana asati",
  "tika-vin05t12:33_10": "aññaṁ āgantukaṁ udakaṁ vā vassodakaṁ vā paviṭṭhaṁ vaṭṭati. Kītāya yena saddhiṁ kītā,",
  "tika-vin05t12:33_11": "taṁ āgantukampi na vaṭṭati. Taṁ vatthuṁ upanikkhepaṁ ṭhapetvā saṅgho paccaye paribhuñjati,",
  "tika-vin05t12:33_12": "tepi paccayā tassa na vaṭṭanti. Ārāmo gahito hoti, sopi paribhuñjituṁ na vaṭṭati.",
  "tika-vin05t12:33_13": "Yadi bhūmipi bījampi akappiyaṁ, neva bhūmiṁ, na phalaṁ paribhuñjituṁ vaṭṭati. Sace",
  "tika-vin05t12:33_14": "bhūmiṁyeva kiṇitvā aññāni bījāni ropitāni, phalaṁ vaṭṭati. Atha bījāni kiṇitvā kappiyabhūmiyaṁ",
  "tika-vin05t12:33_15": "ropitāni, phalaṁ na vaṭṭati, bhūmiyaṁ nisīdituṁ vā nipajjituṁ vā vaṭṭati.",
  "tika-vin05t12:34_0": "Sace pana tattha āgato kappiyakārako taṁ parivattetvā saṅghassa kappiyaṁ sappitelādiṁ",
  "tika-vin05t12:34_1": "āharituṁ na jānāti, so vattabbo ‘‘āvuso, imaṁ chaḍḍehī’’ti. Sace so chaḍḍeti, iccetaṁ",
  "tika-vin05t12:34_2": "kusalaṁ. No ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo",
  "tika-vin05t12:34_3": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ",
  "tika-vin05t12:34_4": "gaccheyya, chaḍḍitāchaḍḍitañca jāneyya. Evañca pana sammannitabbo, paṭhamaṁ bhikkhu",
  "tika-vin05t12:34_5": "yācitabbo, yācitvā byattena bhikkhunā paṭibalena saṅgho ñāpetabbo –",
  "tika-vin05t12:35_0": "‘‘Suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ",
  "tika-vin05t12:35_1": "rūpiyachaḍḍakaṁ sammanneyya, esā ñatti. Suṇātu me, bhante, saṅgho, saṅgho itthannāmaṁ",
  "tika-vin05t12:35_2": "bhikkhuṁ rūpiyachaḍḍakaṁ sammannati, yassāyasmato khamati itthannāmassa bhikkhuno",
  "tika-vin05t12:35_3": "rūpiyachaḍḍakassa sammuti , so tuṇhassa. Yassa nakkhamati, so bhāseyya. Sammato saṅghena",
  "tika-vin05t12:35_4": "itthannāmo bhikkhu rūpiyachaḍḍako, khamati saṅghassa, tasmā tuṇhī, evametaṁ dhārayāmī’’ti (pārā. 585).",
  "tika-vin05t12:36_0": "68. Tena sammatena (pārā. aṭṭha. 2.585) bhikkhunā nimittaṁ akatvā akkhīni nimīletvā",
  "tika-vin05t12:36_1": "nadiyā vā papāte vā vanagahane vā gūthaṁ viya anapekkhena patitokāsaṁ asamannārahantena",
  "tika-vin05t12:36_2": "chaḍḍetabbaṁ. Sace nimittaṁ katvā pāteti, dukkaṭaṁ āpajjati. Evaṁ jigucchitabbepi",
  "tika-vin05t12:36_3": "rūpiye bhagavā pariyāyena bhikkhūnaṁ paribhogaṁ ācikkhi. Rūpiyapaṭiggāhakassa pana",
  "tika-vin05t12:36_4": "kenaci pariyāyena tato uppannapaccayaparibhogo na vaṭṭati. Yathā cāyaṁ etassa na",
  "tika-vin05t12:36_5": "vaṭṭati, evaṁ asantasambhāvanāya vā kuladūsakakammena vā kuhanādīhi vāuppannapaccayā",
  "tika-vin05t12:36_6": "neva tassa, na aññassa vaṭṭanti, dhammena samena uppannāpi apaccavekkhitvā paribhuñjituṁ",
  "tika-vin05t12:36_7": "na vaṭṭanti. Cattāro hi paribhogā – theyyaparibhogo iṇaparibhogo dāyajjaparibhogo",
  "tika-vin05t12:36_8": "sāmiparibhogoti. Tattha saṅghamajjhepi nisīditvā paribhuñjantassa dussīlassa paribhogo",
  "tika-vin05t12:36_9": "theyyaparibhogo nāma. Sīlavato apaccavekkhitaparibhogo iṇaparibhogo nāma. Tasmā cīvaraṁ",
  "tika-vin05t12:36_10": "paribhoge paribhoge paccavekkhitabbaṁ, piṇḍapāto ālope ālope , tathā asakkontena",
  "tika-vin05t12:36_11": "purebhattapacchābhattapurimayāmamajjhimayāmapacchimayāmesu. Sacassa apaccavekkhato",
  "tika-vin05t12:36_12": "aruṇo uggacchati, iṇaparibhogaṭṭhāne tiṭṭhati. Senāsanampi paribhoge paribhoge paccavekkhitabbaṁ.",
  "tika-vin05t12:36_13": "Bhesajjassa paṭiggahaṇepi paribhogepi satipaccayatā vaṭṭati, evaṁ santepi paṭiggahaṇe",
  "tika-vin05t12:36_14": "satiṁ katvā paribhoge akarontasseva āpatti, paṭiggahaṇe pana satiṁ akatvā paribhoge",
  "tika-vin05t12:36_15": "karontassa anāpatti. Catubbidhā hi suddhi – desanāsuddhi saṁvarasuddhi pariyeṭṭhisuddhi",
  "tika-vin05t12:36_16": "paccavekkhaṇasuddhīti.",
  "tika-vin05t12:37_0": "Tattha desanāsuddhi nāma pātimokkhasaṁvarasīlaṁ. Tañhi desanāya sujjhanato ‘‘desanāsuddhī’’ti",
  "tika-vin05t12:37_1": "vuccati. Saṁvarasuddhi nāma indriyasaṁvarasīlaṁ. Tañhi ‘‘na punevaṁ karissāmī’’ti",
  "tika-vin05t12:37_2": "cittādhiṭṭhānasaṁvareneva sujjhanato ‘‘saṁvarasuddhī’’ti vuccati. Pariyeṭṭhisuddhi",
  "tika-vin05t12:37_3": "nāma ājīvapārisuddhisīlaṁ. Tañhi anesanaṁ pahāya dhammena samena paccaye uppādentassa",
  "tika-vin05t12:37_4": "pariyesanāya suddhattā ‘‘pariyeṭṭhisuddhī’’ti vuccati. Paccavekkhaṇasuddhi nāma paccayaparibhogasannissitasīlaṁ.",
  "tika-vin05t12:37_5": "Tañhi ‘‘paṭisaṅkhā yoniso cīvaraṁ paṭisevāmī’’tiādinā (ma. ni. 1.23; a. ni. 6.58)",
  "tika-vin05t12:37_6": "nayena vuttena paccavekkhaṇena sujjhanato ‘‘paccavekkhaṇasuddhī’’ti vuccati, tena",
  "tika-vin05t12:37_7": "vuttaṁ ‘‘paṭiggahaṇe pana satiṁ akatvā paribhoge karontassa anāpattī’’ti.",
  "tika-vin05t12:38_0": "Sattannaṁ sekkhānaṁ paccayaparibhogo dāyajjaparibhogo nāma. Te hi bhagavato puttā,",
  "tika-vin05t12:38_1": "tasmā pitusantakānaṁ paccayānaṁ dāyādā hutvā te paccaye paribhuñjanti. Kiṁ pana te",
  "tika-vin05t12:38_2": "bhagavato paccaye paribhuñjanti, gihīnaṁ paccaye paribhuñjantīti? Gihīhi dinnāpi",
  "tika-vin05t12:38_3": "bhagavatā anuññātattā bhagavato santakā honti, tasmā bhagavato paccaye paribhuñjantīti",
  "tika-vin05t12:38_4": "veditabbaṁ. Dhammadāyādasutta (ma. ni. 1.29 ādayo) ñcettha sādhakaṁ. Khīṇāsavānaṁ",
  "tika-vin05t12:38_5": "paribhogo sāmiparibhogo nāma. Te hi taṇhāya dāsabyaṁ atītattā sāmino hutvā paribhuñjanti.",
  "tika-vin05t12:38_6": "Iti imesu paribhogesu sāmiparibhogo ca dāyajjaparibhogo ca sabbesampi vaṭṭati, iṇaparibhogo",
  "tika-vin05t12:38_7": "na vaṭṭati, theyyaparibhoge kathāyeva natthi.",
  "tika-vin05t12:39_0": "Aparepi cattāro paribhogā – lajjiparibhogo alajjiparibhogo dhammiyaparibhogo adhammiyaparibhogoti.",
  "tika-vin05t12:39_1": "Tattha alajjino lajjinā saddhiṁ paribhogo vaṭṭati, āpattiyā na kāretabbo. Lajjino",
  "tika-vin05t12:39_2": "alajjinā saddhiṁ yāva na jānāti, tāva vaṭṭati. Ādito paṭṭhāya hi alajjī nāma natthi,",
  "tika-vin05t12:39_3": "tasmā yadāssa alajjibhāvaṁ jānāti, tadā vattabbo ‘‘tumhe kāyadvāre vacīdvāre ca vītikkamaṁ",
  "tika-vin05t12:39_4": "karotha, taṁ appatirūpaṁ, mā evamakatthā’’ti. Sace anādiyitvā karotiyeva, yadi tena",
  "tika-vin05t12:39_5": "saddhiṁ paribhogaṁ karoti, sopi alajjīyeva hoti. Yopi attano bhārabhūtena alajjinā",
  "tika-vin05t12:39_6": "saddhiṁ paribhogaṁ karoti, sopi nivāretabbo. Sace na oramati, ayampi alajjīyeva hoti.",
  "tika-vin05t12:39_7": "Evaṁ eko alajjī alajjisatampi karoti. Alajjino pana alajjināva saddhiṁ paribhoge",
  "tika-vin05t12:39_8": "āpatti nāma natthi. Lajjino lajjinā saddhiṁ paribhogo dvinnaṁ khattiyakumārānaṁ suvaṇṇapātiyaṁ",
  "tika-vin05t12:39_9": "bhojanasadiso. Dhammiyādhammiyaparibhogo paccayavaseneva veditabbo. Tattha sace puggalopi",
  "tika-vin05t12:39_10": "alajjī, piṇḍapātopi adhammiyo, ubho jegucchā. Puggalo alajjī, piṇḍapāto dhammiyo,",
  "tika-vin05t12:39_11": "puggalaṁ jigucchitvā piṇḍapāto na gahetabbo. Mahāpaccariyaṁ pana ‘‘dussīlo saṅghato",
  "tika-vin05t12:39_12": "uddesabhattādīni labhitvā saṅghasseva deti, etāni yathādānameva gahitattā vaṭṭantī’’ti",
  "tika-vin05t12:39_13": "vuttaṁ. Puggalo lajjī, piṇḍapāto adhammiyo, piṇḍapāto jeguccho na gahetabbo. Puggalo",
  "tika-vin05t12:39_14": "lajjī, piṇḍapātopi dhammiyo, vaṭṭati.",
  "tika-vin05t12:40_0": "Apare dve paggahā dve ca paribhogā – lajjipaggaho alajjipaggaho, dhammaparibhogo",
  "tika-vin05t12:40_1": "āmisaparibhogoti. Tattha alajjino lajjiṁ paggahetuṁ vaṭṭati, na so āpattiyā kāretabbo",
  "tika-vin05t12:40_2": ". Sace pana lajjī alajjiṁ paggaṇhāti, anumodanāya ajjhesati, dhammakathāya ajjhesati,",
  "tika-vin05t12:40_3": "kulesu upatthambheti, itaropi ‘‘amhākaṁ ācariyo īdiso ca īdiso cā’’ti tassa parisati",
  "tika-vin05t12:40_4": "vaṇṇaṁ bhāsati, ayaṁ sāsanaṁ osakkāpeti antaradhāpetīti veditabbo. Dhammaparibhogaāmisaparibhogesu",
  "tika-vin05t12:40_5": "pana yattha āmisaparibhogo vaṭṭati, dhammaparibhogopi tattha vaṭṭati. Yo pana koṭiyaṁ",
  "tika-vin05t12:40_6": "ṭhito, gantho tassa puggalassa accayena nassissati, taṁ dhammānuggahena uggaṇhituṁ",
  "tika-vin05t12:40_7": "vaṭṭatīti vuttaṁ. Tatridaṁ vatthu – mahābhaye kira ekasseva bhikkhuno mahāniddeso",
  "tika-vin05t12:40_8": "paguṇo ahosi. Atha catunikāyikatissattherassa upajjhāyo mahātipiṭakatthero nāma mahārakkhitattheraṁ",
  "tika-vin05t12:40_9": "āha ‘‘āvuso mahārakkhita, etassa santike mahāniddesaṁ gaṇhāhī’’ti. ‘‘Pāpo kirāyaṁ,",
  "tika-vin05t12:40_10": "bhante, na gaṇhāmī’’ti. ‘‘Gaṇhāvuso, ahaṁ te santike nisīdissāmī’’ti. ‘‘Sādhu, bhante,",
  "tika-vin05t12:40_11": "tumhesu nisinnesu gaṇhissāmī’’ti paṭṭhapetvā rattindivaṁ nirantaraṁ pariyāpuṇanto",
  "tika-vin05t12:40_12": "osānadivase heṭṭhāmañce itthiṁ disvā ‘‘bhante, sutaṁyeva me pubbe, sacāhaṁ evaṁ jāneyyaṁ,",
  "tika-vin05t12:40_13": "na īdisassa santike dhammaṁ pariyāpuṇeyya’’nti āha. Tassa pana santike bahū mahātherā",
  "tika-vin05t12:40_14": "uggaṇhitvā mahāniddesaṁ patiṭṭhāpesunti.",
  "tika-vin05t12:41": "Iti pāḷimuttakavinayavinicchayasaṅgahe",
  "tika-vin05t12:42": "Rūpiyādipaṭiggahaṇavinicchayakathā samattā."
}