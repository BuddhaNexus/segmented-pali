{
  "atk-s0305a:6": "Namo tassa bhagavato arahato sammāsambuddhassa",
  "atk-s0305a:7": "Saṃyuttanikāye",
  "atk-s0305a:9": "Mahāvagga-aṭṭhakathā",
  "atk-s0305a:11": "1. Maggasaṃyuttaṃ",
  "atk-s0305a:12": "1. Avijjāvaggo",
  "atk-s0305a:13": "1-2. Avijjāsuttādivaṇṇanā",
  "atk-s0305a:14_0": "1-2. Mahāvaggassa paṭhame pubbaṅgamāti sahajātavasena ca upanissayavasena cāti dvīhākārehi",
  "atk-s0305a:14_1": "pubbaṅgamā. Samāpattiyāti samāpajjanāya sabhāvapaṭilābhāya, uppattiyāti attho. Anvadeva",
  "atk-s0305a:14_2": "ahirikaṃ anottappanti sā panesā yadetaṃ alajjanākārasaṇṭhikaṃ ahirikaṃ, abhāyanākārasaṇṭhitañca",
  "atk-s0305a:14_3": "anottappaṃ, etaṃ anudeva saheva ekatova, na vinā tena uppajjatīti attho. Avijjāgatassāti",
  "atk-s0305a:14_4": "avijjāya upagatassa samannāgatassa. Micchādiṭṭhīti ayāthāvadiṭṭhi aniyyānikadiṭṭhi.",
  "atk-s0305a:14_5": "Pahotīti hoti uppajjati. Micchāsaṅkappādīsupi ayāthāvaaniyyānikavaseneva micchābhāvo",
  "atk-s0305a:14_6": "veditabbo. Iti imāni aṭṭhapi akusaladhammasamāpattiyā micchattaaṅgāni nāma honti.",
  "atk-s0305a:14_7": "Tāni pana na ekakkhaṇe sabbāni labbhanti, nānakkhaṇe labbhanti.",
  "atk-s0305a:15_0": "Kathaṃ? Yadā hi diṭṭhisampayuttacittaṃ kāyaviññattiṃ samuṭṭhāpentaṃ uppajjati, tadā",
  "atk-s0305a:15_1": "micchādiṭṭhi micchāsaṅkappo micchāvāyāmo micchāsati micchāsamādhi micchākammantoti",
  "atk-s0305a:15_2": "cha aṅgāni honti. Yadā diṭṭhivippayuttaṃ, tadā micchādiṭṭhivajjāni pañca. Yadā tāneva",
  "atk-s0305a:15_3": "dve vacīviññattiṃ samuṭṭhāpenti, tadā micchākammantaṭṭhāne micchāvācāya saddhiṃ tāneva",
  "atk-s0305a:15_4": "cha vā pañca vā. Ayaṃ ājīvo nāma kuppamāno kāyavacīdvāresuyeva aññatarasmiṃ kuppati,",
  "atk-s0305a:15_5": "na manodvāre. Tasmā yadā ājīvasīsena tāneva cittāni kāyavacīviññattiyo samuṭṭhāpenti,",
  "atk-s0305a:15_6": "tadā kāyakammaṃ micchājīvo nāma hoti, tathā vacīkammanti micchājīvassa vasena tāneva",
  "atk-s0305a:15_7": "cha vā pañca vā. Yadā pana viññattiṃ asamuṭṭhāpetvā tāni cittāni uppajjanti, tadā",
  "atk-s0305a:15_8": "micchādiṭṭhimicchāsaṅkappamicchāvāyāmamicchāsatimicchāsamādhivasena pañca vā, micchāsaṅkappādivasena",
  "atk-s0305a:15_9": "cattāri vā hontīti evaṃ na ekakkhaṇe sabbāni labbhanti, nānakkhaṇe labbhantīti.",
  "atk-s0305a:16_0": "Sukkapakkhe vijjāti kammassakatañāṇaṃ. Ihāpi sahajātavasena ca upanissayavasena cāti",
  "atk-s0305a:16_1": "dvīhākārehi pubbaṅgamatā veditabbā. Hirottappanti hirī ca ottappañca. Tattha lajjanākārasaṇṭhitā",
  "atk-s0305a:16_2": "hirī, bhāyanākārasaṇṭhitaṃ ottappaṃ. Ayamettha saṅkhepo, vitthāro pana visuddhimagge",
  "atk-s0305a:16_3": "vuttova. Vijjāgatassāti vijjāya upagatassa samannāgatassa. Viddasunoti viduno paṇḍitassa.",
  "atk-s0305a:16_4": "Sammādiṭṭhīti yāthāvadiṭṭhi niyyānikadiṭṭhi. Sammākammantādīsupi eseva nayo. Iti",
  "atk-s0305a:16_5": "kusaladhammasamāpattiyā imāni aṭṭhaṅgāni honti, tāni lokiyamaggakkhaṇe na ekato sabbāni",
  "atk-s0305a:16_6": "labbhanti, lokuttaramaggakkhaṇe pana labbhanti. Tāni ca kho paṭhamajjhānikamagge,",
  "atk-s0305a:16_7": "dutiyajjhānikādīsu pana sammāsaṅkappavajjāni satteva honti.",
  "atk-s0305a:17_0": "Tattha yo evaṃ vadeyya “yasmā majjhimanikāyamhi mahāsaḷāyatanikasutte ‘yā tathābhūtassa",
  "atk-s0305a:17_1": "diṭṭhi, sāssa hoti sammādiṭṭhi. Yo tathābhūtassa, saṅkappo, svāssa hoti sammāsaṅkappo.",
  "atk-s0305a:17_2": "Yo tathābhūtassa vāyāmo, svāssa hoti sammāvāyāmo. Yā tathābhūtassa sati, svāssa hoti",
  "atk-s0305a:17_3": "sammāsati. Yo tathābhūtassa samādhi, svāssa hoti sammāsamādhi. Pubbeva kho panassa",
  "atk-s0305a:17_4": "kāyakammaṃ vacīkammaṃ ājīvo ca suparisuddho’ti vuttaṃ tasmā pañcaṅgikopi lokuttaramaggo",
  "atk-s0305a:17_5": "hotī”ti so vattabbo – tasmiṃyeva sutte “evamassāyaṃ ariyo aṭṭhaṅgiko maggo bhāvanāpāripūriṃ",
  "atk-s0305a:17_6": "gacchatī”ti idaṃ kasmā na passasi? Yaṃ panetaṃ “pubbeva kho panassā”ti vuttaṃ, taṃ",
  "atk-s0305a:17_7": "pabbajitadivasato paṭṭhāya parisuddhabhāvadassanatthaṃ. Pabbajitadivasato paṭṭhāya",
  "atk-s0305a:17_8": "hi parisuddhāni kāyakammādīni lokuttaramaggakkhaṇe atiparisuddhāni hontīti ayamattho dīpito.",
  "atk-s0305a:18_0": "Yampi abhidhamme vuttaṃ “tasmiṃ kho pana samaye pañcaṅgiko maggo hotī”ti, taṃ ekaṃ",
  "atk-s0305a:18_1": "kiccantaraṃ dassetuṃ vuttaṃ. Yasmiñhi kāle micchākammantaṃ pahāya sammākammantaṃ",
  "atk-s0305a:18_2": "pūreti, tasmiṃ kāle micchāvācā vā micchājīvo vā na hoti, diṭṭhi saṅkappo vāyāmo sati",
  "atk-s0305a:18_3": "samādhīti imesuyeva pañcasu kārakaṅgesu sammākammanto pūrati. Virativasena hi sammākammanto",
  "atk-s0305a:18_4": "pūrati nāma. Sammāvācāsammāājīvesupi eseva nayo. Iti imaṃ kiccantaraṃ dassetuṃ evaṃ",
  "atk-s0305a:18_5": "vuttaṃ. Lokiyamaggakkhaṇe ca pañceva honti, virati pana aniyatā. Tasmā “chaaṅgiko”ti",
  "atk-s0305a:18_6": "avatvā “pañcaṅgiko”tveva vuttaṃ. “Yā ca, bhikkhave, ariyacittassa anāsavacittassa",
  "atk-s0305a:18_7": "ariyamaggasamaṅgino ariyamaggaṃ bhāvayato tīhi kāyaduccaritehi ārati virati paṭivirati",
  "atk-s0305a:18_8": "veramaṇī akiriyā akaraṇaṃ, ayaṃ bhikkhave sammākammanto ariyo anāsavo lokuttaramaggo”ti.",
  "atk-s0305a:18_9": "Evaṃ pana mahācattālīsakasuttādīsu anekesu suttesu sammākammantādīnañca lokuttaramaggassa",
  "atk-s0305a:18_10": "aṅgabhāvasiddhito aṭṭhaṅgikova lokuttaramaggo hotīti veditabboti. Imasmiṃ sutte ayaṃ",
  "atk-s0305a:18_11": "aṭṭhaṅgiko maggo lokiyalokuttaramissakova kathito. Dutiyaṃ kosalasaṃyutte vuttameva.",
  "atk-s0305a:19": "3. Sāriputtasuttavaṇṇanā",
  "atk-s0305a:20_0": "3. Tatiye sakalamidaṃ bhanteti ānandatthero sāvakapāramīñāṇassa matthakaṃ appattatāya",
  "atk-s0305a:20_1": "sakalampi maggabrahmacariyaṃ kalyāṇamittasannissayena labbhatīti na aññāsi, dhammasenāpati",
  "atk-s0305a:20_2": "pana sāvakapāramīñāṇassa matthake ṭhitattā aññāsi, tasmā evamāha. Tenevassa bhagavā",
  "atk-s0305a:20_3": "sādhu sādhūti sādhukāramadāsi.",
  "atk-s0305a:21": "4. Jāṇussoṇibrāhmaṇasuttavaṇṇanā",
  "atk-s0305a:22_0": "4. Catutthe sabbasetena vaḷavābhirathenāti sakalasetena catūhi vaḷavāhi yuttarathena.",
  "atk-s0305a:22_1": "So kira sabbo sacakkapañjarakubbaro rajataparikkhitto hoti. Ratho ca nāmesa duvidho",
  "atk-s0305a:22_2": "hoti – yodharatho, alaṅkārarathoti. Tattha yodharatho caturassasaṇṭhāno hoti nātimahā",
  "atk-s0305a:22_3": "dvinnaṃ tiṇṇaṃ vā janānaṃ gahaṇasamattho. Alaṅkāraratho mahā hoti dīghato dīgho puthulato",
  "atk-s0305a:22_4": "puthulo ca, tattha chattaggāhako vālabījaniggāhako tālavaṇṭaggāhakoti evaṃ aṭṭha",
  "atk-s0305a:22_5": "vā dasa vā sukheneva ṭhātuṃ vā nisīdituṃ vā nipajjituṃ vā sakkonti. Ayampi alaṅkārarathoyeva.",
  "atk-s0305a:23_0": "Setā sudaṃ assāti tā vaḷavā pakatiyā setavaṇṇāva. Setālaṅkārāti pasādhanaṃ tāsaṃ",
  "atk-s0305a:23_1": "rajatamayaṃ ahosi. Seto rathoti rathopi vuttanayeneva rajataparikkhittattā tattha",
  "atk-s0305a:23_2": "tattha dantakammakhacitattā ca setova. Setaparivāroti yathā aññe rathā sīhacammaparivārāpi",
  "atk-s0305a:23_3": "honti, byagghacammaparivārāpi paṇḍukambalaparivārāpi honti, na evaṃ esa. Esa pana",
  "atk-s0305a:23_4": "ghanadukūlena parivārito ahosi. Setā rasmiyoti rasmiyopi rajatapanāḷisuparikkhittā.",
  "atk-s0305a:23_5": "Setā patodalaṭṭhīti patodalaṭṭhipi rajataparikkhittā.",
  "atk-s0305a:24_0": "Setaṃ chattanti rathamajjhe ussāpitachattampi setameva ahosi. Setaṃ uṇhīsanti aṭṭhaṅgulavitthāro",
  "atk-s0305a:24_1": "rajatamayo uṇhīsapaṭṭo seto. Setāni vatthānīti vatthānipi setāni pheṇapuñjavaṇṇāni.",
  "atk-s0305a:24_2": "Tesu nivāsanaṃ pañcasatagghanakaṃ, uttarāsaṅgo sahassagghanako. Setā upāhanāti upāhanā",
  "atk-s0305a:24_3": "nāma maggāruḷhassa vā honti aṭaviṃ vā pavisantassa. Ayaṃ pana rathaṃ abhiruḷho, tenassa",
  "atk-s0305a:24_4": "tadanucchaviko rajatapaṭisevito pādālaṅkāro nāma esa evaṃ vuttoti veditabbo. Setāya",
  "atk-s0305a:24_5": "sudaṃ vālabījaniyāti phalikamayadaṇḍāya setacamaravālabījaniyā. Na kevalañca ettakamevassa",
  "atk-s0305a:24_6": "setaṃ ahosi, so pana brāhmaṇo setavilepanaṃ vilimpi, setamālaṃ piḷandhi, dasasu aṅgulīsu",
  "atk-s0305a:24_7": "aṅgulimuddikā kaṇṇesu kuṇḍalānīti evamādi alaṅkāropissa rajatamayova ahosi. Parivārabrāhmaṇāpissa",
  "atk-s0305a:24_8": "dasasahassamattā tatheva setavatthavilepanamālālaṅkārā ahesuṃ.",
  "atk-s0305a:25_0": "Yaṃ panetaṃ sāvatthiyā niyyāyantanti vuttaṃ, tatrāyaṃ niyyāyanavibhāvanā – so kira",
  "atk-s0305a:25_1": "channaṃ channaṃ māsānaṃ ekavāraṃ nagaraṃ padakkhiṇaṃ karoti – “ito ettakehi divasehi",
  "atk-s0305a:25_2": "nagaraṃ padakkhiṇaṃ karissatī”ti puretarameva ghosanā kayirati. Taṃ sutvā ye nagarato",
  "atk-s0305a:25_3": "na pakkantā, te na pakkamanti. Yepi pakkantā, tepi “puññavato sirisampattiṃ passissāmā”ti",
  "atk-s0305a:25_4": "āgacchanti. Yaṃ divasaṃ brāhmaṇo nagaraṃ anuvicarati, tadā pātova nagaravīthiyo sammajjitvā",
  "atk-s0305a:25_5": "vālikaṃ okiritvā lājapañcamehi pupphehi vippakiritvā puṇṇaghaṭe ṭhapetvā kadaliyo",
  "atk-s0305a:25_6": "ca dhaje ca ussāpetvā sakalanagaraṃ dhūpitavāsitaṃ karonti.",
  "atk-s0305a:26_0": "Brāhmaṇo pātova sīsaṃ nhāyitvā purebhattaṃ bhuñjitvā vuttanayeneva setavatthādīhi",
  "atk-s0305a:26_1": "attānaṃ alaṅkaritvā pāsādā oruyha rathaṃ abhiruhati. Atha naṃ te brāhmaṇā sabbasetavatthavilepanamālālaṅkārā",
  "atk-s0305a:26_2": "setacchattāni gahetvā parivārenti. Tato mahājanassa sannipātatthaṃ paṭhamaṃyeva taruṇadārakānaṃ",
  "atk-s0305a:26_3": "phalāphalāni vikiranti, tadanantaraṃ māsakarūpādīni, tadanantaraṃ kahāpaṇe vikiranti.",
  "atk-s0305a:26_4": "Mahājano sannipatati, ukkuṭṭhiyo ceva celukkhepā ca vattanti. Atha brāhmaṇo maṅgalikasovatthikādīsu",
  "atk-s0305a:26_5": "maṅgalāni ceva suvatthiyo ca karontesu mahāsampattiyā nagaraṃ anuvicarati. Puññavantā",
  "atk-s0305a:26_6": "manussā ekabhūmikādipāsāde āruyha sukapattasadisāni vātapānakavāṭāni vivaritvā olokenti.",
  "atk-s0305a:26_7": "Brāhmaṇopi attano yasasirisampattiyā nagaraṃ ajjhottharanto viya dakkhiṇadvārābhimukho",
  "atk-s0305a:26_8": "hoti. Taṃ sandhāyetaṃ vuttaṃ.",
  "atk-s0305a:27_0": "Tamenaṃ jano disvāti mahājano taṃ rathaṃ disvā. Brahmanti seṭṭhādhivacanametaṃ. Brahmaṃ",
  "atk-s0305a:27_1": "vata bho yānanti seṭṭhayānasadisaṃ vata bho yānanti ayamettha attho. Imasseva kho",
  "atk-s0305a:27_2": "etanti, ānanda, manussā nāma vaṇṇabhāṇakānaṃ dhanaṃ datvā attano dārikānaṃ vaṇṇagītaṃ",
  "atk-s0305a:27_3": "gāyāpenti “abhirūpo hoti dassanīyo mahaddhano mahābhogo”ti, na ca tena vaṇṇabhaṇanamattena",
  "atk-s0305a:27_4": "abhirūpā vā honti mahaddhanā vā, evameva mahājano brāhmaṇassa rathaṃ disvā – “brahmaṃ",
  "atk-s0305a:27_5": "vata bho yāna”nti kiñcāpi evaṃ vaṇṇaṃ bhaṇati, na panetaṃ yānaṃ vaṇṇabhaṇanamatteneva",
  "atk-s0305a:27_6": "brahmayānaṃ nāma hoti. Lāmakañhi etaṃ chavaṃ. Paramatthena pana imasseva kho etaṃ,",
  "atk-s0305a:27_7": "ānanda, ariyassa aṭṭhaṅgikassa maggassa adhivacanaṃ. Ayañhi sabbadosavigamena seṭṭho,",
  "atk-s0305a:27_8": "iminā ca ariyā nibbānaṃ yantīti brahmayānaṃ itipi, dhammabhūtattā yānattā ca dhammayānaṃ",
  "atk-s0305a:27_9": "itipi, anuttarattā kilesasaṅgāmassa ca vijitattā anuttaro saṅgāmavijayo itipi vattuṃ vaṭṭati.",
  "atk-s0305a:28_0": "Idānissa niddosabhāvañceva saṅgāmavijayabhāvañca dassento rāgavinayapariyosānātiādimāha.",
  "atk-s0305a:28_1": "Tattha rāgaṃ vinayamānā pariyosāpeti pariyosānaṃ gacchati nipphajjatīti rāgavinayapariyosānā. Esa nayo sabbattha.",
  "atk-s0305a:29_0": "Yassa saddhā ca paññā cāti yassa ariyamaggayānassa saddhānusārivasena saddhā, dhammānusārivasena",
  "atk-s0305a:29_1": "paññāti ime dve dhammā sadā dhuraṃ yuttā, tatramajjhattatāyuge yuttāti attho. Hirī",
  "atk-s0305a:29_2": "īsāti attanā saddhiṃ adhiviṭṭhena bahiddhāsamuṭṭhānena ottappena saddhiṃ ajjhattasamuṭṭhānā",
  "atk-s0305a:29_3": "hirī yassa maggarathassa īsā. Mano yottanti vipassanācittañca maggacittañca yottaṃ.",
  "atk-s0305a:29_4": "Yathā hi rathassa vākādimayaṃ yottaṃ goṇe ekābaddhe karoti ekasaṅgahite, evaṃ maggarathassa",
  "atk-s0305a:29_5": "lokiyavipassanācittaṃ atirekapaññāsa, lokuttaravipassanācittaṃ atirekasaṭṭhi kusaladhamme",
  "atk-s0305a:29_6": "ekābaddhe ekasaṅgahe karoti. Tena vuttaṃ “mano yotta”nti. Sati ārakkhasārathīti maggasampayuttā",
  "atk-s0305a:29_7": "sati ārakkhasārathi. Yathā hi rathassa ārakkho sārathi nāma yoggiyo. Dhuraṃ vāheti",
  "atk-s0305a:29_8": "yojeti akkhaṃ abbhañjati rathaṃ peseti rathayuttake nibbisevane karoti, evaṃ maggarathassa",
  "atk-s0305a:29_9": "sati. Ayañhi ārakkhapaccupaṭṭhānā ceva kusalākusalānañca dhammānaṃ gatiyo samanvesatīti vuttā.",
  "atk-s0305a:30_0": "Rathoti ariyaaṭṭhaṅgikamaggaratho. Sīlaparikkhāroti catupārisuddhisīlālaṅkāro. Jhānakkhoti",
  "atk-s0305a:30_1": "vipassanāsampayuttānaṃ pañcannaṃ jhānaṅgānaṃ vasena jhānamayaakkho. Cakkavīriyoti",
  "atk-s0305a:30_2": "vīriyacakko, kāyikacetasikasaṅkhātāni dve vīriyāni assa cakkānīti attho. Upekkhā",
  "atk-s0305a:30_3": "dhurasamādhīti dhurassa samādhi, unnatonatākārassa abhāvena dvinnampi yugapadesānaṃ",
  "atk-s0305a:30_4": "samatāti attho. Ayañhi tatramajjhattupekkhā cittuppādassa līnuddhaccabhāvaṃ haritvā",
  "atk-s0305a:30_5": "payogamajjhatte cittaṃ ṭhapeti, tasmā imassa maggarathassa “dhurasamādhī”ti vuttā.",
  "atk-s0305a:30_6": "Anicchā parivāraṇanti bāhirakarathassa sīhacammādīni viya imassāpi ariyamaggarathassa",
  "atk-s0305a:30_7": "alobhasaṅkhātā anicchā parivāraṇaṃ nāma.",
  "atk-s0305a:31_0": "Abyāpādoti mettā ca mettāpubbabhāgo ca. Avihiṃsāti karuṇā ca karuṇāpubbabhāgo ca.",
  "atk-s0305a:31_1": "Vivekoti kāyavivekādi tividhaviveko. Yassa āvudhanti yassa ariyamaggarathe ṭhitassa",
  "atk-s0305a:31_2": "kulaputtassa etaṃ pañcavidhaṃ āvudhaṃ. Yathā hi rathe ṭhito pañcahi āvudhehi sapatte",
  "atk-s0305a:31_3": "vijjhati, evaṃ yogāvacaropi imasmiṃ lokiyalokuttaramaggarathe ṭhito mettāya dosaṃ",
  "atk-s0305a:31_4": "vijjhati, karuṇāya vihiṃsaṃ, kāyavivekena gaṇasaṅgaṇikaṃ, cittavivekena kilesasaṅgaṇikaṃ,",
  "atk-s0305a:31_5": "upadhivivekena sabbākusalaṃ vijjhati. Tenassetaṃ pañcavidhaṃ “āvudha”nti vuttaṃ.",
  "atk-s0305a:31_6": "Titikkhāti duruttānaṃ durāgatānaṃ vacanapathānaṃ adhivāsanakkhanti. Cammasannāhoti",
  "atk-s0305a:31_7": "sannaddhacammo. Yathā hi rathe ṭhito rathiko paṭimukkacammo āgatāgate sare khamati,",
  "atk-s0305a:31_8": "na naṃ te vijjhanti, evaṃ adhivāsanakkhantisamannāgato bhikkhu āgatāgate vacanapathe",
  "atk-s0305a:31_9": "khamati, na naṃ te vijjhanti. Tasmā “titikkhā cammasannāho”ti vutto. Yogakkhemāya",
  "atk-s0305a:31_10": "vattatīti catūhi yogehi khemāya nibbānāya vattati, nibbānābhimukho gacchatiyeva,",
  "atk-s0305a:31_11": "na tiṭṭhati na bhijjatīti attho.",
  "atk-s0305a:32_0": "Etadattani sambhūtanti etaṃ maggayānaṃ attano purisakāraṃ nissāya laddhattā attani",
  "atk-s0305a:32_1": "sambhūtaṃ nāma hoti. Brahmayānaṃ anuttaranti asadisaṃ seṭṭhayānaṃ. Niyyanti dhīrā",
  "atk-s0305a:32_2": "lokamhāti yesaṃ etaṃ yānaṃ atthi, te dhīrā paṇḍitapurisā lokamhā niyyanti gacchanti.",
  "atk-s0305a:32_3": "Aññadatthūti ekaṃsena. Jayaṃ jayanti rāgādayo sapatte jinantā jinantā.",
  "atk-s0305a:33": "5-6. Kimatthiyasuttādivaṇṇanā",
  "atk-s0305a:34": "5-6. Pañcame ayamevāti evasaddo niyamattho. Tena aññaṃ maggaṃ paṭikkhipati. Imasmiṃ sutte vaṭṭadukkhañceva missakamaggo ca kathito. Chaṭṭhaṃ uttānameva.",
  "atk-s0305a:35": "7. Dutiyaaññatarabhikkhusuttavaṇṇanā",
  "atk-s0305a:36_0": "7. Sattame nibbānadhātuyā kho etaṃ bhikkhu adhivacananti asaṅkhatāya amatāya nibbānadhātuyā",
  "atk-s0305a:36_1": "etaṃ adhivacanaṃ. Āsavānaṃ khayo tena vuccatīti apica tena rāgādivinayena āsavānaṃ",
  "atk-s0305a:36_2": "khayotipi vuccati. Āsavakkhayo nāma arahattaṃ, arahattassāpi etaṃ rāgavinayotiādi",
  "atk-s0305a:36_3": "nāmamevāti dīpeti. Etadavocāti “satthārā nibbānadhātūti vadantena amataṃ nibbānaṃ",
  "atk-s0305a:36_4": "kathitaṃ, maggo panassa na kathito. Taṃ kathāpessāmī”ti anusandhikusalatāya pucchanto etaṃ avoca.",
  "atk-s0305a:37": "8. Vibhaṅgasuttavaṇṇanā",
  "atk-s0305a:38_0": "8. Aṭṭhame katamā ca bhikkhave sammādiṭṭhīti ekena pariyāyena aṭṭhaṅgikamaggaṃ vibhajitvā",
  "atk-s0305a:38_1": "puna aparena pariyāyena vibhajitukāmo idaṃ desanaṃ ārabhi. Tattha dukkhe ñāṇanti",
  "atk-s0305a:38_2": "savanasammasanapaṭivedhapaccavekkhaṇavasena catūhākārehi uppannaṃ ñāṇaṃ. Samudayepi",
  "atk-s0305a:38_3": "eseva nayo. Sesesu pana dvīsu sammasanassa abhāvā tividhameva vaṭṭati. Evametaṃ “dukkhe",
  "atk-s0305a:38_4": "ñāṇa”ntiādinā catusaccakammaṭṭhānaṃ dassitaṃ.",
  "atk-s0305a:39_0": "Tattha purimāni dve saccāni vaṭṭaṃ, pacchimāni vivaṭṭaṃ. Tesu bhikkhuno vaṭṭe kammaṭṭhānābhiniveso",
  "atk-s0305a:39_1": "hoti, vivaṭṭe natthi abhiniveso. Purimāni hi dve saccāni “pañcakkhandhā dukkhaṃ,",
  "atk-s0305a:39_2": "taṇhā samudayo”ti evaṃ saṅkhepena ca, “katame pañcakkhandhā rūpakkhandho”tiādinā",
  "atk-s0305a:39_3": "nayena vitthārena ca ācariyasantike uggaṇhitvā vācāya punappunaṃ parivattento yogāvacaro",
  "atk-s0305a:39_4": "kammaṃ karoti. Itaresu pana dvīsu saccesu – “nirodhasaccaṃ iṭṭhaṃ kantaṃ manāpaṃ,",
  "atk-s0305a:39_5": "maggasaccaṃ iṭṭhaṃ kantaṃ manāpa”nti evaṃ savaneneva kammaṃ karoti. So evaṃ karonto",
  "atk-s0305a:39_6": "cattāri saccāni ekapaṭivedhena paṭivijjhati, ekābhisamayena abhisameti. Dukkhaṃ pariññāpaṭivedhena",
  "atk-s0305a:39_7": "paṭivijjhati, samudayaṃ pahānapaṭivedhena, nirodhaṃ sacchikiriyapaṭivedhena, maggaṃ",
  "atk-s0305a:39_8": "bhāvanāpaṭivedhena paṭivijjhati. Dukkhaṃ pariññābhisamayena…pe… maggaṃ bhāvanābhisamayena abhisameti.",
  "atk-s0305a:40_0": "Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho",
  "atk-s0305a:40_1": "hoti, dvīsu savanapaṭivedhoyeva. Aparabhāge tīsu kiccato paṭivedho hoti, nirodhe",
  "atk-s0305a:40_2": "ārammaṇapaṭivedho. Paccavekkhaṇā pana pattasaccassa hoti. Imassa bhikkhuno pubbe",
  "atk-s0305a:40_3": "pariggahato – “dukkhaṃ parijānāmi, samudayaṃ pajahāmi, nirodhaṃ sacchikaromi, maggaṃ",
  "atk-s0305a:40_4": "bhāvemī”ti ābhogasamannāhāramanasikārapaccavekkhaṇā natthi, pariggahato paṭṭhāya",
  "atk-s0305a:40_5": "hoti. Aparabhāge pana dukkhaṃ pariññātameva hoti…pe… maggo bhāvitova hoti.",
  "atk-s0305a:41_0": "Tattha dve saccāni duddasattā gambhīrāni, dve gambhīrattā duddasāni. Dukkhasaccañhi",
  "atk-s0305a:41_1": "uppattito pākaṭaṃ, khāṇukaṇṭakapahārādīsu “aho dukkha”nti vattabbatampi āpajjati.",
  "atk-s0305a:41_2": "Samudayampi khāditukāmatābhuñjitukāmatādivasena uppattito pākaṭaṃ. Lakkhaṇapaṭivedhato",
  "atk-s0305a:41_3": "pana ubhayampi gambhīraṃ. Iti tāni duddasattā gambhīrāni. Itaresaṃ dvinnaṃ dassanatthāya",
  "atk-s0305a:41_4": "payogo bhavaggaggahaṇatthaṃ hatthapasāraṇaṃ viya avīciphusanatthaṃ pādapasāraṇaṃ",
  "atk-s0305a:41_5": "viya satadhā bhinnassa vālassa koṭiyā koṭiṃ paṭipādanaṃ viya ca hoti. Iti tāni gambhīrattā",
  "atk-s0305a:41_6": "duddasāni. Evaṃ duddasattā gambhīresu gambhīrattā ca duddasesu catūsu saccesu uggahādivasena",
  "atk-s0305a:41_7": "idaṃ “dukkhe ñāṇa”ntiādi vuttaṃ. Paṭivedhakkhaṇe pana ekameva taṃ ñāṇaṃ hoti.",
  "atk-s0305a:42_0": "Nekkhammasaṅkappādīsu kāmapaccanīkaṭṭhena kāmato nissaṭabhāvena vā, kāmaṃ sammasantassa",
  "atk-s0305a:42_1": "uppannoti vā, kāmapadaghātaṃ kāmavūpasamaṃ karonto uppannoti vā, kāmavivittante uppannoti",
  "atk-s0305a:42_2": "vā nekkhammasaṅkappo. Sesapadadvayepi eseva nayo. Sabbepi ca te nekkhammasaṅkappādayo",
  "atk-s0305a:42_3": "kāmabyāpādavihiṃsāviramaṇasaññānaṃ nānattā pubbabhāge nānā, maggakkhaṇe pana imesu",
  "atk-s0305a:42_4": "tīsu ṭhānesu uppannassa akusalasaṅkappassa padacchedato anuppattisādhanavasena maggaṅgaṃ",
  "atk-s0305a:42_5": "pūrayamāno ekova kusalasaṅkappo uppajjati. Ayaṃ sammāsaṅkappo nāma.",
  "atk-s0305a:43_0": "Musāvādā veramaṇīādayopi musāvādādīhi viramaṇasaññānaṃ nānattā pubbabhāge nānā, maggakkhaṇe",
  "atk-s0305a:43_1": "pana imesu catūsu ṭhānesu uppannāya akusaladussīlyacetanāya padacchedato anuppattisādhanavasena",
  "atk-s0305a:43_2": "maggaṅgaṃ pūrayamānā ekāva kusalaveramaṇī uppajjati. Ayaṃ sammāvācā nāma.",
  "atk-s0305a:44_0": "Pāṇātipātā veramaṇī ādayopi pāṇātipātādīhi viramaṇasaññānaṃ nānattā pubbabhāge nānā,",
  "atk-s0305a:44_1": "maggakkhaṇe pana imesu tīsu ṭhānesu uppannāya akusaladussīlyacetanāya akiriyato padacchedato",
  "atk-s0305a:44_2": "anuppattisādhanavasena maggaṅgaṃ pūrayamānā ekāva kusalaveramaṇī uppajjati. Ayaṃ sammākammanto nāma.",
  "atk-s0305a:45_0": "Micchāājīvanti khādanīyabhojanīyādīnaṃ atthāya pavattitaṃ kāyavacīduccaritaṃ. Pahāyāti",
  "atk-s0305a:45_1": "vajjetvā. Sammāājīvenāti buddhapasatthena ājīvena. Jīvikaṃ kappetīti jīvitavuttiṃ",
  "atk-s0305a:45_2": "pavatteti. Sammājīvopi kuhanādīhi viramaṇasaññānaṃ nānattā pubbabhāge nānā. Maggakkhaṇe",
  "atk-s0305a:45_3": "pana imesuyeva sattasu ṭhānesu uppannāya micchājīvadussīlyacetanāya padacchedato",
  "atk-s0305a:45_4": "anuppattisādhanavasena maggaṅgaṃ pūrayamānā ekāva kusalaveramaṇī uppajjati. Ayaṃ sammāājīvo nāma.",
  "atk-s0305a:46_0": "Anuppannānanti ekasmiṃ bhave tathārūpe vā ārammaṇe attano na uppannānaṃ, parassa",
  "atk-s0305a:46_1": "pana uppajjamāne disvā – “aho vata me evarūpā pāpakā dhammā na uppajjeyyu”nti evaṃ",
  "atk-s0305a:46_2": "anuppannānaṃ pāpakānaṃ akusalānaṃ dhammānaṃ anuppādāya. Chandanti tesaṃ akusalānaṃ",
  "atk-s0305a:46_3": "anuppādakapaṭipattisādhakaṃ vīriyacchandaṃ janeti. Vāyamatīti vāyāmaṃ karoti. Vīriyaṃ",
  "atk-s0305a:46_4": "ārabhatīti vīriyaṃ pavatteti. Cittaṃ paggaṇhātīti vīriyena cittaṃ paggahitaṃ karoti.",
  "atk-s0305a:46_5": "Padahatīti “kāmaṃ taco ca nhāru ca aṭṭhi ca avasissatū”ti padhānaṃ pavatteti. Uppannānanti",
  "atk-s0305a:46_6": "samudācāravasena attano uppannapubbānaṃ. Idāni tādise na uppādessāmīti tesaṃ pahānāya chandaṃ janeti.",
  "atk-s0305a:47_0": "Anuppannānaṃ kusalānanti apaṭiladdhānaṃ paṭhamajjhānādīnaṃ. Uppannānanti tesaṃyeva",
  "atk-s0305a:47_1": "paṭiladdhānaṃ. Ṭhitiyāti punappunaṃ uppattipabandhavasena ṭhitatthaṃ. Asammosāyāti",
  "atk-s0305a:47_2": "avināsatthaṃ. Bhiyyobhāvāyāti uparibhāvāya. Vepullāyāti vipulabhāvāya. Pāripūriyāti",
  "atk-s0305a:47_3": "bhāvanāya paripūraṇatthaṃ. Ayampi sammāvāyāmo anuppannānaṃ akusalānaṃ anuppādanādicittanānattā",
  "atk-s0305a:47_4": "pubbabhāge nānā. Maggakkhaṇe pana imesuyeva catūsu ṭhānesu kiccasādhanavasena maggaṅgaṃ",
  "atk-s0305a:47_5": "pūrayamānaṃ ekameva kusalavīriyaṃ uppajjati. Ayaṃ sammāvāyāmo nāma.",
  "atk-s0305a:48_0": "Sammāsatipi kāyādipariggāhakacittānaṃ nānattā pubbabhāge nānā, maggakkhaṇe pana imesu",
  "atk-s0305a:48_1": "catūsu ṭhānesu kiccasādhanavasena maggaṅgaṃ pūrayamānā ekā sati uppajjati. Ayaṃ sammāsati nāma.",
  "atk-s0305a:49_0": "Jhānādīni pubbabhāgepi maggakkhaṇepi nānā, pubbabhāge samāpattivasena nānā, maggakkhaṇe",
  "atk-s0305a:49_1": "nānāmaggavasena. Ekassa hi paṭhamamaggo paṭhamajjhāniko hoti, dutiyamaggādayopi paṭhamajjhānikā",
  "atk-s0305a:49_2": "vā dutiyādīsu aññatarajjhānikā vā. Ekassa paṭhamamaggo dutiyādīnaṃ aññatarajjhāniko",
  "atk-s0305a:49_3": "hoti, dutiyādayopi dutiyādīnaṃ aññatarajjhānikā vā paṭhamajjhānikā vā. Evaṃ cattāropi",
  "atk-s0305a:49_4": "maggā jhānavasena sadisā vā asadisā vā ekaccasadisā vā honti.",
  "atk-s0305a:50_0": "Ayaṃ panassa viseso pādakajjhānaniyamena hoti. Pādakajjhānaniyamena hi paṭhamajjhānalābhino",
  "atk-s0305a:50_1": "paṭhamajjhānā vuṭṭhāya vipassantassa uppannamaggo paṭhamajjhāniko hoti, maggaṅgabojjhaṅgāni",
  "atk-s0305a:50_2": "panettha paripuṇṇāneva honti. Dutiyajjhānato vuṭṭhāya vipassantassa uppanno dutiyajjhāniko",
  "atk-s0305a:50_3": "hoti, maggaṅgāni panettha satta honti. Tatiyajjhānato vuṭṭhāya vipassantassa uppanno",
  "atk-s0305a:50_4": "tatiyajjhāniko, maggaṅgāni panettha satta, bojjhaṅgāni cha honti. Esa nayo catutthajjhānato",
  "atk-s0305a:50_5": "paṭṭhāya yāva nevasaññānāsaññāyatanā.",
  "atk-s0305a:51_0": "Āruppe catukkapañcakajjhānaṃ uppajjati, tañca lokuttaraṃ, no lokiyanti vuttaṃ. Ettha",
  "atk-s0305a:51_1": "kathanti? Etthāpi paṭhamajjhānādīsu yato vuṭṭhāya sotāpattimaggaṃ paṭilabhitvā arūpasamāpattiṃ",
  "atk-s0305a:51_2": "bhāvetvā so āruppe uppanno, taṃjhānikāvassa tattha tayo maggā uppajjanti. Evaṃ pādakajjhānameva",
  "atk-s0305a:51_3": "niyameti. Keci pana therā – “vipassanāya ārammaṇabhūtā khandhā niyamentī”ti vadanti.",
  "atk-s0305a:51_4": "Keci “puggalajjhāsayo niyametī”ti vadanti. Keci “vuṭṭhānagāminīvipassanā niyametī”ti",
  "atk-s0305a:51_5": "vadanti. Tesaṃ vādavinicchayo visuddhimagge vuṭṭhānagāminīvipassanādhikāre vuttanayeneva",
  "atk-s0305a:51_6": "veditabbo. Ayaṃ vuccati, bhikkhave, sammāsamādhīti ayaṃ pubbabhāge lokiyo, aparabhāge",
  "atk-s0305a:51_7": "lokuttaro sammāsamādhīti vuccati.",
  "atk-s0305a:52": "9. Sūkasuttavaṇṇanā",
  "atk-s0305a:53_0": "9. Navame micchāpaṇihitanti sūkaṃ nāma uddhaggaṃ katvā ṭhapitaṃ hatthaṃ vā pādaṃ",
  "atk-s0305a:53_1": "vā bhindati, tathā aṭṭhapitaṃ pana micchāpaṇihitaṃ nāma. Micchāpaṇihitāya diṭṭhiyāti",
  "atk-s0305a:53_2": "micchāṭhapitāya kammassakatapaññāya. Avijjaṃ bhindissatīti catusaccapaṭicchādakaṃ",
  "atk-s0305a:53_3": "avijjaṃ bhindissati. Vijjaṃ uppādessatīti arahattamaggavijjaṃ uppādessati. Micchāpaṇihitattā,",
  "atk-s0305a:53_4": "bhikkhave, diṭṭhiyāti kammassakatapaññāya ceva maggabhāvanāya ca micchā ṭhapitattā,",
  "atk-s0305a:53_5": "appavattitattāti attho. Imasmiṃ sutte kammassakatañāṇaṃ magganissitaṃ katvā missakamaggo kathito.",
  "atk-s0305a:54": "10. Nandiyasuttavaṇṇanā",
  "atk-s0305a:55": "10. Dasame paribbājakoti channaparibbājako. Sesamettha uttānamevāti.",
  "atk-s0305a:56": "Avijjāvaggo paṭhamo.",
  "atk-s0305a:57": "2. Vihāravaggo",
  "atk-s0305a:58": "1. Paṭhamavihārasuttavaṇṇanā",
  "atk-s0305a:59_0": "11. Dutiyavaggassa paṭhame icchāmahaṃ, bhikkhave, aḍḍhamāsaṃ paṭisallīyitunti ahaṃ,",
  "atk-s0305a:59_1": "bhikkhave, ekaṃ aḍḍhamāsaṃ paṭisallīyituṃ nilīyituṃ ekova hutvā viharituṃ icchāmīti",
  "atk-s0305a:59_2": "attho. Namhi kenaci upasaṅkamitabbo aññatra ekena piṇḍapātanīhārakenāti yo attanā",
  "atk-s0305a:59_3": "payuttavācaṃ akatvā mamatthāya saddhesu kulesu paṭiyattaṃ piṇḍapātaṃ nīharitvā mayhaṃ",
  "atk-s0305a:59_4": "upanāmeyya, taṃ piṇḍapātanīhārakaṃ ekaṃ bhikkhuṃ ṭhapetvā namhi aññena kenaci bhikkhunā",
  "atk-s0305a:59_5": "vā gahaṭṭhena vā upasaṅkamitabboti.",
  "atk-s0305a:60_0": "Kasmā pana evamāhāti? Tasmiṃ kira aḍḍhamāse vinetabbo satto nāhosi. Atha satthā –",
  "atk-s0305a:60_1": "“imaṃ aḍḍhamāsaṃ phalasamāpattisukheneva vītināmessāmi, iti mayhañceva sukhavihāro",
  "atk-s0305a:60_2": "bhavissati, anāgate ca pacchimā janatā ‘satthāpi gaṇaṃ vihāya ekako vihāsi, kimaṅgaṃ",
  "atk-s0305a:60_3": "pana maya’nti diṭṭhānugatiṃ āpajjissati, tadassā bhavissati dīgharattaṃ hitāya sukhāyā”ti",
  "atk-s0305a:60_4": "iminā kāraṇena evamāha. Bhikkhusaṅghopi satthu vacanaṃ sampaṭicchitvā ekaṃ bhikkhuṃ",
  "atk-s0305a:60_5": "adāsi. So pātova gandhakuṭipariveṇasammajjanamukhodakadantakaṭṭhadānādīni sabbakiccāni",
  "atk-s0305a:60_6": "tasmiṃ khaṇe katvā apagacchati.",
  "atk-s0305a:61_0": "Yena svāhanti yena so ahaṃ. Paṭhamābhisambuddhoti abhisambuddho hutvā paṭhamaṃyeva",
  "atk-s0305a:61_1": "ekūnapaññāsadivasabbhantare. Viharāmīti idaṃ atītatthe vattamānavacanaṃ. Tassa padesena",
  "atk-s0305a:61_2": "vihāsinti tassa paṭhamābhisambuddhavihārassa padesena. Tattha padeso nāma khandhapadeso",
  "atk-s0305a:61_3": "āyatanadhātusaccaindriyapaccayākārasatipaṭṭhānajhānanāmarūpapadeso dhammapadesoti",
  "atk-s0305a:61_4": "nānāvidho. Taṃ sabbampi sandhāya – “tassa padesena vihāsi”nti āha. Bhagavā hi paṭhamabodhiyaṃ",
  "atk-s0305a:61_5": "ekūnapaññāsadivasabbhantare yathā nāma pattarajjo rājā attano vibhavasāradassanatthaṃ",
  "atk-s0305a:61_6": "taṃ taṃ gabbhaṃ vivarāpetvā suvaṇṇarajatamuttāmaṇiādīni ratanāni paccavekkhanto vihareyya,",
  "atk-s0305a:61_7": "evameva pañcakkhandhe nippadese katvā sammasanto paccavekkhanto vihāsi. Imasmiṃ pana",
  "atk-s0305a:61_8": "aḍḍhamāse tesaṃ khandhānaṃ padesaṃ vedanākkhandhameva paccavekkhanto vihāsi. Tassa",
  "atk-s0305a:61_9": "“ime sattā evarūpaṃ nāma sukhaṃ paṭisaṃvedenti, evarūpaṃ dukkha”nti olokayato yāva",
  "atk-s0305a:61_10": "bhavaggā pavattā sukhavedanā, yāva avīcito pavattā dukkhavedanā, sabbā sabbākārena",
  "atk-s0305a:61_11": "upaṭṭhāsi. Atha naṃ “micchādiṭṭhipaccayāpi vedayita”ntiādinā nayena pariggaṇhanto vihāsi.",
  "atk-s0305a:62_0": "Tathā paṭhamabodhiyaṃ dvādasāyatanāni nippadesāneva katvā vihāsi, imasmiṃ pana aḍḍhamāse",
  "atk-s0305a:62_1": "tesaṃ āyatanānaṃ padesaṃ vedanāvasena dhammāyatanekadesaṃ, dhātūnaṃ padesaṃ vedanāvasena",
  "atk-s0305a:62_2": "dhammadhātuekadesaṃ, saccānaṃ padesaṃ vedanākkhandhavaseneva dukkhasaccekadesaṃ,",
  "atk-s0305a:62_3": "paccayānaṃ padesaṃ phassapaccayā vedanāvasena paccayekadesaṃ jhānānaṃ padesaṃ vedanāvaseneva",
  "atk-s0305a:62_4": "jhānaṅgekadesaṃ, nāmarūpānaṃ padesaṃ vedanāvaseneva nāmekadesaṃ paccavekkhanto vihāsi.",
  "atk-s0305a:62_5": "Paṭhamabodhiyañhi ekūnapaññāsadivasabbhantare kusalādidhamme nippadese katvā anantanayāni",
  "atk-s0305a:62_6": "satta pakaraṇāni paccavekkhanto vihāsi. Imasmiṃ pana aḍḍhamāse sabbadhammānaṃ padesaṃ",
  "atk-s0305a:62_7": "vedanāttikameva paccavekkhanto vihāsi. Tasmiṃ tasmiṃ ṭhāne sā sā ca vihārasamāpatti",
  "atk-s0305a:62_8": "vedanānubhāvena jātā.",
  "atk-s0305a:63_0": "Idāni yenākārena vihāsi, taṃ dassento micchādiṭṭhipaccayāpītiādimāha. Tattha micchādiṭṭhipaccayāpīti",
  "atk-s0305a:63_1": "diṭṭhisampayuttā vedanāpi vaṭṭati. Diṭṭhiṃ upanissayaṃ katvā uppannā kusalākusalavedanāpi",
  "atk-s0305a:63_2": "vaṭṭati vipākavedanāpi. Tattha micchādiṭṭhisampayuttā akusalāva hoti, diṭṭhiṃ pana",
  "atk-s0305a:63_3": "upanissāya kusalāpi uppajjanti akusalāpi. Micchādiṭṭhikā hi diṭṭhiṃ upanissāya pakkhadivasesu",
  "atk-s0305a:63_4": "yāgubhattādīni denti, addhikādīnaṃ vaṭṭaṃ paṭṭhapenti, catumahāpathe sālaṃ karonti,",
  "atk-s0305a:63_5": "pokkharaṇiñca khaṇāpenti, devakulādīsu mālāgacchaṃ ropenti, nadīviduggādīsu setuṃ",
  "atk-s0305a:63_6": "attharanti, visamaṃ samaṃ karonti, iti nesaṃ kusalavedanā uppajjati. Micchādiṭṭhiṃ",
  "atk-s0305a:63_7": "pana nissāya sammādiṭṭhike akkosanti paribhāsanti, vadhabandhanādīni karonti, pāṇaṃ",
  "atk-s0305a:63_8": "vadhitvā devatānaṃ upahāraṃ upaharanti, iti nesaṃ akusalavedanā uppajjati. Vipākavedanā",
  "atk-s0305a:63_9": "pana bhavantaragatānaṃyeva hoti.",
  "atk-s0305a:64_0": "Sammādiṭṭhipaccayāti etthāpi sammādiṭṭhisampayuttā vedanāpi vaṭṭati, sammādiṭṭhiṃ",
  "atk-s0305a:64_1": "upanissayaṃ katvā uppannā kusalākusalavedanāpi vipākavedanāpi. Tattha sammādiṭṭhisampayuttā",
  "atk-s0305a:64_2": "kusalāva hoti, sammādiṭṭhiṃ pana upanissāya buddhapūjaṃ dīpamālaṃ mahādhammassavanaṃ",
  "atk-s0305a:64_3": "appatiṭṭhite disābhāge cetiyapatiṭṭhāpananti evamādīni puññāni karonti, iti nesaṃ",
  "atk-s0305a:64_4": "kusalā vedanā uppajjati. Sammādiṭṭhiṃyeva nissāya micchādiṭṭhike akkosanti paribhāsanti,",
  "atk-s0305a:64_5": "attānaṃ ukkaṃsenti, paraṃ vambhenti, iti nesaṃ akusalavedanā uppajjati. Vipākavedanā",
  "atk-s0305a:64_6": "pana bhavantaragatānaṃyeva hoti. Micchāsaṅkappapaccayātiādīsupi eseva nayo. Chandapaccayātiādīsu",
  "atk-s0305a:64_7": "pana chandapaccayā aṭṭhalobhasahagatacittasampayuttā vedanā veditabbā, vitakkapaccayā",
  "atk-s0305a:64_8": "paṭhamajjhānavedanāva. Saññā paccayā ṭhapetvā paṭhamajjhānaṃ sesā cha saññāsamāpattivedanā.",
  "atk-s0305a:65_0": "Chando ca avūpasantotiādīsu tiṇṇaṃ avūpasame aṭṭhalobhasahagatacittasampayuttā vedanā",
  "atk-s0305a:65_1": "hoti, chandamattassa vūpasame paṭhamajjhānavedanāva. Chandavitakkānaṃ vūpasame dutiyajjhānādivedanā",
  "atk-s0305a:65_2": "adhippetā, tiṇṇampi vūpasame nevasaññānāsaññāyatanavedanā. Appattassa pattiyāti arahattaphalassa",
  "atk-s0305a:65_3": "pattatthāya. Atthi āyāmanti atthi vīriyaṃ. Tasmimpi ṭhāne anuppatteti tassa vīriyārambhassa",
  "atk-s0305a:65_4": "vasena tassa arahattaphalassa kāraṇe anuppatte. Tappaccayāpi vedayitanti arahattassa",
  "atk-s0305a:65_5": "ṭhānapaccayā vedayitaṃ. Etena catumaggasahajātā nibbattitalokuttaravedanāva gahitā.",
  "atk-s0305a:66": "2. Dutiyavihārasuttavaṇṇanā",
  "atk-s0305a:67_0": "12. Dutiye paṭisallānakāraṇaṃ vuttanayeneva veditabbaṃ. Micchādiṭṭhivūpasamapaccayāti",
  "atk-s0305a:67_1": "micchādiṭṭhivūpasamo nāma sammādiṭṭhi. Tasmā yaṃ sammādiṭṭhipaccayā vedayitaṃ vuttaṃ,",
  "atk-s0305a:67_2": "tadeva micchādiṭṭhivūpasamapaccayā veditabbaṃ. Imasmiṃ pana sutte vipākavedanaṃ atidūreti",
  "atk-s0305a:67_3": "maññamānā na gaṇhantīti vuttaṃ. Iminā nayena sabbattha attho veditabbo. Yassa yassa",
  "atk-s0305a:67_4": "hi vūpasamapaccayāti vuccati, tassa tassa paṭipakkhadhammapaccayāva taṃ taṃ vedayitaṃ",
  "atk-s0305a:67_5": "adhippetaṃ. Chandavūpasamapaccayātiādīsu pana chandavūpasamapaccayā tāva paṭhamajjhānavedanā",
  "atk-s0305a:67_6": "veditabbā. Vitakkavūpasamapaccayā dutiyajjhānavedanā. Saññāpaccayā chasamāpattivedanā.",
  "atk-s0305a:67_7": "Saññāvūpasamapaccayā nevasaññānāsaññāyatanavedanā. Chando ca vūpasantotiādīni vuttatthāneva.",
  "atk-s0305a:68": "3-7. Sekkhasuttādivaṇṇanā",
  "atk-s0305a:69_0": "13-17. Tatiye sekkhoti sikkhanasīlo. Kiṃ sikkhatīti? Tisso sikkhā. Sekkhāyāti tīhi",
  "atk-s0305a:69_1": "phalehi catūhi ca maggehi saddhiṃ uppannāya. Sāpi hi aniṭṭhitakiccattā attano kiccaṃ",
  "atk-s0305a:69_2": "sikkhatevāti sekkhā. Catutthapañcamachaṭṭhasattamāni uttānatthānevāti.",
  "atk-s0305a:70": "8-10. Paṭhamakukkuṭārāmasuttādivaṇṇanā",
  "atk-s0305a:71": "18-20. Aṭṭhame ummaṅgoti paññāummaṅgo, paññāvīmaṃsanaṃ, paññāgavesananti attho. Evañhi tvaṃ āvusoti idaṃ tassa pucchāpatiṭṭhāpanatthāya āha. Navamadasamāni uttānatthāmevāti.",
  "atk-s0305a:72": "Vihāravaggo dutiyo.",
  "atk-s0305a:73": "3. Micchattavaggavaṇṇanā",
  "atk-s0305a:74_0": "21-30. Tatiyavaggassa paṭhame micchattanti micchāsabhāvaṃ. Sammattanti sammāsabhāvaṃ.",
  "atk-s0305a:74_1": "Micchāpaṭipattādhikaraṇahetūti micchāpaṭipattikaraṇahetu. Yasmā micchāpaṭipattiṃ",
  "atk-s0305a:74_2": "karoti, tasmāti attho. Nārādhakoti na sampādako. Ñāyaṃ dhammanti ariyamaggadhammaṃ.",
  "atk-s0305a:74_3": "Micchāñāṇīti micchāviññāṇo micchāpaccavekkhaṇo. Micchāvimuttīti ayāthāvavimutti,",
  "atk-s0305a:74_4": "aniyyānikavimutti. Imesu tatiyādīsu catūsu suttesu vaṭṭavivaṭṭaṃ kathitaṃ, pacchimesu",
  "atk-s0305a:74_5": "panettha dvīsu puggalo pucchito dhammo vibhatto, evaṃ dhammena puggalo dassitoti.",
  "atk-s0305a:74_6": "Suppavattiyoti suppavattaniyo. Yathā icchiticchitaṃ disaṃ pavattento dhāvati, evaṃ",
  "atk-s0305a:74_7": "pavattetuṃ sakkā hotīti attho. Saupanisaṃ saparikkhāranti sappaccayaṃ saparivāraṃ.",
  "atk-s0305a:74_8": "Sesaṃ sabbattha uttānatthamevāti.",
  "atk-s0305a:75": "Micchattavaggo tatiyo.",
  "atk-s0305a:76": "4. Paṭipattivaggavaṇṇanā",
  "atk-s0305a:77_0": "31-40. Catutthe micchāpaṭipattinti ayāthāvapaṭipattiṃ. Micchāpaṭipannanti ayāthāvapaṭipannaṃ.",
  "atk-s0305a:77_1": "Iti ekaṃ suttaṃ dhammavasena kathitaṃ, ekaṃ puggalavasena. Apārā pāranti vaṭṭato",
  "atk-s0305a:77_2": "nibbānaṃ. Pāragāminoti ettha yepi pāraṅgatā, yepi gacchanti, yepi gamissanti, sabbe",
  "atk-s0305a:77_3": "pāragāminotveva veditabbā.",
  "atk-s0305a:78_0": "Tīramevānudhāvatīti vaṭṭameva anudhāvati, vaṭṭe vicarati. Kaṇhanti akusaladhammaṃ.",
  "atk-s0305a:78_1": "Sukkanti kusaladhammaṃ. Okā anokanti vaṭṭato nibbānaṃ. Āgammāti ārabbha sandhāya",
  "atk-s0305a:78_2": "paṭicca. Pariyodapeyyāti parisuddhaṃ kareyya. Cittaklesehīti cittaṃ kilissāpentehi",
  "atk-s0305a:78_3": "nīvaraṇehi. Sambodhiyaṅgesūti sattasu bojjhaṅgesu.",
  "atk-s0305a:79_0": "Sāmaññatthanti nibbānaṃ. Tañhi sāmaññena upagantabbato sāmaññatthoti vuccati. Brahmaññanti",
  "atk-s0305a:79_1": "seṭṭhabhāvaṃ. Brahmaññatthanti nibbānaṃ brahmaññena upagantabbato. Yattha yattha",
  "atk-s0305a:79_2": "pana heṭṭhā ca imesu ca tīsu suttesu “rāgakkhayo”ti āgataṃ, tattha tattha arahattampi",
  "atk-s0305a:79_3": "vaṭṭatiyevāti vadanti.",
  "atk-s0305a:80": "Paṭipattivaggo catuttho.",
  "atk-s0305a:81": "5. Aññatitthiyapeyyālavaggavaṇṇanā",
  "atk-s0305a:82_0": "41-48. Aññatitthiyapeyyāle addhānapariññatthanti saṃsāraddhānaṃ nibbānaṃ patvā pariññātaṃ",
  "atk-s0305a:82_1": "nāma hoti. Tasmā nibbānaṃ “addhānapariññā”ti vuccati, tadatthanti attho. Anupādāparinibbānatthanti",
  "atk-s0305a:82_2": "apaccayaparinibbānatthaṃ. Iti imasmiṃ peyyāle vijjāvimuttiphalena arahattaṃ kathitaṃ.",
  "atk-s0305a:82_3": "Ñāṇadassanena paccavekkhaṇā, sesehi nibbānanti.",
  "atk-s0305a:83": "Aññatitthiyapeyyālavaggo.",
  "atk-s0305a:84": "6. Sūriyapeyyālavaggavaṇṇanā",
  "atk-s0305a:85_0": "49-62. Sūriyapeyyāle aruṇuggaṃ viya kalyāṇamittattā, kalyāṇamittatāya ṭhatvā nibbattito",
  "atk-s0305a:85_1": "savipassanaariyamaggo sūriyapātubhāvo viyāti evaṃ sabbattha attho veditabbo. Sīlasampadāti",
  "atk-s0305a:85_2": "catupārisuddhisīlaṃ. Chandasampadāti kusalakattukamyatāchando. Attasampadāti sampannacittatā.",
  "atk-s0305a:85_3": "Diṭṭhisampadāti ñāṇasampatti. Appamādasampadāti kārāpakaappamādasampatti. Yonisomanasikārasampadāti",
  "atk-s0305a:85_4": "upāyamanasikārasampatti. Puna kalyāṇamittatātiādīni sammādiṭṭhiādīnaṃ aññenapi ākārena",
  "atk-s0305a:85_5": "bhāvadassanatthaṃ vuttāni. Sabbāneva cetāni suttāni pāṭiyekkaṃ puggalajjhāsayavasena vuttānīti.",
  "atk-s0305a:86": "Sūriyapeyyālavaggo.",
  "atk-s0305a:87": "7. Ekadhammapeyyālavaggādivaṇṇanā",
  "atk-s0305a:88": "63-138. Ekadhammapeyyālopi gaṅgāpeyyālopi pāṭiyekkaṃ puggalajjhāsayavaseneva tathā tathā vutte bujjhanakānaṃ ajjhāsayavasena kathito.",
  "atk-s0305a:89": "8. Appamādapeyyālavaggo",
  "atk-s0305a:90": "1. Tathāgatasuttavaṇṇanā",
  "atk-s0305a:91_0": "139. Appamādapeyyāle evameva khoti ettha yathā sabbasattānaṃ sammāsambuddho aggo,",
  "atk-s0305a:91_1": "evaṃ sabbesaṃ kusaladhammānaṃ kārāpakaappamādo aggoti daṭṭhabbo. Nanu cesa lokiyova,",
  "atk-s0305a:91_2": "kusaladhammā pana lokuttarāpi. Ayañca kāmāvacarova, kusaladhammā pana catubhūmakā.",
  "atk-s0305a:91_3": "Kathamesa tesaṃ aggoti? Paṭilābhakaṭṭhena. Appamādena hi te paṭilabbhanti, tasmā",
  "atk-s0305a:91_4": "so tesaṃ aggo. Tenetaṃ vuttaṃ sabbe te appamādamūlakātiādi.",
  "atk-s0305a:92": "2. Padasuttavaṇṇanā",
  "atk-s0305a:93_0": "140. Jaṅgalānanti pathavītalavāsīnaṃ. Pāṇānanti sapādakapāṇānaṃ. Padajātānīti padāni.",
  "atk-s0305a:93_1": "Samodhānaṃ gacchantīti odhānaṃ upakkhepaṃ gacchanti. Aggamakkhāyatīti seṭṭhaṃ akkhāyati.",
  "atk-s0305a:93_2": "Yadidaṃ mahantattenāti mahantabhāvena aggamakkhāyati, na guṇavasenāti attho.",
  "atk-s0305a:94": "3-10. Kūṭasuttādivaṇṇanā",
  "atk-s0305a:95_0": "141-148. Vassikanti sumanapupphaṃ. Imaṃ kira suttaṃ sutvā bhātiyamahārājā vīmaṃsitukāmatāya",
  "atk-s0305a:95_1": "ekasmiṃ gabbhe catujātigandhehi paribhaṇḍaṃ kāretvā sugandhāni pupphāni āharāpetvā",
  "atk-s0305a:95_2": "ekassa samuggassa majjhe sumanapupphamuṭṭhiṃ ṭhapetvā sesāni tassa samantato muṭṭhimuṭṭhiṃ",
  "atk-s0305a:95_3": "katvā ṭhapetvā dvāraṃ pidhāya bahi nikkhanto. Athassa muhuttaṃ vītināmetvā dvāraṃ",
  "atk-s0305a:95_4": "vivaritvā pavisantassa sabbapaṭhamaṃ sumanapupphagandho ghānaṃ pahari. So mahātalasmiṃyeva",
  "atk-s0305a:95_5": "mahācetiyābhimukho nipajjitvā – “vassikaṃ tesaṃ agganti kathentena sukathitaṃ sammāsambuddhenā”ti",
  "atk-s0305a:95_6": "cetiyaṃ vandi. Kuṭṭarājānoti khuddakarājāno. “Khuddarājāno”tipi pāṭho. Tantāvutānanti",
  "atk-s0305a:95_7": "tante āvutānaṃ, tantaṃ āropetvā vāyitānanti attho. Idañca paccatte sāmivacanaṃ. Yāni",
  "atk-s0305a:95_8": "kānici tantāvutāni vatthānīti ayañhettha attho. Atha vā tantāvutānaṃ vatthānaṃ yāni",
  "atk-s0305a:95_9": "kānici vatthānīti evaṃ sāvasesapāṭhanayenapettha attho daṭṭhabbo. Sesaṃ sabbattha uttānamevāti.",
  "atk-s0305a:96": "Appamādavaggo aṭṭhamo.",
  "atk-s0305a:97": "9. Balakaraṇīyavaggo",
  "atk-s0305a:98": "1. Balasuttavaṇṇanā",
  "atk-s0305a:99_0": "149. Balakaraṇīyavagge balakaraṇīyāti ūrubalabāhubalena kattabbā dhāvanalaṅghanatāpanavahanādayo",
  "atk-s0305a:99_1": "kammantā. Sīle patiṭṭhāyāti catupārisuddhisīle ṭhatvā. Aṭṭhaṅgikaṃ magganti sahavipassanaṃ ariyamaggaṃ.",
  "atk-s0305a:100": "2. Bījasuttavaṇṇanā",
  "atk-s0305a:101": "150. Bījagāmabhūtagāmāti ettha pañcavidhampi bījaṃ bījagāmo nāma, tadeva paṇṇasampannaṃ nīlabhāvato paṭṭhāya bhūtagāmoti veditabbaṃ.",
  "atk-s0305a:102": "3. Nāgasuttavaṇṇanā",
  "atk-s0305a:103_0": "151. Balaṃ gāhentīti balaṃ gaṇhanti, gahitabalā thirasarīrā honti. Kusobbhe otarantītiādīsu",
  "atk-s0305a:103_1": "ayamanupubbikathā – nāginiyo kira utusamaye patiṭṭhitagabbhā cintenti – “sace mayaṃ",
  "atk-s0305a:103_2": "idha vijāyissāma, evaṃ no dārakā ūmivegañca supaṇṇassa ca pakkhanditvā āgatassa vegaṃ",
  "atk-s0305a:103_3": "sahituṃ na sakkhissantī”ti tā mahāsamudde nimujjitvā sambhajjamukhadvāraṃ patvā pañca",
  "atk-s0305a:103_4": "mahānadiyo pavisitvā himavantaṃ gacchanti. Tattha supaṇṇehi apakkhandanīyāsu suvaṇṇarajatamaṇiguhāsu",
  "atk-s0305a:103_5": "vasamānā vijāyitvā nāgapotake gopphakādipamāṇesu udakesu otāretvā udakataraṇaṃ sikkhāpenti.",
  "atk-s0305a:104_0": "Atha yadā anukkamena te nāgā gaṅgādīnaṃ nadīnaṃ orimatīrato paratīraṃ, paratīrato",
  "atk-s0305a:104_1": "orimatīranti taraṇapaṭitaraṇaṃ kātuṃ sakkonti, tadā “idāni no dārakā ūmivegañca garuḷavegañca",
  "atk-s0305a:104_2": "sahituṃ sakkhissantī”ti ñatvā attano ānubhāvena mahāmeghaṃ samuṭṭhāpetvā sakalahimavantaṃ",
  "atk-s0305a:104_3": "ekodakaṃ viya kurumānā devaṃ vassāpetvā suvaṇṇarajatādimayā nāvā māpetvā upari suvaṇṇatārakavicittaṃ",
  "atk-s0305a:104_4": "samosaritagandhapupphadāmaṃ celavitānaṃ bandhitvā surabhicandanagandhapupphādīni",
  "atk-s0305a:104_5": "ādāya tāhi nāvāhi pañca mahānadiyo ogāhitvā anukkamena mahāsamuddaṃ pāpuṇanti. Tattha",
  "atk-s0305a:104_6": "ca vasantā dasabyāma-satabyāma-sahassabyāma-satasahassabyāma-pamāṇataṃ āpajjantā",
  "atk-s0305a:104_7": "mahantattaṃ vepullattaṃ āpajjanti nāma.",
  "atk-s0305a:105_0": "Evameva khoti ettha himavantapabbato viya catupārisuddhisīlaṃ daṭṭhabbaṃ, nāgapotakā",
  "atk-s0305a:105_1": "viya yogāvacarā, kusobbhādayo viya ariyamaggo, mahāsamuddo viya nibbānaṃ. Yathā nāgapotakā",
  "atk-s0305a:105_2": "himavante patiṭṭhāya kusobbhādīhi mahāsamuddaṃ patvā kāyamahantattaṃ āpajjanti, evaṃ",
  "atk-s0305a:105_3": "yogino sīlaṃ nissāya sīle patiṭṭhāya ariyamaggena nibbānaṃ patvā arahattamaggeneva",
  "atk-s0305a:105_4": "āgatesu chasu abhiññādhammesu guṇasarīramahantattaṃ pāpuṇantīti.",
  "atk-s0305a:106": "5. Kumbhasuttavaṇṇanā",
  "atk-s0305a:107": "153. Kumbhoti udakaghaṭo. No paccāvamatīti na patiāvamati, na anto pavesetīti attho.",
  "atk-s0305a:108": "7. Ākāsasuttavaṇṇanā",
  "atk-s0305a:109_0": "155. Puratthimāti puratthimadisato āgatavātā. Pacchimadisādīsupi eseva nayo. Cattāropi",
  "atk-s0305a:109_1": "satipaṭṭhānāti yatheva hi etesaṃ puratthimādibhedānaṃ vātānaṃ sannipāto ākāse ijjhati,",
  "atk-s0305a:109_2": "evaṃ idhāpi “cattāro satipaṭṭhānā”tiādinā nayena vuttā bodhipakkhiyadhammā sahavipassanassa",
  "atk-s0305a:109_3": "ariyamaggassa bhāvanāya ijjhanti, tenetaṃ vuttaṃ.",
  "atk-s0305a:110": "8-9. Paṭhamameghasuttādivaṇṇanā",
  "atk-s0305a:111_0": "156-157. Gimhānaṃ pacchime māseti āsāḷhamāse. Ūhatanti dvipadacatuppadānaṃ pādappahārena",
  "atk-s0305a:111_1": "pathavītale uṭṭhahitvā uddhaṃ gataṃ vaṭṭivaṭṭi hutvā ākāse pakkhantaṃ. Rajojallanti paṃsurajojallaṃ.",
  "atk-s0305a:112": "10. Nāvāsuttavaṇṇanā",
  "atk-s0305a:113": "158. Sāmuddikāya nāvāyātiādi heṭṭhā vāṇijakopame vitthāritameva.",
  "atk-s0305a:114": "11-12. Āgantukasuttādivaṇṇanā",
  "atk-s0305a:115_0": "159-160. Āgantukāgāranti puññatthikehi nagaramajjhe kataṃ āgantukagharaṃ, yattha",
  "atk-s0305a:115_1": "rājarājamahāmattehipi sakkā hoti nivāsaṃ upagantuṃ. Abhiññā pariññeyyāti yatheva",
  "atk-s0305a:115_2": "hi tesaṃ puratthimadisādīhi āgatānaṃ khattiyādīnaṃ vāso āgantukāgāre ijjhati, evaṃ",
  "atk-s0305a:115_3": "imesaṃ abhiññāpariññeyyātiādīnaṃ dhammānaṃ abhiññāparijānanādīhi sahavipassanassa",
  "atk-s0305a:115_4": "ariyamaggassa bhāvanāya ijjhanti, tenetaṃ vuttaṃ. Nadīsuttaṃ heṭṭhā vuttanayamevāti.",
  "atk-s0305a:116": "Balakaraṇīyavaggo navamo.",
  "atk-s0305a:117": "10. Esanāvaggo",
  "atk-s0305a:118": "1. Esanāsuttavaṇṇanā",
  "atk-s0305a:119": "161. Esanāvagge kāmesanāti kāmānaṃ esanā gavesanā magganā patthanā. Bhavesanāti bhavānaṃ esanā. Brahmacariyesanāti micchādiṭṭhisaṅkhātassa brahmacariyassa esanā.",
  "atk-s0305a:120": "2-11. Vidhāsuttādivaṇṇanā",
  "atk-s0305a:121_0": "162-171. Vidhāti mānakoṭṭhāsā mānaṭhapanā vā. Seyyohamasmīti vidhāti ahamasmi seyyoti",
  "atk-s0305a:121_1": "evaṃ mānakoṭṭhāso mānaṭhapanā vā. Nīghāti dukkhā. Vacanattho panettha yassa uppajjanti,",
  "atk-s0305a:121_2": "taṃ purisaṃ nīhanantīti nīghā. Sesamettha uttānamevāti.",
  "atk-s0305a:122": "Esanāvaggo dasamo.",
  "atk-s0305a:123": "11. Oghavaggo",
  "atk-s0305a:124": "1-2. Oghasuttādivaṇṇanā",
  "atk-s0305a:125_0": "172-173. Oghavagge kāmoghoti pañcasu kāmaguṇesu chandarāgo. Bhavoghoti rūpārūpabhavesu",
  "atk-s0305a:125_1": "chandarāgo. Diṭṭhoghoti dvāsaṭṭhi diṭṭhiyo. Avijjoghoti catūsu saccesu aññāṇaṃ. Kāmayogādīsupi eseva nayo.",
  "atk-s0305a:126": "3-4. Upādānasuttādivaṇṇanā",
  "atk-s0305a:127_0": "174-175. Kāmupādānanti kāmaggahaṇaṃ. Diṭṭhupādānādīsupi eseva nayo. Ganthāti ganthanā",
  "atk-s0305a:127_1": "ghaṭanā. Kāyaganthoti nāmakāyassa gantho ganthanaghaṭanakileso. Idaṃsaccābhinivesoti",
  "atk-s0305a:127_2": "antaggāhikadiṭṭhivasena uppanno “idameva sacca”nti evaṃ abhiniveso.",
  "atk-s0305a:128": "5-10. Anusayasuttādivaṇṇanā",
  "atk-s0305a:129_0": "176-181. Kāmarāgānusayoti thāmagataṭṭhena kāmarāgova anusayo kāmarāgānusayo. Sesesupi",
  "atk-s0305a:129_1": "eseva nayo. Orambhāgiyānīti heṭṭhākoṭṭhāsiyāni. Saṃyojanānīti bandhanāni. Uddhambhāgiyānīti",
  "atk-s0305a:129_2": "uparikoṭṭhāsiyāni. Sesaṃ sabbattha uttānatthamevāti.",
  "atk-s0305a:130": "Oghavaggo ekādasamo.",
  "atk-s0305a:131": "Maggasaṃyuttavaṇṇanā niṭṭhitā.",
  "atk-s0305a:134": "2. Bojjhaṅgasaṃyuttaṃ",
  "atk-s0305a:135": "1. Pabbatavaggo",
  "atk-s0305a:136": "1. Himavantasuttavaṇṇanā",
  "atk-s0305a:137_0": "182. Bojjhaṅgasaṃyuttassa paṭhame nāgāti imepi mahāsamuddapiṭṭhe ūmiantaravāsinova,",
  "atk-s0305a:137_1": "na vimānaṭṭhakanāgā. Tesaṃ himavantaṃ nissāya kāyavaḍḍhanādisabbaṃ heṭṭhā vuttanayeneva",
  "atk-s0305a:137_2": "veditabbaṃ. Bojjhaṅgeti ettha bodhiyā, bodhissa vā aṅgāti bojjhaṅgā. Kiṃ vuttaṃ hoti?",
  "atk-s0305a:137_3": "Yā hi ayaṃ dhammasāmaggī, yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana",
  "atk-s0305a:137_4": "kāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya",
  "atk-s0305a:137_5": "satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako",
  "atk-s0305a:137_6": "bujjhatīti katvā bodhīti vuccati. Bujjhatīti kilesasantānaniddāya uṭṭhahati, cattāri",
  "atk-s0305a:137_7": "vā ariyasaccāni paṭivijjhati, nibbānameva vā sacchikarotīti vuttaṃ hoti. Yathāha",
  "atk-s0305a:137_8": "“satta bojjhaṅge bhāvetvā anuttaraṃ sammāsambodhiṃ abhisambuddho”ti. Tassā dhammasāmaggisaṅkhātāya",
  "atk-s0305a:137_9": "bodhiyā aṅgāti bojjhaṅgā jhānaṅgamaggaṅgādayo viya. Yopesa yathāvuttappakārāya etāya",
  "atk-s0305a:137_10": "dhammasāmaggiyā bujjhatīti katvā ariyasāvako bodhīti vuccati, tassa bodhissa aṅgātipi",
  "atk-s0305a:137_11": "bojjhaṅgā senaṅgarathaṅgādayo viya. Tenāhu aṭṭhakathācariyā – “bujjhanakassa puggalassa",
  "atk-s0305a:137_12": "aṅgāti vā bojjhaṅgā”ti.",
  "atk-s0305a:138_0": "Apica “bojjhaṅgāti kenaṭṭhena bojjhaṅgā? Bodhāya saṃvattantīti bojjhaṅgā, bujjhantīti",
  "atk-s0305a:138_1": "bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā”iccādinā",
  "atk-s0305a:138_2": "paṭisambhidānayenāpi bojjhaṅgattho veditabbo.",
  "atk-s0305a:139_0": "Satisambojjhaṅgantiādīsu pana pasattho sundaro ca bojjhaṅgoti sambojjhaṅgo. Satiyeva",
  "atk-s0305a:139_1": "sambojjhaṅgoti satisambojjhaṅgo, taṃ satisambojjhaṅganti evaṃ sabbattha attho veditabbo.",
  "atk-s0305a:139_2": "Bhāvetīti vaḍḍheti, attano cittasantāne punappunaṃ janeti, abhinibbattetīti attho.",
  "atk-s0305a:139_3": "Vivekanissitantiādīni kosalasaṃyutte “sammādiṭṭhiṃ bhāveti vivekanissita”nti ettha",
  "atk-s0305a:139_4": "vuttanayeneva veditabbāni.",
  "atk-s0305a:140_0": "Ayaṃ pana viseso – tattha tadaṅgavivekanissitaṃ, samucchedavivekanissitaṃ, nissaraṇavivekanissitanti,",
  "atk-s0305a:140_1": "vivekattayameva vuttaṃ, bojjhaṅgabhāvanaṃ patvā pana pañcavidhavivekanissitampi eke",
  "atk-s0305a:140_2": "vaṇṇayanti. Te hi na kevalaṃ balavavipassanāmaggaphalakkhaṇesu eva bojjhaṅge uddharanti",
  "atk-s0305a:140_3": "vipassanāpādaka-kasiṇajjhāna-ānāpānāsubha-brahmavihārajjhānesupi uddharanti, na ca",
  "atk-s0305a:140_4": "paṭisiddhā aṭṭhakathācariyehi. Tasmā tesaṃ matena etesaṃ jhānānaṃ pavattikkhaṇe kiccato",
  "atk-s0305a:140_5": "eva vikkhambhanavivekanissitaṃ. Yathā ca vipassanākkhaṇe “ajjhāsayato nissaraṇavivekanissita”nti",
  "atk-s0305a:140_6": "vuttaṃ, evaṃ paṭipassaddhivivekanissitampi bhāvetīti vattuṃ vaṭṭati. Sesamettha heṭṭhā vuttanayameva.",
  "atk-s0305a:141": "2. Kāyasuttavaṇṇanā",
  "atk-s0305a:142_0": "183. Dutiye āhāraṭṭhitikoti paccayaṭṭhitiko. Āhāraṃ paṭiccāti paccayaṃ paṭicca. Subhanimittanti",
  "atk-s0305a:142_1": "subhampi subhanimittaṃ, subhassa ārammaṇampi subhanimittaṃ. Ayonisomanasikāroti anupāyamanasikāro",
  "atk-s0305a:142_2": "uppathamanasikāro anicce “nicca”nti vā, dukkhe “sukha”nti, anattani “attā”ti vā,",
  "atk-s0305a:142_3": "asubhe “subha”nti vā, manasikāro. Taṃ tasmiṃ subhārammaṇe bahulaṃ pavattayato kāmacchando",
  "atk-s0305a:142_4": "uppajjati. Tena vuttaṃ “atthi, bhikkhave, subhanimitta”ntiādi. Evaṃ sabbanīvaraṇesu yojanā veditabbā.",
  "atk-s0305a:143_0": "Paṭighanimittantiādīsu pana paṭighopi paṭighanimittaṃ paṭighārammaṇampi. Aratīti",
  "atk-s0305a:143_1": "ukkaṇṭhitā. Yaṃ sandhāya vuttaṃ – “tattha katamā arati? Pantesu vā senāsanesu aññataraññataresu",
  "atk-s0305a:143_2": "vā adhikusalesu dhammesu arati aratitā anabhirati anabhiramanā ukkaṇṭhitā paritassitā,",
  "atk-s0305a:143_3": "ayaṃ vuccati aratī”ti.",
  "atk-s0305a:144_0": "Tandīti atisītādipaccayā uppannaṃ āgantukakāyālasiyaṃ. Yasmiṃ uppanne “atisītaṃ atiuṇhaṃ",
  "atk-s0305a:144_1": "aticchātosmi atidhātosmi atidūramaggaṃ gatosmī”ti vadati, yaṃ sandhāya vuttaṃ “tattha",
  "atk-s0305a:144_2": "katamā tandi, yā tandī tandiyanā tandimanakatā ālasyaṃ ālasyāyanā ālasyāyitattaṃ,",
  "atk-s0305a:144_3": "ayaṃ vuccati tandī”ti.",
  "atk-s0305a:145_0": "Vijambhitāti kilesavasena kāyavinamanā. Yaṃ sandhāya vuttaṃ – “tattha katamā vijambhitā?",
  "atk-s0305a:145_1": "Yā kāyassa jambhanā vijambhanā ānamanā vinamanā sannamanā paṇamanā byādhiyakaṃ, ayaṃ",
  "atk-s0305a:145_2": "vuccati vijambhitā”ti.",
  "atk-s0305a:146_0": "Bhattasammadoti bhattapariḷāho. Yaṃ sandhāya vuttaṃ – “tattha katamo bhattasammado?",
  "atk-s0305a:146_1": "Yā bhuttāvissa bhattamucchā bhattakilamatho bhattapariḷāho kāyaduṭṭhullaṃ, ayaṃ vuccati bhattasammado”ti.",
  "atk-s0305a:147_0": "Cetaso ca līnattanti cittassa līyanākāro, yaṃ sandhāya vuttaṃ – “tattha katamaṃ cetaso",
  "atk-s0305a:147_1": "līnattaṃ? Yā cittassa akalyatā akammaññatā olīyanā sallīyanā līnaṃ līyanā līyitattaṃ",
  "atk-s0305a:147_2": "thinaṃ thiyanā thiyitattaṃ cittassa, idaṃ vuccati cetaso līnatta”nti.",
  "atk-s0305a:148_0": "Cetaso avūpasamoti yathā nāma vītaccikopi aṅgāro neva tāva sannisīdati patāpaṃ karotiyeva,",
  "atk-s0305a:148_1": "yathā ca pattapacanaṭṭhāne neva tāva sannisīdati patāpaṃ karotiyeva, evaṃ cittassa",
  "atk-s0305a:148_2": "avūpasantākāro, atthato panetaṃ uddhaccakukkuccameva hoti.",
  "atk-s0305a:149_0": "Vicikicchaṭṭhānīyā dhammāti vicikicchāya ārammaṇadhammā. Ayonisomanasikāro sabbattha",
  "atk-s0305a:149_1": "vuttanayova. Evamettha kāmacchando vicikicchāti ime dve dhammā ārammaṇena kathitā,",
  "atk-s0305a:149_2": "byāpādo ārammaṇena ca upanissayena ca, sesā sahajātena ca upanissayena cāti.",
  "atk-s0305a:150_0": "Satisambojjhaṅgaṭṭhānīyā dhammāti satiyā ārammaṇadhammā sattatiṃsa bodhipakkhiyā",
  "atk-s0305a:150_1": "ca nava lokuttaradhammā ca. Tattha yonisomanasikārabahulīkāroti tattha upāyamanasikārassa punappunaṃ karaṇaṃ.",
  "atk-s0305a:151_0": "Kusalākusalā dhammātiādīsu kusalāti kosallasambhūtā anavajjasukhavipākā. Akusalāti",
  "atk-s0305a:151_1": "akosallasambhūtā sāvajjadukkhavipākā. Sāvajjāti akusalā. Anavajjāti kusalā. Hīnapaṇītakaṇhasukkesupi",
  "atk-s0305a:151_2": "eseva nayo. Sappaṭibhāgāti kaṇhasukkāyeva. Kaṇhā hi kaṇhavipākadānato, sukkā ca sukkavipākadānato",
  "atk-s0305a:151_3": "sappaṭibhāgā nāma, sadisavipākakoṭṭhāsāti attho. Paṭipakkhabhūtassa vā bhāgassa atthitāya",
  "atk-s0305a:151_4": "sappaṭibhāgā. Kaṇhānañhi sukkā paṭipakkhabhāgā, sukkānañca kaṇhā paṭipakkhabhāgāti",
  "atk-s0305a:151_5": "evampi sappaṭibhāgā. Sappaṭibāhitaṭṭhena vā sappaṭibhāgā. Akusalañhi kusalaṃ paṭibāhitvā",
  "atk-s0305a:151_6": "attano vipākaṃ deti, kusalañca akusalaṃ paṭibāhitvāti evampi kaṇhasukkā sappaṭibhāgā.",
  "atk-s0305a:152_0": "Ārambhadhātūti paṭhamārambhavīriyaṃ. Nikkamadhātūti kosajjato nikkhantattā tato balavataraṃ.",
  "atk-s0305a:152_1": "Parakkamadhātūti paraṃ paraṃ ṭhānaṃ akkamanatāya tatopi balavataranti tīhipi padehi",
  "atk-s0305a:152_2": "vīriyameva kathitaṃ.",
  "atk-s0305a:153_0": "Pītisambojjhaṅgaṭṭhānīyāti pītiyā ārammaṇadhammā. Kāyapassaddhīti tiṇṇaṃ khandhānaṃ",
  "atk-s0305a:153_1": "darathapassaddhi. Cittapassaddhīti viññāṇakkhandhassa darathapassaddhi. Samathanimittanti",
  "atk-s0305a:153_2": "samathopi samathanimittaṃ, ārammaṇampi. Abyagganimittanti tasseva vevacanaṃ.",
  "atk-s0305a:154_0": "Upekkhāsambojjhaṅgaṭṭhānīyāti upekkhāya ārammaṇadhammā, atthato pana majjhattākāro",
  "atk-s0305a:154_1": "upekkhāṭṭhānīyā dhammoti veditabbo. Evamettha satidhammavicayaupekkhāsambojjhaṅgā",
  "atk-s0305a:154_2": "ārammaṇena kathitā, sesā ārammaṇenapi upanissayenapi.",
  "atk-s0305a:155": "3. Sīlasuttavaṇṇanā",
  "atk-s0305a:156_0": "184. Tatiye sīlasampannāti ettha khīṇāsavassa lokiyalokuttarasīlaṃ kathitaṃ, tena",
  "atk-s0305a:156_1": "sampannāti attho. Samādhipaññāsupi eseva nayo. Vimutti pana phalavimuttiyeva. Vimuttiñāṇadassanaṃ",
  "atk-s0305a:156_2": "paccavekkhaṇañāṇaṃ. Evamettha sīlādayo tayo lokiyalokuttarā, vimutti lokuttarāva,",
  "atk-s0305a:156_3": "vimuttiñāṇadassanaṃ lokiyameva.",
  "atk-s0305a:157_0": "Dassanampāhanti dassanampi ahaṃ. Taṃ panetaṃ dassanaṃ – cakkhudassanaṃ, ñāṇadassananti",
  "atk-s0305a:157_1": "duvidhaṃ. Tattha pasannehi cakkhūhi ariyānaṃ dassanaṃ olokanaṃ cakkhudassanaṃ nāma.",
  "atk-s0305a:157_2": "Ariyehi pana diṭṭhassa lakkhaṇassa dassanaṃ, paṭividdhassa ca paṭivijjhanaṃ jhānena",
  "atk-s0305a:157_3": "vā vipassanāya vā maggaphalehi vā ñāṇadassanaṃ nāma. Imasmiṃ panettha cakkhudassanaṃ",
  "atk-s0305a:157_4": "adhippetaṃ. Ariyānañhi pasannehi cakkhūhi olokanampi bahukārameva. Savananti “asuko",
  "atk-s0305a:157_5": "nāma khīṇāsavo asukasmiṃ nāma raṭṭhe vā janapade vā gāme vā nigame vā vihāre vā leṇe",
  "atk-s0305a:157_6": "vā vasatī”ti kathentānaṃ sotena savanaṃ, etampi bahukārameva. Upasaṅkamananti “dānaṃ",
  "atk-s0305a:157_7": "vā dassāmi, pañhaṃ vā pucchissāmi, dhammaṃ vā sossāmi, sakkāraṃ vā karissāmī”ti evarūpena",
  "atk-s0305a:157_8": "cittena ariyānaṃ upasaṅkamanaṃ. Payirupāsananti pañhāpayirupāsanaṃ. Ariyānaṃ guṇe",
  "atk-s0305a:157_9": "sutvā te upasaṅkamitvā nimantetvā dānaṃ datvā “kiṃ, bhante, kusala”ntiādinā nayena",
  "atk-s0305a:157_10": "pañhapucchananti attho.",
  "atk-s0305a:158_0": "Anussatinti rattiṭṭhānadivāṭṭhānesu nisinnassa “idāni ariyā leṇaguhamaṇḍapādīsu jhānavipassanāmaggaphalasukhehi",
  "atk-s0305a:158_1": "vītināmentī”ti anussaraṇaṃ. Yo vā tesaṃ santike ovādo laddho hoti, taṃ āvajjitvā",
  "atk-s0305a:158_2": "“imasmiṃ ṭhāne sīlaṃ kathitaṃ, imasmiṃ samādhi, imasmiṃ vipassanā, imasmiṃ maggo,",
  "atk-s0305a:158_3": "imasmiṃ phala”nti evaṃ anussaraṇaṃ. Anupabbajjanti ariyesu cittaṃ pasādetvā gharā",
  "atk-s0305a:158_4": "nikkhamma tesaṃ santike pabbajjaṃ. Ariyānañhi santike cittaṃ pasādetvā tesaṃyeva",
  "atk-s0305a:158_5": "santike pabbajitvā tesaṃyeva ovādānusāsaniṃ paccāsīsamānassa caratopi pabbajjā anupabbajjā",
  "atk-s0305a:158_6": "nāma. Ariyesu pasādena aññattha pabbajitvā ariyānaṃ santike ovādānusāsaniṃ paccāsīsamānassa",
  "atk-s0305a:158_7": "carato pabbajjāpi anupabbajjā nāma. Aññesu pana pasādena aññesaṃyeva santike pabbajitvā",
  "atk-s0305a:158_8": "aññesaṃyeva ovādānusāsaniṃ paccāsīsamānassa carato pabbajjā anupabbajjā nāma na hoti.",
  "atk-s0305a:159_0": "Evaṃ pabbajitesu pana mahākassapattherassa tāva anupabbajjaṃ pabbajitā satasahassamattā",
  "atk-s0305a:159_1": "ahesuṃ, tathā therasseva saddhivihārikassa ca candaguttattherassa, tassāpi saddhivihārikassa",
  "atk-s0305a:159_2": "sūriyaguttattherassa, tassāpi saddhivihārikassa assaguttattherassa, tassāpi saddhivihārikassa",
  "atk-s0305a:159_3": "yonakadhammarakkhitattherassa, tassa pana saddhivihāriko asokarañño kaniṭṭhabhātā",
  "atk-s0305a:159_4": "tissatthero nāma ahosi, tassa anupabbajjaṃ pabbajitā aḍḍhateyyakoṭisaṅkhā ahesuṃ.",
  "atk-s0305a:159_5": "Mahindattherassa anupabbajitānaṃ gaṇanaparicchedo natthi. Yāvajjadivasā laṅkādīpe",
  "atk-s0305a:159_6": "satthari pasādena pabbajantā mahindattherasseva pabbajjaṃ anupabbajanti nāma.",
  "atk-s0305a:160_0": "Taṃ dhammanti taṃ tesaṃ ovādānusāsanīdhammaṃ. Anussaratīti sarati. Anuvitakketīti",
  "atk-s0305a:160_1": "vitakkāhataṃ karoti. Āraddho hotīti paripuṇṇo hoti. Pavicinatītiādi sabbaṃ tattha",
  "atk-s0305a:160_2": "ñāṇacāravaseneva vuttaṃ. Atha vā pavicinatīti tesaṃ tesaṃ dhammānaṃ lakkhaṇaṃ vicinati.",
  "atk-s0305a:160_3": "Pavicaratīti tattha ñāṇaṃ carāpeti. Parivīmaṃsamāpajjatīti vīmaṃsanaṃ olokanaṃ gavesanaṃ āpajjati.",
  "atk-s0305a:161_0": "Satta phalā sattānisaṃsāti ubhayampetaṃ atthato ekaṃ. Diṭṭheva dhamme paṭikacca aññaṃ",
  "atk-s0305a:161_1": "ārādhetīti arahattaṃ ārādhento imasmiṃyeva attabhāve ārādheti, tañca kho paṭikacca,",
  "atk-s0305a:161_2": "asampatteyeva maraṇakāleti attho. Atha maraṇakāleti atha maraṇassa āsannakāle.",
  "atk-s0305a:162_0": "Antarāparinibbāyīti yo āyuvemajjhaṃ anatikkamitvā parinibbāyati, so tividho hoti.",
  "atk-s0305a:162_1": "Kappasahassāyukesu tāva avihesu nibbattitvā eko nibbattadivaseyeva arahattaṃ pāpuṇāti.",
  "atk-s0305a:162_2": "No ce nibbattadivase pāpuṇāti, paṭhamassa pana kappasatassa matthake pāpuṇāti. Ayameko",
  "atk-s0305a:162_3": "antarāparinibbāyī. Aparo evaṃ asakkonto dvinnaṃ kappasatānaṃ matthake pāpuṇāti, ayaṃ",
  "atk-s0305a:162_4": "dutiyo. Aparo evampi asakkonto catunnaṃ kappasatānaṃ matthake pāpuṇāti, ayaṃ tatiyo antarāparinibbāyī.",
  "atk-s0305a:163_0": "Pañcamaṃ pana kappasataṃ atikkamitvā arahattaṃ patto upahaccaparinibbāyī nāma hoti.",
  "atk-s0305a:163_1": "Atappādīsupi eseva nayo. Yattha katthaci uppanno pana sasaṅkhārena sappayogena arahattaṃ",
  "atk-s0305a:163_2": "patto sasaṅkhāraparinibbāyī nāma, asaṅkhārena appayogena patto asaṅkhāraparinibbāyī",
  "atk-s0305a:163_3": "nāma. Avihādīsupi nibbatto tattha yāvatāyukaṃ ṭhatvā uparūpari nibbattitvā akaniṭṭhaṃ",
  "atk-s0305a:163_4": "patto uddhaṃsoto akaniṭṭhagāmī nāma.",
  "atk-s0305a:164_0": "Imasmiṃ pana ṭhāne aṭṭhacattārīsa anāgāmino kathetabbā. Avihesu hi tayo antarāparinibbāyī,",
  "atk-s0305a:164_1": "eko upahaccaparinibbāyī, eko uddhaṃsoto akaniṭṭhagāmīti pañca honti. Te asaṅkhāraparinibbāyino",
  "atk-s0305a:164_2": "pañca, sasaṅkhāraparinibbāyino pañcāti dasa honti, tathā atappādīsu. Akaniṭṭhesu",
  "atk-s0305a:164_3": "pana uddhaṃsoto natthi, tasmā tattha cattāro sasaṅkhāraparinibbāyī, cattāro asaṅkhāraparinibbāyīti",
  "atk-s0305a:164_4": "aṭṭhāti evaṃ aṭṭhacattālīsa honti. Tesaṃ uddhaṃsoto akaniṭṭhagāmī sabbajeṭṭho ceva",
  "atk-s0305a:164_5": "hoti sabbakaniṭṭho ca. Kathaṃ? So hi soḷasakappasahassāyukattā āyunā sabbesaṃ jeṭṭho,",
  "atk-s0305a:164_6": "sabbapacchā arahattaṃ pāpuṇīti sabbesaṃ kaniṭṭho. Imasmiṃ sutte apubbaṃ acarimaṃ",
  "atk-s0305a:164_7": "ekacittakkhaṇikā nānālakkhaṇā arahattamaggassa pubbabhāgavipassanā bojjhaṅgā kathitā.",
  "atk-s0305a:165": "4. Vatthasuttavaṇṇanā",
  "atk-s0305a:166_0": "185. Catutthe satisambojjhaṅgo iti ce me hotīti satisambojjhaṅgoti evaṃ ce mayhaṃ",
  "atk-s0305a:166_1": "hoti. Appamāṇoti me hotīti appamāṇoti evaṃ me hoti. Susamāraddhoti suparipuṇṇo. Tiṭṭhatīti",
  "atk-s0305a:166_2": "ettha aṭṭhahākārehi satisambojjhaṅgo tiṭṭhati – uppādaṃ anāvajjitattā anuppādaṃ āvajjitattā",
  "atk-s0305a:166_3": "satisambojjhaṅgo tiṭṭhati, pavattaṃ, appavattaṃ, nimittaṃ, animittaṃ saṅkhāre anāvajjitattā,",
  "atk-s0305a:166_4": "visaṅkhāraṃ āvajjitattā satisambojjhaṅgo tiṭṭhatīti. Imehi aṭṭhahākārehi tiṭṭhatīti",
  "atk-s0305a:166_5": "thero jānāti, vuttākāraviparīteheva aṭṭhahākārehi cavantaṃ cavatīti pajānāti. Sesabojjhaṅgesupi eseva nayo.",
  "atk-s0305a:167_0": "Iti imasmiṃ sutte therassa phalabojjhaṅgā kathitā. Yadā hi thero satisambojjhaṅgaṃ",
  "atk-s0305a:167_1": "sīsaṃ katvā phalasamāpattiṃ samāpajjati, tadā itare cha tadanvayā honti. Yadā dhammavicayādīsu",
  "atk-s0305a:167_2": "aññataraṃ, tadāpi sesā tadanvayā hontīti evaṃ phalasamāpattiyaṃ attano ciṇṇavasitaṃ",
  "atk-s0305a:167_3": "dassento thero imaṃ suttaṃ kathesīti.",
  "atk-s0305a:168": "5. Bhikkhusuttavaṇṇanā",
  "atk-s0305a:169_0": "186. Pañcame bodhāya saṃvattantīti bujjhanatthāya saṃvattanti. Kiṃ bujjhanatthāya?",
  "atk-s0305a:169_1": "Maggena asaṅkhataṃ nibbānaṃ, paccavekkhaṇāya katakiccataṃ, maggena vā kilesaniddāto",
  "atk-s0305a:169_2": "pabujjhanatthāya, phalena pabujjhanabhāvatthāyātipi vuttaṃ hoti. Tenevettha nibbānasacchikiriyā",
  "atk-s0305a:169_3": "kilesapahānapaccavekkhaṇāti sabbaṃ dassitaṃ.",
  "atk-s0305a:170": "6-7. Kuṇḍaliyasuttādivaṇṇanā",
  "atk-s0305a:171_0": "187-188. Chaṭṭhe ārāmanissayīti ārāmaṃ nissāya vasanabhāvena ārāmanissayī. Parisāvacaroti",
  "atk-s0305a:171_1": "parisāya avacaro. Parisaṃ nāma bālāpi, paṇḍitāpi osaranti, yo pana parappavādaṃ madditvā",
  "atk-s0305a:171_2": "attano vādaṃ dīpetuṃ sakkoti, ayaṃ parisāvacaro nāma. Ārāmena ārāmanti ārāmeneva",
  "atk-s0305a:171_3": "ārāmaṃ anucaṅkamāmi, na bāhirenāti attho. Uyyānena uyyānanti etthāpi eseva nayo.",
  "atk-s0305a:171_4": "Aññena vā ārāmena pavisitvā aññaṃ ārāmaṃ, aññena uyyānena aññaṃ uyyānanti ayamettha",
  "atk-s0305a:171_5": "attho. Itivādappamokkhānisaṃsanti “evaṃ pucchā hoti, evaṃ vissajjanaṃ, evaṃ gahaṇaṃ,",
  "atk-s0305a:171_6": "evaṃ nibbeṭhana”nti iminā nayena itivādo hoti itivādappamokkhoti etaṃ ānisaṃsaṃ.",
  "atk-s0305a:171_7": "Upārambhānisaṃsanti “ayaṃ pucchāya doso, ayaṃ vissajjane”ti evaṃ vādadosānisaṃsaṃ.",
  "atk-s0305a:172_0": "Kathaṃ bhāvito ca, kuṇḍaliya, indriyasaṃvaroti satthā “ettakaṃ ṭhānaṃ paribbājakena",
  "atk-s0305a:172_1": "pucchitaṃ, idāni pucchituṃ na sakkotī”ti ñatvā “na tāva ayaṃ desanā yathānusandhiṃ",
  "atk-s0305a:172_2": "gatā. Idāni naṃ yathānusandhiṃ pāpessāmī”ti sayameva pucchanto imaṃ desanaṃ ārabhi.",
  "atk-s0305a:172_3": "Tattha manāpaṃ nābhijjhatīti iṭṭhārammaṇaṃ nābhijjhāyati. Nābhihaṃsatīti na sāmisāya",
  "atk-s0305a:172_4": "tuṭṭhiyā abhihaṃsati. Tassa ṭhito ca kāyo hoti, ṭhitaṃ cittaṃ ajjhattanti tassa nāmakāyo",
  "atk-s0305a:172_5": "ca cittañca gocarajjhatte ṭhitaṃ hoti. Susaṇṭhitanti kammaṭṭhānavasena suṭṭhu saṇṭhitaṃ.",
  "atk-s0305a:172_6": "Suvimuttanti kammaṭṭhānavimuttiyā suvimuttaṃ. Amanāpanti aniṭṭhārammaṇaṃ. Na maṅku",
  "atk-s0305a:172_7": "hotīti tasmiṃ na maṅku hoti. Appatiṭṭhitacittoti kilesavasena aṭṭhitacitto. Adīnamānasoti",
  "atk-s0305a:172_8": "domanassavasena adīnacitto. Abyāpannacetasoti dosavasena apūticitto.",
  "atk-s0305a:173_0": "Evaṃ bhāvito kho, kuṇḍaliya, indriyasaṃvaro evaṃ bahulīkato tīṇi sucaritāni paripūretīti",
  "atk-s0305a:173_1": "ettha evaṃ sucaritapūraṇaṃ veditabbaṃ – imesu tāva chasu dvāresu aṭṭhārasa duccaritāni",
  "atk-s0305a:173_2": "honti. Kathaṃ? Cakkhudvāre tāva iṭṭhārammaṇe āpāthagate kāyaṅgavācaṅgāni acopetvā",
  "atk-s0305a:173_3": "tasmiṃ ārammaṇe lobhaṃ uppādentassa manoduccaritaṃ hoti. Lobhasahagatena cittena",
  "atk-s0305a:173_4": "“aho vatidaṃ iṭṭhaṃ kantaṃ manāpa”nti bhaṇantassa vacīduccaritaṃ, tadeva hatthena",
  "atk-s0305a:173_5": "parāmasantassa kāyaduccaritaṃ. Sesadvāresupi eseva nayo.",
  "atk-s0305a:174_0": "Ayaṃ pana viseso – sotadvārasmiñhi saddārammaṇassa vatthubhūtaṃ saṅkhapaṇavāditūriyabhaṇḍaṃ",
  "atk-s0305a:174_1": "anāmāsaṃ āmasantassa, ghānadvāre gandhārammaṇassa vatthubhūtaṃ gandhamālādiṃ, jivhādvāre",
  "atk-s0305a:174_2": "rasārammaṇassa vatthubhūtaṃ macchamaṃsādiṃ, kāyadvāre phoṭṭhabbārammaṇassa vatthubhūtaṃ",
  "atk-s0305a:174_3": "vatthatūlakapāvārādiṃ, manodvāre paññattivasena dhammārammaṇabhūtaṃ sappitelamadhuphāṇitādiṃ",
  "atk-s0305a:174_4": "āmasantassa kāyaduccaritaṃ veditabbaṃ. Saṅkhepato panettha chasu dvāresu kāyavītikkamo",
  "atk-s0305a:174_5": "kāyaduccaritaṃ, vacīvītikkamo vacīduccaritaṃ, manovītikkamo manoduccaritanti tīṇeva duccaritāni honti.",
  "atk-s0305a:175_0": "Ayaṃ pana bhikkhu attano bhāvanāpaṭisaṅkhāne ṭhito imāni duccaritāni sucaritaṃ katvā",
  "atk-s0305a:175_1": "vipariṇāmeti. Kathaṃ? Cakkhudvāre tāva iṭṭhārammaṇe āpāthagate kāyaṅgavācaṅgāni acāletvā",
  "atk-s0305a:175_2": "rūpārammaṇaṃ vipassanaṃ paṭṭhāpayato manosucaritaṃ hoti, vipassanāsahagatena cittena",
  "atk-s0305a:175_3": "khayadhammaṃ vayadhammanti bhaṇantassa vacīsucaritaṃ, “anāmāsabhaṇḍaṃ eta”nti anāmasantassa",
  "atk-s0305a:175_4": "kāyasucaritaṃ. Sesadvāresupi eseva nayo. Evaṃ imāni vitthārato aṭṭhārasa sucaritāni",
  "atk-s0305a:175_5": "honti. Saṅkhepato panetthāpi chasu dvāresu kāyasaṃvaro kāyasucaritaṃ, vacīsaṃvaro",
  "atk-s0305a:175_6": "vacīsucaritaṃ, manosaṃvaro manosucaritanti tīṇeva sucaritāni honti. Evaṃ indriyasaṃvaro",
  "atk-s0305a:175_7": "tīṇi sucaritāni paripūretīti veditabbo. Ettāvatā sīlānurakkhitaṃ indriyasaṃvarasīlaṃ kathitaṃ.",
  "atk-s0305a:176_0": "Kāyaduccaritaṃ pahāyātiādīsu tividhaṃ kāyaduccaritaṃ, catubbidhaṃ vacīduccaritaṃ,",
  "atk-s0305a:176_1": "tividhaṃ manoduccaritaṃ. Tassa paṭipakkhavasena kāyasucaritādīni veditabbāni. Ettāvatā",
  "atk-s0305a:176_2": "kāyasaṃvaravacīsaṃvarehi pātimokkhasīlaṃ, manosaṃvarena tīṇi sīlānīti catupārisuddhisīlaṃ",
  "atk-s0305a:176_3": "kathitaṃ hoti. Sakale pana imasmiṃ sutte sucaritamūlakā satipaṭṭhānā lokuttaramissakā,",
  "atk-s0305a:176_4": "sattannaṃ bojjhaṅgānaṃ mūlabhūtā satipaṭṭhānā pubbabhāgā, tepi satipaṭṭhānamūlakā",
  "atk-s0305a:176_5": "bojjhaṅgā pubbabhāgāva. Vijjāvimuttimūlakā pana lokuttarāva kathitāti veditabbā.",
  "atk-s0305a:176_6": "Sattamaṃ uttānameva.",
  "atk-s0305a:177": "8. Upavānasuttavaṇṇanā",
  "atk-s0305a:178_0": "189. Aṭṭhame paccattanti attanāva. Yonisomanasikārāti yoniso manasikārena. Ārabbhamānovāti",
  "atk-s0305a:178_1": "kurumānoyeva. Suvimuttanti kammaṭṭhānavimuttiyā suṭṭhu vimuttaṃ. Aṭṭhiṃkatvāti atthaṃ",
  "atk-s0305a:178_2": "karitvā, atthiko hutvāti vuttaṃ hoti.",
  "atk-s0305a:179": "9. Paṭhamauppannasuttavaṇṇanā",
  "atk-s0305a:180": "190. Navame nāññatra tathāgatassa pātubhāvāti tathāgatassa pātubhāvaṃ vinā na aññasmiṃ kāle uppajjantīti attho.",
  "atk-s0305a:181": "10. Dutiyauppannasuttavaṇṇanā",
  "atk-s0305a:182": "191. Dasame nāññatra sugatavinayāti sugatovādaṃ vinā na uppajjantīti.",
  "atk-s0305a:183": "Pabbatavaggo.",
  "atk-s0305a:184": "2. Gilānavaggo",
  "atk-s0305a:185": "1-3. Pāṇasuttādivaṇṇanā",
  "atk-s0305a:186_0": "192-194. Dutiyavaggassa paṭhame cattāro iriyāpathe kappentīti yesaṃ cattāro iriyāpathā",
  "atk-s0305a:186_1": "atthi, tesaṃyeva vasenetaṃ vuttaṃ. Sīlaṃ nissāyāti catupārisuddhisīlaṃ nissayaṃ katvā.",
  "atk-s0305a:186_2": "Satta bojjhaṅgeti sahavipassanake maggabojjhaṅge. Dutiyatatiyāni uttānatthāneva.",
  "atk-s0305a:187": "4-10. Paṭhamagilānasuttādivaṇṇanā",
  "atk-s0305a:188_0": "195-201. Catutthe tathā pahīno cāyasmato mahākassapassa so ābādho ahosīti therassa",
  "atk-s0305a:188_1": "kira imaṃ bojjhaṅgabhāvanaṃ sādhukaṃ suṇantassa etadahosi “mayhaṃ pabbajitadivasato",
  "atk-s0305a:188_2": "sattame divase saccāni paṭivijjhantassa ime bojjhaṅgā pātubhūtā”ti. Athassa “niyyānikaṃ",
  "atk-s0305a:188_3": "vata satthusāsana”nti cintayato lohitaṃ pasīdi, upādārūpaṃ visuddhaṃ ahosi, pokkharapatte",
  "atk-s0305a:188_4": "patitaudakabindu viya sarīrato rogo vinivattitvā gato. Tena vuttaṃ “tathā pahīno",
  "atk-s0305a:188_5": "cāyasmato mahākassapassa so ābādho ahosī”ti. Pañcamachaṭṭhesupi eseva nayo. Imesaṃ",
  "atk-s0305a:188_6": "pana tiṇṇampi janānaṃ pabbatapāde pupphitavisarukkhavātasamphassena uppanno mandasītajaro",
  "atk-s0305a:188_7": "ābādhoti veditabbo. Sesaṃ sabbattha uttānamevāti.",
  "atk-s0305a:189": "Gilānavaggo.",
  "atk-s0305a:190": "3. Udāyivaggo",
  "atk-s0305a:191": "1-2. Bodhāyasuttādivaṇṇanā",
  "atk-s0305a:192_0": "202-203. Tatiyavaggassa paṭhame kittāvatā nu kho, bhante, bojjhaṅgāti vuccantīti",
  "atk-s0305a:192_1": "bhante, kittakena nu kho bujjhanakaaṅgā nāma vuccantīti pucchati. Bodhāya saṃvattantīti",
  "atk-s0305a:192_2": "bujjhanatthāya saṃvattanti. Imasmiṃ sutte missakabojjhaṅgā kathitā. Dutiye dhammaparicchedo kathito.",
  "atk-s0305a:193": "3-5. Ṭhāniyasuttādivaṇṇanā",
  "atk-s0305a:194_0": "204-206. Tatiye kāmarāgaṭṭhāniyānanti kāmarāgassa kāraṇabhūtānaṃ ārammaṇadhammānaṃ.",
  "atk-s0305a:194_1": "Byāpādaṭṭhāniyādīsupi eseva nayo. Sakalañhi idaṃ suttaṃ ārammaṇeneva kathitaṃ. Paṭhamavaggassa",
  "atk-s0305a:194_2": "dutiyasutte vuttaparicchedopettha labbhateva. Catutthe missakabojjhaṅgā kathitā.",
  "atk-s0305a:194_3": "Pañcame aparihāniye dhammeti aparihānikare sabhāvadhamme.",
  "atk-s0305a:195": "6-7. Taṇhakkhayasuttādivaṇṇanā",
  "atk-s0305a:196_0": "207-208. Chaṭṭhe etadavocāti “imissaṃ parisati nisinno udāyitthero nāma anusandhikusalo",
  "atk-s0305a:196_1": "bhikkhu atthi, so maṃ pucchissatīti bhagavatā osāpitadesanaṃ ñatvā desanānusandhiṃ",
  "atk-s0305a:196_2": "ghaṭessāmī”ti pucchanto etaṃ avoca. Vipulantiādi sabbaṃ subhāvitattaṃ sandhāya vuttaṃ.",
  "atk-s0305a:196_3": "Subhāvito hi satisambojjhaṅgo vipulo ca mahaggato ca appamāṇo ca abyāpajjo ca nāma",
  "atk-s0305a:196_4": "hoti. So hi patthaṭattā vipulo, mahantabhāvaṃ gatattā mahaggato, vaḍḍhipamāṇattā",
  "atk-s0305a:196_5": "appamāṇo, nīvaraṇānaṃ dūrībhāvena byāpādarahitattā abyāpajjho nāma hoti. Taṇhāya",
  "atk-s0305a:196_6": "pahānā kammaṃ pahīyatīti yaṃ taṇhāmūlakaṃ kammaṃ uppajjeyya, taṃ taṇhāpahānena pahīyati.",
  "atk-s0305a:196_7": "Kammassa pahānā dukkhanti yampi kammamūlakaṃ vaṭṭadukkhaṃ uppajjeyya, taṃ kammapahānena",
  "atk-s0305a:196_8": "pahīyati. Taṇhakkhayādayo taṇhādīnaṃyeva khayā, atthato panetehi nibbānaṃ kathitanti",
  "atk-s0305a:196_9": "veditabbaṃ. Sattamaṃ uttānameva.",
  "atk-s0305a:197": "8. Nibbedhabhāgiyasuttavaṇṇanā",
  "atk-s0305a:198_0": "209. Aṭṭhame nibbedhabhāgiyanti nibbijjhanakoṭṭhāsiyaṃ. Satisambojjhaṅgaṃ bhāvitenāti",
  "atk-s0305a:198_1": "satisambojjhaṅgena bhāvitena, satisambojjhaṅgaṃ vā bhāvetvā ṭhitena, evamettha maggabojjhaṅgā",
  "atk-s0305a:198_2": "missakā. Tehi bhāvitaṃ, te vā bhāvetvā ṭhitaṃ cittaṃ nibbattitalokuttarameva. Tampi",
  "atk-s0305a:198_3": "pana magganissitaṃ katvā missakameva kathetuṃ vaṭṭati.",
  "atk-s0305a:199": "9. Ekadhammasuttavaṇṇanā",
  "atk-s0305a:200": "210. Navame saṃyojanavinibandhāti saṃyojanasaṅkhātā vinibandhā. Ajjhosānāti pariniṭṭhapetvā gahaṇā.",
  "atk-s0305a:201": "10. Udāyisuttavaṇṇanā",
  "atk-s0305a:202_0": "211. Dasame abahukatoti akatabahumāno. Ukkujjāvakujjanti ettha ukkujjaṃ vuccati udayo,",
  "atk-s0305a:202_1": "avakujjaṃ vayoti udayabbayavasena parivattento sammasantoti dīpeti. Dhammo ca me,",
  "atk-s0305a:202_2": "bhante, abhisamitoti vipassanādhammo abhisamāgato. Maggoti vipassanāmaggova. Sace",
  "atk-s0305a:202_3": "hi thero tasmiṃ samaye sotāpanno, upari tiṇṇaṃ maggānaṃ atthāya, sace anāgāmī, arahattamaggassa",
  "atk-s0305a:202_4": "atthāya ayaṃ vipassanā veditabbā. Tathā tathā viharantanti tena tenākārena viharantaṃ.",
  "atk-s0305a:202_5": "Tathattāyāti tathābhāvāya. Khīṇā jātītiādīhi tathattāyāti adhippetaṃ tathābhāvaṃ",
  "atk-s0305a:202_6": "dasseti. Paccavekkhaṇatthāya upanīyatīti hi ettha adhippāyo, taṃ dassento evamāha.",
  "atk-s0305a:202_7": "Sesaṃ sabbattha uttānamevāti.",
  "atk-s0305a:203": "Udāyivaggo.",
  "atk-s0305a:204": "4. Nīvaraṇavaggo",
  "atk-s0305a:205": "3-4. Upakkilesasuttādivaṇṇanā",
  "atk-s0305a:206_0": "214-215. Catutthavaggassa tatiye na ca pabhassaranti na ca pabhāvantaṃ. Pabhaṅgu",
  "atk-s0305a:206_1": "cāti pabhijjanasabhāvaṃ. Ayoti kāḷalohaṃ. Ṭhapetvā idha vuttāni cattāri avasesaṃ",
  "atk-s0305a:206_2": "lohaṃ nāma. Sajjhūti rajataṃ. Cittassāti catubhūmakacittassa. Lokiyassa tāva upakkileso",
  "atk-s0305a:206_3": "hotu, lokuttarassa kathaṃ hotīti? Uppajjituṃ appadānena. Yadaggena hi uppajjituṃ",
  "atk-s0305a:206_4": "na denti, tadaggeneva te lokiyassāpi lokuttarassāpi upakkilesā nāma honti. Pabhaṅgu",
  "atk-s0305a:206_5": "cāti ārammaṇe cuṇṇavicuṇṇabhāvūpagamanena bhijjanasabhāvaṃ. Anāvaraṇā anīvaraṇāti",
  "atk-s0305a:206_6": "kusaladhamme na āvarantīti anāvaraṇā, na nīvaranti na paṭicchādentīti anīvaraṇā.",
  "atk-s0305a:206_7": "Cetaso anupakkilesāti catubhūmakacittassa anupakkilesā.",
  "atk-s0305a:207": "8. Āvaraṇanīvaraṇasuttavaṇṇanā",
  "atk-s0305a:208": "219. Aṭṭhame paññāya dubbalīkaraṇāti paññāya mandabhāvakarā. Nīvaraṇānañhi abhiṇhuppāde sati antarantarā uppajjamānā paññā dubbalā hoti mandā avisadā.",
  "atk-s0305a:209_0": "Pañca nīvaraṇā tasmiṃ samaye na honti. Sattabojjhaṅgā tasmiṃ samaye bhāvanāpāripūriṃ",
  "atk-s0305a:209_1": "gacchantīti ariyasāvakassa hi sappāyadhammassavanaṃ suṇantassa pañca nīvaraṇā dūre",
  "atk-s0305a:209_2": "honti. So sace tasmiṃyeva ṭhāne visesaṃ nibbattetuṃ sakkoti, evamassa satta bojjhaṅgā",
  "atk-s0305a:209_3": "bhāvanāpāripūriṃ gacchanti. No ce sakkoti, tato vuṭṭhāya rattiṭṭhānadivāṭṭhānaṃ gato",
  "atk-s0305a:209_4": "tameva pītiṃ avijahanto pañca nīvaraṇe vikkhambhetvā visesaṃ nibbattessati. Tattha",
  "atk-s0305a:209_5": "asakkontopi yāva sattadivasabbhantarā tameva pītiṃ avijahanto nīvaraṇe vikkhambhetvā",
  "atk-s0305a:209_6": "visesaṃ nibbattessatīti idaṃ sandhāyetaṃ vuttaṃ. Dhammassavanavasena sakiṃ pītipāmojjapakkhiyā",
  "atk-s0305a:209_7": "paṭiladdhabojjhaṅgā hi kammārāmatādīni āgamma nassanti, tathārūpaṃ pana utusappāyādiṃ",
  "atk-s0305a:209_8": "labhitvā puna uppajjantāpi tasmiṃ samaye bhāvanāpāripūriṃ gacchanti icceva vuccati.",
  "atk-s0305a:210": "9. Rukkhasuttavaṇṇanā",
  "atk-s0305a:211": "220. Navame ajjhāruhāti abhiruhanakā. Kacchakoti aṭṭhikacchako. Kapitthanoti makkaṭathanasadisaphalo vijātapilakkho.",
  "atk-s0305a:212": "10. Nīvaraṇasuttavaṇṇanā",
  "atk-s0305a:213_0": "221. Dasame andhakaraṇāti andhabhāvakaraṇā. Acakkhukaraṇāti paññācakkhussa akaraṇā.",
  "atk-s0305a:213_1": "Paññānirodhikāti paññāya nirodhanā. Vighātapakkhiyāti dukkhapakkhikā. Anibbānasaṃvattanikāti",
  "atk-s0305a:213_2": "nibbānatthāya asaṃvattanikā. Sesaṃ sabbattha uttānatthameva. Sakalepi imasmiṃ vagge",
  "atk-s0305a:213_3": "missakabojjhaṅgāva kathitāti.",
  "atk-s0305a:214": "Nīvaraṇavaggo.",
  "atk-s0305a:215": "5. Cakkavattivaggo",
  "atk-s0305a:216": "1. Vidhāsuttavaṇṇanā",
  "atk-s0305a:217": "222. Pañcamavaggassa paṭhame tisso vidhāti tayo mānakoṭṭhāsā, mānoyeva vā. Tathā tathā vidahanato hi mānova vidhāti vuccati.",
  "atk-s0305a:218": "2. Cakkavattisuttavaṇṇanā",
  "atk-s0305a:219_0": "223. Dutiye rañño, bhikkhave, cakkavattissāti ettha attano sirisampattiyā rājati,",
  "atk-s0305a:219_1": "catūhi vā saṅgahavatthūhi lokaṃ rañjetīti rājā, tassa rañño. “Pavattatu bhavaṃ cakkaratana”nti",
  "atk-s0305a:219_2": "puññānubhāvena abbhuggatāya vācāya codento cakkaṃ vattetīti cakkavattī, tassa cakkavattissa.",
  "atk-s0305a:219_3": "Pātubhāvāti pātubhāvena. Sattannanti gaṇanaparicchedo. Ratanānanti paricchinnaatthadassanaṃ.",
  "atk-s0305a:219_4": "Vacanattho panettha ratijananaṭṭhena ratanaṃ. Apica –",
  "atk-s0305a:220": "“Cittīkataṃ mahagghañca, atulaṃ dullabhadassanaṃ;",
  "atk-s0305a:221": "Anomasattaparibhogaṃ, ratanaṃ tena vuccatī”ti.",
  "atk-s0305a:222_0": "Cakkaratanassa ca nibbattakālato paṭṭhāya aññaṃ devaṭṭhānaṃ nāma na hoti, sabbeva",
  "atk-s0305a:222_1": "gandhapupphādīhi tasseva pūjañca abhivādanādīni ca karontīti cittīkataṭṭhena ratanaṃ.",
  "atk-s0305a:222_2": "Cakkaratanassa ca “ettakaṃ nāma dhanaṃ agghatī”ti aggho natthi, iti mahagghaṭṭhenāpi",
  "atk-s0305a:222_3": "ratanaṃ. Cakkaratanañca aññehi loke vijjamānaratanehi asadisanti atulaṭṭhena ratanaṃ.",
  "atk-s0305a:222_4": "Yasmā pana yasmiṃ kappe buddhā uppajjanti, tasmiṃyeva cakkavattino, buddhā ca kadāci",
  "atk-s0305a:222_5": "karahaci uppajjanti, tasmā dullabhadassanaṭṭhena ratanaṃ. Tadetaṃ jātirūpakulaissariyādīhi",
  "atk-s0305a:222_6": "anomassa uḷārasattasseva uppajjati, na aññassāti anomasattaparibhogaṭṭhenāpi ratanaṃ.",
  "atk-s0305a:222_7": "Yathā ca cakkaratanaṃ, evaṃ sesānipīti. Tena vuttaṃ –",
  "atk-s0305a:223": "“Cittīkataṃ mahagghañca, atulaṃ dullabhadassanaṃ;",
  "atk-s0305a:224": "Anomasattaparibhogaṃ, ratanaṃ tena vuccatī”ti.",
  "atk-s0305a:225_0": "Pātubhāvo hotīti nibbatti hoti. Tatrāyaṃ yojanā – cakkavattissa pātubhāvā sattannaṃ",
  "atk-s0305a:225_1": "ratanānaṃ pātubhāvoti ayuttaṃ. Uppannañhi cakkaṃ vattetvā so cakkavattī nāma hotīti",
  "atk-s0305a:225_2": "nāyuttaṃ. Kasmā? Cakkavattananiyamāpekkhatāya. Yo hi niyamena cakkaṃ vattessati,",
  "atk-s0305a:225_3": "so paṭisandhito pabhuti “cakkavatti pātubhūto”ti vattabbataṃ āpajjati. Laddhanāmassa",
  "atk-s0305a:225_4": "ca purisassa mūluppattivacanatopi yuttamevetaṃ. Yo hi esa cakkavattīti laddhanāmo",
  "atk-s0305a:225_5": "sattaviseso, tassa paṭisandhisaṅkhāto pātubhāvoti ayamettha attho. Tassa hi pātubhāvā",
  "atk-s0305a:225_6": "ratanāni pātubhavanti. Pātubhūtehi pana tehi saddhiṃ paripakke puññasambhāre so saṃyujjati,",
  "atk-s0305a:225_7": "tadā lokassa tesu pātubhāvacittaṃ uppajjati. Bahulavacanato cāpi yuttamevetaṃ. Yadā",
  "atk-s0305a:225_8": "hi lokassa tesu pātubhāvasaññā uppajjati, tadā ekameva paṭhamaṃ, pacchā itarāni cha",
  "atk-s0305a:225_9": "pātubhavantīti bahulavacanato cāpi etaṃ yuttaṃ. Pātubhāvassa ca atthabhedatopi yuttamevetaṃ.",
  "atk-s0305a:225_10": "Na kevalañhi pātubhūtameva pātubhāvo, pātubhāvayatīti pātubhāvo. Ayaṃ pātubhāvassa",
  "atk-s0305a:225_11": "atthabhedo. Yasmā yo so puññasambhāro rājānaṃ cakkavattiṃ paṭisandhivasena pātubhāvayati,",
  "atk-s0305a:225_12": "tasmā rañño cakkavattissa pātubhāvā. Na kevalañhi cakkavattiyeva, imāni pana satta",
  "atk-s0305a:225_13": "ratanānipi pātubhavantīti ayamettha attho. Yatheva hi so puññasambhāro rañño janakahetu,",
  "atk-s0305a:225_14": "evaṃ ratanānampi pariyāyena upanissayahetūti yuttamevetaṃ “rañño, bhikkhave, cakkavattissa",
  "atk-s0305a:225_15": "pātubhāvā sattannaṃ ratanānaṃ pātubhāvo hotī”ti.",
  "atk-s0305a:226_0": "Idāni tesaṃ ratanānaṃ sarūpavasena dassanatthaṃ katamesaṃ sattannaṃ cakkaratanassātiādimāha.",
  "atk-s0305a:226_1": "Tattha cakkaratanassātiādīsu ayaṃ saṅkhepādhippāyo – dvisahassadīpaparivārānaṃ catunnaṃ",
  "atk-s0305a:226_2": "mahādīpānaṃ sirivibhavaṃ gahetvā dātuṃ samatthassa cakkaratanassa pātubhāvo hoti,",
  "atk-s0305a:226_3": "tathā purebhattameva sāgarapariyantaṃ pathaviṃ anupariyāyanasamatthassa vehāsaṅgamassa",
  "atk-s0305a:226_4": "hatthiratanassa, tādisasseva assaratanassa, caturaṅgasamannāgatepi andhakāre yojanappamāṇaṃ",
  "atk-s0305a:226_5": "andhakāraṃ vidhamitvā ālokadassanasamatthassa maṇiratanassa, chabbidhaṃ dosaṃ vivajjetvā",
  "atk-s0305a:226_6": "manāpacārino itthiratanassa, yojanappamāṇe padese antopathavigatānaṃ nidhīnaṃ dassanasamatthassa",
  "atk-s0305a:226_7": "gahapatiratanassa, aggamahesiyā kucchimhi nibbattitvā sakalarajjānusāsanasamatthassa",
  "atk-s0305a:226_8": "jeṭṭhaputtasaṅkhātassa pariṇāyakaratanassa ca pātubhāvo hotīti. Ayamettha saṅkhepo.",
  "atk-s0305a:226_9": "Vitthārato pana tesaṃ cakkaratanādīnaṃ pātubhāvavidhānaṃ mahāsudassanādīsu suttesu",
  "atk-s0305a:226_10": "āgatameva. Atthopissa tesaṃ vaṇṇanāya saṃvaṇṇitoyeva.",
  "atk-s0305a:227_0": "Satisambojjhaṅgaratanassātiādīsu sarikkhakatā evaṃ veditabbā – yatheva hi cakkavattino",
  "atk-s0305a:227_1": "cakkaratanaṃ sabbaratanānaṃ purecaraṃ, evaṃ satisambojjhaṅgaratanaṃ sabbesaṃ catubhūmakadhammānaṃ",
  "atk-s0305a:227_2": "purecaranti, purecaraṇaṭṭhena cakkavattirañño cakkaratanasadisaṃ hoti. Cakkavattino",
  "atk-s0305a:227_3": "ca ratanesu mahākāyūpapannaṃ accuggataṃ vipulaṃ mahantaṃ hatthiratanaṃ, idampi dhammavicayasambojjhaṅgaratanaṃ",
  "atk-s0305a:227_4": "mahantaṃ dhammakāyūpapannaṃ accuggataṃ vipulaṃ mahantanti hatthiratanasadisaṃ hoti.",
  "atk-s0305a:227_5": "Cakkavattino assaratanaṃ sīghaṃ lahu javaṃ, idampi vīriyasambojjhaṅgaratanaṃ sīghaṃ",
  "atk-s0305a:227_6": "lahu javanti imāya sīghalahujavatāya assaratanasadisaṃ hoti. Cakkavattino maṇiratanaṃ",
  "atk-s0305a:227_7": "andhakāraṃ vidhamati, ālokaṃ dasseti, idampi pītisambojjhaṅgaratanaṃ tāya ekantakusalattā",
  "atk-s0305a:227_8": "kilesandhakāraṃ vidhamati, sahajātapaccayādivasena ñāṇālokaṃ dassetīti iminā andhakāravidhamanaālokadassanabhāvena",
  "atk-s0305a:227_9": "maṇiratanasadisaṃ hoti.",
  "atk-s0305a:228_0": "Cakkavattino itthiratanaṃ kāyacittadarathaṃ paṭipassambheti, pariḷāhaṃ vūpasameti.",
  "atk-s0305a:228_1": "Idampi passaddhisambojjhaṅgaratanaṃ kāyacittadarathaṃ paṭipassambheti, pariḷāhaṃ",
  "atk-s0305a:228_2": "vūpasametīti itthiratanasadisaṃ hoti. Cakkavattino gahapatiratanaṃ icchiticchitakkhaṇe",
  "atk-s0305a:228_3": "dhanadānena vikkhepaṃ pacchinditvā cittaṃ ekaggaṃ karoti, idampi samādhisambojjhaṅgaratanaṃ",
  "atk-s0305a:228_4": "yathicchitādivasena appanaṃ sampādeti, vikkhepaṃ pacchinditvā cittaṃ ekaggaṃ karotīti",
  "atk-s0305a:228_5": "gahapatiratanasadisaṃ hoti. Cakkavattino ca pariṇāyakaratanaṃ sabbatthakiccasampādanena",
  "atk-s0305a:228_6": "appossukkataṃ karoti. Idampi upekkhāsambojjhaṅgaratanaṃ cittuppādaṃ līnuddhaccato",
  "atk-s0305a:228_7": "mocetvā payogamajjhatte ṭhapayamānaṃ appossukkataṃ karotīti pariṇāyakaratanasadisaṃ",
  "atk-s0305a:228_8": "hoti. Iti imasmiṃ sutte catubhūmako sabbasaṅgāhikadhammaparicchedo kathitoti veditabbo.",
  "atk-s0305a:229": "4-10. Duppaññasuttādivaṇṇanā",
  "atk-s0305a:230": "225-231. Catutthe eḷamūgoti mukhena vācaṃ nicchāretuṃ sakkontopi dosehi mūgo asampannavacano. Sesaṃ sabbattha uttānatthamevāti.",
  "atk-s0305a:231": "Cakkavattivaggo.",
  "atk-s0305a:232": "6. Sākacchavaggo",
  "atk-s0305a:233": "1. Āhārasuttavaṇṇanā",
  "atk-s0305a:234_0": "232. Chaṭṭhavaggassa paṭhame ayamāhāro anuppannassa vā satisambojjhaṅgassa uppādāyātiādīsu",
  "atk-s0305a:234_1": "ayaṃ purimanayato viseso. Na kevalañhi satisambojjhaṅgādīnaṃ ete vuttappakārāva uppādāya,",
  "atk-s0305a:234_2": "uppannānaṃ vā bhāvanāya pāripūriyā paccayā honti, aññepi pana evaṃ veditabbā. Aparepi",
  "atk-s0305a:234_3": "hi cattāro dhammā satisambojjhaṅgassa uppādāya saṃvattanti satisampajaññaṃ muṭṭhassatipuggalaparivajjanatā",
  "atk-s0305a:234_4": "upaṭṭhitassatipuggalasevanatā tadadhimuttatāti. Abhikkantādīsu hi sattasu ṭhānesu",
  "atk-s0305a:234_5": "satisampajaññena, bhattanikkhittakākasadise muṭṭhassatipuggale parivajjanena, tissadattattheraabhayattherādisadise",
  "atk-s0305a:234_6": "upaṭṭhitassatipuggale sevanena, ṭhānanisajjādīsu satisamuṭṭhāpanatthaṃ ninnapoṇapabbhāracittatāya",
  "atk-s0305a:234_7": "ca satisambojjhaṅgo uppajjati. Evaṃ catūhi kāraṇehi uppannassa panassa arahattamaggena",
  "atk-s0305a:234_8": "bhāvanāpāripūrī hoti.",
  "atk-s0305a:235_0": "Satta dhammā dhammavicayasambojjhaṅgassa uppādāya saṃvattanti – paripucchakatā vatthuvisadakiriyā",
  "atk-s0305a:235_1": "indriyasamattapaṭipādanā duppaññapuggalaparivajjanā paññavantapuggalasevanā gambhīrañāṇacariyapaccavekkhaṇā",
  "atk-s0305a:235_2": "tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṃ",
  "atk-s0305a:235_3": "atthasannissitaparipucchābahulatā.",
  "atk-s0305a:236_0": "Vatthuvisadakiriyāti ajjhattikabāhirānaṃ vatthūnaṃ visadabhāvakaraṇaṃ. Yadā hissa",
  "atk-s0305a:236_1": "kesanakhalomāni dīghāni honti, sarīraṃ vā ussannadosañceva sedamalamakkhitañca, tadā",
  "atk-s0305a:236_2": "ajjhattikavatthu avisadaṃ hoti aparisuddhaṃ. Yadā pana cīvaraṃ jiṇṇaṃ kiliṭṭhaṃ duggandhaṃ",
  "atk-s0305a:236_3": "hoti, senāsanaṃ vā uklāpaṃ, tadā bāhiravatthu avisadaṃ hoti aparisuddhaṃ. Tasmā kesādichedanena",
  "atk-s0305a:236_4": "uddhaṃvirecanaadhovirecanādīhi sarīrasallahukabhāvakaraṇena ucchādananahāpanena ca",
  "atk-s0305a:236_5": "ajjhattikavatthu visadaṃ kātabbaṃ. Sūcikammadhovanarajanaparibhaṇḍakaraṇādīhi bāhiravatthu",
  "atk-s0305a:236_6": "visadaṃ kātabbaṃ. Etasmiñhi ajjhattikabāhire vatthumhi avisade uppannesu cittacetasikesu",
  "atk-s0305a:236_7": "ñāṇampi avisadaṃ aparisuddhaṃ hoti aparisuddhāni dīpakapallakavaṭṭitelāni nissāya",
  "atk-s0305a:236_8": "uppannadīpasikhāya obhāso viya. Visade pana ajjhattikabāhire vatthumhi uppannesu",
  "atk-s0305a:236_9": "cittacetasikesu ñāṇampi visadaṃ hoti parisuddhāni dīpakapallakavaṭṭitelāni nissāya",
  "atk-s0305a:236_10": "uppannadīpasikhāya obhāso viya. Tena vuttaṃ – “vatthuvisadakiriyā dhammavicayasambojjhaṅgassa",
  "atk-s0305a:236_11": "uppādāya saṃvattatī”ti.",
  "atk-s0305a:237_0": "Indriyasamattapaṭipādanā nāma saddhādīnaṃ indriyānaṃ samabhāvakaraṇaṃ. Sace hissa",
  "atk-s0305a:237_1": "saddhindriyaṃ balavaṃ hoti, itarāni mandāni, tato vīriyindriyaṃ paggahakiccaṃ, satindriyaṃ",
  "atk-s0305a:237_2": "upaṭṭhānakiccaṃ, samādhindriyaṃ avikkhepakiccaṃ, paññindriyaṃ dassanakiccaṃ kātuṃ",
  "atk-s0305a:237_3": "na sakkoti. Tasmā taṃ dhammasabhāvapaccavekkhaṇena vā, yathā vā manasikaroto balavaṃ",
  "atk-s0305a:237_4": "jātaṃ, tathā amanasikaraṇena hāpetabbaṃ. Vakkalittheravatthu cettha nidassanaṃ. Sace",
  "atk-s0305a:237_5": "pana vīriyindriyaṃ balavaṃ hoti, atha neva saddhindriyaṃ adhimokkhakiccaṃ kātuṃ sakkoti,",
  "atk-s0305a:237_6": "na itarāni itarakiccabhedaṃ. Tasmā taṃ passaddhādibhāvanāya hāpetabbaṃ. Tatthāpi",
  "atk-s0305a:237_7": "soṇattherassa vatthu dassetabbaṃ. Evaṃ sesesupi ekassa balavabhāve sati itaresaṃ",
  "atk-s0305a:237_8": "attano kiccesu asamatthatā veditabbā.",
  "atk-s0305a:238_0": "Visesato panettha saddhāpaññānaṃ samādhivīriyānañca samataṃ pasaṃsanti. Balavasaddho",
  "atk-s0305a:238_1": "hi mandapañño mudhappasanno hoti, avatthusmiṃ pasīdati. Balavapañño pana mandasaddho",
  "atk-s0305a:238_2": "kerāṭikapakkhaṃ bhajati, bhesajjasamuṭṭhito viya rogo atekiccho hoti. Cittuppādamatteneva",
  "atk-s0305a:238_3": "kusalaṃ hotīti atidhāvitvā dānādīni akaronto niraye uppajjati. Ubhinnaṃ samatāya",
  "atk-s0305a:238_4": "vatthusmiṃyeva pasīdati. Balavasamādhiṃ pana mandavīriyaṃ samādhissa kosajjapakkhattā",
  "atk-s0305a:238_5": "kosajjaṃ abhibhavati. Balavavīriyaṃ mandasamādhiṃ vīriyassa uddhaccapakkhattā uddhaccaṃ",
  "atk-s0305a:238_6": "abhibhavati. Samādhi pana vīriyena saṃyojito kosajje patituṃ na labhati, vīriyaṃ",
  "atk-s0305a:238_7": "samādhinā saṃyojitaṃ uddhacce patituṃ na labhati. Tasmā tadubhayaṃ samaṃ kātabbaṃ.",
  "atk-s0305a:238_8": "Ubhayasamatāya hi appanā hoti.",
  "atk-s0305a:239_0": "Api ca samādhikammikassa balavatīpi saddhā vaṭṭati. Evaṃ saddahanto okappento appanaṃ",
  "atk-s0305a:239_1": "pāpuṇissati. Samādhipaññāsu pana samādhikammikassa ekaggatā balavatī vaṭṭati. Evañhi",
  "atk-s0305a:239_2": "so appanaṃ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṃ",
  "atk-s0305a:239_3": "pāpuṇāti. Ubhinnaṃ pana samatāyapi appanā hotiyeva. Sati pana sabbattha balavatī",
  "atk-s0305a:239_4": "vaṭṭati. Sati hi cittaṃ uddhaccapakkhikānaṃ saddhāvīriyapaññānaṃ vasena uddhaccapātato,",
  "atk-s0305a:239_5": "kosajjapakkhikena ca samādhinā kosajjapātato rakkhati. Tasmā sā loṇadhūpanaṃ viya",
  "atk-s0305a:239_6": "sabbabyañjanesu, sabbakammikaamacco viya ca sabbarājakiccesu sabbattha icchitabbā.",
  "atk-s0305a:239_7": "Tenāha “sati ca pana sabbatthikā vuttā bhagavatā. Kiṃ kāraṇā? Cittañhi satipaṭisaraṇaṃ,",
  "atk-s0305a:239_8": "ārakkhapaccupaṭṭhānā ca sati, na vinā satiyā cittassa paggahaniggaho hotī”ti.",
  "atk-s0305a:240_0": "Duppaññapuggalaparivajjanā nāma khandhādibhede anogāḷhapaññānaṃ dummedhapuggalānaṃ",
  "atk-s0305a:240_1": "ārakā parivajjanaṃ. Paññavantapuggalasevanā nāma samapaññāsalakkhaṇapariggāhikāya",
  "atk-s0305a:240_2": "udayabbayapaññāya samannāgatapuggalasevanā. Gambhīrañāṇacariyapaccavekkhaṇā nāma",
  "atk-s0305a:240_3": "gambhīresu khandhādīsu pavattāya gambhīrapaññāya pabhedapaccavekkhaṇā. Tadadhimuttatā",
  "atk-s0305a:240_4": "nāma ṭhānanisajjādīsu dhammavicayasambojjhaṅgasamuṭṭhāpanatthaṃ ninnapoṇapabbhāracittatā.",
  "atk-s0305a:240_5": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:241_0": "Ekādasa dhammā vīriyasambojjhaṅgassa uppādāya saṃvattanti – apāyabhayapaccavekkhaṇatā,",
  "atk-s0305a:241_1": "ānisaṃsadassāvitā, gamanavīthipaccavekkhaṇatā, piṇḍapātāpacāyanatā, dāyajjamahattapaccavekkhaṇatā,",
  "atk-s0305a:241_2": "satthumahattapaccavekkhaṇatā, jātimahattapaccavekkhaṇatā, sabrahmacārimahattapaccavekkhaṇatā,",
  "atk-s0305a:241_3": "kusītapuggalaparivajjanatā, āraddhavīriyapuggalasevanatā, tadadhimuttatāti.",
  "atk-s0305a:242_0": "Tattha “nirayesu pañcavidhabandhanakammakāraṇato paṭṭhāya mahādukkhaṃ anubhavanakālepi,",
  "atk-s0305a:242_1": "tiracchānayoniyaṃ jālakhipanakumīnādīhi gahitakālepi, pājanakaṇṭakādippahāratunnassa",
  "atk-s0305a:242_2": "pana sakaṭavahanādikālepi, pettivisaye anekānipi vassasahassāni ekaṃ buddhantarampi",
  "atk-s0305a:242_3": "khuppipāsāhi āturībhūtakālepi, kālakañcikaasuresu saṭṭhihatthaasītihatthappamāṇena",
  "atk-s0305a:242_4": "aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṃ",
  "atk-s0305a:242_5": "uppādetuṃ. Ayameva te bhikkhu kālo”ti evaṃ apāyabhayaṃ paccavekkhantassāpi vīriyasambojjhaṅgo uppajjati.",
  "atk-s0305a:243_0": "“Na sakkā kusītena navalokuttaradhammaṃ laddhuṃ, āraddhavīriyeneva sakkā ayamānisaṃso",
  "atk-s0305a:243_1": "vīriyassā”ti evaṃ ānisaṃsadassāvinopi uppajjati. “Sabbabuddha-paccekabuddha-mahāsāvakeheva",
  "atk-s0305a:243_2": "gatamaggo te gantabbo. So ca na sakkā kusītena gantu”nti evaṃ gamanavīthiṃ paccavekkhantassāpi uppajjati.",
  "atk-s0305a:244_0": "“Ye taṃ piṇḍapātādīhi upaṭṭhahanti, ime te manussā neva ñātakā, na dāsakammakarā,",
  "atk-s0305a:244_1": "nāpi ‘taṃ nissāya jīvissāmā’ti te paṇītāni piṇḍapātādīni denti. Atha kho attano kārānaṃ",
  "atk-s0305a:244_2": "mahapphalataṃ paccāsīsamānā denti. Satthārāpi “ayaṃ ime paccaye paribhuñjitvā kāyadaḷhibahulo",
  "atk-s0305a:244_3": "sukhaṃ viharissatī”ti na evaṃ sampassatā tuyhaṃ paccayā anuññātā, atha kho “ayaṃ",
  "atk-s0305a:244_4": "ime paribhuñjamānova samaṇadhammaṃ katvā vaṭṭadukkhato muccissatī’ti te paccayā anuññātā,",
  "atk-s0305a:244_5": "so dāni tvaṃ kusīto viharanto na taṃ piṇḍaṃ apacāyissasi, āraddhavīriyasseva hi piṇḍapātāpacāyanaṃ",
  "atk-s0305a:244_6": "nāma hotī”ti evaṃ piṇḍapātāpacāyanaṃ paccavekkhantassāpi uppajjati mahāmittattherassa viya.",
  "atk-s0305a:245_0": "Thero kira kassakaleṇe nāma paṭivasati. Tasseva gocaragāme ekā mahāupāsikā theraṃ",
  "atk-s0305a:245_1": "puttaṃ katvā paṭijaggati. Sā ekadivasaṃ araññaṃ gacchantī dhītaraṃ āha – “amma, asukasmiṃ",
  "atk-s0305a:245_2": "ṭhāne purāṇataṇḍulā, asukasmiṃ khīraṃ, asukasmiṃ sappi, asukasmiṃ phāṇitaṃ, tava",
  "atk-s0305a:245_3": "bhātikassa ayyamittassa āgatakāle bhattaṃ pacitvā khīrasappiphāṇitehi saddhiṃ dehi,",
  "atk-s0305a:245_4": "tvañca bhuñjeyyāsi, ahaṃ pana hiyyo pakkaṃ pārivāsikabhattaṃ kañjiyena bhuttāmhī”ti.",
  "atk-s0305a:245_5": "“Divā kiṃ bhuñjissasi, ammā”ti? “Sākapaṇṇaṃ pakkhipitvā kaṇataṇḍulehi ambilayāguṃ",
  "atk-s0305a:245_6": "pacitvā ṭhapehi, ammā”ti.",
  "atk-s0305a:246_0": "Thero cīvaraṃ pārupitvā pattaṃ nīharantova taṃ saddaṃ sutvā attānaṃ ovadi “mahāupāsikā",
  "atk-s0305a:246_1": "kira kañjiyena pārivāsikabhattaṃ bhuñjitvā divāpi kaṇapaṇṇambilayāguṃ bhuñjissati,",
  "atk-s0305a:246_2": "tuyhaṃ atthāya pana purāṇataṇḍulādīni ācikkhati, taṃ nissāya kho panesā neva khettaṃ",
  "atk-s0305a:246_3": "na vatthuṃ na bhattaṃ na vatthaṃ paccāsīsati, tisso pana sampattiyo patthayamānā",
  "atk-s0305a:246_4": "deti, tvaṃ etissā tā sampattiyo dātuṃ sakkhissasi, na sakkhissasīti, ayaṃ kho pana",
  "atk-s0305a:246_5": "piṇḍapāto tayā sarāgena sadosena samohena na sakkā gaṇhitu”nti pattaṃ thavikāya pakkhipitvā",
  "atk-s0305a:246_6": "gaṇṭhikaṃ muñcitvā nivattitvā kassakaleṇameva gantvā pattaṃ heṭṭhāmañce, cīvaraṃ",
  "atk-s0305a:246_7": "cīvaravaṃse ṭhapetvā “arahattaṃ apāpuṇitvā na nikkhamissāmī”ti vīriyaṃ adhiṭṭhahitvā",
  "atk-s0305a:246_8": "nisīdi. Dīgharattaṃ appamatto hutvā nivutthabhikkhu vipassanaṃ vaḍḍhetvā purebhattameva",
  "atk-s0305a:246_9": "arahattaṃ patvā vikasamānamiva padumaṃ mahākhīṇāsavo sitaṃ karontova nikkhami. Leṇadvāre",
  "atk-s0305a:246_10": "rukkhamhi adhivatthā devatā –",
  "atk-s0305a:247": "“Namo te purisājañña, namo te purisuttama;",
  "atk-s0305a:248": "Yassa te āsavā khīṇā, dakkhiṇeyyosi mārisā”ti. –",
  "atk-s0305a:249_0": "Udānaṃ udānetvā “bhante, piṇḍāya paviṭṭhānaṃ tumhādisānaṃ arahantānaṃ bhikkhaṃ datvā",
  "atk-s0305a:249_1": "mahallakitthiyo dukkhā muccissantī”ti āha. Thero uṭṭhahitvā dvāraṃ vivaritvā kālaṃ",
  "atk-s0305a:249_2": "olokento “pātoyevā”ti ñatvā pattacīvaraṃ ādāya gāmaṃ pāvisi.",
  "atk-s0305a:250_0": "Dārikāpi bhattaṃ sampādetvā “idāni me bhātā āgamissati, idāni āgamissatī”ti dvāraṃ",
  "atk-s0305a:250_1": "olokayamānā nisīdi. Sā there gharadvāraṃ sampatte pattaṃ gahetvā sappiphāṇitayojitassa",
  "atk-s0305a:250_2": "khīrapiṇḍapātassa pūretvā hatthe ṭhapesi. Thero “sukhaṃ hotū”ti anumodanaṃ katvā",
  "atk-s0305a:250_3": "pakkāmi. Sāpi taṃ olokayamānāva aṭṭhāsi. Therassa hi tadā ativiya parisuddho chavivaṇṇo",
  "atk-s0305a:250_4": "ahosi, vippasannāni indriyāni, mukhaṃ bandhanā muttatālapakkaṃ viya ativiya virocittha.",
  "atk-s0305a:251_0": "Mahāupāsikā araññato āgantvā “kiṃ, amma, bhātiko te āgato”ti pucchi. Sā sabbaṃ taṃ",
  "atk-s0305a:251_1": "pavattiṃ ārocesi. Upāsikā “ajja me puttassa pabbajitakiccaṃ matthakaṃ patta”nti ñatvā",
  "atk-s0305a:251_2": "“abhiramati te, amma, bhātā buddhasāsane, na ukkaṇṭhatī”ti āha.",
  "atk-s0305a:252_0": "“Mahantaṃ kho panetaṃ satthudāyajjaṃ, yadidaṃ satta ariyadhanāni nāma, taṃ na sakkā",
  "atk-s0305a:252_1": "kusītena gahetuṃ. Yathā hi vippaṭipannaṃ puttaṃ mātāpitaro ‘ayaṃ amhākaṃ aputto’ti",
  "atk-s0305a:252_2": "paribāhiraṃ karonti, so tesaṃ accayena dāyajjaṃ na labhati, evaṃ kusītopi idaṃ ariyadhanadāyajjaṃ",
  "atk-s0305a:252_3": "na labhati, āraddhavīriyova labhatī”ti dāyajjamahattaṃ paccavekkhatopi uppajjati.",
  "atk-s0305a:253_0": "“Mahā kho pana te satthā, satthuno hi te mātukucchismiṃ paṭisandhiggahaṇakālepi abhinikkhamanepi",
  "atk-s0305a:253_1": "abhisambodhiyampi dhammacakkappavattana-yamakapāṭihāriya-devorohana-āyusaṅkhāravossajjanesupi",
  "atk-s0305a:253_2": "parinibbānakālepi dasasahassilokadhātu akampittha. Yuttaṃ nu kho te evarūpassa satthu",
  "atk-s0305a:253_3": "sāsane pabbajitvā kusītena bhavitu”nti evaṃ satthumahattaṃ paccavekkhatopi uppajjati.",
  "atk-s0305a:254_0": "“Jātiyāpi tvaṃ idāni na lāmakajātiko, asambhinnāya mahāsammatapaveṇiyā āgataukkākarājavaṃse",
  "atk-s0305a:254_1": "jātosi, suddhodanamahārājassa ca mahāmāyādeviyā ca nattā, rāhulabhaddassa kaniṭṭho,",
  "atk-s0305a:254_2": "tayā nāma evarūpena jinaputtena hutvā na yuttaṃ kusītena viharitu”nti evaṃ jātimahattaṃ",
  "atk-s0305a:254_3": "paccavekkhatopi uppajjati.",
  "atk-s0305a:255_0": "“Sāriputtamoggallānā ceva asīti mahāsāvakā ca vīriyeneva lokuttaradhammaṃ paṭivijjhiṃsu.",
  "atk-s0305a:255_1": "Tvaṃ pana etesaṃ sabrahmacārīnaṃ maggaṃ paṭipajjasi, na paṭipajjasī”ti evaṃ sabrahmacārimahattaṃ",
  "atk-s0305a:255_2": "paccavekkhatopi uppajjati.",
  "atk-s0305a:256_0": "Kucchiṃ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi,",
  "atk-s0305a:256_1": "āraddhavīriye pahitatte puggale sevantassāpi ṭhānanisajjādīsu vīriyuppādanatthaṃ",
  "atk-s0305a:256_2": "ninnapoṇapabbhāracittassāpi uppajjati. Evaṃ uppannassa panassa arahattamaggena bhāvanāpāripūrī hoti.",
  "atk-s0305a:257_0": "Ekādasa dhammā pītisambojjhaṅgassa uppādāya saṃvattanti – buddhānussati dhammo, saṅgho,",
  "atk-s0305a:257_1": "sīlaṃ, cāgo, devatānussati, upasamānussati, lūkhapuggalaparivajjanatā, siniddhapuggalasevanatā,",
  "atk-s0305a:257_2": "pasādanīyasuttantapaccavekkhaṇatā, tadadhimuttatāti.",
  "atk-s0305a:258_0": "Buddhaguṇe anussarantassāpi hi yāva upacārā sakalasarīraṃ pharamāno pītisambojjhaṅgo",
  "atk-s0305a:258_1": "uppajjati, dhammasaṅghaguṇe anussarantassāpi, dīgharattaṃ akhaṇḍaṃ katvā rakkhitaṃ",
  "atk-s0305a:258_2": "catupārisuddhisīlaṃ paccavekkhantassāpi, gihino dasasīlapañcasīlāni paccavekkhantassāpi,",
  "atk-s0305a:258_3": "dubbhikkhabhayādīsu paṇītaṃ bhojanaṃ sabrahmacārīnaṃ datvā “evaṃ nāma adamhā”ti cāgaṃ",
  "atk-s0305a:258_4": "paccavekkhantassāpi, gihinopi evarūpe kāle sīlavantānaṃ dinnadānaṃ paccavekkhantassāpi,",
  "atk-s0305a:258_5": "yehi guṇehi samannāgatā devattaṃ pattā, tathārūpānaṃ attani atthitaṃ paccavekkhantassāpi,",
  "atk-s0305a:258_6": "samāpattiyā vikkhambhitā kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0305a:258_7": "cetiyadassanabodhidassanatheradassanesu asakkaccakiriyāya saṃsūcitalūkhabhāve buddhādīsu",
  "atk-s0305a:258_8": "pasādasinehābhāvena gadrabhapiṭṭharajasadise lūkhapuggale parivajjentassāpi, buddhādīsu",
  "atk-s0305a:258_9": "pasādabahule muducitte siniddhapuggale sevantassāpi, ratanattayaguṇaparidīpake pasādanīye",
  "atk-s0305a:258_10": "suttante paccavekkhantassāpi, ṭhānanisajjādīsu pītiuppādanatthaṃ ninnapoṇapabbhāracittassāpi",
  "atk-s0305a:258_11": "uppajjati. Evaṃ uppannassa panassa arahattamaggena bhāvanāpāripūrī hoti.",
  "atk-s0305a:259_0": "Satta dhammā passaddhisambojjhaṅgassa uppādāya saṃvattanti – paṇītabhojanasevanatā,",
  "atk-s0305a:259_1": "utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā,",
  "atk-s0305a:259_2": "passaddhakāya-puggalasevanatā, tadadhimuttatāti.",
  "atk-s0305a:260_0": "Paṇītañhi siniddhaṃ bhojanaṃ bhuñjantassāpi, sītuṇhesu utūsu ṭhānādīsu ca iriyāpathesu",
  "atk-s0305a:260_1": "sappāyaṃ utuñca iriyāpathañca sevantassāpi passaddhi uppajjati. Yo pana mahāpurisajātiko",
  "atk-s0305a:260_2": "sabbautuiriyāpathakkhamova hoti, na taṃ sandhāyetaṃ vuttaṃ. Yassa sabhāgavisabhāgatā",
  "atk-s0305a:260_3": "atthi, tasseva visabhāge utuiriyāpathe vajjetvā sabhāge sevantassa uppajjati. Majjhattapayogo",
  "atk-s0305a:260_4": "vuccati attano ca parassa ca kammassakatapaccavekkhaṇā. Iminā majjhattapayogena uppajjati.",
  "atk-s0305a:260_5": "Yo leḍḍudaṇḍādīhi paraṃ viheṭhayamānova vicarati, evarūpaṃ sāraddhakāyapuggalaṃ parivajjentassāpi,",
  "atk-s0305a:260_6": "saṃyatapādapāṇiṃ passaddhakāyaṃ puggalaṃ sevantassāpi, ṭhānanisajjādīsu passaddhiuppādanatthāya",
  "atk-s0305a:260_7": "ninnapoṇapabbhāracittassāpi uppajjati. Evaṃ uppannassa panassa arahattamaggena bhāvanāpāripūrī hoti.",
  "atk-s0305a:261_0": "Dasa dhammā samādhisambojjhaṅgassa uppādāya saṃvattanti – vatthuvisadakiriyatā, indriyasamattapaṭipādanatā,",
  "atk-s0305a:261_1": "nimittakusalatā, samaye cittassa paggaṇhanatā, samaye cittassa niggaṇhanatā, samaye",
  "atk-s0305a:261_2": "sampahaṃsanatā, samaye ajjhupekkhanatā, asamāhitapuggalaparivajjanatā, samāhitapuggalasevanatā,",
  "atk-s0305a:261_3": "tadadhimuttatāti. Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0305a:262_0": "Nimittakusalatā nāma kasiṇanimittassa uggahaṇakusalatā. Samaye cittassa paggaṇhanatāti",
  "atk-s0305a:262_1": "yasmiṃ samaye atisithilavīriyatādīhi līnaṃ cittaṃ hoti, tasmiṃ samaye dhammavicayavīriyapītisambojjhaṅgasamuṭṭhāpanena",
  "atk-s0305a:262_2": "tassa paggaṇhanaṃ. Samaye cittassa niggaṇhanatāti yasmiṃ samaye accāraddhavīriyatādīhi",
  "atk-s0305a:262_3": "uddhataṃ cittaṃ hoti, tasmiṃ samaye passaddhisamādhiupekkhāsambojjhaṅgasamuṭṭhāpanena",
  "atk-s0305a:262_4": "tassa niggaṇhanaṃ. Samaye sampahaṃsanatāti yasmiṃ samaye cittaṃ paññāpayogamandatāya",
  "atk-s0305a:262_5": "vā upasamasukhānaṃ vigamena vā nirassādaṃ hoti, tasmiṃ samaye aṭṭhasaṃvegavatthupaccavekkhaṇena",
  "atk-s0305a:262_6": "saṃvejeti. Aṭṭha saṃvegavatthūni nāma jātijarābyādhimaraṇāni cattāri, apāyadukkhaṃ",
  "atk-s0305a:262_7": "pañcamaṃ, atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ",
  "atk-s0305a:262_8": "dukkhanti. Ratanattayaguṇānussaraṇena ca pasādaṃ janeti, ayaṃ vuccati “samaye sampahaṃsanatā”ti.",
  "atk-s0305a:263_0": "Samaye ajjhupekkhanatā nāma yasmiṃ samaye sammāpaṭipattiṃ āgamma alīnaṃ anuddhataṃ",
  "atk-s0305a:263_1": "anirassādaṃ ārammaṇe samappavattaṃ samathavīthipaṭipannaṃ cittaṃ hoti, tadāssa paggahaniggahasampahaṃsanesu",
  "atk-s0305a:263_2": "na byāpāraṃ āpajjati sārathi viya samappavattesu assesu. Ayaṃ vuccati “samaye ajjhupekkhanatā”ti.",
  "atk-s0305a:263_3": "Asamāhitapuggalaparivajjanatā nāma upacāraṃ vā appanaṃ vā appattānaṃ vikkhittacittānaṃ",
  "atk-s0305a:263_4": "puggalānaṃ ārakā parivajjanaṃ. Samāhitapuggalasevanatā nāma upacārena vā appanāya",
  "atk-s0305a:263_5": "vā samāhitacittānaṃ sevanā bhajanā payirupāsanā. Tadadhimuttatā nāma ṭhānanisajjādīsu",
  "atk-s0305a:263_6": "samādhiuppādanatthameva ninnapoṇapabbhāracittatā. Evañhi paṭipajjato esa uppajjati.",
  "atk-s0305a:263_7": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:264_0": "Pañca dhammā upekkhāsambojjhaṅgassa uppādāya saṃvattanti – sattamajjhattatā, saṅkhāramajjhattatā,",
  "atk-s0305a:264_1": "sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā,",
  "atk-s0305a:264_2": "tadadhimuttatāti. Tattha dvīhākārehi sattamajjhattataṃ samuṭṭhāpeti – “tvaṃ attanova",
  "atk-s0305a:264_3": "kammena āgantvā attanova kammena gamissasi, esopi attano kammena āgantvā attanova",
  "atk-s0305a:264_4": "kammena gamissati, tvaṃ kaṃ kelāyasī”ti evaṃ kammassakatapaccavekkhaṇena ca – “paramatthato",
  "atk-s0305a:264_5": "sattoyeva natthi, so tvaṃ kaṃ kelāyasī”ti evaṃ nissattapaccavekkhaṇena ca. Dvīhevākārehi",
  "atk-s0305a:264_6": "saṅkhāramajjhattataṃ samuṭṭhāpeti – “idaṃ cīvaraṃ anupubbena vaṇṇavikāratañceva jiṇṇabhāvañca",
  "atk-s0305a:264_7": "upagantvā pādapuñchanacoḷakaṃ hutvā yaṭṭhikoṭiyā chaḍḍanīyaṃ bhavissati, sace panassa",
  "atk-s0305a:264_8": "sāmiko bhaveyya, nāyaṃ evaṃ vinassituṃ dadeyyā”ti evaṃ assāmikabhāvapaccavekkhaṇena",
  "atk-s0305a:264_9": "ca, “anaddhaniyaṃ idaṃ tāvakālika”nti evaṃ tāvakālikabhāvapaccavekkhaṇena ca. Yathā",
  "atk-s0305a:264_10": "ca cīvare, evaṃ pattādīsupi yojanā kātabbā.",
  "atk-s0305a:265_0": "Sattasaṅkhārakelāyanapuggalaparivajjanatāti ettha yo puggalo gihi vā attano puttadhītādike,",
  "atk-s0305a:265_1": "pabbajito vā attano antevāsikasamānupajjhāyakādike mamāyati, sahatthāva nesaṃ kesacchedana-sūcikamma-cīvaradhovana-rajana-pattapacanādīni",
  "atk-s0305a:265_2": "karoti, muhuttampi apassanto “asuko sāmaṇero kuhiṃ, asuko daharo kuhi”nti bhantamigo",
  "atk-s0305a:265_3": "viya ito cito ca āloketi, aññena kesacchedanādīnaṃ atthāya “muhuttaṃ tāva asukaṃ",
  "atk-s0305a:265_4": "pesethā”ti yāciyamānopi “amhepi taṃ attano kammaṃ na kārema, tumhe naṃ gahetvā kilamessathā”ti",
  "atk-s0305a:265_5": "na deti, ayaṃ sattakelāyano nāma. Yo pana cīvarapattathālakakattarayaṭṭhiādīni mamāyati,",
  "atk-s0305a:265_6": "aññassa hatthena parāmasitumpi na deti, tāvakālikaṃ yācitopi “mayampi imaṃ dhanāyantā",
  "atk-s0305a:265_7": "na paribhuñjāma, tumhākaṃ kiṃ dassāmā”ti vadati, ayaṃ saṅkhārakelāyano nāma. Yo pana",
  "atk-s0305a:265_8": "tesu dvīsupi vatthūsu majjhatto udāsino, ayaṃ sattasaṅkhāramajjhatto nāma. Iti ayaṃ",
  "atk-s0305a:265_9": "upekkhāsambojjhaṅgo evarūpaṃ sattasaṅkhārakelāyanapuggalaṃ ārakā parivajjentassāpi,",
  "atk-s0305a:265_10": "sattasaṅkhāramajjhattapuggalaṃ sevantassāpi, ṭhānanisajjādīsu taduppādanatthaṃ ninnapoṇapabbhāracittassāpi",
  "atk-s0305a:265_11": "uppajjati. Evaṃ uppannassa panassa arahattamaggena bhāvanāpāripūrī hoti.",
  "atk-s0305a:266_0": "Asubhanimittanti uddhumātakādibhedā dasa asubhārammaṇā dhammā. Yonisomanasikārabahulīkāroti",
  "atk-s0305a:266_1": "ettha pana yonisomanasikāro nāma upāyamanasikāro, pathamanasikāro, uppādakamanasikāro.",
  "atk-s0305a:266_2": "Apica cha dhammā kāmacchandassa pahānāya saṃvattanti – asubhanimittassa uggaho, asubhabhāvanānuyogo,",
  "atk-s0305a:266_3": "indriyesu guttadvāratā, bhojane mattaññutā, kalyāṇamittatā, sappāyakathāti.",
  "atk-s0305a:267_0": "Dasavidhañhi asubhanimittaṃ uggaṇhantassāpi kāmacchando pahīyati, bhāventassāpi,",
  "atk-s0305a:267_1": "indriyesu guttadvārassāpi, catunnaṃ pañcannaṃ ālopānaṃ okāse sati udakaṃ pivitvā",
  "atk-s0305a:267_2": "yāpanasīlatāya bhojane mattaññunopi. Tenetaṃ vuttaṃ –",
  "atk-s0305a:268": "“Cattāro pañca ālope, abhutvā udakaṃ pive;",
  "atk-s0305a:269": "Alaṃ phāsuvihārāya, pahitattassa bhikkhuno”ti. ;",
  "atk-s0305a:270_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando",
  "atk-s0305a:270_1": "pahīyati, ṭhānanisajjādīsu dasaasubhanimittāya-sappāyakathāyapi pahīyati. Tena vuttaṃ",
  "atk-s0305a:270_2": "“cha dhammā kāmacchandassa pahānāya saṃvattantī”ti. Imehi pana chahi dhammehi pahīnassa",
  "atk-s0305a:270_3": "kāmacchandassa arahattamaggena āyatiṃ anuppādo hoti.",
  "atk-s0305a:271_0": "Mettā cetovimuttīti ettha mettāti vutte appanāpi upacāropi vaṭṭati, cetovimuttīti",
  "atk-s0305a:271_1": "appanāyeva. Yonisomanasikāro vuttalakkhaṇova. Apica cha dhammā byāpādassa pahānāya",
  "atk-s0305a:271_2": "saṃvattanti – mettānimittassa uggaho, mettābhāvanānuyogo, kammassakatāpaccavekkhaṇatā,",
  "atk-s0305a:271_3": "paṭisaṅkhānabahulatā, kalyāṇamittatā, sappāyakathāti.",
  "atk-s0305a:272_0": "Odissakaanodissakadisāpharaṇānañhi aññataravasena mettaṃ uggaṇhantassāpi byāpādo",
  "atk-s0305a:272_1": "pahīyati, tathā odhisoanodhisodisāpharaṇavasena mettaṃ bhāventassāpi. “Tvaṃ etassa",
  "atk-s0305a:272_2": "kuddho kiṃ karissasi? Kimassa sīlādīni nāsetuṃ sakkhissasi? Nanu tvaṃ attano kammena",
  "atk-s0305a:272_3": "āgantvā attano kammeneva gamissasi? Parassa kujjhanaṃ nāma vītaccikaṅgāratattaayasalākagūthādīni",
  "atk-s0305a:272_4": "gahetvā paraṃ paharitukāmatāsadisaṃ hoti. Esopi tava kuddho kiṃ karissati? Kiṃ te",
  "atk-s0305a:272_5": "sīlādīni vināsetuṃ sakkhissati? Esa attano kammena āgantvā attano kammeneva gamissati?",
  "atk-s0305a:272_6": "Appaṭicchitapaheṇakaṃ viya paṭivātaṃ khittarajomuṭṭhi viya ca etassevesa kodho matthake",
  "atk-s0305a:272_7": "patissatī”ti evaṃ attano ca parassa ca kammassakataṃ paccavekkhatopi, ubhayakammassakataṃ",
  "atk-s0305a:272_8": "paccavekkhitvā paṭisaṅkhāne ṭhitassāpi, assaguttattherasadise mettābhāvanārate kalyāṇamitte",
  "atk-s0305a:272_9": "sevantassāpi byāpādo pahīyati, ṭhānanisajjādīsu mettānissitasappāyakathāyapi pahīyati.",
  "atk-s0305a:272_10": "Tena vuttaṃ “cha dhammā byāpādassa pahānāya saṃvattantī”ti. Imehi pana chahi dhammehi",
  "atk-s0305a:272_11": "pahīnassa byāpādassa anāgāmimaggena āyatiṃ anuppādo hoti.",
  "atk-s0305a:273_0": "Atthi bhikkhave aratītiādi vuttatthameva. Api ca cha dhammā thinamiddhassa pahānāya",
  "atk-s0305a:273_1": "saṃvattanti – atibhojane nimittaggāho, iriyāpathasamparivattanatā, ālokasaññāmanasikāro,",
  "atk-s0305a:273_2": "abbhokāsavāso, kalyāṇamittatā, sappāyakathāti.",
  "atk-s0305a:274_0": "Āharahatthakaṃ, bhuttavamitakaṃ, tatravaṭṭakaṃ, alaṃsāṭakaṃ, kākamāsakabhojanaṃ bhuñjitvā",
  "atk-s0305a:274_1": "rattiṭṭhānadivāṭṭhāne nisinnassa hi samaṇadhammaṃ karoto thinamiddhaṃ mahāhatthī",
  "atk-s0305a:274_2": "viya ottharantaṃ āgacchati, catupañcaālopaokāsaṃ pana ṭhapetvā pānīyaṃ pivitvā yāpanasīlassa",
  "atk-s0305a:274_3": "bhikkhuno taṃ na hotīti evaṃ atibhojane nimittaṃ gaṇhantassapi thinamiddhaṃ pahīyati.",
  "atk-s0305a:274_4": "Yasmiṃ iriyāpathe thinamiddhaṃ okkamati, tato aññaṃ parivattentassāpi, rattiṃ candālokadīpālokaukkāloke",
  "atk-s0305a:274_5": "divā sūriyālokaṃ manasikarontassāpi, abbhokāse vasantassāpi, mahākassapattherasadise",
  "atk-s0305a:274_6": "pahīnathinamiddhe kalyāṇamitte sevantassāpi thinamiddhaṃ pahīyati, ṭhānanisajjādīsu",
  "atk-s0305a:274_7": "dhutaṅganissitasappāyakathāyapi pahīyati. Tena vuttaṃ “cha dhammā thinamiddhassa",
  "atk-s0305a:274_8": "pahānāya saṃvattantī”ti. Imehi pana chahi dhammehi pahīnassa thinamiddhassa arahattamaggena",
  "atk-s0305a:274_9": "āyatiṃ anuppādo hoti.",
  "atk-s0305a:275_0": "Atthi bhikkhave cetaso vūpasamotiādīni vuttatthāneva. Apica cha dhammā uddhaccakukkuccassa",
  "atk-s0305a:275_1": "pahānāya saṃvattanti – bahussutatā, paripucchakatā, vinaye pakataññutā, vuddhasevitatā,",
  "atk-s0305a:275_2": "kalyāṇamittatā, sappāyakathāti.",
  "atk-s0305a:276_0": "Bāhusaccenapi hi ekaṃ vā dve vā tayo vā cattāro vā pañca vā nikāye pāḷivasena ca",
  "atk-s0305a:276_1": "atthavasena ca uggaṇhantassāpi uddhaccakukkuccaṃ pahīyati, kappiyākappiyaparipucchābahulassāpi,",
  "atk-s0305a:276_2": "vinayapaññattiyaṃ ciṇṇavasībhāvatāya pakataññunopi, vuddhe mahallakatthere upasaṅkamantassāpi,",
  "atk-s0305a:276_3": "upālittherasadise vinayadhare kalyāṇamitte sevantassāpi, uddhaccakukkuccaṃ pahīyati,",
  "atk-s0305a:276_4": "ṭhānanisajjādīsu kappiyākappiyanissitasappāyakathāyapi pahīyati. Tena vuttaṃ “cha",
  "atk-s0305a:276_5": "dhammā uddhaccakukkuccassa pahānāya saṃvattantī”ti. Imehi pana chahi dhammehi pahīne",
  "atk-s0305a:276_6": "uddhaccakukkucce uddhaccassa arahattamaggena, kukkuccassa anāgāmimaggena āyatiṃ anuppādo hotīti.",
  "atk-s0305a:277_0": "Kusalākusalā dhammātiādīnipi vuttatthāneva. Apica cha dhammā vicikicchāya pahānāya",
  "atk-s0305a:277_1": "saṃvattanti – bahussutatā, paripucchakatā, vinaye pakataññutā, adhimokkhabahulatā,",
  "atk-s0305a:277_2": "kalyāṇamittatā, sappāyakathāti.",
  "atk-s0305a:278_0": "Bāhusaccenapi hi ekaṃ vā…pe… pañca vā nikāye pāḷivasena ca atthavasena ca uggaṇhantassāpi",
  "atk-s0305a:278_1": "vicikicchā pahīyati, tīṇi ratanāni ārabbha paripucchābahulassāpi, vinaye ciṇṇavasībhāvassāpi,",
  "atk-s0305a:278_2": "tīsu ratanesu okappaniyasaddhāsaṅkhātaadhimokkhabahulassāpi, saddhādhimutte vakkalittherasadise",
  "atk-s0305a:278_3": "kalyāṇamitte sevantassāpi vicikicchā pahīyati, ṭhānanisajjādīsu tiṇṇaṃ ratanānaṃ",
  "atk-s0305a:278_4": "guṇanissitasappāyakathāyapi pahīyati. Tena vuttaṃ “cha dhammā vicikicchāya pahānāya",
  "atk-s0305a:278_5": "saṃvattantī”ti. Imehi pana chahi dhammehi pahīnāya vicikicchāya sotāpattimaggena",
  "atk-s0305a:278_6": "āyatiṃ anuppādo hoti. Iti bhagavā imasmiṃ sutte desanaṃ tīhi bhavehi nivattetvā arahattena",
  "atk-s0305a:278_7": "kūṭaṃ gaṇhi. Desanāpariyosāne pañcasatā bhikkhū arahattaṃ pāpuṇiṃsu.",
  "atk-s0305a:279": "2. Pariyāyasuttavaṇṇanā",
  "atk-s0305a:280_0": "233. Dutiye sambahulāti vinayapariyāyena tayo janā sambahulāti vuccanti, tato paraṃ",
  "atk-s0305a:280_1": "saṅgho. Suttantapariyāyena tayo tayo eva, tato uddhaṃ sambahulā. Idha suttantapariyāyena",
  "atk-s0305a:280_2": "sambahulāti veditabbā. Piṇḍāya pavisiṃsūti piṇḍāya paviṭṭhā. Te pana na tāva paviṭṭhā,",
  "atk-s0305a:280_3": "“pavisissāmā”ti nikkhantattā pana pavisiṃsūti vuttā. Yathā kiṃ? Yathā “gāmaṃ gamissāmī”ti",
  "atk-s0305a:280_4": "nikkhantapuriso taṃ gāmaṃ apattopi “kahaṃ itthannāmo”ti vutte “gāmaṃ gato”ti vuccati,",
  "atk-s0305a:280_5": "evaṃ. Paribbājakānaṃ ārāmoti jetavanassa avidūre aññatitthiyānaṃ paribbājakānaṃ ārāmo",
  "atk-s0305a:280_6": "atthi, taṃ sandhāyetaṃ vuttaṃ. Samaṇo āvusoti āvuso tumhākaṃ satthā samaṇo gotamo.",
  "atk-s0305a:281_0": "Mayampi kho āvuso sāvakānaṃ evaṃ dhammaṃ desemāti titthiyānaṃ samaye “pañca nīvaraṇā",
  "atk-s0305a:281_1": "pahātabbā, satta bojjhaṅgā bhāvetabbā”ti etaṃ natthi. Te pana ārāmaṃ gantvā parisapariyante",
  "atk-s0305a:281_2": "ṭhatvā aññaṃ olokento viya aññavihitakā viya hutvā bhagavato dhammadesanaṃ suṇanti.",
  "atk-s0305a:281_3": "Tato “samaṇo gotamo ‘idaṃ pajahatha idaṃ bhāvethā’ti vadatī”ti sallakkhetvā attano",
  "atk-s0305a:281_4": "ārāmaṃ gantvā ārāmamajjhe āsanaṃ paññāpetvā upaṭṭhāyakaupaṭṭhāyikāhi parivutā sīsaṃ",
  "atk-s0305a:281_5": "ukkhipitvā kāyaṃ unnāmetvā attano sayambhūñāṇena paṭividdhākāraṃ dassentā – “pañca",
  "atk-s0305a:281_6": "nīvaraṇā nāma pahātabbā, satta bojjhaṅgā nāma bhāvetabbā”ti kathenti.",
  "atk-s0305a:282_0": "Idha no āvusoti ettha idhāti imasmiṃ paññāpane. Ko visesoti kiṃ adhikaṃ? Ko adhippayāsoti",
  "atk-s0305a:282_1": "ko adhikappayogo? Kiṃ nānākaraṇanti kiṃ nānattaṃ? Dhammadesanāya vā dhammadesananti",
  "atk-s0305a:282_2": "yadidaṃ samaṇassa vā gotamassa dhammadesanāya saddhiṃ amhākaṃ dhammadesanaṃ, amhākaṃ",
  "atk-s0305a:282_3": "vā dhammadesanāya saddhiṃ samaṇassa gotamassa dhammadesanaṃ ārabbha nānākaraṇaṃ vucceyya,",
  "atk-s0305a:282_4": "taṃ kinnāmāti vadanti. Dutiyapadepi eseva nayo.",
  "atk-s0305a:283_0": "Neva abhinandiṃsūti “evameva”nti na sampaṭicchiṃsu. Nappaṭikkosiṃsūti “nayidaṃ eva”nti",
  "atk-s0305a:283_1": "na paṭisedhiṃsu. Kiṃ pana te pahontā evaṃ akaṃsu, udāhu appahontāti? Pahontā. Na",
  "atk-s0305a:283_2": "hi te ettakaṃ kathaṃ kathetuṃ na sakkonti “āvuso tumhākaṃ samaye pañca nīvaraṇā pahātabbā",
  "atk-s0305a:283_3": "nāma natthi, satta bojjhaṅgā bhāvetabbā nāma natthī”ti. Evaṃ pana tesaṃ ahosi – “atthi",
  "atk-s0305a:283_4": "no etaṃ kathāpābhataṃ, mayaṃ etaṃ satthu ārocessāma, atha no satthā madhuradhammadesanaṃ desessatī”ti.",
  "atk-s0305a:284_0": "Pariyāyoti kāraṇaṃ. Na ceva sampāyissantīti sampādetvā kathetuṃ na sakkhissanti.",
  "atk-s0305a:284_1": "Uttariñca vighātanti asampāyanato uttarimpi dukkhaṃ āpajjissanti. Sampādetvā kathetuṃ",
  "atk-s0305a:284_2": "asakkontānañhi dukkhaṃ uppajjati. Yathā taṃ, bhikkhave, avisayasminti ettha tanti",
  "atk-s0305a:284_3": "nipātamattaṃ, yathāti kāraṇavacanaṃ, yasmā avisaye pañho pucchitoti attho. Sadevaketi",
  "atk-s0305a:284_4": "saha devehi sadevake. Samārakādīsupi eseva nayo. Evaṃ tīṇi ṭhānāni loke pakkhipitvā",
  "atk-s0305a:284_5": "dve pajāyāti, pañcahipi sattalokameva pariyādiyitvā etasmiṃ sadevakādibhede loke",
  "atk-s0305a:284_6": "devaṃ vā manussaṃ vā na samanupassāmīti dīpeti. Ito vā pana sutvāti ito vā pana mama",
  "atk-s0305a:284_7": "sāsanato sutvā. Ito sutvā hi tathāgato tathāgatasāvakopi ārādheyya, paritoseyya,",
  "atk-s0305a:284_8": "aññathā ārādhanā nāma natthīti dasseti.",
  "atk-s0305a:285_0": "Idāni attano tesaṃ pañhānaṃ veyyākaraṇena cittārādhanaṃ dassento katamo ca bhikkhave",
  "atk-s0305a:285_1": "pariyāyotiādimāha. Tattha ajjhattaṃ kāmacchandoti attano pañcakkhandhe ārabbha uppannachandarāgo.",
  "atk-s0305a:285_2": "Bahiddhā kāmacchandoti paresaṃ pañcakkhandhe ārabbha uppannachandarāgo. Uddesaṃ gacchatīti",
  "atk-s0305a:285_3": "gaṇanaṃ gacchati. Ajjhattaṃ byāpādoti attano hatthapādādīsu uppannapaṭigho. Bahiddhā",
  "atk-s0305a:285_4": "byāpādoti paresaṃ tesu uppannapaṭigho. Ajjhattaṃ dhammesu vicikicchāti attano khandhesu",
  "atk-s0305a:285_5": "vimati. Bahiddhā dhammesu vicikicchāti bahiddhā aṭṭhasu ṭhānesu mahāvicikicchā. Ajjhattaṃ",
  "atk-s0305a:285_6": "dhammesu satīti ajjhattike saṅkhāre paṭiggaṇhantassa uppannā sati. Bahiddhā dhammesu",
  "atk-s0305a:285_7": "satīti bahiddhā saṅkhāre pariggaṇhantassa uppannā sati. Dhammavicayasambojjhaṅgepi eseva nayo.",
  "atk-s0305a:286_0": "Kāyikanti caṅkamaṃ adhiṭṭhahantassa uppannavīriyaṃ. Cetasikanti – “na tāvāhaṃ imaṃ",
  "atk-s0305a:286_1": "pallaṅkaṃ bhindissāmi, yāva me anupādāya āsavehi cittaṃ vimuccissatī”ti evaṃ kāyapayogaṃ",
  "atk-s0305a:286_2": "vinā uppannavīriyaṃ. Kāyappassaddhīti tiṇṇaṃ khandhānaṃ darathapassaddhi. Cittappassaddhīti",
  "atk-s0305a:286_3": "viññāṇakkhandhassa darathapassaddhi. Upekkhāsambojjhaṅge satisambojjhaṅgasadisova vinicchayo.",
  "atk-s0305a:287_0": "Imasmiṃ sutte missakasambojjhaṅgā kathitā. Etesu hi ajjhattadhammesu sati, pavicayo,",
  "atk-s0305a:287_1": "upekkhāti ime attano khandhārammaṇattā lokiyāva honti, tathā maggaṃ apattaṃ kāyikavīriyaṃ.",
  "atk-s0305a:287_2": "Avitakkaavicārā pana pītisamādhī kiñcāpi rūpāvacarā honti, rūpāvacare pana bojjhaṅgā",
  "atk-s0305a:287_3": "na labbhantīti lokuttarāva honti. Ye ca therā brahmavihāravipassanāpādakajjhānādīsu",
  "atk-s0305a:287_4": "bojjhaṅge uddharanti, tesaṃ matena rūpāvacarāpi arūpāvacarāpi honti. Bojjhaṅgesu",
  "atk-s0305a:287_5": "hi arūpāvacare pītiyeva ekantena na labbhati, sesā cha missakāva hontīti. Desanāpariyosāne",
  "atk-s0305a:287_6": "keci bhikkhū sotāpannā jātā, keci sakadāgāmī, keci anāgāmī, keci arahantoti.",
  "atk-s0305a:288": "3. Aggisuttavaṇṇanā",
  "atk-s0305a:289_0": "234. Tatiye satiñca khvāhaṃ, bhikkhave, sabbatthikaṃ vadāmīti loṇadhūpanaṃ viya sabbakammikāmaccaṃ",
  "atk-s0305a:289_1": "viya ca sabbattha icchitabbaṃ vadāmīti attho. Yathā hi loṇadhūpanaṃ sabbabyañjanesupi",
  "atk-s0305a:289_2": "nivisati, yathā ca sabbakammiko amacco yodhakammampi karoti mantakammampi paṭihārakammampīti",
  "atk-s0305a:289_3": "sabbakiccāni sādheti, evaṃ uddhatassa cittassa niggaṇhanaṃ, līnassa paggaṇhananti",
  "atk-s0305a:289_4": "sabbametaṃ satiyā ijjhati, na sakkā vinā satiyā etaṃ sampādetuṃ, tasmā evamāha. Imasmiṃ",
  "atk-s0305a:289_5": "sutte pubbabhāgavipassanā bojjhaṅgāva kathitā.",
  "atk-s0305a:290": "4. Mettāsahagatasuttavaṇṇanā",
  "atk-s0305a:291_0": "235. Catutthe mettāsahagatena cetasātiādi sabbaṃ sabbākārena visuddhimagge vitthāritameva.",
  "atk-s0305a:291_1": "Mayampi kho, āvuso, sāvakānaṃ evaṃ dhammaṃ desemāti idampi te purimanayeneva satthu",
  "atk-s0305a:291_2": "dhammadesanaṃ sutvā vadanti. Titthiyānañhi samaye pañcanīvaraṇappahānaṃ vā mettādibrahmavihārabhāvanā",
  "atk-s0305a:291_3": "vā natthi. Kiṃ gatikā hotīti kiṃ nipphatti hoti. Kiṃ paramāti kiṃ uttamā. Kiṃ phalāti",
  "atk-s0305a:291_4": "kiṃ ānisaṃsā. Kiṃ pariyosānāti kiṃ niṭṭhā. Mettāsahagatanti mettāya sahagataṃ saṃsaṭṭhaṃ",
  "atk-s0305a:291_5": "sampayuttaṃ. Eseva nayo sabbattha. Vivekanissitādīni vuttatthāneva.",
  "atk-s0305a:292_0": "Appaṭikūlanti duvidhaṃ appaṭikūlaṃ – sattaappaṭikūlañca, saṅkhāraappaṭikūlañca. Tasmiṃ",
  "atk-s0305a:292_1": "appaṭikūle iṭṭhe vatthusminti attho. Paṭikūlasaññīti aniṭṭhasaññī. Kathaṃ panettha",
  "atk-s0305a:292_2": "evaṃ viharati? Asubhapharaṇaṃ vā aniccanti manasikāraṃ vā karonto. Vuttañhetaṃ paṭisambhidāyaṃ",
  "atk-s0305a:292_3": "“kathaṃ appaṭikūle paṭikūlasaññī viharati. Iṭṭhasmiṃ vatthusmiṃ asubhāya vā pharati,",
  "atk-s0305a:292_4": "aniccato vā upasaṃharatī”ti. Paṭikūle pana aniṭṭhe vatthusmiṃ mettāpharaṇaṃ vā dhātumanasikāraṃ",
  "atk-s0305a:292_5": "vā karonto appaṭikūlasaññī viharati nāma. Yathāha “kathaṃ paṭikūle appaṭikūlasaññī",
  "atk-s0305a:292_6": "viharati. Aniṭṭhasmiṃ vatthusmiṃ mettāya vā pharati, dhātuto vā upasaṃharatī”ti.",
  "atk-s0305a:292_7": "Ubhayamissakapadesupi eseva nayo. Appaṭikūlappaṭikūlesu hi tadeva asubhapharaṇaṃ",
  "atk-s0305a:292_8": "vā aniccanti manasikāraṃ vā karonto paṭikūlasaññī viharati nāma. Paṭikūlāpaṭikūlesu",
  "atk-s0305a:292_9": "ca tadeva mettāpharaṇaṃ vā dhātumanasikāraṃ vā karonto appaṭikūlasaññī viharati nāma.",
  "atk-s0305a:292_10": "“Cakkhunā rūpaṃ disvā neva sumano hotī”tiādinā nayena vuttaṃ pana chaḷaṅgupekkhaṃ",
  "atk-s0305a:292_11": "pavattayamāno “appaṭikūle ca paṭikūle ca tadubhayaṃ abhinivajjetvā upekkhako tattha",
  "atk-s0305a:292_12": "viharati sato sampajāno”ti veditabbo.",
  "atk-s0305a:293_0": "Ettāvatā ca imassa bhikkhuno mettāya tikacatukkajjhānaṃ nibbattetvā tadeva pādakaṃ",
  "atk-s0305a:293_1": "katvā vipassanaṃ vaḍḍhetvā arahattaṃ pattassa saha vipassanāya maggasambojjhaṅgānaṃ",
  "atk-s0305a:293_2": "ariyiddhiyā ca dassitattā desanā vinivaṭṭetabbā siyā. Idaṃ pana mettājhānaṃ pādakaṃ",
  "atk-s0305a:293_3": "katvā saṅkhāre sammasantopi yo arahattaṃ pāpuṇituṃ na sakkoti, yasmā tassa arahattaparamā",
  "atk-s0305a:293_4": "mettā na hoti. Yaṃparamā pana hoti, taṃ dassetabbaṃ. Tasmā tassa dassanatthaṃ ayaṃ",
  "atk-s0305a:293_5": "desanā āraddhā. Parato sabbaso vā pana rūpasaññānaṃ samatikkamātiādīsupi iminā nayena",
  "atk-s0305a:293_6": "puna desanārambhapayojanaṃ veditabbaṃ.",
  "atk-s0305a:294_0": "Subhaparamanti subhaniṭṭhaṃ, subhakoṭikaṃ, subhanipphattiṃ. Idhapaññassāti idheva",
  "atk-s0305a:294_1": "paññā assa, nayimaṃ lokaṃ atikkamatīti idhapañño, tassa idhapaññassa, lokiyapaññassāti",
  "atk-s0305a:294_2": "attho. Uttarivimuttiṃ appaṭivijjhatoti lokuttaradhammaṃ appaṭivijjhantassa. Yo pana",
  "atk-s0305a:294_3": "paṭivijjhituṃ sakkoti, tassa arahattaparamāva mettā hotīti attho. Karuṇādīsupi eseva nayo.",
  "atk-s0305a:295_0": "Kasmā panetāsaṃ mettādīnaṃ subhaparamāditā vuttā bhagavatāti? Sabhāgavasena tassa",
  "atk-s0305a:295_1": "tassa upanissayattā. Mettāvihārissa hi sattā appaṭikūlā honti, athassa appaṭikūlaparicayā",
  "atk-s0305a:295_2": "appaṭikūlesu parisuddhavaṇṇesu nīlādīsu cittaṃ upasaṃharato appakasireneva tattha",
  "atk-s0305a:295_3": "cittaṃ pakkhandati. Iti mettā subhavimokkhassa upanissayo hoti, na tato paraṃ, tasmā",
  "atk-s0305a:295_4": "subhaparamāti vuttā.",
  "atk-s0305a:296_0": "Karuṇāvihārissa uṇhābhighātādirūpanimittaṃ sattadukkhaṃ samanupassantassa karuṇāya",
  "atk-s0305a:296_1": "pavattisambhavato rūpe ādīnavo parividito hoti, athassa parividitarūpādīnavattā pathavīkasiṇādīsu",
  "atk-s0305a:296_2": "aññataraṃ ugghāṭetvā rūpanissaraṇe ākāse cittaṃ upasaṃharato appakasireneva tattha",
  "atk-s0305a:296_3": "cittaṃ pakkhandati. Iti karuṇā ākāsānañcāyatanassa upanissayo hoti, na tato paraṃ,",
  "atk-s0305a:296_4": "tasmā ākāsānañcāyatanaparamāti vuttā.",
  "atk-s0305a:297_0": "Muditāvihārissa pana tena tena pāmojjakāraṇena uppannapāmojjasattānaṃ viññāṇaṃ samanupassantassa",
  "atk-s0305a:297_1": "muditāya pavattisambhavato viññāṇaggahaṇaparicitaṃ hoti, athassa anukkamādhigataṃ",
  "atk-s0305a:297_2": "ākāsānañcāyatanaṃ atikkamma ākāsanimittagocare viññāṇe cittaṃ upasaṃharato appakasireneva",
  "atk-s0305a:297_3": "tattha cittaṃ pakkhandati. Iti muditā viññāṇañcāyatanassa upanissayo hoti, na tato",
  "atk-s0305a:297_4": "paraṃ, tasmā viññāṇañcāyatanaparamāti vuttā.",
  "atk-s0305a:298_0": "Upekkhāvihārissa pana “sattā sukhitā vā hontu, dukkhato vā vimuccantu, sampattasukhato",
  "atk-s0305a:298_1": "vā mā vigacchantū”ti ābhogābhāvato sukhadukkhādiparamatthagāhavimukhasambhavato avijjamānaggahaṇadukkhacittaṃ",
  "atk-s0305a:298_2": "hoti. Athassa paramatthagāhato vimukhabhāvaparicitacittassa paramatthato avijjamānaggahaṇadukkhacittassa",
  "atk-s0305a:298_3": "ca anukkamādhigataṃ viññāṇāñcāyatanaṃ samatikkammasambhavato avijjamāne paramatthabhūtassa",
  "atk-s0305a:298_4": "viññāṇassa abhāve cittaṃ upasaṃharato appakasireneva tattha cittaṃ pakkhandati. Iti",
  "atk-s0305a:298_5": "upekkhā ākiñcaññāyatanassa upanissayo hoti, na tato paraṃ, tasmā ākiñcaññāyatanaparamāti",
  "atk-s0305a:298_6": "vuttā. Desanāpariyosāne pañcasatā bhikkhū arahattaṃ pattāti.",
  "atk-s0305a:299": "5. Saṅgāravasuttavaṇṇanā",
  "atk-s0305a:300_0": "236. Pañcame pagevāti paṭhamaññeva. Kāmarāgapariyuṭṭhitenāti kāmarāgagahitena. Kāmarāgaparetenāti",
  "atk-s0305a:300_1": "kāmarāgānugatena. Nissaraṇanti tividhaṃ kāmarāgassa nissaraṇaṃ vikkhambhananissaraṇaṃ",
  "atk-s0305a:300_2": "tadaṅganissaraṇaṃ samucchedanissaraṇanti. Tattha asubhe paṭhamajjhānaṃ vikkhambhananissaraṇaṃ",
  "atk-s0305a:300_3": "nāma, vipassanā tadaṅganissaraṇaṃ nāma, arahattamaggo samucchedanissaraṇaṃ nāma.",
  "atk-s0305a:300_4": "Taṃ tividhampi nappajānātīti attho. Attatthampītiādīsu arahattasaṅkhāto attano attho",
  "atk-s0305a:300_5": "attattho nāma, paccayadāyakānaṃ attho parattho nāma, sveva duvidhopi ubhayattho nāma.",
  "atk-s0305a:300_6": "Iminā nayena sabbavāresu attho veditabbo.",
  "atk-s0305a:301_0": "Ayaṃ pana viseso – byāpādassa nissaraṇantiādīsu hi dveva nissaraṇāni vikkhambhananissaraṇañca",
  "atk-s0305a:301_1": "samucchedanissaraṇañca. Tattha byāpādassa tāva mettāya paṭhamajjhānaṃ vikkhambhananissaraṇaṃ,",
  "atk-s0305a:301_2": "anāgāmimaggo samucchedanissaraṇaṃ. Thinamiddhassa ālokasaññā vikkhambhananissaraṇaṃ,",
  "atk-s0305a:301_3": "arahattamaggo samucchedanissaraṇaṃ. Uddhaccakukkuccassa yo koci samatho vikkhambhananissaraṇaṃ,",
  "atk-s0305a:301_4": "uddhaccassa panettha arahattamaggo, kukkuccassa anāgāmimaggo samucchedanissaraṇaṃ.",
  "atk-s0305a:301_5": "Vicikicchāya dhammavavatthānaṃ vikkhambhananissaraṇaṃ, paṭhamamaggo samucchedanissaraṇaṃ.",
  "atk-s0305a:302_0": "Yā panettha seyyathāpi brāhmaṇa udapatto saṃsaṭṭho lākhāya vātiādikā upamā vuttā,",
  "atk-s0305a:302_1": "tāsu udapattoti udakabharitā pāti. Saṃsaṭṭhoti vaṇṇabhedakaraṇavasena saṃsaṭṭho.",
  "atk-s0305a:302_2": "Pakkuthitoti kuthito. Usmudakajātoti usumajāto. Sevālapaṇakapariyonaddhoti tilabījakādibhedena",
  "atk-s0305a:302_3": "sevālena vā nīlamaṇḍūkapiṭṭhivaṇṇena vā udakapiṭṭhiṃ chādetvā nibbattapaṇakena pariyonaddho.",
  "atk-s0305a:302_4": "Vāteritoti vātena erito kampito. Āviloti appasanno. Luḷitoti asannisinno. Kalalībhūtoti",
  "atk-s0305a:302_5": "kaddamībhūto. Andhakāre nikkhittoti koṭṭhantarādibhede anālokaṭṭhāne ṭhapito. Imasmiṃ",
  "atk-s0305a:302_6": "sutte bhagavā tīhi bhavehi desanaṃ nivattetvā arahattanikūṭena desanaṃ niṭṭhāpesi,",
  "atk-s0305a:302_7": "brāhmaṇo pana saraṇamatte patiṭṭhito.",
  "atk-s0305a:303": "6. Abhayasuttavaṇṇanā",
  "atk-s0305a:304_0": "237. Chaṭṭhe aññāṇāya adassanāyāti aññāṇatthāya adassanatthāya. Taggha bhagavā nīvaraṇāti",
  "atk-s0305a:304_1": "ekaṃsena bhagavā nīvaraṇā. Kāyakilamathoti kāyadaratho. Cittakilamathoti cittadaratho.",
  "atk-s0305a:304_2": "Sopi me paṭippassaddhoti tassa kira satthu santike sītalaṃ utusappāyaṭṭhānaṃ pavisitvā",
  "atk-s0305a:304_3": "nisinnassa kāyadaratho paṭipassambhi, tasmiṃ paṭipassaddhe tadanvayeneva cittadarathopi.",
  "atk-s0305a:304_4": "Apica maggenevassa etaṃ ubhayampi passaddhanti veditabbaṃ.",
  "atk-s0305a:305": "7. Ānāpānavaggo",
  "atk-s0305a:306": "1. Aṭṭhikamahapphalasuttādivaṇṇanā",
  "atk-s0305a:307_0": "238. Sattamādīsu aṭṭhikasaññāti aṭṭhikaṃ aṭṭhikanti bhāventassa uppannasaññā. Taṃ",
  "atk-s0305a:307_1": "panetaṃ bhāvayato yāva nimittaṃ na uppajjati, tāva chavipi cammampi upaṭṭhāti. Nimitte",
  "atk-s0305a:307_2": "pana uppanne chavicammāni neva upaṭṭhahanti, saṅkhavaṇṇo suddhaaṭṭhikasaṅghāṭova",
  "atk-s0305a:307_3": "upaṭṭhāti hatthikkhandhagataṃ dhammikatissarājānaṃ olokentassa sāmaṇerassa viya,",
  "atk-s0305a:307_4": "paṭimagge hasamānaṃ itthiṃ olokentassa cetiyapabbatavāsino tissattherassa viya cāti.",
  "atk-s0305a:307_5": "Vatthūni visuddhimagge vitthāritāni. Sati vā upādiseseti gahaṇasese upādānasese vijjamānamhi.",
  "atk-s0305a:308": "2-10. Puḷavakasuttādivaṇṇanā",
  "atk-s0305a:309_0": "239-247. Puḷavakasaññāti puḷavaṃ puḷavanti bhāventassa uppannasaññā. Vinīlakasaññādīsupi",
  "atk-s0305a:309_1": "eseva nayo. Vinicchayakathā panettha saddhiṃ bhāvanānayena visuddhimagge vuttā. Mettādayo",
  "atk-s0305a:309_2": "tikacatukkajjhānavasena veditabbā, upekkhā catutthajjhānavaseneva.",
  "atk-s0305a:310": "8. Nirodhavaggo",
  "atk-s0305a:311": "1-10. Asubhasuttādivaṇṇanā",
  "atk-s0305a:312_0": "248-257. Asubhasaññāti asubhe paṭhamajjhānasaññā. Maraṇasaññāti “avassaṃ maritabbaṃ,",
  "atk-s0305a:312_1": "maraṇapaṭibaddhaṃ me jīvita”nti abhiṇhaṃ paccavekkhantassa uppannasaññā. Āhāre paṭikūlasaññāti",
  "atk-s0305a:312_2": "odanakummāsādimhi ajjhoharaṇīye paṭikūlasaññā. Sabbaloke anabhiratisaññāti sakalalokasmiṃ",
  "atk-s0305a:312_3": "anabhiratiṃ uppādentassa uppannasaññā. Pahānasaññāvirāgasaññāti dve pubbabhāgā. Nirodhasaññā",
  "atk-s0305a:312_4": "missakā. Evametāni aṭṭhikasaññādīni vīsati kammaṭṭhānāni niddiṭṭhāni. Tesaṃ navasu",
  "atk-s0305a:312_5": "appanā honti, ekādasa upacārajjhānikā. Sesā panettha vinicchayakathā visuddhimagge",
  "atk-s0305a:312_6": "āgatāva. Gaṅgāpeyyālādayo maggasaṃyutte vuttanayeneva veditabbā.",
  "atk-s0305a:313": "Bojjhaṅgasaṃyuttavaṇṇanā niṭṭhitā.",
  "atk-s0305a:316": "3. Satipaṭṭhānasaṃyuttaṃ",
  "atk-s0305a:317": "1. Ambapālivaggo",
  "atk-s0305a:318": "1. Ambapālisuttavaṇṇanā",
  "atk-s0305a:319_0": "367. Satipaṭṭhānasaṃyuttassa paṭhame ambapālivaneti ambapāliyā nāma rūpūpajīviniyā",
  "atk-s0305a:319_1": "ropite ambavane. Taṃ kira tassā uyyānaṃ ahosi. Sā satthu dhammadesanaṃ sutvā pasannacittā",
  "atk-s0305a:319_2": "tattha vihāraṃ kāretvā tathāgatassa niyyātesi. Taṃ sandhāyetaṃ vuttaṃ. Ekāyanvāyanti",
  "atk-s0305a:319_3": "ekāyano ayaṃ. Tattha ekāyanoti ekamaggo. Maggassa hi –",
  "atk-s0305a:320": "“Maggo pantho patho pajjo, añjasaṃ vaṭumāyanaṃ;",
  "atk-s0305a:321": "Nāvā uttarasetū ca, kullo ca bhisi saṅkamo”ti. –",
  "atk-s0305a:322_0": "Bahūni nāmāni. Svāyaṃ idha ayananāmena vutto. Tasmā ekāyanvāyaṃ, bhikkhave, maggoti",
  "atk-s0305a:322_1": "ettha ekamaggo. Ayaṃ, bhikkhave, maggo, na dvedhāpathabhūtoti evamattho daṭṭhabbo.",
  "atk-s0305a:322_2": "Maggoti kenaṭṭhena maggo? Nibbānagamanaṭṭhena, nibbānatthikehi magganīyaṭṭhena ca.",
  "atk-s0305a:323_0": "Sattānaṃ visuddhiyāti rāgādīhi malehi abhijjhāvisamalobhādīhi ca upakkilesehi saṃkiliṭṭhacittānaṃ",
  "atk-s0305a:323_1": "sattānaṃ visuddhatthāya. Sokaparidevānaṃ samatikkamāyāti sokassa ca paridevassa ca",
  "atk-s0305a:323_2": "samatikkamāya, pahānāyāti attho. Dukkhadomanassānaṃ atthaṅgamāyāti kāyikadukkhassa",
  "atk-s0305a:323_3": "ca cetasikadomanassassa cāti imesaṃ dvinnaṃ atthaṅgamāya, nirodhāyāti attho. Ñāyassa",
  "atk-s0305a:323_4": "adhigamāyāti ñāyo vuccati ariyo aṭṭhaṅgiko maggo, tassa adhigamāya pattiyāti vuttaṃ",
  "atk-s0305a:323_5": "hoti. Ayañhi pubbabhāge lokiyo satipaṭṭhānamaggo bhāvito lokuttaramaggassa adhigamāya",
  "atk-s0305a:323_6": "saṃvattati. Tenāha “ñāyassa adhigamāyā”ti. Nibbānassa sacchikiriyāyāti taṇhāvānavirahitattā",
  "atk-s0305a:323_7": "nibbānanti laddhanāmassa amatassa sacchikiriyāya, attapaccakkhāyāti vuttaṃ hoti.",
  "atk-s0305a:323_8": "Ayañhi maggo bhāvito anupubbena nibbānasacchikiriyaṃ sādheti. Tenāha “nibbānassa sacchikiriyāyā”ti.",
  "atk-s0305a:324_0": "Evaṃ bhagavatā sattahi padehi ekāyanamaggassa vaṇṇo bhāsito, so kasmāti ce? Bhikkhūnaṃ",
  "atk-s0305a:324_1": "ussāhajananatthaṃ. Vaṇṇabhāsanañhi sutvā te bhikkhū – “ayaṃ kira maggo hadayasantāpabhūtaṃ",
  "atk-s0305a:324_2": "sokaṃ, vācāvippalāpabhūtaṃ paridevaṃ, kāyikaasātabhūtaṃ dukkhaṃ, cetasikaasātabhūtaṃ",
  "atk-s0305a:324_3": "domanassanti cattāro upaddave harati. Visuddhiṃ, ñāyaṃ, nibbānanti tayo visese āvahatī”ti",
  "atk-s0305a:324_4": "ussāhajātā imaṃ desanaṃ uggahetabbaṃ pariyāpuṇitabbaṃ, dhāretabbaṃ, imañca maggaṃ",
  "atk-s0305a:324_5": "bhāvetabbaṃ maññissanti. Iti tesaṃ bhikkhūnaṃ ussāhajananatthaṃ vaṇṇaṃ abhāsi kambalavāṇijādayo",
  "atk-s0305a:324_6": "kambalādīnaṃ vaṇṇaṃ viya.",
  "atk-s0305a:325_0": "Yadidanti nipāto, ye imeti ayamassa attho. Cattāroti gaṇanaparicchedo. Tena “na tato",
  "atk-s0305a:325_1": "heṭṭhā, na uddha”nti satipaṭṭhānaparicchedaṃ dīpeti. Satipaṭṭhānāti tayo satipaṭṭhānā",
  "atk-s0305a:325_2": "satigocaropi, tidhā paṭipannesu sāvakesu satthuno paṭighānunayavītivattatāpi, satipi.",
  "atk-s0305a:325_3": "“Catunnaṃ, bhikkhave, satipaṭṭhānānaṃ samudayañca atthaṅgamañca desessāmi taṃ suṇātha.",
  "atk-s0305a:325_4": "Ko ca, bhikkhave, kāyassa samudayo? Āharasamudayā kāyasamudayo”tiādīsu hi satigocaro",
  "atk-s0305a:325_5": "satipaṭṭhānanti vutto. Tathā “kāyo upaṭṭhānaṃ, no sati, sati upaṭṭhānañceva sati",
  "atk-s0305a:325_6": "cā”tiādīsupi. Tassa attho – patiṭṭhāti asminti paṭṭhānaṃ. Kā patiṭṭhāti? Sati. Satiyā",
  "atk-s0305a:325_7": "paṭṭhānaṃ satipaṭṭhānaṃ. Padhānaṃ ṭhānanti vā paṭṭhānaṃ. Satiyā paṭṭhānaṃ satipaṭṭhānaṃ",
  "atk-s0305a:325_8": "hatthiṭṭhānaassaṭṭhānādīni viya.",
  "atk-s0305a:326_0": "“Tayo satipaṭṭhānā, yadariyo sevati, yadariyo sevamāno satthā gaṇamanusāsitumarahatī”ti",
  "atk-s0305a:326_1": "ettha tidhā paṭipannesu sāvakesu satthuno paṭighānunayavītivattatā satipaṭṭhānanti",
  "atk-s0305a:326_2": "vuttā. Tassattho – paṭṭhapetabbato paṭṭhānaṃ, pavattayitabbatoti attho. Kena paṭṭhapetabboti?",
  "atk-s0305a:326_3": "Satiyā. Satiyā paṭṭhānaṃ satipaṭṭhānanti.",
  "atk-s0305a:327_0": "“Cattāro satipaṭṭhānā bhāvitā bahulīkatā satta bojjhaṅge paripūrentī”tiādīsu pana",
  "atk-s0305a:327_1": "satiyeva satipaṭṭhānanti vuttā. Tassattho – patiṭṭhātīti paṭṭhānaṃ, upaṭṭhāti okkanditvā",
  "atk-s0305a:327_2": "pakkhanditvā pavattatīti attho. Satiyeva paṭṭhānaṃ satipaṭṭhānaṃ. Atha vā saraṇaṭṭhena",
  "atk-s0305a:327_3": "sati, upaṭṭhānaṭṭhena paṭṭhānaṃ, iti sati ca sā paṭṭhānañcātipi satipaṭṭhānaṃ. Idamidha adhippetaṃ.",
  "atk-s0305a:328_0": "Yadi evaṃ kasmā “satipaṭṭhānā”ti bahuvacanaṃ katanti? Satīnaṃ bahuttā. Ārammaṇabhedena",
  "atk-s0305a:328_1": "hi bahukā satiyo. Atha “maggo”ti kasmā ekavacananti? Magganaṭṭhena ekattā. Catassopi",
  "atk-s0305a:328_2": "hi etā satiyo magganaṭṭhena ekattaṃ gacchanti. Vutañhetaṃ “maggoti kenaṭṭhena maggo?",
  "atk-s0305a:328_3": "Nibbānamagganaṭṭhena, nibbānatthikehi magganīyaṭṭhena cā”ti. Catassopi cetā aparabhāge",
  "atk-s0305a:328_4": "kāyādīsu ārammaṇesu kiccaṃ sādhayamānā nibbānaṃ gacchanti, ādito paṭṭhāya ca nibbānatthikehi",
  "atk-s0305a:328_5": "maggiyantīti tasmā catassopi eko maggoti vuttā. Evañca sati vacanānusandhinā sānusandhikāva desanā hoti.",
  "atk-s0305a:329_0": "Katame cattāroti kathetukamyatāpucchā. Kāyeti rūpakāye. Kāyānupassīti kāyaṃ anupassanasīlo,",
  "atk-s0305a:329_1": "kāyaṃ vā anupassamāno. Ayañhi bhikkhu imaṃ kāyaṃ aniccānupassanādīnaṃ sattannaṃ anupassanānaṃ",
  "atk-s0305a:329_2": "vasena aniccato anupassati, no niccato, dukkhato anupassati, no sukhato, anattato",
  "atk-s0305a:329_3": "anupassati, no attato, nibbindati, no nandati, virajjati, no rajjati, nirodheti,",
  "atk-s0305a:329_4": "no samudeti, paṭinissajjati, no ādiyati. So taṃ aniccato anupassanto niccasaññaṃ",
  "atk-s0305a:329_5": "pajahati, dukkhato anupassanto sukhasaññaṃ pajahati, anattato anupassanto attasaññaṃ",
  "atk-s0305a:329_6": "pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ",
  "atk-s0305a:329_7": "pajahati, paṭinissajjanto ādānaṃ pajahatīti veditabbo.",
  "atk-s0305a:330_0": "Viharatīti irīyati. Ātāpīti tīsu bhavesu kilese ātapatīti ātāpo, vīriyassetaṃ nāmaṃ.",
  "atk-s0305a:330_1": "Ātāpo assa atthīti ātāpī. Sampajānoti sampajaññasaṅkhātena ñāṇena samannāgato. Satimāti",
  "atk-s0305a:330_2": "kāyapariggāhikāya satiyā samannāgato. Ayaṃ pana yasmā satiyā ārammaṇaṃ pariggahetvā",
  "atk-s0305a:330_3": "paññāya anupassati. Na hi sativirahitassa anupassanā nāma atthi, tenevāha “satiñca",
  "atk-s0305a:330_4": "khvāhaṃ, bhikkhave, sabbatthikaṃ vadāmī”ti. Tasmā ettha “kāye kāyānupassī viharatī”ti",
  "atk-s0305a:330_5": "ettāvatā kāyānupassanāsatipaṭṭhānaṃ vuttaṃ hoti. Atha vā yasmā anātāpino antosaṅkhepo",
  "atk-s0305a:330_6": "antarāyakaro hoti, asampajāno upāyapariggahe anupāyaparivajjane ca sammuyhati, muṭṭhassati",
  "atk-s0305a:330_7": "upāyāpariccāge anupāyāpariggahe ca asamattho hoti, tenassa taṃ kammaṭṭhānaṃ na sampajjati.",
  "atk-s0305a:330_8": "Tasmā yesaṃ dhammānaṃ ānubhāvena taṃ sampajjati, tesaṃ dassanatthaṃ “ātāpī sampajāno",
  "atk-s0305a:330_9": "satimā”ti idaṃ vuttanti veditabbaṃ.",
  "atk-s0305a:331_0": "Iti kāyānupassanāsatipaṭṭhānaṃ sampayogaṅgañjassa dassetvā idāni pahānaṅgaṃ dassetuṃ",
  "atk-s0305a:331_1": "vineyya loke abhijjhādomanassanti vuttaṃ. Tattha vineyyāti tadaṅgavinayena vā vikkhambhanavinayena",
  "atk-s0305a:331_2": "vā vinayitvā. Loketi tasmiṃyeva kāye. Kāyo hi idha lujjanapalujjanaṭṭhena lokoti",
  "atk-s0305a:331_3": "adhippeto. Yasmā panassa na kāyamatteyeva abhijjhādomanassaṃ pahīyati, vedanādīsupi",
  "atk-s0305a:331_4": "pahīyati eva. Tasmā “pañcapi upādānakkhandhā loko”ti vibhaṅge vuttaṃ. Lokasaṅkhātattā",
  "atk-s0305a:331_5": "vā tesaṃ dhammānaṃ atthuddhāranayenetaṃ vuttaṃ. Yaṃ panāha “tattha katamo loko, sveva",
  "atk-s0305a:331_6": "kāyo loko”ti, ayamevettha attho. Tasmiṃ loke abhijjhādomanassaṃ vineyyāti evaṃ sambandho daṭṭhabbo.",
  "atk-s0305a:332_0": "Vedanāsūti ettha tisso vedanā, tā ca lokiyā eva, cittampi lokiyaṃ, tathā dhammā.",
  "atk-s0305a:332_1": "Yathā pana vedanā anupassitabbā, tathā anupassanto esa vedanānupassīti veditabbo.",
  "atk-s0305a:332_2": "Esa nayo cittadhammesu. Kathañca vedanā anupassitabbāti? Sukhā tāva vedanā dukkhato,",
  "atk-s0305a:332_3": "dukkhā sallato, adukkhamasukhā aniccato. Yathāha –",
  "atk-s0305a:333": "“Yo sukhaṃ dukkhato adda, dukkhamaddakkhi sallato;",
  "atk-s0305a:334": "Adukkhamasukhaṃ santaṃ, addakkhi naṃ aniccato;",
  "atk-s0305a:335": "Sa ve sammaddaso bhikkhu, upasanto carissatī”ti.",
  "atk-s0305a:336_0": "Sabbā eva cetā dukkhātipi anupassitabbā. Vuttañhetaṃ “yaṃkiñci vedayitaṃ, sabbaṃ",
  "atk-s0305a:336_1": "taṃ dukkhasminti vadāmī”ti. Sukhadukkhatopi ca anupassitabbā, yathāha – “sukhā kho,",
  "atk-s0305a:336_2": "āvuso visākha, vedanā ṭhitisukhā vipariṇāmadukkhā”ti sabbaṃ vitthāretabbaṃ. Apica",
  "atk-s0305a:336_3": "aniccādisattaanupassanāvasenapi anupassitabbā.",
  "atk-s0305a:337_0": "Cittadhammesupi cittaṃ tāva ārammaṇādhipatisahajātabhūmikammavipākakiriyādinānattabhedānaṃ",
  "atk-s0305a:337_1": "aniccādianupassanānaṃ sarāgādīnañca bhedānaṃ vasena anupassitabbaṃ. Dhammā salakkhaṇasāmaññalakkhaṇānaṃ",
  "atk-s0305a:337_2": "suññatadhammassa aniccādisattaanupassanānaṃ “santaṃ vā ajjhattaṃ kāmacchanda”ntiādīnañca",
  "atk-s0305a:337_3": "pabhedānaṃ vasena anupassitabbā. Sesaṃ vuttanayameva. Ayamettha saṅkhepo, vitthāro",
  "atk-s0305a:337_4": "pana dīghamajjhimaṭṭhakathāsu satipaṭṭhānavaṇṇanāyaṃ vuttanayeneva veditabbo.",
  "atk-s0305a:338": "2. Satisuttavaṇṇanā",
  "atk-s0305a:339_0": "368. Dutiye satoti kāyādianupassanāsatiyā samannāgato. Sampajānoti catusampajaññapaññāya",
  "atk-s0305a:339_1": "samannāgato. Abhikkante paṭikkanteti ettha abhikkantaṃ vuccati gamanaṃ, paṭikkantaṃ",
  "atk-s0305a:339_2": "nivattanaṃ, tadubhayampi catūsu iriyāpathesu labbhati. Gamane tāva purato kāyaṃ abhiharanto",
  "atk-s0305a:339_3": "abhikkamati nāma, paṭinivattanto paṭikkamati nāma. Ṭhānepi ṭhitakova kāyaṃ purato",
  "atk-s0305a:339_4": "onamanto abhikkamati nāma, pacchato apanāmento paṭikkamati nāma. Nisajjāyapi nisinnakova",
  "atk-s0305a:339_5": "āsanassa purimaaṅgābhimukho saṃsaranto abhikkamati nāma, pacchimaaṅgappadesaṃ paccāsaṃsaranto",
  "atk-s0305a:339_6": "paṭikkamati nāma. Nipajjanepi eseva nayo.",
  "atk-s0305a:340": "Sampajānakārī hotīti sampajaññena sabbakiccakārī, sampajaññasseva vā kārī. So hi abhikkantādīsu sampajaññaṃ karoteva, na katthaci sampajaññavirahito hoti.",
  "atk-s0305a:341_0": "Tattha sātthakasampajaññaṃ, sappāyasampajaññaṃ, gocarasampajaññaṃ, asammohasampajaññanti",
  "atk-s0305a:341_1": "catubbidhaṃ sampajaññaṃ. Tattha abhikkamanacitte uppanne cittavaseneva agantvā “kiṃ",
  "atk-s0305a:341_2": "nu me ettha gatena attho atthi, natthī”ti atthānatthaṃ pariggaṇhitvā atthapariggaṇhanaṃ",
  "atk-s0305a:341_3": "sātthakasampajaññaṃ. Tattha ca atthoti cetiyadassanabodhidassanasaṅghadassanatheradassanaasubhadassanādivasena",
  "atk-s0305a:341_4": "dhammato vaḍḍhi. Cetiyaṃ disvāpi hi buddhārammaṇaṃ, saṅghadassanena saṅghārammaṇaṃ",
  "atk-s0305a:341_5": "pītiṃ uppādetvā tadeva khayato sammasanto arahattaṃ pāpuṇāti. Mahāvihārasmiñhi dakkhiṇadvāre",
  "atk-s0305a:341_6": "ṭhatvā mahācetiyaṃ olokentā tiṃsasahassabhikkhū arahattaṃ pāpuṇiṃsu, tathā pacchimadvāre",
  "atk-s0305a:341_7": "uttaradvāre pācīnadvāre ca, tathā pañhamaṇḍapaṭṭhāne abhayavāpipāḷiyaṃ, thūpārāmadvāre",
  "atk-s0305a:341_8": "nagarassa dakkhiṇadvāre anurādhavāpipāḷiyaṃ.",
  "atk-s0305a:342_0": "Mahāariyavaṃsabhāṇakatthero panāha “kiṃ tumhe vadatha, mahācetiyassa samantā kucchivedikāya",
  "atk-s0305a:342_1": "heṭṭhimabhāgato paṭṭhāya paññāyanaṭṭhāne yattha yattha dve pādā sakkā honti samaṃ",
  "atk-s0305a:342_2": "patiṭṭhāpetuṃ, tattha tattha ekapaduddhāre tiṃsatiṃsa bhikkhusahassāni arahattaṃ",
  "atk-s0305a:342_3": "pāpuṇiṃsūti sakkā vatu”nti. Aparo pana mahāthero āha – “mahācetiyatale ākiṇṇavālikāya",
  "atk-s0305a:342_4": "bahutarā bhikkhū arahattaṃ pattā”ti. There disvā tesaṃ ovāde patiṭṭhāya asubhaṃ disvā",
  "atk-s0305a:342_5": "tattha paṭhamaṃ jhānaṃ uppādetvā tadeva khayato sammasanto arahattaṃ pāpuṇāti. Tasmā",
  "atk-s0305a:342_6": "etesaṃ dassanaṃ sātthaṃ. Keci pana – “āmisatopi vaḍḍhi atthoyeva, taṃ nissāya brahmacariyānuggahāya",
  "atk-s0305a:342_7": "paṭipannattā”ti vadanti.",
  "atk-s0305a:343_0": "Tasmiṃ pana gamane sappāyāsappāyaṃ pariggaṇhitvā sappāyapariggaṇhanaṃ sappāyasampajaññaṃ.",
  "atk-s0305a:343_1": "Seyyathidaṃ? Cetiyadassanaṃ tāva sātthaṃ. Sace pana cetiyassa mahāpūjāya dasadvādasayojanantare",
  "atk-s0305a:343_2": "parisā sannipatanti, attano vibhavānurūpā itthiyopi purisāpi alaṅkatapaṭiyattā cittakammarūpakāni",
  "atk-s0305a:343_3": "viya sañcaranti. Tatra cassa iṭṭhe ārammaṇe lobho, aniṭṭhe paṭigho, asamapekkhane",
  "atk-s0305a:343_4": "moho uppajjati, kāyasaṃsagge kāyasaṃsaggāpattiṃ āpajjati, jīvitabrahmacariyānaṃ vā",
  "atk-s0305a:343_5": "antarāyo ca hoti. Evaṃ taṃ ṭhānaṃ asappāyaṃ hoti, vuttappakāraantarāyābhāve sappāyaṃ.",
  "atk-s0305a:343_6": "Saṅghadassanampi sātthaṃ. Sace pana antogāme mahāmaṇḍapaṃ kāretvā sabbarattiṃ dhammassavanaṃ",
  "atk-s0305a:343_7": "kārentesu manussesu vuttappakāreneva janasannipāto ceva antarāyo ca hoti, evaṃ taṃ",
  "atk-s0305a:343_8": "ṭhānaṃ asappāyaṃ, antarāyābhāve sappāyaṃ. Mahāparivārānaṃ therānaṃ dassanepi eseva nayo.",
  "atk-s0305a:344_0": "Asubhadassanampi sātthaṃ. Tadatthadīpanatthañca idaṃ vatthu – eko kira daharabhikkhu",
  "atk-s0305a:344_1": "sāmaṇeraṃ gahetvā dantakaṭṭhatthāya gato. Sāmaṇero maggā okkamitvā purato gacchanto",
  "atk-s0305a:344_2": "asubhaṃ disvā paṭhamajjhānaṃ nibbattetvā tadeva pādakaṃ katvā saṅkhāre sammasanto",
  "atk-s0305a:344_3": "tīṇi phalāni sacchikatvā uparimaggatthāya kammaṭṭhānaṃ pariggahetvā aṭṭhāsi. Daharo",
  "atk-s0305a:344_4": "taṃ apassanto “sāmaṇerā”ti pakkosi. So – “mayā pabbajitadivasato paṭṭhāya bhikkhunā",
  "atk-s0305a:344_5": "saddhiṃ dve kathā nāma na kathitapubbā, aññasmimpi divase uparivisesaṃ nibbattessāmī”ti",
  "atk-s0305a:344_6": "cintetvā “kiṃ, bhante,”ti paṭivacanaṃ adāsi. “Ehī”ti vutte ekavacaneneva āgantvā",
  "atk-s0305a:344_7": "– “bhante, iminā tāva maggena gantvā mayā ṭhitokāse muhuttaṃ puratthābhimukhā hutvā",
  "atk-s0305a:344_8": "olokethā”ti āha. So tathā katvā tena pattavisesameva pāpuṇi. Evaṃ ekaṃ asubhaṃ dvinnaṃ",
  "atk-s0305a:344_9": "janānaṃ atthāya jātaṃ. Evaṃ sātthampi panetaṃ purisassa mātugāmāsubhaṃ asappāyaṃ,",
  "atk-s0305a:344_10": "mātugāmassa ca purisāsubhaṃ, sabhāgameva sappāyanti evaṃ sappāyapariggaṇhanaṃ sappāyasampajaññaṃ.",
  "atk-s0305a:345_0": "Evaṃ pariggahitasātthasappāyassa pana aṭṭhatiṃsakammaṭṭhānesu attano cittarucikaṃ",
  "atk-s0305a:345_1": "kammaṭṭhānasaṅkhātaṃ gocaraṃ uggahetvā bhikkhācāragocare taṃ gahetvāva gamanaṃ gocarasampajaññaṃ nāma.",
  "atk-s0305a:346_0": "Tassāvibhāvatthaṃ idaṃ catukkaṃ veditabbaṃ – idhekacco bhikkhu harati na paccāharati,",
  "atk-s0305a:346_1": "ekacco paccāharati na harati, ekacco pana neva harati na paccāharati, ekacco harati ca paccāharati ca.",
  "atk-s0305a:347_0": "Tattha yo bhikkhu divasaṃ caṅkamena nisajjāya ca āvaraṇīyehi dhammehi cittaṃ parisodhetvā",
  "atk-s0305a:347_1": "tathā rattiyā paṭhamaṃ yāmaṃ majjhimayāme seyyaṃ kappetvā, pacchimayāmepi nisajjācaṅkamehi",
  "atk-s0305a:347_2": "vītināmetvā, pageva cetiyaṅgaṇabodhiyaṅgaṇavattaṃ katvā bodhirukkhe udakaṃ āsiñcitvā",
  "atk-s0305a:347_3": "pānīyaṃ paribhojanīyaṃ paccupaṭṭhapetvā ācariyupajjhāyavattādīni samādāya vattati.",
  "atk-s0305a:347_4": "So sarīraparikammaṃ katvā senāsanaṃ pavisitvā dve tayo pallaṅke usumaṃ gāhāpento",
  "atk-s0305a:347_5": "kammaṭṭhānamanuyuñjitvā bhikkhācāravelāya uṭṭhahitvā kammaṭṭhānasīseneva pattacīvaramādāya",
  "atk-s0305a:347_6": "senāsanato nikkhamitvā kammaṭṭhānaṃ manasikarontova cetiyaṅgaṇaṃ gantvā sace buddhānussatikammaṭṭhānaṃ",
  "atk-s0305a:347_7": "hoti, taṃ avissajjetvāva cetiyaṅgaṇaṃ pavisati. Aññaṃ ce kammaṭṭhānaṃ hoti, sopānapādamūle",
  "atk-s0305a:347_8": "ṭhatvā hatthena gahitabhaṇḍaṃ viya taṃ ṭhapetvā buddhārammaṇaṃ pītiṃ gahetvā cetiyaṅgaṇaṃ",
  "atk-s0305a:347_9": "āruyha mahantaṃ cetiyaṃ ce, tikkhattuṃ padakkhiṇaṃ katvā catūsu ṭhānesu vanditabbaṃ,",
  "atk-s0305a:347_10": "khuddakaṃ ce, tatheva padakkhiṇaṃ katvā aṭṭhasu ṭhānesu vanditabbaṃ. Cetiyaṃ vanditvā",
  "atk-s0305a:347_11": "bodhiyaṅgaṇaṃ pattenāpi buddhassa bhagavato sammukhā viya nipaccakāraṃ dassetvā bodhi",
  "atk-s0305a:347_12": "vanditabbā. So evaṃ cetiyañca bodhiñca vanditvā paṭisāmitaṭṭhānaṃ gantvā paṭisāmitabhaṇḍakaṃ",
  "atk-s0305a:347_13": "hatthena gaṇhanto viya nikkhittakammaṭṭhānaṃ gahetvā gāmasamīpe kammaṭṭhānasīseneva",
  "atk-s0305a:347_14": "cīvaraṃ pārupitvā gāmaṃ piṇḍāya pavisati.",
  "atk-s0305a:348_0": "Atha naṃ manussā disvā “ayyo no āgato”ti paccuggantvā pattaṃ gahetvā āsanasālāya",
  "atk-s0305a:348_1": "vā gehe vā nisīdāpetvā yāguṃ datvā yāva bhattaṃ na niṭṭhāti, tāva pāde dhovitvā makkhetvā",
  "atk-s0305a:348_2": "purato nisīditvā pañhaṃ vā pucchanti, dhammaṃ vā sotukāmā honti. Sacepi na kathāpenti,",
  "atk-s0305a:348_3": "janasaṅgahaṇatthaṃ dhammakathā nāma kātabbāyevāti aṭṭhakathācariyā vadanti. Dhammakathā",
  "atk-s0305a:348_4": "hi kammaṭṭhānavinimuttā nāma natthi, tasmā kammaṭṭhānasīseneva dhammaṃ kathetvā kammaṭṭhānasīseneva",
  "atk-s0305a:348_5": "āhāraṃ paribhuñjitvā anumodanaṃ katvā nivattiyamānehipi manussehi anugatova gāmato",
  "atk-s0305a:348_6": "nikkhamitvā tattha te nivattetvā maggaṃ paṭipajjati.",
  "atk-s0305a:349_0": "Atha naṃ puretaraṃ nikkhamitvā bahigāme katabhattakiccā sāmaṇeradaharabhikkhū disvā",
  "atk-s0305a:349_1": "paccuggantvā pattacīvaramassa gaṇhanti. Porāṇakabhikkhū kira na “amhākaṃ upajjhāyo",
  "atk-s0305a:349_2": "ācariyo”ti mukhaṃ oloketvā vattaṃ karonti, sampattaparicchedeneva karonti. Te taṃ",
  "atk-s0305a:349_3": "pucchanti – “bhante, ete manussā tumhākaṃ kiṃ honti, mātipakkhato sambandhā pitipakkhato”ti?",
  "atk-s0305a:349_4": "Kiṃ disvā pucchathāti? Tumhesu etesaṃ pemaṃ bahumānanti. “Āvuso, yaṃ mātāpitūhipi",
  "atk-s0305a:349_5": "dukkarataraṃ, taṃ ete amhākaṃ karonti, pattacīvarampi no etesaṃ santakameva, etesaṃ",
  "atk-s0305a:349_6": "ānubhāvena neva bhaye bhayaṃ, na chātake chātakaṃ jānāma, edisā nāma amhākaṃ upakārino",
  "atk-s0305a:349_7": "natthī”ti tesaṃ guṇe kathayanto gacchati. Ayaṃ vuccati harati na paccāharatīti.",
  "atk-s0305a:350_0": "Yassa pana pageva vuttappakāraṃ vattapaṭipattiṃ karontassa kammajatejo pajjalati,",
  "atk-s0305a:350_1": "anupādiṇṇakaṃ muñcitvā upādiṇṇakaṃ gaṇhāti, sarīrato sedā muccanti, kammaṭṭhānavīthiṃ",
  "atk-s0305a:350_2": "nārohati, so pageva pattacīvaramādāya vegasāva cetiyaṃ vanditvā gorūpānaṃ nikkhamanavelāyameva",
  "atk-s0305a:350_3": "gāmaṃ yāgubhikkhāya pavisitvā yāguṃ labhitvā āsanasālaṃ gantvā pivati. Athassa dvittikkhattuṃ",
  "atk-s0305a:350_4": "ajjhoharaṇamatteneva kammajatejo upādiṇṇakaṃ muñcitvā anupādiṇṇakaṃ gaṇhāti, ghaṭasatena",
  "atk-s0305a:350_5": "nhāto viya tejodhātupariḷāhanibbānaṃ patvā kammaṭṭhānasīsena yāguṃ paribhuñjitvā",
  "atk-s0305a:350_6": "pattañca mukhañca dhovitvā antarābhatte kammaṭṭhānaṃ manasikatvā avasesaṭṭhāne piṇḍāya",
  "atk-s0305a:350_7": "caritvā kammaṭṭhānasīsena āhāraṃ paribhuñjitvā tato paṭṭhāya poṅkhānupoṅkhaṃ upaṭṭhahamānaṃ",
  "atk-s0305a:350_8": "kammaṭṭhānaṃ gahetvāva āgacchati. Ayaṃ vuccati paccāharati na haratīti. Edisā ca",
  "atk-s0305a:350_9": "bhikkhū yāguṃ pivitvā vipassanaṃ ārabhitvā buddhasāsane arahattaṃ pattā nāma gaṇanapathaṃ",
  "atk-s0305a:350_10": "vītivattā. Sīhaḷadīpeyeva tesu tesu gāmesu āsanasālāyaṃ na taṃ āsanamatthi, yattha",
  "atk-s0305a:350_11": "yāguṃ pivitvā arahattaṃ pattā bhikkhū natthīti.",
  "atk-s0305a:351_0": "Yo pana pamādavihārī hoti nikkhittadhuro, sabbavattāni bhinditvā pañcavidhacetovinibandhabaddhacitto",
  "atk-s0305a:351_1": "viharanto “kammaṭṭhānaṃ nāma atthī”tipi saññaṃ akatvā gāmaṃ piṇḍāya pavisitvā ananulomikena",
  "atk-s0305a:351_2": "gihisaṃsaggena saṃsaṭṭho caritvā ca bhuñjitvā ca tuccho nikkhamati. Ayaṃ vuccati",
  "atk-s0305a:351_3": "neva harati na paccāharatīti.",
  "atk-s0305a:352_0": "Yo panāyaṃ harati ca paccāharati cāti vutto, so gatapaccāgatikavattavasena veditabbo.",
  "atk-s0305a:352_1": "Attakāmā hi kulaputtā sāsane pabbajitvā dasapi vīsampi tiṃsampi cattālīsampi paññāsampi",
  "atk-s0305a:352_2": "satampi ekato vasantā katikavattaṃ katvā viharanti “āvuso, tumhe na iṇaṭṭā, na bhayaṭṭā,",
  "atk-s0305a:352_3": "na jīvikāpakatā pabbajitā, dukkhā muccitukāmā panettha pabbajitā, tasmā gamane uppannakilesaṃ",
  "atk-s0305a:352_4": "gamaneyeva niggaṇhatha, ṭhāne, nisajjāya, sayane uppannakilesaṃ sayaneyeva niggaṇhathā”ti.",
  "atk-s0305a:352_5": "Te evaṃ katikavattaṃ katvā bhikkhācāraṃ gacchantā aḍḍhausabhausabhaaḍḍhagāvutagāvutantaresu",
  "atk-s0305a:352_6": "pāsāṇā honti, tāya saññāya kammaṭṭhānaṃ manasikarontāva gacchanti. Sace kassaci gamane",
  "atk-s0305a:352_7": "kileso uppajjati, tattheva naṃ niggaṇhāti. Tathā asakkonto tiṭṭhati. Athassa pacchato",
  "atk-s0305a:352_8": "āgacchantopi tiṭṭhati, so “ayaṃ bhikkhu tuyhaṃ uppannavitakkaṃ jānāti, ananucchavikaṃ",
  "atk-s0305a:352_9": "te eta”nti attānaṃ paṭicodetvā vipassanaṃ vaḍḍhetvā tattheva ariyabhūmiṃ okkamati,",
  "atk-s0305a:352_10": "tathā asakkonto nisīdatīti so eva nayo. Ariyabhūmiṃ okkamituṃ asakkontopi, taṃ kilesaṃ",
  "atk-s0305a:352_11": "vikkhambhetvā kammaṭṭhānaṃ manasikarontova gacchati, na kammaṭṭhānavippayuttena cittena",
  "atk-s0305a:352_12": "pādaṃ uddharati. Uddharati ce, paṭinivattitvā purimapadesaṃyeva eti ālindakavāsī",
  "atk-s0305a:352_13": "mahāphussadevatthero viya.",
  "atk-s0305a:353_0": "So kira ekūnavīsati vassāni gatapaccāgatikavattaṃ pūrento eva vihāsi. Manussāpi sudaṃ",
  "atk-s0305a:353_1": "antarāmagge kasantā ca vapantā ca maddantā ca kammāni ca karontā theraṃ tathā gacchantaṃ",
  "atk-s0305a:353_2": "disvā – “ayaṃ thero punappunaṃ nivattitvā gacchati, kiṃ nu kho maggamūḷho, udāhu",
  "atk-s0305a:353_3": "kiñci pamuṭṭho”ti samullapanti. So taṃ anādiyitvā kammaṭṭhānayuttacitteneva samaṇadhammaṃ",
  "atk-s0305a:353_4": "karonto vīsativassabbhantare arahattaṃ pāpuṇi. Arahattappattadivase cassa caṅkamanakoṭiyaṃ",
  "atk-s0305a:353_5": "adhivatthā devatā aṅgulīhi dīpaṃ ujjāletvā aṭṭhāsi. Cattāropi mahārājāno sakko ca",
  "atk-s0305a:353_6": "devānamindo brahmā ca sahampati upaṭṭhānaṃ āgamaṃsu. Tañca obhāsaṃ disvā vanavāsīmahātissatthero",
  "atk-s0305a:353_7": "taṃ dutiyadivase pucchi – “rattibhāge āyasmato santike obhāso ahosi, kiṃ so obhāso”ti?",
  "atk-s0305a:353_8": "Thero vikkhepaṃ karonto “obhāso nāma dīpobhāsopi hoti, maṇiobhāsopī”ti evamādimāha.",
  "atk-s0305a:353_9": "Tato “paṭicchādetha tumhe”ti nibaddho āmāti paṭijānitvā ārocesi.",
  "atk-s0305a:354_0": "Kāḷavallimaṇḍapavāsīmahānāgatthero viya ca. Sopi kira gatapaccāgatikavattaṃ pūrento",
  "atk-s0305a:354_1": "paṭhamaṃ tāva “bhagavato mahāpadhānaṃ pūjessāmī”ti satta vassāni ṭhānacaṅkamameva",
  "atk-s0305a:354_2": "adhiṭṭhāsi. Puna soḷasa vassāni gatapaccāgatikavattaṃ pūretvā arahattaṃ pāpuṇi. So",
  "atk-s0305a:354_3": "kammaṭṭhānayutteneva cittena pādaṃ uddharanto vippayuttena uddhaṭe paṭinivattanto",
  "atk-s0305a:354_4": "gāmasamīpaṃ gantvā “gāvī nu pabbajito nū”ti āsaṅkanīyapadese ṭhatvā cīvaraṃ pārupitvā",
  "atk-s0305a:354_5": "kacchakarakato udakena pattaṃ dhovitvā udakagaṇḍūsaṃ karoti. Kiṃ kāraṇā? “Mā me bhikkhaṃ",
  "atk-s0305a:354_6": "dātuṃ vā vandituṃ vā āgate manusse ‘dīghāyukā hothā’ti vacanamattenāpi kammaṭṭhānavikkhepo",
  "atk-s0305a:354_7": "ahosī”ti “ajja, bhante, katimī”ti divasaṃ vā bhikkhugaṇanaṃ vā pañhaṃ vā pucchito",
  "atk-s0305a:354_8": "pana udakaṃ gilitvā āroceti. Sace divasādipucchakā na honti, nikkhamanavelāyaṃ gāmadvāre niṭṭhubhitvā yāti.",
  "atk-s0305a:355_0": "Kalambatitthavihāre vassūpagatā paññāsa bhikkhū viya ca. Te kira āsāḷhipuṇṇamiyaṃ",
  "atk-s0305a:355_1": "katikavattaṃ akaṃsu – “arahattaṃ apatvā aññamaññaṃ nālapissāmā”ti. Gāmañca piṇḍāya",
  "atk-s0305a:355_2": "pavisantā udakagaṇḍūsaṃ katvā pavisiṃsu. Divasādīsu pucchitesu vuttanayeneva paṭipajjiṃsu.",
  "atk-s0305a:355_3": "Tattha manussā niṭṭhubhanaṃ disvā jāniṃsu – “ajjeko āgato, ajja dve”ti. Evañca cintesuṃ",
  "atk-s0305a:355_4": "– “kiṃ nu kho ete amheheva saddhiṃ na sallapanti, udāhu aññamaññampi. Yadi aññamaññaṃ",
  "atk-s0305a:355_5": "na sallapanti, addhā vivādajātā bhavissanti. Etha ne aññamaññaṃ khamāpessāmā”ti sabbe",
  "atk-s0305a:355_6": "vihāraṃ gantvā paññāsāya bhikkhūsu dvepi bhikkhū ekokāse nāddasaṃsu. Tato yo tesu",
  "atk-s0305a:355_7": "cakkhumā puriso, so āha – “na bho kalahakārakānaṃ okāso īdiso hoti, susammaṭṭhaṃ",
  "atk-s0305a:355_8": "cetiyaṅgaṇaṃ bodhiyaṅgaṇaṃ, sunikkhittā sammajjaniyo, supaṭṭhitaṃ pānīyaṃ paribhojanīya”nti.",
  "atk-s0305a:355_9": "Te tatova nivattā. Tepi bhikkhū antotemāseyeva arahattaṃ patvā mahāpavāraṇāyaṃ visuddhipavāraṇaṃ pavāresuṃ.",
  "atk-s0305a:356_0": "Evaṃ kāḷavallimaṇḍapavāsī mahānāgatthero viya, kalambatitthavihāre vassūpagatā bhikkhū",
  "atk-s0305a:356_1": "viya ca kammaṭṭhānayutteneva cittena pādaṃ uddharanto gāmasamīpaṃ gantvā udakagaṇḍūsaṃ",
  "atk-s0305a:356_2": "katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo",
  "atk-s0305a:356_3": "vā natthi, taṃ vīthiṃ paṭipajjati. Tattha ca piṇḍāya caramāno na turitaturito viya",
  "atk-s0305a:356_4": "javena gacchati. Na hi javena piṇḍapātikadhutaṅgaṃ nāma kiñci atthi. Visamabhūmibhāgapattaṃ",
  "atk-s0305a:356_5": "pana udakasakaṭaṃ viya niccalo hutvā gacchati. Anugharaṃ paviṭṭho ca dātukāmaṃ vā",
  "atk-s0305a:356_6": "adātukāmaṃ vā sallakkhetuṃ tadanurūpaṃ kālaṃ āgamento bhikkhaṃ gahetvā antogāme vā",
  "atk-s0305a:356_7": "bahigāme vā vihārameva vā āgantvā yathāphāsuke patirūpe okāse nisīditvā kammaṭṭhānaṃ",
  "atk-s0305a:356_8": "manasikaronto āhāre paṭikūlasaññaṃ upaṭṭhapetvā akkhabbhañjanavaṇalepanaputtamaṃsūpamāvasena",
  "atk-s0305a:356_9": "paccavekkhanto aṭṭhaṅgasamannāgataṃ āhāraṃ āhāreti, neva davāya na madāya na maṇḍanāya",
  "atk-s0305a:356_10": "na vibhūsanāya…pe… bhuttāvī ca udakakiccaṃ katvā muhuttaṃ bhattakilamathaṃ paṭipassambhetvā",
  "atk-s0305a:356_11": "yathā purebhattaṃ, evaṃ pacchābhattaṃ purimayāmaṃ pacchimayāmañca kammaṭṭhānameva",
  "atk-s0305a:356_12": "manasikaroti. Ayaṃ vuccati harati ca paccāharati cāti.",
  "atk-s0305a:357_0": "Imaṃ pana haraṇapaccāharaṇasaṅkhātaṃ gatapaccāgatikavattaṃ pūrento yadi upanissayasampanno",
  "atk-s0305a:357_1": "hoti, paṭhamavaye eva arahattaṃ pāpuṇāti. No ce paṭhamavaye pāpuṇāti, atha majjhimavaye",
  "atk-s0305a:357_2": "pāpuṇāti. No ce majjhimavaye pāpuṇāti, atha pacchimavaye pāpuṇāti, no ce pacchimavaye",
  "atk-s0305a:357_3": "pāpuṇāti, atha maraṇasamaye. No ce maraṇasamaye pāpuṇāti, atha devaputto hutvā. No",
  "atk-s0305a:357_4": "ce devaputto hutvā pāpuṇāti, anuppanne buddhe nibbatto paccekabodhiṃ sacchikaroti.",
  "atk-s0305a:357_5": "No ce paccekabodhiṃ sacchikaroti, atha buddhānaṃ sammukhībhāve khippābhiñño vā hoti,",
  "atk-s0305a:357_6": "seyyathāpi thero bāhiyo dārucīriyo mahāpañño vā, seyyathāpi thero sāriputto, mahiddhiko",
  "atk-s0305a:357_7": "vā, seyyathāpi thero mahāmoggallāno, dhutavādo vā, seyyathāpi thero mahākassapo,",
  "atk-s0305a:357_8": "dibbacakkhuko vā, seyyathāpi thero anuruddho, vinayadharo vā, seyyathāpi thero upāli,",
  "atk-s0305a:357_9": "dhammakathiko vā, seyyathāpi thero puṇṇo mantāṇiputto, āraññiko vā, seyyathāpi thero",
  "atk-s0305a:357_10": "revato, bahussuto vā, seyyathāpi thero ānando, sikkhākāmo vā, seyyathāpi thero rāhulo",
  "atk-s0305a:357_11": "buddhaputtoti. Iti imasmiṃ catukke yvāyaṃ harati paccāharati ca, tassa gocarasampajaññaṃ sikhāpattaṃ hoti.",
  "atk-s0305a:358_0": "Abhikkamādīsu pana asammuyhanaṃ asammohasampajaññaṃ. Taṃ evaṃ veditabbaṃ – idha bhikkhu",
  "atk-s0305a:358_1": "abhikkamanto vā paṭikkamanto vā yathā andhaputhujjanā abhikkamādīsu – “attā abhikkamati,",
  "atk-s0305a:358_2": "attanā abhikkamo nibbattito”ti vā “ahaṃ abhikkamāmi, mayā abhikkamo nibbattito”ti",
  "atk-s0305a:358_3": "vā sammuyhanti, tathā asammuyhanto abhikkamāmīti citte uppajjamāne teneva cittena",
  "atk-s0305a:358_4": "saddhiṃ cittasamuṭṭhānā vāyodhātu viññattiṃ janayamānā uppajjati, iti cittakiriyavāyodhātuvipphāravasena",
  "atk-s0305a:358_5": "ayaṃ kāyasammato aṭṭhisaṅghāṭo abhikkamati. Tassevaṃ abhikkamato ekekapāduddharaṇe",
  "atk-s0305a:358_6": "pathavīdhātu āpodhātūti dve dhātuyo omattā honti mandā, itarā dve adhimattā honti",
  "atk-s0305a:358_7": "balavatiyo, tathā atiharaṇavītiharaṇesu, vossajjane tejodhātu vāyodhātūti dve dhātuyo",
  "atk-s0305a:358_8": "omattā honti mandā, itarā dve adhimattā honti balavatiyo, tathā sannikkhepanasannirumbhanesu.",
  "atk-s0305a:359_0": "Tattha uddharaṇe pavattā rūpārūpadhammā atiharaṇaṃ na pāpuṇanti, tathā atiharaṇe",
  "atk-s0305a:359_1": "pavattā vītiharaṇaṃ, vītiharaṇe pavattā vossajjanaṃ, vossajjane pavattā sannikkhepanaṃ,",
  "atk-s0305a:359_2": "sannikkhepane pavattā sannirumbhanaṃ na pāpuṇanti, tattha tattheva pabbapabbaṃ sandhisandhi",
  "atk-s0305a:359_3": "odhiodhi hutvā tattakapāle pakkhittatilāni viya taṭataṭāyantā bhijjanti. Tattha ko",
  "atk-s0305a:359_4": "eko abhikkamati, kassa vā ekassa abhikkamanaṃ? Paramatthato hi dhātūnaṃyeva gamanaṃ,",
  "atk-s0305a:359_5": "dhātūnaṃ ṭhānaṃ, dhātūnaṃ nisajjā, dhātūnaṃ sayanaṃ. Tasmiṃ tasmiñhi koṭṭhāse saddhiṃ rūpena –",
  "atk-s0305a:360": "“Aññaṃ uppajjate cittaṃ, aññaṃ cittaṃ nirujjhati;",
  "atk-s0305a:361": "Avīcimanusambandho, nadīsotova vattatī”ti. –",
  "atk-s0305a:362": "Evaṃ abhikkamādīsu asammuyhanaṃ asammohasampajaññaṃ nāmāti.",
  "atk-s0305a:363": "Niṭṭhito “abhikkante paṭikkante sampajānakārī hotī”tipadassa attho.",
  "atk-s0305a:364_0": "Ālokite vilokiteti ettha pana ālokitaṃ nāma purato pekkhanaṃ, vilokitaṃ nāma anudisāpekkhanaṃ.",
  "atk-s0305a:364_1": "Aññānipi heṭṭhā upari pacchato anupekkhanavasena olokitaullokitāpalokitāni nāma honti.",
  "atk-s0305a:364_2": "Tāni idha na gahitāni, sāruppavasena pana imāneva dve gahitāni. Iminā vā mukhena",
  "atk-s0305a:364_3": "sabbānipi tāni gahitānevāti.",
  "atk-s0305a:365": "Tattha “ālokessāmī”ti citte uppanne cittavaseneva anoloketvā atthapariggaṇhanaṃ sātthakasampajaññaṃ. Taṃ āyasmantaṃ nandaṃ kāyasakkhiṃ katvā veditabbaṃ. Vuttañhetaṃ bhagavatā –",
  "atk-s0305a:366_0": "“Sace, bhikkhave, nandassa puratthimā disā āloketabbā hoti, sabbaṃ cetasā samannāharitvā",
  "atk-s0305a:366_1": "nando puratthimaṃ disaṃ āloketi ‘evaṃ me puratthimaṃ disaṃ ālokayato nābhijjhādomanassā",
  "atk-s0305a:366_2": "pāpakā akusalā dhammā anvāsavissantī’ti. Itiha tattha sampajāno hoti. Sace, bhikkhave,",
  "atk-s0305a:366_3": "nandassa pacchimā disā, uttarā disā, dakkhiṇā disā, uddhaṃ, adho, anudisā āloketabbā",
  "atk-s0305a:366_4": "hoti, sabbaṃ cetasā samannāharitvā nando anudisaṃ āloketi ‘evaṃ me anudisaṃ ālokayato’…pe… sampajāno hotī”ti.",
  "atk-s0305a:367_0": "Apica idhāpi pubbe vuttacetiyadassanādivaseneva sātthakatā ca sappāyatā ca veditabbā.",
  "atk-s0305a:367_1": "Kammaṭṭhānassa pana avijahanameva gocarasampajaññaṃ, tasmā khandhadhātuāyatanakammaṭṭhānikehi",
  "atk-s0305a:367_2": "attano kamaṭṭhānavaseneva kasiṇādikammaṭṭhānikehi vā pana kammaṭṭhānasīseneva ālokanavilokanaṃ kātabbaṃ.",
  "atk-s0305a:368_0": "“Abbhantare attā nāma āloketā vā viloketā vā natthi, ‘ālokessāmī’ti pana citte uppajjamāne",
  "atk-s0305a:368_1": "teneva cittena saddhiṃ cittasamuṭṭhānā vāyodhātu viññattiṃ janayamānā uppajjati.",
  "atk-s0305a:368_2": "Iti cittakiriyavāyodhātuvipphāravasena heṭṭhimaṃ akkhidalaṃ adho sīdati, uparimaṃ",
  "atk-s0305a:368_3": "uddhaṃ laṅgheti, koci yantakena vivaranto nāma natthi, tato cakkhuviññāṇaṃ dassanakiccaṃ",
  "atk-s0305a:368_4": "sādhentaṃ uppajjatī”ti evaṃ pajānanaṃ panettha asammohasampajaññaṃ nāma.",
  "atk-s0305a:369": "Apica mūlapariññāāgantukatāvakālikabhāvavasenapettha asammohasampajaññaṃ veditabbaṃ. Mūlapariññāvasena tāva –",
  "atk-s0305a:370": "“Bhavaṅgāvajjanañceva, dassanaṃ sampaṭicchanaṃ;",
  "atk-s0305a:371": "Santīraṇaṃ voṭṭhabbanaṃ, javanaṃ bhavati sattamaṃ”.",
  "atk-s0305a:372_0": "Tattha bhavaṅgaṃ upapattibhavassa aṅgakiccaṃ sādhayamānaṃ pavattati, taṃ āvaṭṭetvā",
  "atk-s0305a:372_1": "kiriyamanodhātu āvajjanakiccaṃ sādhayamānā, tannirodhā cakkhuviññāṇaṃ dassanakiccaṃ",
  "atk-s0305a:372_2": "sādhayamānaṃ, tannirodhā vipākamanodhātu sampaṭicchanakiccaṃ sādhayamānā, tannirodhā",
  "atk-s0305a:372_3": "vipākamanoviññāṇadhātu santīraṇakiccaṃ sādhayamānā, tannirodhā kiriyamanoviññāṇadhātu",
  "atk-s0305a:372_4": "voṭṭhabbanakiccaṃ sādhayamānā, tannirodhā sattakkhattuṃ javanaṃ javati. Tattha paṭhamajavanepi",
  "atk-s0305a:372_5": "“ayaṃ itthī, ayaṃ puriso”ti rajjanadussanamuyhanavasena ālokitavilokitaṃ na hoti,",
  "atk-s0305a:372_6": "dutiyajavanepi…pe… sattamajavanepi. Etesu pana yuddhamaṇḍale yodhesu viya heṭṭhupariyavasena",
  "atk-s0305a:372_7": "bhijjitvā patitesu “ayaṃ itthī, ayaṃ puriso”ti rajjanādivasena ālokitavilokitaṃ hoti.",
  "atk-s0305a:372_8": "Evaṃ tāvettha mūlapariññāvasena asammohasampajaññaṃ veditabbaṃ.",
  "atk-s0305a:373_0": "Cakkhudvāre pana rūpe āpāthamāgate bhavaṅgacalanato uddhaṃ sakakiccanipphādanavasena",
  "atk-s0305a:373_1": "āvajjanādīsu uppajjitvā niruddhesu avasāne javanaṃ uppajjati, taṃ pubbe uppannānaṃ",
  "atk-s0305a:373_2": "āvajjanādīnaṃ gehabhūte cakkhudvāre āgantukapuriso viya hoti. Tassa yathā paragehe",
  "atk-s0305a:373_3": "kiñci yācituṃ paviṭṭhassa āgantukapurisassa gehasāmikesu tuṇhīmāsinesu āṇākaraṇaṃ",
  "atk-s0305a:373_4": "na yuttaṃ, evaṃ āvajjanādīnaṃ gehabhūte cakkhudvāre āvajjanādīsupi arajjantesu adussantesu",
  "atk-s0305a:373_5": "amuyhantesu ca rajjanadussanamuyhanaṃ ayuttanti evaṃ āgantukabhāvavasena asammohasampajaññaṃ veditabbaṃ.",
  "atk-s0305a:374_0": "Yāni panetāni cakkhudvāre voṭṭhabbanapariyosānāni cittāni uppajjanti, tāni saddhiṃ",
  "atk-s0305a:374_1": "sampayuttadhammehi tattha tattheva bhijjanti, aññamaññaṃ na passanti, ittarāni tāvakālikāni",
  "atk-s0305a:374_2": "honti. Tattha yathā ekasmiṃ ghare sabbesu mānusakesu matesu avasesassa ekassa taṅkhaṇaṃyeva",
  "atk-s0305a:374_3": "maraṇadhammassa na yuttā naccagītādīsu abhirati nāma, evameva ekadvāre sasampayuttesu",
  "atk-s0305a:374_4": "āvajjanādīsu tattha tattheva matesu avasesassa taṅkhaṇaṃyeva maraṇadhammassa javanassāpi",
  "atk-s0305a:374_5": "rajjanadussanamuyhanavasena abhirati nāma na yuttāti evaṃ tāvakālikabhāvavasena asammohasampajaññaṃ veditabbaṃ.",
  "atk-s0305a:375_0": "Apica khandhāyatanadhātupaccayapaccavekkhaṇavasenapetaṃ veditabbaṃ. Ettha hi cakkhu",
  "atk-s0305a:375_1": "ceva rūpā ca rūpakkhandho, dassanaṃ viññāṇakkhandho, taṃsampayuttā vedanā vedanākkhandho,",
  "atk-s0305a:375_2": "saññā saññākkhandho, phassādikā saṅkhārā saṅkhārakkhandho, evametesaṃ pañcannaṃ khandhānaṃ",
  "atk-s0305a:375_3": "samavāye ālokanavilokanaṃ paññāyati. Tattha ko eko āloketi, ko viloketi? Tathā cakkhu",
  "atk-s0305a:375_4": "cakkhāyatanaṃ, rūpaṃ rūpāyatanaṃ, dassanaṃ manāyatanaṃ, vedanādayo sampayuttadhammā",
  "atk-s0305a:375_5": "dhammāyatanaṃ, evametesaṃ catunnaṃ āyatanānaṃ samavāye ālokanavilokanaṃ paññāyati.",
  "atk-s0305a:375_6": "Tattha ko eko āloketi, ko viloketi? Tathā cakkhu cakkhudhātu, rūpaṃ rūpadhātu, dassanaṃ",
  "atk-s0305a:375_7": "cakkhuviññāṇadhātu, taṃsampayuttā vedanādayo dhammā dhammadhātu, evametesaṃ catunnaṃ",
  "atk-s0305a:375_8": "dhātūnaṃ samavāye ālokanavilokanaṃ paññāyati. Tattha ko eko āloketi, ko viloketi?",
  "atk-s0305a:375_9": "Tathā cakkhu nissayapaccayo, rūpaṃ ārammaṇapaccayo, āvajjanaṃ anantarasamanantarūpanissayanatthivigatapaccayo,",
  "atk-s0305a:375_10": "āloko upanissayapaccayo, vedanādayo sahajātapaccayo. Evametesaṃ paccayānaṃ samavāye",
  "atk-s0305a:375_11": "ālokanavilokanaṃ paññāyati. Tattha ko eko āloketi, ko viloketīti evamettha khandhāyatanadhātupaccayapaccavekkhaṇavasenapi",
  "atk-s0305a:375_12": "asammohasampajaññaṃ veditabbaṃ.",
  "atk-s0305a:376_0": "Samiñjite pasāriteti pabbānaṃ samiñjanapasāraṇe. Tattha cittavaseneva samiñjanapasāraṇaṃ",
  "atk-s0305a:376_1": "akatvā hatthapādānaṃ samiñjanapasāraṇapaccayā atthānatthaṃ pariggaṇhitvā atthapariggaṇhanaṃ",
  "atk-s0305a:376_2": "sātthakasampajaññaṃ. Tattha hatthapāde aticiraṃ samiñjitvā vā pasāretvā vā ṭhitassa",
  "atk-s0305a:376_3": "khaṇe khaṇe vedanā uppajjanti, cittaṃ ekaggaṃ na labhati, kammaṭṭhānaṃ paripatati,",
  "atk-s0305a:376_4": "visesaṃ nādhigacchati. Kāle samiñjantassa kāle pasārentassa pana tā vedanā nuppajjanti,",
  "atk-s0305a:376_5": "cittaṃ ekaggaṃ hoti, kammaṭṭhānaṃ phātiṃ gacchati, visesamadhigacchatīti evaṃ atthānatthapariggaṇhanaṃ veditabbaṃ.",
  "atk-s0305a:377_0": "Atthe pana satipi sappāyāsappāyaṃ pariggaṇhitvā sappāyapariggaṇhanaṃ sappāyasampajaññaṃ.",
  "atk-s0305a:377_1": "Tatrāyaṃ nayo – mahācetiyaṅgaṇe kira daharabhikkhū sajjhāyaṃ gaṇhanti. Tesaṃ piṭṭhipasse",
  "atk-s0305a:377_2": "daharabhikkhuniyo dhammaṃ suṇanti. Tattheko daharo hatthaṃ pasārento kāyasaṃsaggaṃ",
  "atk-s0305a:377_3": "patvā teneva kāraṇena gihī jāto. Aparo bhikkhu pādaṃ pasārento aggimhi pasāresi,",
  "atk-s0305a:377_4": "aṭṭhiṃ āhacca pādo jhāyi. Aparo vammike pasāresi, so āsīvisena daṭṭho. Aparo cīvarakuṭidaṇḍake",
  "atk-s0305a:377_5": "pasāresi, taṃ maṇisappo ḍaṃsi. Tasmā evarūpe asappāye apasāretvā sappāye pasāretabbaṃ.",
  "atk-s0305a:377_6": "Idamettha sappāyasampajaññaṃ.",
  "atk-s0305a:378_0": "Gocarasampajaññaṃ pana mahātheravatthunā dīpetabbaṃ – mahāthero kira divāṭṭhāne nisinno",
  "atk-s0305a:378_1": "antevāsikehi saddhiṃ kathayamāno sahasā hatthaṃ samiñjitvā puna yathāṭhāne ṭhapetvā",
  "atk-s0305a:378_2": "saṇikaṃ samiñjesi. Taṃ antevāsikā pucchiṃsu – “kasmā, bhante, sahasā hatthaṃ samiñjitvā",
  "atk-s0305a:378_3": "puna yathāṭhāne ṭhapetvā saṇikaṃ samiñjitthā”ti. Yato paṭṭhāyāhaṃ, āvuso, kammaṭṭhānaṃ",
  "atk-s0305a:378_4": "manasikātuṃ āraddho, na me kammaṭṭhānaṃ muñcitvā hattho samiñjitapubbo, idāni pana",
  "atk-s0305a:378_5": "tumhehi saddhiṃ kathayamānena kammaṭṭhānaṃ muñcitvā samiñjito, tasmā puna yathāṭhāne",
  "atk-s0305a:378_6": "ṭhapetvā samiñjesinti. Sādhu, bhante, bhikkhunā nāma evarūpena bhavitabbanti. Evametthāpi",
  "atk-s0305a:378_7": "kammaṭṭhānāvijahanameva gocarasampajaññanti veditabbaṃ.",
  "atk-s0305a:379_0": "Abbhantare attā nāma koci samiñjanto vā pasārento vā natthi, vuttappakāracittakiriyavāyodhātuvipphārena",
  "atk-s0305a:379_1": "pana suttākaḍḍhanavasena dāruyantassa hatthapādalaḷanaṃ viya samiñjanapasāraṇaṃ hotīti",
  "atk-s0305a:379_2": "parijānanaṃ panettha asammohasampajaññanti veditabbaṃ.",
  "atk-s0305a:380_0": "Saṅghāṭipattacīvaradhāraṇeti ettha saṅghāṭicīvarānaṃ nivāsanapārupanavasena, pattassa",
  "atk-s0305a:380_1": "bhikkhāpaṭiggahaṇādivasena paribhogo dhāraṇaṃ nāma. Tattha saṅghāṭicīvaradhāraṇe",
  "atk-s0305a:380_2": "tāva nivāsetvā pārupitvā ca piṇḍāya carato āmisalābho, “sītassa paṭighātāyā”tiādinā",
  "atk-s0305a:380_3": "nayena bhagavatā vuttappakāroyeva ca attho attho nāma. Tassa vasena sātthakasampajaññaṃ veditabbaṃ.",
  "atk-s0305a:381_0": "Uṇhapakatikassa pana dubbalassa ca cīvaraṃ sukhumaṃ sappāyaṃ, sītālukassa ghanaṃ",
  "atk-s0305a:381_1": "dupaṭṭaṃ. Viparītaṃ asappāyaṃ. Yassa kassaci jiṇṇaṃ asappāyameva. Aggaḷādidānena",
  "atk-s0305a:381_2": "hissa taṃ palibodhakaraṃ hoti. Tathā paṭṭuṇṇadukūlādibhedaṃ lobhanīyacīvaraṃ. Tādisañhi",
  "atk-s0305a:381_3": "araññe ekakassa nivāsantarāyakaraṃ, jīvitantarāyakarañcāpi hoti. Nippariyāyena pana",
  "atk-s0305a:381_4": "yaṃ nimittakammādimicchājīvavasena uppannaṃ, yañcassa sevamānassa akusalā dhammā",
  "atk-s0305a:381_5": "abhivaḍḍhanti, kusalā dhammā parihāyanti, taṃ asappāyaṃ. Viparītaṃ sappāyaṃ, tassa",
  "atk-s0305a:381_6": "vasenettha sappāyasampajaññaṃ, kammaṭṭhānāvijahanavaseneva ca gocarasampajaññaṃ veditabbaṃ.",
  "atk-s0305a:382_0": "Abbhantare attā nāma koci cīvaraṃ pārupanto natthi, vuttappakāracittakiriyavāyodhātuvipphāreneva",
  "atk-s0305a:382_1": "pana cīvarapārupanaṃ hoti. Tattha cīvarampi acetanaṃ, kāyopi acetano. Cīvaraṃ na",
  "atk-s0305a:382_2": "jānāti “mayā kāyo pārupito”ti. Kāyopi na jānāti “ahaṃ cīvarena pārupito”ti. Dhātuyova",
  "atk-s0305a:382_3": "dhātusamūhaṃ paṭicchādenti paṭapilotikāya potthakarūpapaṭicchādane viya. Tasmā neva",
  "atk-s0305a:382_4": "sundaraṃ cīvaraṃ labhitvā somanassaṃ kātabbaṃ, na asundaraṃ labhitvā domanassaṃ.",
  "atk-s0305a:382_5": "Nāgavammikacetiyarukkhādīsu hi keci mālāgandhadhūmavatthādīhi sakkāraṃ karonti, keci",
  "atk-s0305a:382_6": "gūthamuttakaddamadaṇḍasatthapahārādīhi asakkāraṃ. Na tehi nāgavammikarukkhādayo somanassaṃ",
  "atk-s0305a:382_7": "vā karonti domanassaṃ vā. Evamevaṃ neva sundaraṃ cīvaraṃ labhitvā somanassaṃ kātabbaṃ,",
  "atk-s0305a:382_8": "na asundaraṃ labhitvā domanassanti evaṃ pavattapaṭisaṅkhānavasenettha asammohasampajaññaṃ veditabbaṃ.",
  "atk-s0305a:383_0": "Pattadhāraṇepi pattaṃ sahasāva aggahetvā – “imaṃ gahetvā piṇḍāya caramāno bhikkhaṃ",
  "atk-s0305a:383_1": "labhissāmī”ti evaṃ pattaggahaṇapaccayā paṭilabhitabbaatthavasena sātthakasampajaññaṃ",
  "atk-s0305a:383_2": "veditabbaṃ. Kisadubbalasarīrassa pana garupatto asappāyo. Yassa kassaci catupañcagaṇṭhikāhato",
  "atk-s0305a:383_3": "dubbisodhanīyo asappāyova. Duddhotapatto hi na vaṭṭati, taṃ dhovantasseva cassa palibodho",
  "atk-s0305a:383_4": "hoti. Maṇivaṇṇapatto pana lobhanīyo cīvare vuttanayeneva asappāyo. Nimittakammādivasena",
  "atk-s0305a:383_5": "laddho, pana yañcassa sevamānassa akusalā dhammā abhivaḍḍhanti, kusalā dhammā parihāyanti,",
  "atk-s0305a:383_6": "ayaṃ ekantaasappāyova. Viparīto sappāyo. Tassa vasenettha sappāyasampajaññaṃ, kammaṭṭhānāvijahanavaseneva",
  "atk-s0305a:383_7": "ca gocarasampajaññaṃ veditabbaṃ.",
  "atk-s0305a:384_0": "Abbhantare attā nāma koci pattaṃ gaṇhanto natthi, vuttappakāracittakiriyavāyodhātuvipphāreneva",
  "atk-s0305a:384_1": "pattaggahaṇaṃ nāma hoti. Tattha pattopi acetano, hatthāpi acetanā. Patto na jānāti",
  "atk-s0305a:384_2": "“ahaṃ hatthehi gahito”ti. Hatthāpi na jānanti “patto amhehi gahito”ti. Dhātuyova",
  "atk-s0305a:384_3": "dhātusamūhaṃ gaṇhanti, saṇḍāsena aggivaṇṇapattaggahaṇe viyāti evaṃ pavattapaṭisaṅkhānavasenettha",
  "atk-s0305a:384_4": "asammohasampajaññaṃ veditabbaṃ.",
  "atk-s0305a:385_0": "Apica yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe",
  "atk-s0305a:385_1": "anāthasālāya anāthamanusse disvā dayālukā purisā tesaṃ vaṇapaṭṭacoḷakāni ceva kapālādīhi",
  "atk-s0305a:385_2": "bhesajjāni ca upanāmenti. Tattha coḷakānipi kesañci saṇhāni, kesañci thūlāni pāpuṇanti,",
  "atk-s0305a:385_3": "bhesajjakapālānipi kesañci susaṇṭhānāni, kesañci dussaṇṭhānāni pāpuṇanti, na te tattha",
  "atk-s0305a:385_4": "sumanā vā dummanā vā honti. Vaṇapaṭicchādanamatteneva hi coḷakena bhesajjapaṭiggahamatteneva",
  "atk-s0305a:385_5": "ca kapālakena tesaṃ attho. Evameva yo bhikkhu vaṇacoḷakaṃ viya cīvaraṃ, bhesajjakapālakaṃ",
  "atk-s0305a:385_6": "viya ca pattaṃ, kapāle bhesajjamiva ca patte laddhabhikkhaṃ sallakkheti. Ayaṃ saṅghāṭipattacīvaradhāraṇe",
  "atk-s0305a:385_7": "asammohasampajaññena uttamasampajānakārīti veditabbo.",
  "atk-s0305a:386_0": "Asitādīsu asiteti piṇḍapātabhojane. Pīteti yāguādipāne. Khāyiteti piṭṭhakhajjakādikhādane.",
  "atk-s0305a:386_1": "Sāyiteti madhuphāṇitādisāyane. Tattha “neva davāyā”tiādinā nayena vutto aṭṭhavidhopi",
  "atk-s0305a:386_2": "attho attho nāma, tassa vasena sātthakasampajaññaṃ veditabbaṃ.",
  "atk-s0305a:387_0": "Lūkhapaṇītatittamadhurādīsu pana yena bhojanena yassa aphāsu hoti, taṃ tassa asappāyaṃ.",
  "atk-s0305a:387_1": "Yaṃ pana nimittakammādivasena paṭiladdhaṃ, yañcassa bhuñjato akusalā dhammā abhivaḍḍhanti,",
  "atk-s0305a:387_2": "kusalā dhammā parihāyanti, taṃ ekantaasappāyameva. Viparītaṃ sappāyaṃ. Tassa vasenettha",
  "atk-s0305a:387_3": "sappāyasampajaññaṃ, kammaṭṭhānāvijahanavaseneva ca gocarasampajaññaṃ veditabbaṃ.",
  "atk-s0305a:388_0": "Abbhantare attā nāma koci bhuñjako natthi, vuttappakāracittakiriyavāyodhātuvipphāreneva",
  "atk-s0305a:388_1": "pattapaṭiggahaṇaṃ nāma hoti, cittakiriyavāyodhātuvipphāreneva hatthassa patte otāraṇaṃ",
  "atk-s0305a:388_2": "nāma hoti, cittakiriyavāyodhātuvipphāreneva ālopakaraṇaṃ ālopuddharaṇaṃ mukhavivaraṇañca",
  "atk-s0305a:388_3": "hoti. Na koci kuñcikāya na yantakena hanukaṭṭhīni vivarati, cittakiriyavāyodhātuvipphāreneva",
  "atk-s0305a:388_4": "ālopassa mukhe ṭhapanaṃ uparidantānaṃ musalakiccasādhanaṃ heṭṭhādantānaṃ udukkhalakiccasādhanaṃ",
  "atk-s0305a:388_5": "jivhāya hatthakiccasādhanañca hoti. Iti naṃ tattha aggajivhāya tanukakheḷo, mūlajivhāya",
  "atk-s0305a:388_6": "bahalakheḷo makkheti. Taṃ heṭṭhādantaudukkhale jivhāhatthaparivattitaṃ kheḷaudakatemitaṃ",
  "atk-s0305a:388_7": "uparidantamusalasañcuṇṇitaṃ koci kaṭacchunā vā dabbiyā vā anto pavesento nāma natthi,",
  "atk-s0305a:388_8": "vāyodhātuyāva pavisati. Paviṭṭhaṃ paviṭṭhaṃ koci palālasantharaṃ katvā dhārento nāma",
  "atk-s0305a:388_9": "natthi, vāyodhātuvaseneva tiṭṭhati. Ṭhitaṃ ṭhitaṃ koci uddhanaṃ katvā aggiṃ jāletvā",
  "atk-s0305a:388_10": "pacanto nāma natthi, tejodhātuyāva paccati. Pakkaṃ pakkaṃ koci daṇḍakena vā yaṭṭhiyā",
  "atk-s0305a:388_11": "vā bahi nīharako nāma natthi, vāyodhātuyeva nīharati. Iti vāyodhātu atiharati ca",
  "atk-s0305a:388_12": "vītiharati ca dhāreti ca parivatteti ca sañcuṇṇeti ca visoseti ca nīharati ca; pathavīdhātu",
  "atk-s0305a:388_13": "dhāreti ca parivatteti ca sañcuṇṇeti ca visoseti ca; āpodhātu sineheti ca allattañca",
  "atk-s0305a:388_14": "anupāleti; tejodhātu antopaviṭṭhaṃ paripāceti; ākāsadhātu añjaso hoti; viññāṇadhātu",
  "atk-s0305a:388_15": "tattha tattha sammāpayogamanvāya ābhujatīti evaṃ pavattapaṭisaṅkhānavasenettha asammohasampajaññaṃ veditabbaṃ.",
  "atk-s0305a:389_0": "Apica gamanato, pariyesanato, paribhogato, āsayato, nidhānato, aparipakkato, paripakkato,",
  "atk-s0305a:389_1": "phalato, nissandato, sammakkhanatoti evaṃ dasavidhaṃ paṭikūlabhāvaṃ paccavekkhaṇatopettha",
  "atk-s0305a:389_2": "asammohasampajaññaṃ veditabbaṃ. Vitthārakathā panettha visuddhimagge āhārapaṭikūlasaññāniddesato gahetabbā.",
  "atk-s0305a:390_0": "Uccārapassāvakammeti uccārassa ca passāvassa ca karaṇe. Tattha pattakāle uccārapassāvaṃ",
  "atk-s0305a:390_1": "akarontassa sakalasarīrato sedā muccanti, akkhīni bhamanti, cittaṃ na ekaggaṃ hoti,",
  "atk-s0305a:390_2": "aññe ca rogā uppajjanti. Karontassa pana sabbaṃ taṃ na hotīti ayamettha attho. Tassa",
  "atk-s0305a:390_3": "vasena sātthakasampajaññaṃ veditabbaṃ. Aṭṭhāne uccārapassāvaṃ karontassa pana āpatti",
  "atk-s0305a:390_4": "hoti, ayaso vaḍḍhati, jīvitantarāyopi hoti. Patirūpe ṭhāne karontassa sabbaṃ taṃ",
  "atk-s0305a:390_5": "na hotīti idamettha sappāyaṃ. Tassa vasena sappāyasampajaññaṃ, kammaṭṭhānāvijahanavasena",
  "atk-s0305a:390_6": "ca gocarasampajaññaṃ veditabbaṃ.",
  "atk-s0305a:391_0": "Abbhantare attā nāma koci uccārapassāvakammaṃ karonto natthi, cittakiriyavāyodhātuvipphāreneva",
  "atk-s0305a:391_1": "pana uccārapassāvakammaṃ hoti. Yathā pana pakke gaṇḍe gaṇḍabhedena pubbalohitaṃ akāmatāya",
  "atk-s0305a:391_2": "nikkhamati, yathā ca atibharitā udakabhājanā udakaṃ akāmatāya nikkhamati, evaṃ pakkāsayamuttavatthīsu",
  "atk-s0305a:391_3": "sannicitā uccārapassāvā vāyuvegasamuppīḷitā akāmatāyapi nikkhamanti. So panāyaṃ evaṃ",
  "atk-s0305a:391_4": "nikkhamanto uccārapassāvo neva tassa bhikkhuno attano hoti na parassa, kevalaṃ sarīranissandova",
  "atk-s0305a:391_5": "hoti. Yathā kiṃ? Yathā udakatumbato purāṇaudakaṃ chaḍḍentassa neva taṃ attano hoti",
  "atk-s0305a:391_6": "na paresaṃ, kevalaṃ paṭijagganamattameva hoti. Evaṃ pavattapaṭisaṅkhānavasenettha",
  "atk-s0305a:391_7": "asammohasampajaññaṃ veditabbaṃ.",
  "atk-s0305a:392_0": "Gatādīsu gateti gamane. Ṭhiteti ṭhāne. Nisinneti nisajjāya. Sutteti sayane. Jāgarite",
  "atk-s0305a:392_1": "ti jāgaraṇe. Bhāsiteti kathane. Tuṇhībhāveti akathane. Ettha ca yo ciraṃ gantvā vā",
  "atk-s0305a:392_2": "caṅkamitvā vā aparabhāge ṭhito iti paṭisañcikkhati “caṅkamanakāle pavattā rūpārūpadhammā",
  "atk-s0305a:392_3": "ettheva niruddhā”ti, ayaṃ gate sampajānakārī nāma.",
  "atk-s0305a:393_0": "Yo sajjhāyaṃ vā karonto pañhaṃ vā vissajjento kammaṭṭhānaṃ vā manasikaronto ciraṃ",
  "atk-s0305a:393_1": "ṭhatvā aparabhāge nisinno iti paṭisañcikkhati “ṭhitakāle pavattā rūpārūpadhammā ettheva",
  "atk-s0305a:393_2": "niruddhā”ti, ayaṃ ṭhite sampajānakārī nāma.",
  "atk-s0305a:394": "Yo sajjhāyādikaraṇavaseneva ciraṃ nisīditvā aparabhāge nipanno iti paṭisañcikkhati – “nisinnakāle pavattā rūpārūpadhammā ettheva niruddhā”ti, ayaṃ nisinne sampajānakārī nāma.",
  "atk-s0305a:395_0": "Yo pana nipannakova sajjhāyaṃ karonto kammaṭṭhānaṃ vā manasikaronto niddaṃ okkamitvā",
  "atk-s0305a:395_1": "aparabhāge uṭṭhāya iti paṭisañcikkhati – “sayanakāle pavattā rūpārūpadhammā ettheva",
  "atk-s0305a:395_2": "niruddhā”ti, ayaṃ sutte ca jāgarite ca sampajānakārī nāma. Kiriyamayacittānañhi appavattaṃ",
  "atk-s0305a:395_3": "suttaṃ nāma, pavattaṃ jāgaritaṃ nāmāti.",
  "atk-s0305a:396_0": "Yo pana bhāsamāno – “ayaṃ saddo nāma oṭṭhe ca paṭicca dante ca jivhañca tāluñca paṭicca",
  "atk-s0305a:396_1": "cittassa ca tadanurūpaṃ payogaṃ paṭicca jāyatī”ti sato sampajāno bhāsati, ciraṃ vā",
  "atk-s0305a:396_2": "pana kālaṃ sajjhāyaṃ katvā dhammaṃ vā kathetvā kammaṭṭhānaṃ vā parivattetvā pañhaṃ",
  "atk-s0305a:396_3": "vā vissajjetvā aparabhāge tuṇhībhūto iti paṭisañcikkhati “bhāsitakāle uppannā rūpārūpadhammā",
  "atk-s0305a:396_4": "ettheva niruddhā”ti ayaṃ bhāsite sampajānakārī nāma.",
  "atk-s0305a:397_0": "Yo tuṇhībhūto ciraṃ dhammaṃ vā kammaṭṭhānaṃ vā manasikatvā aparabhāge iti paṭisañcikkhati",
  "atk-s0305a:397_1": "– “tuṇhībhūtakāle pavattā rūpārūpadhammā ettheva niruddhā”ti. Upādārūpapavattiyā",
  "atk-s0305a:397_2": "sati bhāsati nāma, asati tuṇhī bhavati nāmāti, ayaṃ tuṇhībhāve sampajānakārī nāmāti.",
  "atk-s0305a:397_3": "Evamettha asammohasampajaññaṃ tassa vasena sampajānakāritā veditabbā. Imasmiṃ sutte",
  "atk-s0305a:397_4": "satipaṭṭhānamissakasampajaññaṃ pubbabhāgaṃ kathitaṃ.",
  "atk-s0305a:398": "3. Bhikkhusuttavaṇṇanā",
  "atk-s0305a:399_0": "369. Tatiye evameva panidhekacceti so kira bhikkhu kammaṭṭhānaṃ kathāpetvā ito cito",
  "atk-s0305a:399_1": "ca āhiṇḍati, kāyavivekaṃ nānuyuñjati. Tena naṃ bhagavā niggaṇhanto evamāha. Tasmāti",
  "atk-s0305a:399_2": "yasmā saṃkhittena desanaṃ yācasi, tasmā. Diṭṭhīti kammassakatādiṭṭhi.",
  "atk-s0305a:400": "4. Sālasuttavaṇṇanā",
  "atk-s0305a:401_0": "370. Catutthe dhammavinayoti dhammoti vā vinayoti vā ubhayametaṃ satthusāsanasseva",
  "atk-s0305a:401_1": "nāmaṃ. Samādapetabbāti gaṇhāpetabbā. Ekodibhūtāti khaṇikasamādhinā ekaggabhūtā. Samāhitā",
  "atk-s0305a:401_2": "ekaggacittāti upacārappanāvasena sammā ṭhapitacittā ca ekaggacittā ca. Imasmiṃ sutte",
  "atk-s0305a:401_3": "navakabhikkhūhi ceva khīṇāsavehi ca bhāvitasatipaṭṭhānā pubbabhāgā, sattahi sekhehi bhāvitā missakā.",
  "atk-s0305a:402": "6. Sakuṇagghisuttavaṇṇanā",
  "atk-s0305a:403_0": "372. Chaṭṭhe sakuṇagghīti sakuṇaṃ hanatīti sakuṇagghi, senassetaṃ adhivacanaṃ. Sahasā",
  "atk-s0305a:403_1": "ajjhapattāti lobhasāhasena pattā. Alakkhikāti nissirikā. Appapuññāti parittapuññā.",
  "atk-s0305a:403_2": "Sacejja mayanti sace ajja mayaṃ. Naṅgalakaṭṭhakaraṇanti naṅgalena kasikaraṇaṃ, adhunā",
  "atk-s0305a:403_3": "kaṭṭhaṃ khettaṭṭhānanti attho. Leḍḍuṭṭhānanti leḍḍūnaṃ ṭhānaṃ. Saṃvadamānāti sammā",
  "atk-s0305a:403_4": "vadamānā, attano balassa suṭṭhu vaṇṇaṃ vadamānāti attho. Mahantaṃ leḍḍuṃ abhiruhitvāti",
  "atk-s0305a:403_5": "uddhanasaṇṭhānena ṭhitesu tīsu leḍḍūsu “ito sene āgacchante ito nikkhamissāmi, ito",
  "atk-s0305a:403_6": "āgacchante ito”ti sallakkhetvā tesu ekaṃ leḍḍuṃ abhiruhitvā aṭṭhāsi avadamāno. Sannayhāti",
  "atk-s0305a:403_7": "khurappaṃ sannayhamāno viya sannayhitvā suṭṭhu ṭhapetvā. Bahuāgato kho myāyanti “mayhaṃ",
  "atk-s0305a:403_8": "atthāya ayaṃ bahutaṃ ṭhānaṃ āgato, appaṃ avasiṭṭhaṃ, idāni maṃ gaṇhissatī”ti ñatvā",
  "atk-s0305a:403_9": "dāruguḷo viya vinivattitvā tasseva leḍḍussa antare paccupādi, paṭipanno paviṭṭhoti",
  "atk-s0305a:403_10": "attho. Uraṃ paccatāḷesīti “ekappahāreneva lāpassa sīsaṃ chinditvā gahessāmī”ti pakkhandattā",
  "atk-s0305a:403_11": "vegaṃ sandhāretuṃ asakkonto tasmiṃ leḍḍusmiṃ uraṃ patāḷesi. Tāvadevassa hadayamaṃsaṃ",
  "atk-s0305a:403_12": "phāliyittha. Atha lāpo “diṭṭhā vata sattuno piṭṭhī”ti haṭṭhatuṭṭho tassa hadaye aparāparaṃ caṅkami.",
  "atk-s0305a:404": "7. Makkaṭasuttavaṇṇanā",
  "atk-s0305a:405_0": "373. Sattame duggāti duggamā. Cārīti sañcāro. Lepaṃ oḍḍentīti vaṭarukkhakhīrādīhi",
  "atk-s0305a:405_1": "yojetvā lepaṃ karonti, taṃ makkaṭānaṃ dhuvagamanaṭṭhānanti sallakkhetvā rukkhasākhādīsu",
  "atk-s0305a:405_2": "ṭhapenti. Pañcoḍḍitoti pañcasu ṭhānesu kājadaṇḍakaṃ pavesetvā gahetabbā kājasikkā",
  "atk-s0305a:405_3": "viya oḍḍito. Thunaṃ setīti thunanto sayati.",
  "atk-s0305a:406": "8. Sūdasuttavaṇṇanā",
  "atk-s0305a:407_0": "374. Aṭṭhame sūdoti bhattakārako. Nānaccayehīti nānācayehi, nānāvidhehīti attho.",
  "atk-s0305a:407_1": "Ayameva vā pāṭho. Ambilaggehīti ambilakoṭṭhāsehi. Eseva nayo sabbattha. Abhiharatīti",
  "atk-s0305a:407_2": "gahaṇatthāya hatthaṃ pasāreti. Bahuṃ gaṇhātīti ekaggahaṇena bahuṃ gaṇhantopi punappunaṃ",
  "atk-s0305a:407_3": "gaṇhantopi bahuṃ gaṇhateva. Abhihārānanti sataṃ vā sahassaṃ vā ukkhipitvā abhihaṭānaṃ",
  "atk-s0305a:407_4": "dāyānaṃ. Upakkilesāti pañca nīvaraṇā. Nimittaṃ na uggaṇhātīti “imaṃ me kammaṭṭhānaṃ",
  "atk-s0305a:407_5": "anulomaṃ vā gotrabhuṃ vā āhacca ṭhita”nti na jānāti, attano cittassa nimittaṃ gaṇhituṃ",
  "atk-s0305a:407_6": "na sakkoti. Imasmiṃ sutte pubbabhāgavipassanā satipaṭṭhānāva kathitā.",
  "atk-s0305a:408": "9. Gilānasuttavaṇṇanā",
  "atk-s0305a:409_0": "375. Navame beḷuvagāmaketi vesāliyā samīpe evaṃnāmako pādagāmo atthi, tasmiṃ. Yathāmittantiādīsu",
  "atk-s0305a:409_1": "mittāti mittāva. Sandiṭṭhāti tattha tattha saṅgamma diṭṭhamattā nātidaḷhamittā. Sambhattāti",
  "atk-s0305a:409_2": "suṭṭhu bhattā sinehavanto daḷhamittā. Yesaṃ yattha yattha evarūpā bhikkhū atthi,",
  "atk-s0305a:409_3": "te tattha tattha vassaṃ upethāti attho. Kasmā evamāha? Tesaṃ phāsuvihāratthāya. Tesaṃ",
  "atk-s0305a:409_4": "kira beḷuvagāmake senāsanaṃ nappahoti, bhikkhāpi mandā. Samantā vesāliyā pana bahūni",
  "atk-s0305a:409_5": "senāsanāni, bhikkhāpi sulabhā. Tasmā evamāha.",
  "atk-s0305a:410_0": "Atha kasmā “yathāsukhaṃ gacchathā”ti na vissajjesi? Tesaṃ anukampāya. Evaṃ kirassa",
  "atk-s0305a:410_1": "ahosi – “ahaṃ dasamāsamattaṃ ṭhatvā parinibbāyissāmi. Sace ime dūraṃ gacchissanti,",
  "atk-s0305a:410_2": "maṃ parinibbānakāle daṭṭhuṃ na sakkhissanti. Atha nesaṃ ‘satthā parinibbāyanto amhākaṃ",
  "atk-s0305a:410_3": "satimattampi na adāsi. Sace jāneyyāma, na evaṃ dūre vaseyyāmā’ti vippaṭisāro bhaveyya.",
  "atk-s0305a:410_4": "Vesāliyā samantā pana vassaṃ vasantā māsassa aṭṭha vāre āgantvā dhammaṃ suṇissanti,",
  "atk-s0305a:410_5": "sugatovādaṃ labhissantī”ti na vissajjesi.",
  "atk-s0305a:411_0": "Kharoti pharuso. Ābādhoti visabhāgarogo. Bāḷhāti balavatiyo. Māraṇantikāti maraṇantaṃ",
  "atk-s0305a:411_1": "maraṇasantikaṃ pāpanasamatthā. Sato sampajāno adhivāsesīti satiṃ sūpaṭṭhitaṃ katvā",
  "atk-s0305a:411_2": "ñāṇena paricchinditvā adhivāsesi. Avihaññamānoti vedanānuvattanavasena aparāparaṃ",
  "atk-s0305a:411_3": "parivattanaṃ akaronto apīḷiyamāno adukkhiyamāno ca adhivāsesi. Anāmantetvāti ajānāpetvā.",
  "atk-s0305a:411_4": "Anapaloketvāti ajānāpetvāva ovādānusāsaniṃ adatvāti vuttaṃ hoti. Vīriyenāti pubbabhāgavīriyena",
  "atk-s0305a:411_5": "ceva phalasamāpattivīriyena ca. Paṭipaṇāmetvāti vikkhambhetvā. Jīvitasaṅkhāranti",
  "atk-s0305a:411_6": "ettha jīvitampi jīvitasaṅkhāro. Yena jīvitaṃ saṅkharīyati chijjamānaṃ ghaṭetvā ṭhapīyati,",
  "atk-s0305a:411_7": "so phalasamāpattidhammopi jīvitasaṅkhāro. So idha adhippeto. Adhiṭṭhāyāti adhiṭṭhahitvā",
  "atk-s0305a:411_8": "pavattetvā jīvitaṭhapanasamatthaṃ phalasamāpattiṃ samāpajjeyyanti ayamettha saṅkhepattho.",
  "atk-s0305a:412_0": "Kiṃ pana bhagavā ito pubbe phalasamāpattiṃ na samāpajjatīti? Samāpajjati. Sā pana",
  "atk-s0305a:412_1": "khaṇikasamāpatti. Khaṇikasamāpatti ca antosamāpattiyaṃyeva vedanaṃ vikkhambheti,",
  "atk-s0305a:412_2": "samāpattito vuṭṭhitamattassa kaṭṭhapātena vā kaṭhalapātena vā chinnasevālo viya udakaṃ,",
  "atk-s0305a:412_3": "puna sarīraṃ vedanā ajjhottharati. Yā pana rūpasattakaṃ arūpasattakañca niggumbaṃ",
  "atk-s0305a:412_4": "nijjaṭaṃ katvā mahāvipassanāvasena samāpannā samāpatti, sā suṭṭhu vikkhambheti. Yathā",
  "atk-s0305a:412_5": "nāma purisena pokkharaṇiṃ ogāhetvā hatthehi ca pādehi ca suṭṭhu apabyuḷhasevālo cirena",
  "atk-s0305a:412_6": "udakaṃ ottharati, evameva tato vuṭṭhitassa cirena vedanā uppajjati. Iti bhagavā taṃdivasaṃ",
  "atk-s0305a:412_7": "mahābodhipallaṅke abhinavaṃ vipassanaṃ paṭṭhapento viya rūpasattakaṃ arūpasattakañca",
  "atk-s0305a:412_8": "niggumbaṃ nijjaṭaṃ katvā cuddasahākārehi sannetvā mahāvipassanāya vedanaṃ vikkhambhetvā",
  "atk-s0305a:412_9": "“dasamāse mā uppajjitthā”ti samāpattiṃ samāpajji, samāpattivikkhambhitā vedanā dasa",
  "atk-s0305a:412_10": "māse na uppajjiyeva.",
  "atk-s0305a:413_0": "Gilānā vuṭṭhitoti gilāno hutvā puna vuṭṭhito. Madhurakajāto viyāti sañjātagarubhāvo",
  "atk-s0305a:413_1": "sañjātathaddhabhāvo sūle uttāsitapuriso viya. Na pakkhāyantīti na pakāsanti, nānākārato",
  "atk-s0305a:413_2": "na upaṭṭhahanti. Dhammāpi maṃ nappaṭibhantīti satipaṭṭhānadhammā mayhaṃ pākaṭā na",
  "atk-s0305a:413_3": "hontīti dīpeti. Tantidhammā pana therassa suppaguṇā. Na udāharatīti pacchimaovādaṃ",
  "atk-s0305a:413_4": "na deti, taṃ sandhāya vadati.",
  "atk-s0305a:414_0": "Anantaraṃ abāhiranti dhammavasena vā puggalavasena vā ubhayaṃ akatvā. “Ettakaṃ dhammaṃ",
  "atk-s0305a:414_1": "parassa na desessāmī”ti hi cintento dhammaṃ abbhantaraṃ karoti nāma, “ettakaṃ parassa",
  "atk-s0305a:414_2": "desessāmī”ti cintento bāhiraṃ karoti nāma. “Imassa puggalassa desessāmī”ti cintento",
  "atk-s0305a:414_3": "pana puggalaṃ abbhantaraṃ karoti nāma, “imassa na desessāmī”ti cintento puggalaṃ",
  "atk-s0305a:414_4": "bāhiraṃ karoti nāma. Evaṃ akatvā desitoti attho. Ācariyamuṭṭhīti yathā bāhirakānaṃ",
  "atk-s0305a:414_5": "ācariyamuṭṭhi nāma hoti, daharakāle kassaci akathetvā pacchimakāle maraṇamañce nipannā",
  "atk-s0305a:414_6": "piyamanāpassa antevāsikassa kathenti, evaṃ tathāgatassa “idaṃ mahallakakāle pacchimaṭhāne",
  "atk-s0305a:414_7": "kathessāmī”ti muṭṭhiṃ katvā pariharitvā ṭhapitaṃ kiñci natthīti dasseti.",
  "atk-s0305a:415_0": "Ahaṃ bhikkhusaṅghanti ahameva bhikkhusaṅghaṃ pariharissāmīti vā, mamuddesikoti ahaṃ",
  "atk-s0305a:415_1": "uddisitabbaṭṭhena uddeso assāti mamuddesiko, mameva uddissitvā maṃ paccāsīsamāno",
  "atk-s0305a:415_2": "bhikkhusaṅgho hotu mama accayena mā vā ahosi, yaṃ vā taṃ vā hotūti iti vā pana yassa",
  "atk-s0305a:415_3": "assāti attho. Na evaṃ hotīti bodhipallaṅkeyeva issāmaccherānaṃ vigatattā evaṃ na",
  "atk-s0305a:415_4": "hoti. Sa kinti so kiṃ. Āsītikoti asītisaṃvacchariko, idaṃ pacchimavayaṃ anuppattabhāvadīpanatthaṃ",
  "atk-s0305a:415_5": "vuttaṃ. Veṭhamissakenāti bāhabandhacakkabandhādinā paṭisaṅkharaṇena veṭhamissakena.",
  "atk-s0305a:415_6": "Maññeti jarasakaṭaṃ viya veṭhamissakena maññe yāpeti, arahattaphalaveṭhanena catuiriyāpathakappanaṃ",
  "atk-s0305a:415_7": "tathāgatassa hotīti dasseti.",
  "atk-s0305a:416_0": "Idāni tamatthaṃ pakāsento yasmiṃ ānanda samayetiādimāha. Tattha sabbanimittānanti",
  "atk-s0305a:416_1": "rūpanimittādīnaṃ. Ekaccānaṃ vedanānanti lokiyānaṃ vedanānaṃ. Tasmātihānandāti yasmā",
  "atk-s0305a:416_2": "iminā phalasamāpattivihārena phāsu hoti, tasmā tumhepi tadatthāya evaṃ viharathāti",
  "atk-s0305a:416_3": "dasseti. Attadīpāti mahāsamuddagatā dīpaṃ viya attānaṃ dīpaṃ patiṭṭhaṃ katvā viharatha.",
  "atk-s0305a:416_4": "Attasaraṇāti attagatikāva hotha, mā aññagatikā. Dhammadīpadhammasaraṇapadesupi eseva",
  "atk-s0305a:416_5": "nayo. Ettha ca dhammoti navavidho lokuttaradhammo veditabbo. Tamataggeti tamaagge,",
  "atk-s0305a:416_6": "majjhe ta-kāro padasandhivasena vutto. Idaṃ vuttaṃ hoti – ime aggatamāti tamataggāti.",
  "atk-s0305a:416_7": "Evaṃ sabbaṃ tamasotaṃ chinditvā ativiya agge uttamabhāve ete, ānanda, mama bhikkhū",
  "atk-s0305a:416_8": "bhavissanti, tesaṃ agge bhavissanti. Ye keci sikkhākāmā, sabbesaṃ tesaṃ catusatipaṭṭhānagocarāva",
  "atk-s0305a:416_9": "bhikkhū agge bhavissantīti arahattanikūṭena desanaṃ gaṇhīti.",
  "atk-s0305a:417": "10. Bhikkhunupassayasuttavaṇṇanā",
  "atk-s0305a:418_0": "376. Dasame tenupasaṅkamīti tasmiṃ upassaye kammaṭṭhānakammikā bhikkhuniyo atthi,",
  "atk-s0305a:418_1": "tāsaṃ ussukkāpetvā kammaṭṭhānaṃ kathessāmīti upasaṅkami. Uḷāraṃ pubbenāparaṃ visesanti",
  "atk-s0305a:418_2": "pubbavisesato aparaṃ uḷāravisesaṃ. Tattha mahābhūtapariggaho pubbaviseso, upādārūpapariggaho",
  "atk-s0305a:418_3": "aparaviseso nāma. Tathā sakalarūpapariggaho pubbaviseso, arūpapariggaho aparaviseso",
  "atk-s0305a:418_4": "nāma. Rūpārūpapariggaho pubbaviseso, paccayapariggaho aparaviseso nāma sappaccayanāmarūpadassanaṃ",
  "atk-s0305a:418_5": "pubbaviseso, tilakkhaṇāropanaṃ aparaviseso nāma. Evaṃ pubbenāparaṃ uḷāravisesaṃ jānātīti attho.",
  "atk-s0305a:419_0": "Kāyārammaṇoti yaṃ kāyaṃ anupassati, tameva ārammaṇaṃ katvā uppajjati kilesapariḷāho.",
  "atk-s0305a:419_1": "Bahiddhā vā cittaṃ vikkhipatīti bahiddhā vā puthuttārammaṇe cittuppādo vikkhipati.",
  "atk-s0305a:419_2": "Kismiñcideva pasādanīye nimitte cittaṃ paṇidahitabbanti evaṃ kilesapariḷāhe ca līnatte",
  "atk-s0305a:419_3": "ca bahiddhāvikkhepe ca uppanne kilesānurañjitena na vattitabbaṃ, kismiñcideva pasādanīye",
  "atk-s0305a:419_4": "pasādāvahe buddhādīsu aññatarasmiṃ ṭhāne kammaṭṭhānacittaṃ ṭhapetabbaṃ. Cittaṃ samādhiyatīti",
  "atk-s0305a:419_5": "ārammaṇe sammā ādhiyati suṭṭhu ṭhapitaṃ ṭhapiyati. Paṭisaṃharāmīti pasādanīyaṭṭhānato",
  "atk-s0305a:419_6": "paṭisaṃharāmi, mūlakammaṭṭhānābhimukhaṃyeva naṃ karomīti attho. So paṭisaṃharati",
  "atk-s0305a:419_7": "cevāti mūlakammaṭṭhānābhimukhañca peseti. Na ca vitakketi na ca vicāretīti kilesavitakkaṃ",
  "atk-s0305a:419_8": "na vitakketi, kilesavicāraṃ na vicāreti. Avitakkomhi avicāroti kilesavitakkavicārehi",
  "atk-s0305a:419_9": "avitakkāvicāro. Ajjhattaṃ satimā sukhamasmīti gocarajjhatte pavattāya satiyā “satimāhamasmi",
  "atk-s0305a:419_10": "sukhito cā”ti pajānāti.",
  "atk-s0305a:420_0": "Evaṃ kho, ānanda, paṇidhāya bhāvanā hotīti evaṃ, ānanda, ṭhapetvā bhāvanā hoti. Imassa",
  "atk-s0305a:420_1": "hi bhikkhuno yathā nāma purisassa mahantaṃ ucchubhāraṃ ukkhipitvā yantasālaṃ nentassa",
  "atk-s0305a:420_2": "kilantakilantakāle bhūmiyaṃ ṭhapetvā ucchukhaṇḍaṃ khāditvā puna ukkhipitvā gamanaṃ",
  "atk-s0305a:420_3": "hoti; evameva arahattaṃ pāpuṇituṃ uggahitakammaṭṭhānassa kāyapariḷāhādīsu uppannesu",
  "atk-s0305a:420_4": "taṃ kammaṭṭhānaṃ ṭhapetvā buddhaguṇādianussaraṇena cittaṃ pasādetvā kammaniyaṃ katvā",
  "atk-s0305a:420_5": "bhāvanā pavattā, tasmā “paṇidhāya bhāvanā hotī”ti vuttaṃ. Tassa pana purisassa ucchubhāraṃ",
  "atk-s0305a:420_6": "yantasālaṃ netvā pīḷetvā rasapānaṃ viya imassa bhikkhuno kammaṭṭhānaṃ matthakaṃ pāpetvā",
  "atk-s0305a:420_7": "arahattaṃ pattassa phalasamāpattisukhānubhavanaṃ veditabbaṃ.",
  "atk-s0305a:421_0": "Bahiddhāti mūlakammaṭṭhānaṃ pahāya bahi aññasmiṃ ārammaṇe. Appaṇidhāyāti aṭṭhapetvā.",
  "atk-s0305a:421_1": "Atha pacchā pure asaṃkhittaṃ vimuttaṃ appaṇihitanti pajānātīti ettha kammaṭṭhānavasena",
  "atk-s0305a:421_2": "vā sarīravasena vā desanāvasena vā attho veditabbo.",
  "atk-s0305a:422_0": "Tattha kammaṭṭhāne tāva kammaṭṭhānassa abhiniveso pure nāma, arahattaṃ pacchā nāma.",
  "atk-s0305a:422_1": "Tattha yo bhikkhu mūlakammaṭṭhānaṃ gahetvā kilesapariḷāhassa vā līnattassa vā bahiddhāvikkhepassa",
  "atk-s0305a:422_2": "vā uppajjituṃ okāsaṃ adento sudantagoṇe yojetvā sārento viya caturassacchidde sutacchitaṃ",
  "atk-s0305a:422_3": "caturassaghaṭikaṃ pakkhipanto viya vipassanaṃ paṭṭhapetvā atiṭṭhanto alagganto arahattaṃ",
  "atk-s0305a:422_4": "pāpuṇāti, so puresaṅkhātassa kammaṭṭhānābhinivesassa pacchāsaṅkhātassa arahattassa",
  "atk-s0305a:422_5": "ca vasena pacchā pure asaṃkhittaṃ vimuttaṃ appaṇihitanti pajānāti nāma.",
  "atk-s0305a:423_0": "Sarīre pana pādaṅgulīnaṃ aggapabbāni pure nāma, sīsakaṭāhaṃ pacchā nāma. Tattha yo",
  "atk-s0305a:423_1": "bhikkhu pādaṅgulīnaṃ aggapabbaaṭṭhikesu abhinivisitvā byābhaṅgiyā yavakalāpaṃ mocento",
  "atk-s0305a:423_2": "viya vaṇṇasaṇṭhānadisokāsaparicchedavasena aṭṭhīni pariggaṇhanto antarā kilesapariḷāhādīnaṃ",
  "atk-s0305a:423_3": "uppattiṃ vāretvā yāva sīsakaṭāhā bhāvanaṃ pāpeti, so puresaṅkhātānaṃ aggapādaṅgulipabbānaṃ",
  "atk-s0305a:423_4": "pacchāsaṅkhātassa sīsakaṭāhassa ca vasena pacchā pure asaṃkhittaṃ vimuttaṃ appaṇihitanti pajānāti nāma.",
  "atk-s0305a:424_0": "Desanāyapi dvattiṃsākāradesanāya kesā pure nāma, matthaluṅgaṃ pacchā nāma. Tattha",
  "atk-s0305a:424_1": "yo bhikkhu kesesu abhinivisitvā vaṇṇasaṇṭhānadisokāsavasena kesādayo pariggaṇhanto",
  "atk-s0305a:424_2": "antarā kilesapariḷāhādīnaṃ uppattiṃ vāretvā yāva matthaluṅgā bhāvanaṃ pāpeti. So",
  "atk-s0305a:424_3": "puresaṅkhātānaṃ kesānaṃ pacchāsaṅkhātassa matthaluṅgassa ca vasena pacchā pure asaṃkhittaṃ",
  "atk-s0305a:424_4": "vimuttaṃ appaṇihitanti pajānāti nāma.",
  "atk-s0305a:425_0": "Evaṃ kho, ānanda, appaṇidhāya bhāvanā hotīti evaṃ, ānanda, aṭṭhapetvā bhāvanā hoti.",
  "atk-s0305a:425_1": "Imassa hi bhikkhuno yathā nāma purisassa guḷabhāraṃ labhitvā attano gāmaṃ atiharantassa",
  "atk-s0305a:425_2": "antarā aṭṭhapetvāva uccaṅge pakkhittāni guḷakhaṇḍādīni khādanīyāni khādantassa attano",
  "atk-s0305a:425_3": "gāmeyeva otaraṇaṃ hoti, evameva arahattaṃ pāpuṇituṃ āraddhabhāvanassa kāyapariḷāhādīnaṃ",
  "atk-s0305a:425_4": "uppattiṃ vāretvā kammaṭṭhānabhāvanā pavattā, tasmā “appaṇidhāya bhāvanā”ti vuttā.",
  "atk-s0305a:425_5": "Tassa pana purisassa taṃ guḷabhāraṃ attano gāmaṃ netvā ñātīhi saddhiṃ paribhogo viya",
  "atk-s0305a:425_6": "imassa bhikkhuno kammaṭṭhānaṃ matthakaṃ pāpetvā arahattaṃ pattassa phalasamāpattisukhānubhavanaṃ",
  "atk-s0305a:425_7": "veditabbaṃ. Imasmiṃ sutte pubbabhāgavipassanā kathitā. Sesaṃ sabbattha uttānamevāti.",
  "atk-s0305a:426": "Ambapālivaggo paṭhamo.",
  "atk-s0305a:427": "2. Nālandavaggo",
  "atk-s0305a:428": "2. Nālandasuttavaṇṇanā",
  "atk-s0305a:429_0": "378. Dutiyavaggassa dutiye nālandāyanti nālandāti evaṃnāmake nagare, taṃ nagaraṃ",
  "atk-s0305a:429_1": "gocaragāmaṃ katvā. Pāvārikambavaneti dussapāvārikaseṭṭhino ambavane. Taṃ kira tassa",
  "atk-s0305a:429_2": "uyyānaṃ ahosi. So bhagavato dhammadesanaṃ sutvā bhagavati pasanno tasmiṃ uyyāne kuṭileṇamaṇḍapādipaṭimaṇḍitaṃ",
  "atk-s0305a:429_3": "bhagavato vihāraṃ katvā niyyātesi. So vihāro jīvakambavanaṃ viya pāvārikambavanantveva",
  "atk-s0305a:429_4": "saṅkhaṃ gato. Tasmiṃ pāvārikambavane viharatīti attho.",
  "atk-s0305a:430_0": "Evaṃpasannoti evaṃ uppannasaddho, evaṃ saddahāmīti attho. Bhiyyobhiññataroti bhiyyataro",
  "atk-s0305a:430_1": "abhiññāto bhiyyatarābhiyyo vā, uttaritarañāṇoti attho. Sambodhiyanti sabbaññutaññāṇe",
  "atk-s0305a:430_2": "arahattamaggañāṇe vā arahattamaggeneva hi buddhaguṇā nippadesā gahitā honti, dvepi",
  "atk-s0305a:430_3": "aggasāvakā arahattamaggeneva sāvakapāramīñāṇaṃ paṭilabhanti, paccekabuddhā paccekabodhiñāṇaṃ,",
  "atk-s0305a:430_4": "buddhā sabbaññutaññāṇañceva sakale ca buddhaguṇe. Sabbampi nesaṃ arahattamaggeneva",
  "atk-s0305a:430_5": "ijjhati. Tasmā arahattamaggañāṇaṃ sambodhi nāma hoti. Tena uttaritaro ca bhagavatā",
  "atk-s0305a:430_6": "natthi. Tenāha “bhagavatā bhiyyobhiññataro, yadidaṃ sambodhiya”nti.",
  "atk-s0305a:431_0": "Uḷārāti seṭṭhā. Ayañhi uḷārasaddo “uḷārāni khādanīyāni khādantī”tiādīsu madhure āgacchati.",
  "atk-s0305a:431_1": "“Uḷārāya khalu bhavaṃ vacchāyano samaṇaṃ gotamaṃ pasaṃsāya pasaṃsatī”tiādīsu seṭṭhe.",
  "atk-s0305a:431_2": "“Appamāṇo uḷāro obhāso”tiādīsu vipule. Svāyamidha seṭṭhe āgato. Tena vuttaṃ “uḷārāti",
  "atk-s0305a:431_3": "seṭṭhā”ti. Āsabhīti usabhassa vācāsadisī acalā asampavedhī. Ekaṃso gahitoti anussavena",
  "atk-s0305a:431_4": "vā ācariyaparamparāya vā itikirāya vā piṭakasampadānena vā ākāraparivitakkena vā",
  "atk-s0305a:431_5": "diṭṭhinijjhānakkhantiyā vā takkahetu vā nayahetu vā akathetvā paccakkhato ñāṇena",
  "atk-s0305a:431_6": "paṭivijjhitvā viya ekaṃso gahito, sanniṭṭhānakathāva kathitāti attho. Sīhanādoti",
  "atk-s0305a:431_7": "seṭṭhanādo, vane unnādayantena sīhena viya uttamanādo naditoti attho.",
  "atk-s0305a:432_0": "Kiṃ nu te sāriputtāti imaṃ desanaṃ kasmā ārabhi? Anuyogadāpanatthaṃ. Ekacco hi sīhanādaṃ",
  "atk-s0305a:432_1": "naditvā attano sīhanāde anuyogaṃ dātuṃ na sakkoti, nighaṃsanaṃ na khamati, silese",
  "atk-s0305a:432_2": "patitamakkaṭo viya hoti. Yathā dhamamānaṃ aparisuddhaṃ lohaṃ jhāyitvā aṅgāro hoti,",
  "atk-s0305a:432_3": "evaṃ jhāmaṅgāro viya hoti. Eko sīhanāde anuyogaṃ dāpiyamāno dātuṃ sakkoti, nighaṃsanaṃ",
  "atk-s0305a:432_4": "khamati, dhamamānaṃ niddosajātarūpaṃ viya adhikataraṃ sobhati, tādiso thero. Tena",
  "atk-s0305a:432_5": "naṃ bhagavā “anuyogakkhamo aya”nti ñatvā sīhanāde anuyogadāpanatthaṃ imaṃ desanaṃ ārabhi.",
  "atk-s0305a:433_0": "Tattha sabbe teti sabbe te tayā. Evaṃsīlāti maggasīlena phalasīlena lokiyalokuttarasīlena",
  "atk-s0305a:433_1": "evaṃsīlā. Evaṃdhammāti ettha samādhipakkhā dhammā adhippetā, maggasamādhinā phalasamādhinā",
  "atk-s0305a:433_2": "lokiyalokuttarena samādhinā evaṃsamādhīti attho. Evaṃpaññāti maggapaññādivaseneva",
  "atk-s0305a:433_3": "evaṃpaññā. Evaṃvihārinoti ettha pana heṭṭhā samādhipakkhānaṃ dhammānaṃ gahitattā",
  "atk-s0305a:433_4": "vihāro gahitopi puna kasmā gahitameva gaṇhatīti ce. Therena idaṃ gahitameva. Idañhi",
  "atk-s0305a:433_5": "nirodhasamāpattidīpanatthaṃ vuttaṃ. Tasmā evaṃ nirodhasamāpattivihārino te bhagavanto",
  "atk-s0305a:433_6": "ahesunti evamettha attho daṭṭhabbo.",
  "atk-s0305a:434_0": "Evaṃvimuttāti ettha vikkhambhanavimutti, tadaṅgavimutti, samucchedavimutti, paṭipassaddhivimutti,",
  "atk-s0305a:434_1": "nissaraṇavimuttīti pañcavidhā vimutti. Tattha aṭṭha samāpattiyo sayaṃ vikkhambhitehi",
  "atk-s0305a:434_2": "nīvaraṇādīhi vimuttattā vikkhambhanavimuttīti saṅkhaṃ gacchanti. Aniccānupassanādikā",
  "atk-s0305a:434_3": "satta anupassanā sayaṃ tassa tassa paccanīkavasena pariccattāhi niccasaññādīhi vimuttattā",
  "atk-s0305a:434_4": "tadaṅgavimuttīti saṅkhaṃ gacchanti. Cattāro ariyamaggā sayaṃ samucchinnehi kilesehi",
  "atk-s0305a:434_5": "vimuttattā samucchedavimuttīti saṅkhaṃ gacchanti. Cattāri sāmaññaphalāni maggānubhāvena",
  "atk-s0305a:434_6": "kilesānaṃ paṭipassaddhante uppannattā paṭipassaddhivimuttīti saṅkhaṃ gacchanti. Nibbānaṃ",
  "atk-s0305a:434_7": "sabbakilesehi nissaṭattā apagatattā dūre ṭhitattā nissaraṇavimuttīti saṅkhaṃ gataṃ.",
  "atk-s0305a:434_8": "Iti imāsaṃ pañcannaṃ vimuttīnaṃ vasena evaṃ vimuttāti ettha attho daṭṭhabbo.",
  "atk-s0305a:435_0": "Kiṃ pana te sāriputta ye te bhavissantīti atītā tāva niruddhā apaṇṇattikabhāvaṃ gatā",
  "atk-s0305a:435_1": "dīpasikhā viya nibbutā, evaṃ niruddhe apaṇṇattikabhāvaṃ gate tvaṃ kathaṃ jānissasi,",
  "atk-s0305a:435_2": "anāgatabuddhānaṃ pana guṇā kiṃ tayā attano cittena paricchinditvā viditāti pucchanto evamāha.",
  "atk-s0305a:436_0": "Kiṃ pana tyāhaṃ sāriputta etarahīti anāgatāpi buddhā ajātā anibbattā anuppannā, te",
  "atk-s0305a:436_1": "kathaṃ jānissasi. Tesañhi jānanaṃ apade ākāse padadassanaṃ viya hoti. Idāni mayā",
  "atk-s0305a:436_2": "saddhiṃ ekavihāre vasasi, ekato bhikkhāya carasi, dhammadesanākāle dakkhiṇapasse",
  "atk-s0305a:436_3": "nisīdasi, kiṃ pana mayhaṃ guṇā attano cetasā paricchinditvā viditā tayāti anuyuñjanto",
  "atk-s0305a:436_4": "evamāha. Thero pana pucchitapucchite “no hetaṃ bhante”ti paṭikkhipati.",
  "atk-s0305a:437_0": "Therassa ca viditampi atthi, aviditampi. Kiṃ so attano viditaṭṭhāne paṭikkhepaṃ karoti,",
  "atk-s0305a:437_1": "aviditaṭṭhāneti? Viditaṭṭhāne na karoti, aviditaṭṭhāneyeva karoti. Thero kira anuyoge",
  "atk-s0305a:437_2": "āraddhe evaṃ aññāsi “nāyaṃ anuyogo sāvakapāramīñāṇe, sabbaññutaññāṇe pana ayaṃ anuyogo”ti",
  "atk-s0305a:437_3": "attano sāvakapāramīñāṇe paṭikkhepaṃ akatvāva aviditaṭṭhāne sabbaññutaññāṇe paṭikkhepaṃ",
  "atk-s0305a:437_4": "karoti. Tena idampi dīpeti – bhagavā mayhaṃ atītānāgatapaccuppannānaṃ buddhānaṃ sīlasamādhipaññāvimuttikāraṇajānanasamatthaṃ",
  "atk-s0305a:437_5": "sabbaññutaññāṇaṃ natthīti.",
  "atk-s0305a:438_0": "Etthāti etesu atītādibhedesu buddhesu. Atha kiñcarahīti atha kasmā evaṃ ñāṇe asati",
  "atk-s0305a:438_1": "tayā evaṃ kathitanti vadati. Dhammanvayoti dhammassa paccakkhato ñāṇassa anuyogaṃ",
  "atk-s0305a:438_2": "anugantvā uppannaṃ anumānañāṇaṃ nayaggāho vidito, sāvakapāramīñāṇe ṭhatvāva iminā",
  "atk-s0305a:438_3": "ākārena jānāmi bhagavāti vadati. Therassa hi nayaggāho appamāṇo apariyanto. Yathā",
  "atk-s0305a:438_4": "ca sabbaññutaññāṇassa pamāṇaṃ vā pariyanto vā natthi, evaṃ dhammasenāpatino nayaggāhassa.",
  "atk-s0305a:438_5": "Tena so – “iminā evaṃvidho iminā evaṃvidho, iminā anuttaro iminā anuttaro satthā”ti",
  "atk-s0305a:438_6": "jānāti. Therassa hi nayaggāho sabbaññutaññāṇagatiko eva.",
  "atk-s0305a:439_0": "Idāni taṃ nayaggāhaṃ pākaṭaṃ kātuṃ upamaṃ dassento seyyathāpi bhantetiādimāha. Tattha",
  "atk-s0305a:439_1": "yasmā majjhimadese nagarassa uddhāpapākārādīni thirāni vā hontu dubbalāni vā, sabbaso",
  "atk-s0305a:439_2": "vā pana mā hontu, corānaṃ āsaṅkā na hoti. Tasmā taṃ aggahetvā paccantimaṃ nagaranti",
  "atk-s0305a:439_3": "āha. Daḷhuddhāpanti thiramūlapākāraṃ. Daḷhapākāratoraṇanti thirapākārañceva thirapiṭṭhasaṅghāṭañca.",
  "atk-s0305a:439_4": "Ekadvāranti kasmā āha? Bahudvāre hi nagare bahūhi paṇḍitadovārikehi bhavitabbaṃ,",
  "atk-s0305a:439_5": "ekadvāreva eko vaṭṭati. Therassa ca paññāya sadiso añño natthi, tasmā attano paṇḍitabhāvassa",
  "atk-s0305a:439_6": "opammatthaṃ ekaṃyeva dovārikaṃ dassetuṃ “ekadvāra”nti āha.",
  "atk-s0305a:440_0": "Paṇḍitoti paṇḍiccena samannāgato. Byattoti veyyattiyena samannāgato visadañāṇo. Medhāvīti",
  "atk-s0305a:440_1": "ṭhānuppattikapaññāsaṅkhātāya medhāya samannāgato. Anupariyāyapathanti anupariyāyanāmakaṃ",
  "atk-s0305a:440_2": "pākāramaggaṃ. Pākārasandhinti dvinnaṃ iṭṭhakānaṃ apagataṭṭhānaṃ. Pākāravivaranti",
  "atk-s0305a:440_3": "pākārassa chinnaṭṭhānaṃ. Cetaso upakkileseti pañcanīvaraṇā cittaṃ upakkilissanti",
  "atk-s0305a:440_4": "kiliṭṭhaṃ karonti upatāpenti viheṭhenti, tasmā “cetaso upakkilesā”ti vuccanti. Paññāya",
  "atk-s0305a:440_5": "dubbalīkaraṇeti nīvaraṇā uppajjamānā anuppannāya paññāya uppajjituṃ na denti, tasmā",
  "atk-s0305a:440_6": "“paññāya dubbalīkaraṇā”ti vuccanti. Supatiṭṭhitacittāti catūsu satipaṭṭhānesu suṭṭhu",
  "atk-s0305a:440_7": "ṭhapitacittā hutvā. Satta bojjhaṅge yathābhūtanti satta bojjhaṅge yathāsabhāvena",
  "atk-s0305a:440_8": "bhāvetvā. Anuttaraṃ sammāsambodhinti arahattaṃ sabbaññutaññāṇaṃ paṭivijjhiṃsūti dasseti.",
  "atk-s0305a:441_0": "Apicettha satipaṭṭhānāti vipassanā, bojjhaṅgā maggo, anuttarasammāsambodhi arahattaṃ.",
  "atk-s0305a:441_1": "Satipaṭṭhānāti vā vipassanā, bojjhaṅgāmissakā, sammāsambodhi arahattameva. Dīghabhāṇakamahāsīvatthero",
  "atk-s0305a:441_2": "panāha “satipaṭṭhāne vipassanaṃ gahetvā bojjhaṅge maggo ca sabbaññutaññāṇañcāti gahite",
  "atk-s0305a:441_3": "sundaro pañho bhaveyya, na panevaṃ gahita”nti. Iti thero sabbabuddhānaṃ nīvaraṇappahāne",
  "atk-s0305a:441_4": "satipaṭṭhānabhāvanāya sambodhiyañca majjhe bhinnasuvaṇṇarajatānaṃ viya nānattābhāvaṃ dasseti.",
  "atk-s0305a:442_0": "Idha ṭhatvā upamā saṃsandetabbā – āyasmā hi sāriputto paccantanagaraṃ dassesi, pākāraṃ",
  "atk-s0305a:442_1": "dassesi, anupariyāyapathaṃ dassesi, dvāraṃ dassesi, paṇḍitadovārikaṃ dassesi, nagaraṃ",
  "atk-s0305a:442_2": "pavisanakanikkhamanake oḷārike pāṇe dassesi, dovārikassa tesaṃ pāṇānaṃ pākaṭabhāvaṃ",
  "atk-s0305a:442_3": "dassesi. Tattha kiṃ kena sadisanti ce? Nagaraṃ viya hi nibbānaṃ, pākāro viya sīlaṃ,",
  "atk-s0305a:442_4": "anupariyāyapatho viya hirī, dvāraṃ viya ariyamaggo, paṇḍitadovāriko viya dhammasenāpati,",
  "atk-s0305a:442_5": "nagaraṃ pavisanakanikkhamanakā oḷārikapāṇā viya atītānāgatapaccuppannā buddhā, dovārikassa",
  "atk-s0305a:442_6": "tesaṃ pāṇānaṃ pākaṭabhāvo viya āyasmato sāriputtassa atītānāgatapaccuppannānaṃ buddhānaṃ",
  "atk-s0305a:442_7": "sīlasamathādīhi pākaṭabhāvo. Ettāvatā therena bhagavato – “evamahaṃ sāvakapāramīñāṇe",
  "atk-s0305a:442_8": "ṭhatvā dhammanvayena nayaggāhena jānāmī”ti attano sīhanādassa anuyogo dinno hoti.",
  "atk-s0305a:443_0": "Tasmāti yasmā “na kho metaṃ, bhante, atītānāgatapaccuppannesu arahantesu sammāsambuddhesu",
  "atk-s0305a:443_1": "cetopariyañāṇaṃ atthi, apica dhammanvayo vidito”ti vadati, tasmā. Abhikkhaṇaṃ bhāseyyāsīti",
  "atk-s0305a:443_2": "punappunaṃ bhāseyyāsi, “pubbaṇhe me kathita”nti mā majjhanhikādīsu na kathayittha,",
  "atk-s0305a:443_3": "“ajja vā me kathita”nti mā paradivasādīsu na kathayitthāti attho. Sā pahīyissatīti",
  "atk-s0305a:443_4": "“sāriputtasadisopi nāma ñāṇajavanasampanno sāvako buddhānaṃ cittācāraṃ jānituṃ na",
  "atk-s0305a:443_5": "sakkoti, evaṃ appameyyā tathāgatā”ti cintentānaṃ yā tathāgate kaṅkhā vā vimati vā, sā pahīyissatīti.",
  "atk-s0305a:444": "3. Cundasuttavaṇṇanā",
  "atk-s0305a:445_0": "379. Tatiye magadhesūti evaṃnāmake janapade. Nālakagāmaketi rājagahassa avidūre attano",
  "atk-s0305a:445_1": "kulasantake evaṃnāmake gāme. Cundo samaṇuddesoti ayaṃ thero dhammasenāpatissa kaniṭṭhabhātiko,",
  "atk-s0305a:445_2": "taṃ bhikkhū anupasampannakāle “cundo samaṇuddeso”ti samudācaritvā therakālepi tatheva",
  "atk-s0305a:445_3": "samudācariṃsu. Tena vuttaṃ “cundo samaṇuddeso”ti. Upaṭṭhāko hotīti mukhodakadantakaṭṭhadānena",
  "atk-s0305a:445_4": "ceva pariveṇasammajjana-piṭṭhiparikammakaraṇa-pattacīvaraggahaṇena ca upaṭṭhānakaro",
  "atk-s0305a:445_5": "hoti. Parinibbāyīti anupādisesāya nibbānadhātuyā parinibbuto. Katarasmiṃ kāleti?",
  "atk-s0305a:445_6": "Bhagavato parinibbānasaṃvacchare.",
  "atk-s0305a:446_0": "Tatrāyaṃ anupubbikathā – bhagavā kira vutthavasso veḷuvagāmakā nikkhamitvā “sāvatthiṃ",
  "atk-s0305a:446_1": "gamissāmī”ti āgatamaggeneva paṭinivattanto anupubbena sāvatthiṃ patvā jetavanaṃ pāvisi.",
  "atk-s0305a:446_2": "Dhammasenāpati bhagavato vattaṃ dassetvā divāṭṭhānaṃ gato, so tattha antevāsikesu",
  "atk-s0305a:446_3": "vattaṃ dassetvā paṭikkantesu divāṭṭhānaṃ sammajjitvā cammakhaṇḍaṃ paññāpetvā pāde",
  "atk-s0305a:446_4": "pakkhāletvā pallaṅkaṃ ābhujitvā phalasamāpattiṃ pāvisi. Athassa yathā paricchedena",
  "atk-s0305a:446_5": "tato vuṭṭhitassa ayaṃ parivitakko udapādi “buddhā nu kho paṭhamaṃ parinibbāyanti,",
  "atk-s0305a:446_6": "udāhu aggasāvakāti, tato “aggasāvakā paṭhama”nti ñatvā attano āyusaṅkhāraṃ olokesi.",
  "atk-s0305a:446_7": "So “sattāhameva me āyusaṅkhārā pavattissantī”ti ñatvā “kattha parinibbāyissāmī”ti cintesi.",
  "atk-s0305a:447_0": "Tato “rāhulo tāvatiṃsesu parinibbuto, aññāsikoṇḍaññatthero chaddantadahe, ahaṃ kattha",
  "atk-s0305a:447_1": "parinibbāyissāmī”ti punappunaṃ cintento mātaraṃ ārabbha satiṃ uppādesi – “mayhaṃ",
  "atk-s0305a:447_2": "mātā sattannaṃ arahantānaṃ mātā hutvāpi buddhadhammasaṅghesu appasannā, atthi nu",
  "atk-s0305a:447_3": "kho tassā upanissayo, natthi nu kho”ti. Sotāpattimaggassa upanissayaṃ disvā “kassa",
  "atk-s0305a:447_4": "desanāya abhisamayo bhavissatī”ti olokento “mameva dhammadesanāya bhavissati, na",
  "atk-s0305a:447_5": "aññassa. Sace kho panāhaṃ appossukko bhaveyyaṃ, bhavissanti me vattāro – “sāriputtatthero",
  "atk-s0305a:447_6": "avasesajanānampi avassayo hoti. Tathā hissa samacittasuttantadesanādivase koṭisatasahassadevatā",
  "atk-s0305a:447_7": "arahattaṃ pattā, tayo magge paṭividdhadevatānaṃ gaṇanā natthi, aññesu ca ṭhānesu",
  "atk-s0305a:447_8": "anekā abhisamayā dissanti, there ca cittaṃ pasādetvā sagge nibbattāneva asīti kulasahassāni,",
  "atk-s0305a:447_9": "so dāni sakamātumicchādassanamattampi harituṃ nāsakkhī”ti. Tasmā mātaraṃ micchādassanā",
  "atk-s0305a:447_10": "mocetvā jātovarakeyeva parinibbāyissāmī”ti sanniṭṭhānaṃ katvā “ajjeva bhagavantaṃ",
  "atk-s0305a:447_11": "anujānāpetvā nikkhamissāmī”ti cundattheraṃ āmantesi – “āvuso, cunda, amhākaṃ pañcasatāya",
  "atk-s0305a:447_12": "bhikkhuparisāya saññaṃ dehi. ‘Gaṇhathāvuso pattacīvarāni, dhammasenāpati nālakagāmaṃ",
  "atk-s0305a:447_13": "gantukāmo”’ti. Thero tathā akāsi.",
  "atk-s0305a:448_0": "Bhikkhū senāsanaṃ saṃsāmetvā pattacīvaramādāya therassa santikaṃ agamaṃsu. Thero",
  "atk-s0305a:448_1": "senāsanaṃ saṃsāmetvā divāṭṭhānaṃ sammajjitvā divāṭṭhānadvāre ṭhatvā divāṭṭhānaṃ oloketvā",
  "atk-s0305a:448_2": "“idaṃ dāni pacchimadassanaṃ, puna āgamanaṃ natthī”ti pañcasatabhikkhūhi parivuto",
  "atk-s0305a:448_3": "bhagavantaṃ upasaṅkamitvā vanditvā bhagavantaṃ etadavoca “anujānātu me bhante bhagavā,",
  "atk-s0305a:448_4": "anujānātu sugato. Parinibbānakālo me, ossaṭṭho me āyusaṅkhāro”ti. Buddhā pana yasmā",
  "atk-s0305a:448_5": "“parinibbāhī”ti vutte maraṇavaṇṇaṃ saṃvaṇṇentīti, “mā parinibbāhī”ti vutte vaṭṭassa",
  "atk-s0305a:448_6": "guṇaṃ kathentīti micchādiṭṭhikā dosaṃ āropessanti, tasmā tadubhayampi na vadanti.",
  "atk-s0305a:448_7": "Tena naṃ bhagavā – “kattha parinibbāyissasi sāriputtā”ti vatvā – “atthi, bhante,",
  "atk-s0305a:448_8": "magadhesu nālakagāme jātovarako, tatthāhaṃ parinibbāyissāmī”ti vutte – “yassa dāni",
  "atk-s0305a:448_9": "tvaṃ, sāriputta, kālaṃ maññasi, idāni pana te jeṭṭhakaniṭṭhabhātikānaṃ tādisassa",
  "atk-s0305a:448_10": "bhikkhuno dassanaṃ dullabhaṃ bhavissati, desehi nesaṃ dhamma”nti āha.",
  "atk-s0305a:449_0": "Thero – “satthā mayhaṃ iddhivikubbanapubbaṅgamaṃ dhammadesanaṃ paccāsīsatī”ti ñatvā",
  "atk-s0305a:449_1": "bhagavantaṃ vanditvā tālappamāṇaṃ ākāsaṃ abbhuggantvā oruyha dasabalassa pāde vandi,",
  "atk-s0305a:449_2": "puna dvitālappamāṇaṃ abbhuggantvā oruyha dasabalassa pāde vandi, etenupāyena sattatālappamāṇaṃ",
  "atk-s0305a:449_3": "abbhuggantvā anekāni pāṭihāriyasatāni dassento dhammakathaṃ ārabhi. Dissamānenapi",
  "atk-s0305a:449_4": "kāyena katheti, adissamānenapi. Uparimena vā heṭṭhimena vā upaḍḍhakāyena katheti",
  "atk-s0305a:449_5": "adissamānenapi dissamānenapi, kālena candavaṇṇaṃ dasseti, kālena sūriyavaṇṇaṃ, kālena",
  "atk-s0305a:449_6": "pabbatavaṇṇaṃ, kālena samuddavaṇṇaṃ, kālena cakkavattirājā hoti, kālena vessavaṇamahārājā,",
  "atk-s0305a:449_7": "kālena sakko devarājā, kālena mahābrahmāti evaṃ anekāni pāṭihāriyasatāni dassento",
  "atk-s0305a:449_8": "dhammakathaṃ kathesi. Sakalanagaraṃ sannipati. Thero oruyha dasabalassa pāde vanditvā",
  "atk-s0305a:449_9": "aṭṭhāsi. Atha naṃ satthā āha – “ko nāmo ayaṃ sāriputta dhammapariyāyo”ti. Sīhavikīḷito",
  "atk-s0305a:449_10": "nāma, bhanteti. Taggha, sāriputta, sīhavikīḷito taggha, sāriputta, sīhavikīḷitoti.",
  "atk-s0305a:450_0": "Thero alattakavaṇṇe hatthe pasāretvā satthu suvaṇṇakacchapasadise pāde gopphakesu",
  "atk-s0305a:450_1": "gahetvā – “bhante, imesaṃ pādānaṃ vandanatthāya kappasatasahassādhikaṃ asaṅkhyeyyaṃ",
  "atk-s0305a:450_2": "pāramiyo pūritā, so me manoratho matthakaṃ patto, ito dāni paṭṭhāya paṭisandhivasena",
  "atk-s0305a:450_3": "na puna ekaṭṭhāne sannipāto samāgamo atthi, chinno esa vissāso, anekehi buddhasatasahassehi",
  "atk-s0305a:450_4": "paviṭṭhaṃ ajaraṃ amaraṃ khemaṃ sukhaṃ sītalaṃ abhayaṃ nibbānapuraṃ pavisissāmi, sace",
  "atk-s0305a:450_5": "me kiñci kāyikaṃ vā vācasikaṃ vā na rocetha, khamatha taṃ bhagavā, gamanakālo mayha”nti.",
  "atk-s0305a:450_6": "Khamāmi te, sāriputta, na kho pana te kiñci kāyikaṃ vā vācasikaṃ vā mayhaṃ aruccanakaṃ",
  "atk-s0305a:450_7": "atthi, yassa dāni tvaṃ, sāriputta, kālaṃ maññasīti.",
  "atk-s0305a:451_0": "Iti bhagavatā anuññātasamanantaraṃ satthu pāde vanditvā uṭṭhitamatte āyasmante sāriputte",
  "atk-s0305a:451_1": "sinerucakkavāḷahimavantaparibhaṇḍapabbate dhārayamānāpi – “ajja imaṃ guṇarāsiṃ dhāretuṃ",
  "atk-s0305a:451_2": "na sakkomī”ti vadantī viya ekappahāreneva viravamānā mahāpathavī yāva udakapariyantā",
  "atk-s0305a:451_3": "akampi, ākāse devadundubhiyo phaliṃsu, mahāmegho uṭṭhahitvā pokkharavassaṃ vassi.",
  "atk-s0305a:452_0": "Satthā – “dhammasenāpatiṃ paṭipādessāmī”ti dhammāsanā vuṭṭhāya gandhakuṭiabhimukho",
  "atk-s0305a:452_1": "gantvā maṇiphalake aṭṭhāsi. Thero tikkhattuṃ padakkhiṇaṃ katvā catūsu ṭhānesu vanditvā",
  "atk-s0305a:452_2": "– “bhagavā ito kappasatasahassādhikassa asaṅkhyeyyassa upari anomadassīsammāsambuddhassa",
  "atk-s0305a:452_3": "pādamūle nipajjitvā tumhākaṃ dassanaṃ patthesiṃ, sā me patthanā samiddhā, diṭṭhā",
  "atk-s0305a:452_4": "tumhe, taṃ paṭhamadassanaṃ, idaṃ pacchimadassanaṃ. Puna tumhākaṃ dassanaṃ natthī”ti",
  "atk-s0305a:452_5": "vatvā dasanakhasamodhānasamujjalaṃ añjaliṃ paggayha yāva dassanavisayā abhimukhova",
  "atk-s0305a:452_6": "paṭikkamitvā vanditvā pakkāmi. Puna mahāpathavī dhāretuṃ asakkontī udakapariyantaṃ katvā akampi.",
  "atk-s0305a:453_0": "Bhagavā parivāretvā ṭhite bhikkhū āha – “anugacchatha, bhikkhave, tumhākaṃ jeṭṭhabhātika”nti.",
  "atk-s0305a:453_1": "Tasmiṃ khaṇe catassopi parisā sammāsambuddhaṃ ekakaṃyeva jetavane ohāya niravasesā",
  "atk-s0305a:453_2": "nikkhamiṃsu. Sāvatthinagaravāsinopi – “sāriputtatthero kira sammāsambuddhaṃ āpucchitvā",
  "atk-s0305a:453_3": "parinibbāyitukāmo nikkhanto, passissāma na”nti nagaradvārāni nirokāsāni karontā nikkhamitvā",
  "atk-s0305a:453_4": "gandhamālādihatthā kese vikiritvā – “idāni mayaṃ kahaṃ mahāpañño nisinno, kahaṃ dhammasenāpati",
  "atk-s0305a:453_5": "nisinno”ti pucchantā – “kassa santikaṃ gamissāma, kassa hatthe satthāraṃ ṭhapetvā",
  "atk-s0305a:453_6": "thero pakkanto”tiādinā nayena paridevantā rodantā theraṃ anubandhiṃsu.",
  "atk-s0305a:454_0": "Thero mahāpaññāya ṭhitattā – “sabbesaṃ anatikkamanīyo esa maggo”ti mahājanaṃ ovaditvā",
  "atk-s0305a:454_1": "– “tumhepi, āvuso, tiṭṭhatha, mā dasabale pamādaṃ āpajjitthā”ti bhikkhusaṅghampi",
  "atk-s0305a:454_2": "nivattetvā attano parisāyeva saddhiṃ pakkāmi. Yepi manussā – “pubbe ayyo paccāgamanacārikaṃ",
  "atk-s0305a:454_3": "carati, idaṃ idāni gamanaṃ na puna paccāgamanāyā”ti paridevantā anubandhiṃsuyeva.",
  "atk-s0305a:454_4": "Tepi – “appamattā, āvuso, hotha, evaṃbhāvino nāma saṅkhārā”ti nivattesi.",
  "atk-s0305a:455_0": "Atha kho āyasmā sāriputto sabbattha ekarattivāsena antarāmagge sattāhaṃ manussānaṃ",
  "atk-s0305a:455_1": "saṅgahaṃ karonto sāyaṃ nālakagāmaṃ patvā gāmadvāre nigrodharukkhamūle aṭṭhāsi. Atha",
  "atk-s0305a:455_2": "uparevato nāma therassa bhāgineyyo bahigāmaṃ gacchanto theraṃ disvā upasaṅkamitvā",
  "atk-s0305a:455_3": "vanditvā aṭṭhāsi. Thero taṃ āha – “atthi gehe te ayyikā”ti. Āma bhanteti. Gaccha",
  "atk-s0305a:455_4": "amhākaṃ idhāgatabhāvaṃ ārocehi. “Kasmā āgato”ti ca vutte – “ajja kira ekadivasaṃ",
  "atk-s0305a:455_5": "antogāme vasissati, jātovarakaṃ paṭijaggatha, pañcannañca kira bhikkhusatānaṃ vasanaṭṭhānaṃ",
  "atk-s0305a:455_6": "jānāthā”ti. So gantvā – “ayyike mayhaṃ mātulo āgato”ti āha. Idāni kuhinti? Gāmadvāreti.",
  "atk-s0305a:455_7": "Ekakova, aññopi koci atthīti? Atthi pañcasatā bhikkhūti. Kiṃkāraṇā āgatoti? So taṃ",
  "atk-s0305a:455_8": "pavattiṃ ārocesi. Brāhmaṇī – “kiṃ nu kho ettakānaṃ vasanaṭṭhānaṃ paṭijaggāpeti, daharakāle",
  "atk-s0305a:455_9": "pabbajitvā mahallakakāle gihī hotukāmo”ti cintentī jātovarakaṃ paṭijaggāpetvā pañcasatānaṃ",
  "atk-s0305a:455_10": "vasanaṭṭhānaṃ kāretvā daṇḍadīpikā jāletvā therassa pāhesi.",
  "atk-s0305a:456_0": "Thero bhikkhūhi saddhiṃ pāsādaṃ āruyha jātovarakaṃ pavisitvā nisīdi, nisīditvā “tumhākaṃ",
  "atk-s0305a:456_1": "vasanaṭṭhānaṃ gacchathā”ti bhikkhū uyyojesi. Tesu gatamattesuyeva therassa kharo",
  "atk-s0305a:456_2": "ābādho uppajji, lohitapakkhandikā māraṇantikā vedanā vattanti. Ekaṃ bhājanaṃ pavisati,",
  "atk-s0305a:456_3": "ekaṃ nikkhamati. Brāhmaṇī – “mama puttassa pavatti mayhaṃ na ruccatī”ti attano vasanagabbhadvāraṃ nissāya aṭṭhāsi.",
  "atk-s0305a:457_0": "Cattāro mahārājāno “dhammasenāpati kuhiṃ viharatī”ti olokentā nālakagāme jātovarake",
  "atk-s0305a:457_1": "parinibbānamañce nipanno, pacchimadassanaṃ gamissāmā”ti āgamma vanditvā aṭṭhaṃsu.",
  "atk-s0305a:457_2": "Ke tumheti? Mahārājāno bhanteti. Kasmā āgatatthāti? Gilānupaṭṭhākā bhavissāmāti.",
  "atk-s0305a:457_3": "“Hotu, atthi gilānupaṭṭhāko, gacchatha tumhe”ti uyyojesi. Tesaṃ gatāvasāne teneva",
  "atk-s0305a:457_4": "nayena sakko devānamindo. Tasmiṃ gate mahābrahmā ca āgamiṃsu. Tepi tatheva thero uyyojesi.",
  "atk-s0305a:458_0": "Brāhmaṇī devatānaṃ āgamanañca gamanañca disvā “ke nu kho ete mama puttaṃ vanditvā",
  "atk-s0305a:458_1": "gacchantī”ti therassa gabbhadvāraṃ gantvā “tāta, cunda, kā pavattī”ti pucchi. So",
  "atk-s0305a:458_2": "taṃ pavattiṃ ācikkhitvā “mahāupāsikā, bhante, āgatā”ti āha. Thero “kasmā avelāya",
  "atk-s0305a:458_3": "āgatā”ti pucchi. Sā “tuyhaṃ, tāta, dassanatthāyā”ti vatvā “tāta, paṭhamaṃ ke āgatā”ti",
  "atk-s0305a:458_4": "pucchi. Cattāro mahārājāno upāsiketi. Tāta, tvaṃ catūhi mahārājehi mahantataroti?",
  "atk-s0305a:458_5": "Ārāmikasadisā ete upāsike, amhākaṃ satthu paṭisandhiggahaṇato paṭṭhāya khaggahatthā",
  "atk-s0305a:458_6": "hutvā ārakkhaṃ akaṃsūti. Tesaṃ tāta gatāvasāne ko āgatoti? Sakko devānamindoti. Devarājatopi",
  "atk-s0305a:458_7": "tvaṃ tāta mahantataroti? Bhaṇḍaggāhakasāmaṇerasadiso esa upāsike, amhākaṃ satthu",
  "atk-s0305a:458_8": "tāvatiṃsato otaraṇakāle pattacīvaraṃ gahetvā otiṇṇoti. Tassa tāta gatāvasāne jotayamāno",
  "atk-s0305a:458_9": "viya ko āgatoti? Upāsike, tuyhaṃ bhagavā ca satthā ca mahābrahmā nāma esoti. Mayhaṃ",
  "atk-s0305a:458_10": "bhagavato mahābrahmatopi tvaṃ, tāta, mahantataroti? Āma upāsike, ete nāma kira amhākaṃ",
  "atk-s0305a:458_11": "satthu jātadivase cattāro mahābrahmāno mahāpurisaṃ suvaṇṇajālena paṭiggaṇhiṃsūti.",
  "atk-s0305a:459_0": "Atha brāhmaṇiyā – “puttassa tāva me ayaṃ ānubhāvo, kīdiso vata mayhaṃ puttassa bhagavato",
  "atk-s0305a:459_1": "satthu ānubhāvo bhavissatī”ti cintayantiyā sahasā pañcavaṇṇā pīti uppajjitvā sakalasarīraṃ",
  "atk-s0305a:459_2": "phari. Thero – “uppannaṃ me mātu pītisomanassaṃ, ayaṃ dāni kālo dhammadesanāyā”ti",
  "atk-s0305a:459_3": "cintetvā “kiṃ cintesi mahāupāsike”ti āha. Sā “puttassa tāva me ayaṃ guṇo, satthu",
  "atk-s0305a:459_4": "panassa kīdiso bhavissatīti idaṃ, tāta, cintemī”ti āha. Mahāupāsike, mayhaṃ satthujātakkhaṇe",
  "atk-s0305a:459_5": "mahābhinikkhamane sambodhiyaṃ dhammacakkappavattane ca dasasahassilokadhātu kampittha.",
  "atk-s0305a:459_6": "Sīlena samādhinā paññāya vimuttiyā vimuttiñāṇadassanena samo nāma natthi, itipi so",
  "atk-s0305a:459_7": "bhagavāti vitthāretvā buddhaguṇapaṭisaṃyuttaṃ dhammadesanaṃ kathesi.",
  "atk-s0305a:460_0": "Brāhmaṇī piyaputtassa dhammadesanāpariyosāne sotāpattiphale patiṭṭhāya puttaṃ āha",
  "atk-s0305a:460_1": "– “tāta upatissa, kasmā evamakāsi, evarūpaṃ nāma amataṃ mayhaṃ ettakaṃ kālaṃ na adāsī”ti.",
  "atk-s0305a:460_2": "Thero – “dinnaṃ dāni me mātu rūpasāriyā brāhmaṇiyā posāvanikamūlaṃ, ettakena vaṭṭissatī”ti",
  "atk-s0305a:460_3": "cintetvā – “gaccha mahāupasike”ti brāhmaṇiṃ uyyojetvā – “cunda kā velā”ti āha. Balavapaccūsakālo,",
  "atk-s0305a:460_4": "bhanteti. Bhikkhusaṅghaṃ sannipātehīti. Sannipatito bhante bhikkhusaṅghoti. “Maṃ",
  "atk-s0305a:460_5": "ukkhipitvā nisīdāpehi cundā”ti ukkhipitvā nisīdāpesi.",
  "atk-s0305a:461_0": "Thero bhikkhū āmantesi – “āvuso catucattālīsaṃ vo vassāni mayā saddhiṃ vicarantānaṃ",
  "atk-s0305a:461_1": "yaṃ me kāyikaṃ vā vācasikaṃ vā na rocetha, taṃ khamatha āvuso”ti. Ettakaṃ, bhante,",
  "atk-s0305a:461_2": "amhākaṃ chāyā viya tumhe amuñcitvā vicarantānaṃ aruccanakaṃ nāma natthi, tumhe pana",
  "atk-s0305a:461_3": "amhākaṃ khamathāti. Atha thero mahācīvaraṃ saṅkaḍḍhitvā mukhaṃ pidhāya dakkhiṇena",
  "atk-s0305a:461_4": "passena nipanno satthā viya nava anupubbasamāpattiyo anulomapaṭilomato samāpajjitvā",
  "atk-s0305a:461_5": "puna paṭhamajjhānaṃ ādiṃ katvā yāva catutthajjhānā samāpajji. Tato vuṭṭhāya anantaraṃyeva",
  "atk-s0305a:461_6": "mahāpathaviṃ unnādento anupādisesāya nibbānadhātuyā parinibbāyi.",
  "atk-s0305a:462_0": "Upāsikā – “kiṃ nu kho me putto, na kiñci kathetī”ti uṭṭhāya piṭṭhipāde parimajjantī",
  "atk-s0305a:462_1": "parinibbutabhāvaṃ ñatvā mahāsaddaṃ kurumānā pādesu nipatitvā – “tāta mayaṃ ito pubbe",
  "atk-s0305a:462_2": "tava guṇaṃ na jānimhā, idāni pana taṃ ādiṃ katvā anekasate anekasahasse anekasatasahasse",
  "atk-s0305a:462_3": "bhikkhū imasmiṃ nivesane nisīdāpetvā bhojetuṃ na labhimhā, cīvarehi acchādetuṃ na",
  "atk-s0305a:462_4": "labhimhā, vihārasataṃ vihārasahassaṃ kāretuṃ na labhimhā”ti yāva aruṇuggamanā paridevi.",
  "atk-s0305a:462_5": "Aruṇe uggatamatteyeva suvaṇṇakāre pakkosāpetvā suvaṇṇagabbhaṃ vivarāpetvā suvaṇṇaghaṭiyo",
  "atk-s0305a:462_6": "mahātulāya tulāpetvā – “pañca kūṭāgārasatāni pañca agghikasatāni karothā”ti dāpeti.",
  "atk-s0305a:463_0": "Sakkopi devarājā vissakammadevaputtaṃ āmantetvā – “tāta dhammasenāpati parinibbuto,",
  "atk-s0305a:463_1": "pañca kūṭāgārasatāni pañca agghikasatāni ca māpehī”ti āha. Iti upāsikāya kāritāni",
  "atk-s0305a:463_2": "ca vissakammena nimmitāni ca sabbānipi dvesahassāni ahesuṃ. Tato nagaramajjhe sāramayaṃ",
  "atk-s0305a:463_3": "mahāmaṇḍapaṃ kāretvā maṇḍapamajjhe mahākūṭāgāraṃ ṭhapetvā sesāni parivārasaṅkhepena",
  "atk-s0305a:463_4": "ṭhapetvā sādhukīḷikaṃ ārabhiṃsu. Devānaṃ antare manussā, manussānaṃ antare devā ahesuṃ.",
  "atk-s0305a:464_0": "Revatī nāma ekā therassa upaṭṭhāyikā – “ahaṃ therassa pūjaṃ karissāmī”ti suvaṇṇapupphānaṃ",
  "atk-s0305a:464_1": "tayo kumbhe kāresi. “Therassa pūjaṃ karissāmī”ti sakko devarājā aḍḍhateyyakoṭināṭakehi",
  "atk-s0305a:464_2": "parivārito otari. “Sakko otaratī”ti mahājano pacchāmukho paṭikkami. Tattha sāpi upāsikā",
  "atk-s0305a:464_3": "paṭikkamamānā garubhārattā ekamantaṃ apasakkituṃ asakkontī manussānaṃ antare pati.",
  "atk-s0305a:464_4": "Manussā apassantā taṃ madditvā agamiṃsu. Sā tattheva kālaṃ katvā tāvatiṃsabhavane",
  "atk-s0305a:464_5": "kanakavimāne nibbatti. Nibbattakkhaṇeyevassā ratanakkhandho viya tigāvutappamāṇo",
  "atk-s0305a:464_6": "attabhāvo ahosi saṭṭhisakaṭapūrappamāṇaalaṅkārapaṭimaṇḍitā accharāsahassaparivāritā.",
  "atk-s0305a:464_7": "Athassā dibbaṃ sabbakāyikādāsaṃ purato ṭhapayiṃsu. Sā attano sirisampattiṃ disvā",
  "atk-s0305a:464_8": "– “uḷārā ayaṃ sampatti, kiṃ nu kho me kammaṃ kata”nti cintayamānā addasa – “mayā",
  "atk-s0305a:464_9": "sāriputtattherassa parinibbutaṭṭhāne tīhi suvaṇṇapupphakumbhehi pūjā katā, mahājano",
  "atk-s0305a:464_10": "maṃ madditvā gato, sāhaṃ tattha kālaṃ katvā idhūpapannā, theraṃ nissāya laddhaṃ idāni",
  "atk-s0305a:464_11": "puññavipākaṃ manussānaṃ kathessāmī”ti saha vimāneneva otari.",
  "atk-s0305a:465_0": "Mahājano dūratova disvā – “kiṃ nu kho dve sūriyā uṭṭhitā”ti? Olokento – “vimāne āgacchante",
  "atk-s0305a:465_1": "kūṭāgārasaṇṭhānaṃ paññāyati, nāyaṃ sūriyo, vimānametaṃ eka”nti āha. Tampi vimānaṃ",
  "atk-s0305a:465_2": "tāvadeva āgantvā therassa dārucitakamatthake vehāsaṃ aṭṭhāsi. Devadhītā vimānaṃ ākāseyeva",
  "atk-s0305a:465_3": "ṭhapetvā pathaviṃ otari. Mahājano – “kā tvaṃ, ayye”ti? Pucchi. “Na maṃ tumhe jānātha,",
  "atk-s0305a:465_4": "revatī nāmāhaṃ, tīhi suvaṇṇapupphakumbhehi theraṃ pūjaṃ katvā manussehi madditā kālaṃ",
  "atk-s0305a:465_5": "katvā tāvatiṃsabhavane nibbattā, passatha me sirisampattiṃ, tumhepi dāni dānāni detha,",
  "atk-s0305a:465_6": "puññāni karothā”ti kusalakiriyāya vaṇṇaṃ kathetvā therassa citakaṃ padakkhiṇaṃ katvā",
  "atk-s0305a:465_7": "vanditvā attano devaṭṭhānaṃyeva gatā.",
  "atk-s0305a:466_0": "Mahājanopi sattāhaṃ sādhukīḷikaṃ kīḷitvā sabbagandhehi citakaṃ akāsi, citakā ekūnaratanasatikā",
  "atk-s0305a:466_1": "ahosi. Therassa sarīraṃ citakaṃ āropetvā usīrakalāpakehi ālimpesuṃ. Āḷāhane sabbarattiṃ",
  "atk-s0305a:466_2": "dhammassavanaṃ pavatti. Anuruddhatthero sabbagandhodakena therassa citakaṃ nibbāpesi.",
  "atk-s0305a:466_3": "Cundatthero dhātuyo parissāvane pakkhipitvā – “na dāni mayā idheva sakkā ṭhātuṃ,",
  "atk-s0305a:466_4": "mayhaṃ jeṭṭhabhātikassa dhammasenāpatisāriputtattherassa parinibbutabhāvaṃ sammāsambuddhassa",
  "atk-s0305a:466_5": "ārocessāmī”ti dhātuparissāvanaṃ therassa ca pattacīvaraṃ gahetvā sāvatthiṃ agamāsi.",
  "atk-s0305a:466_6": "Ekaṭṭhānepi ca dve rattiyo avasitvā sabbattha ekarattivāseneva sāvatthiṃ pāpuṇi.",
  "atk-s0305a:466_7": "Tamatthaṃ dassetuṃ atha kho cundo samaṇuddesotiādi vuttaṃ.",
  "atk-s0305a:467_0": "Tattha yenāyasmā ānandoti yena attano upajjhāyo dhammabhaṇḍāgāriko āyasmā ānando,",
  "atk-s0305a:467_1": "tenupasaṅkami. Kasmā panesa ujukaṃ satthu santikaṃ agantvā therassa santikaṃ agamāsīti?",
  "atk-s0305a:467_2": "Satthari ca there ca gāravena. Jetavanamahāvihāre pokkharaṇiyaṃ kirassa nhatvā paccuttaritvā",
  "atk-s0305a:467_3": "sunivatthasupārutassa etadahosi – “buddhā nāma mahāpāsāṇacchattaṃ viya garuno, phaṇakatasappa",
  "atk-s0305a:467_4": "sīhabyagghamattavaravāraṇādayo viya ca durāsadā, na sakkā mayā ujukameva satthu santikaṃ",
  "atk-s0305a:467_5": "gantvā kathetuṃ, kassa nu kho santikaṃ gantabba”nti. Tato cintesi – “upajjhāyo me",
  "atk-s0305a:467_6": "dhammabhaṇḍāgāriko jeṭṭhabhātikattherassa uttamasahāyo, tassa santikaṃ gantvā taṃ",
  "atk-s0305a:467_7": "ādāya satthārā saddhiṃ kathessāmī”ti satthari ceva there ca gāravena upasaṅkami.",
  "atk-s0305a:468_0": "Idamassa pattacīvaranti “ayamassa paribhogapatto, idaṃ dhātuparissāvana”nti evaṃ",
  "atk-s0305a:468_1": "ekekaṃ ācikkhi. Pāḷiyaṃ pana “idamassa pattacīvara”nti ettakameva vuttaṃ. Kathāpābhatanti",
  "atk-s0305a:468_2": "kathāmūlaṃ. Mūlañhi pābhatanti vuccati. Yathāha –",
  "atk-s0305a:469": "“Appakenapi medhāvī, pābhatena vicakkhaṇo;",
  "atk-s0305a:470": "Samuṭṭhāpeti attānaṃ, aṇuṃ aggiṃva sandhama”nti. ;",
  "atk-s0305a:471_0": "Bhagavantaṃ dassanāyāti bhagavantaṃ dassanatthāya. Kiṃ paniminā bhagavā na diṭṭhapubboti?",
  "atk-s0305a:471_1": "No na diṭṭhapubbo. Ayañhi āyasmā divā nava vāre, rattiṃ nava vāreti ekāhaṃ aṭṭhārasa",
  "atk-s0305a:471_2": "vāre upaṭṭhānameva gacchati. Divasassa pana satavāraṃ vā sahassavāraṃ vā gantukāmo",
  "atk-s0305a:471_3": "samānopi na akāraṇā gacchati, ekaṃ pañhadvāraṃ gahetvāva gacchati. So taṃdivasaṃ",
  "atk-s0305a:471_4": "tena kathāpābhatena gantukāmo evamāha. Idamassa pattacīvaranti theropi – “idaṃ tassa",
  "atk-s0305a:471_5": "pattacīvaraṃ, idañca dhātuparissāvana”nti pāṭiyekkaṃyeva dassetvā ācikkhi.",
  "atk-s0305a:472_0": "Satthā hatthaṃ pasāretvā dhātuparissāvanaṃ gahetvā hatthatale ṭhapetvā bhikkhū āmantesi",
  "atk-s0305a:472_1": "– “yo so, bhikkhave, bhikkhu purimadivase anekāni pāṭihāriyasatāni katvā parinibbānaṃ",
  "atk-s0305a:472_2": "anujānāpesi, tassa idāni imā saṅkhavaṇṇasannibhā dhātuyova paññāyanti, kappasatasahassādhikaṃ",
  "atk-s0305a:472_3": "asaṅkhyeyyaṃ pūritapāramī esa, bhikkhave, bhikkhu, mayā pavattitaṃ dhammacakkaṃ anupavattako",
  "atk-s0305a:472_4": "esa bhikkhu, paṭiladdhadutiyaāsano esa bhikkhu, pūritasāvakasannipāto esa bhikkhu,",
  "atk-s0305a:472_5": "ṭhapetvā maṃ dasasu cakkavāḷasahassesu paññāya asadiso esa bhikkhu, mahāpañño esa",
  "atk-s0305a:472_6": "bhikkhu, puthupañño hāsapañño javanapañño tikkhapañño nibbedhikapañño esa bhikkhu,",
  "atk-s0305a:472_7": "appiccho esa bhikkhu, santuṭṭho pavivitto asaṃsaṭṭho āraddhavīriyo codako pāpagarahī",
  "atk-s0305a:472_8": "esa bhikkhu, pañca jātisatāni paṭiladdhamahāsampattiyo pahāya pabbajito esa bhikkhu,",
  "atk-s0305a:472_9": "mama sāsane pathavīsamakhantiko esa bhikkhu, chinnavisāṇausabhasadiso esa bhikkhu,",
  "atk-s0305a:472_10": "caṇḍālaputtasadisanīcacitto esa bhikkhu. Passatha, bhikkhave, mahāpaññassa dhātuyo,",
  "atk-s0305a:472_11": "passatha, bhikkhave, puthupaññassa hāsapaññassa javanapaññassa tikkhapaññassa nibbedhikapaññassa",
  "atk-s0305a:472_12": "appicchassa santuṭṭhassa pavivittassa asaṃsaṭṭhassa āraddhavīriyassa, codakassa,",
  "atk-s0305a:472_13": "passatha, bhikkhave, pāpagarahissa dhātuyoti.",
  "atk-s0305a:473": "“Yo pabbajī jātisatāni pañca,",
  "atk-s0305a:474": "Pahāya kāmāni manoramāni;",
  "atk-s0305a:475": "Taṃ vītarāgaṃ susamāhitindriyaṃ,",
  "atk-s0305a:476": "Parinibbutaṃ vandatha sāriputtaṃ.",
  "atk-s0305a:477": "“Khantibalo pathavisamo na kuppati,",
  "atk-s0305a:478": "Na cāpi cittassa vasena vattati;",
  "atk-s0305a:479": "Anukampako kāruṇiko ca nibbuto,",
  "atk-s0305a:480": "Parinibbutaṃ vandatha sāriputtaṃ.",
  "atk-s0305a:481": "“Caṇḍālaputto yathā nagaraṃ paviṭṭho,",
  "atk-s0305a:482": "Nīcamano carati kaḷopihattho;",
  "atk-s0305a:483": "Tathā ayaṃ viharati sāriputto,",
  "atk-s0305a:484": "Parinibbutaṃ vandatha sāriputtaṃ.",
  "atk-s0305a:485": "“Usabho yathā chinnavisāṇako,",
  "atk-s0305a:486": "Aheṭhayanto carati purantare vane;",
  "atk-s0305a:487": "Tathā ayaṃ viharati sāriputto,",
  "atk-s0305a:488": "Parinibbutaṃ vandatha sāriputta”nti.",
  "atk-s0305a:489_0": "Iti bhagavā pañcahi gāthāsatehi therassa vaṇṇaṃ kathesi. Yathā yathā bhagavā therassa",
  "atk-s0305a:489_1": "vaṇṇaṃ kathesi, tathā tathā ānandatthero sandhāretuṃ na sakkoti, biḷāramukhe pakkhantakukkuṭo",
  "atk-s0305a:489_2": "viya pavedhati. Tenāha apica me, bhante, madhurakajāto viya kāyoti sabbaṃ vitthāretabbaṃ.",
  "atk-s0305a:489_3": "Tattha madhurakajātotiādīnaṃ attho vuttoyeva. Idha pana dhammāti uddesaparipucchādhammā",
  "atk-s0305a:489_4": "adhippetā. Tassa hi uddesaparipucchādhamme agahite vā gahetuṃ, gahite vā sajjhāyaṃ",
  "atk-s0305a:489_5": "kātuṃ cittaṃ na pavattati. Atha satthā pañcapasādavicitrāni akkhīni ummīletvā theraṃ",
  "atk-s0305a:489_6": "olokento “assāsessāmi na”nti assāsento kiṃ nu kho te, ānanda, sāriputtotiādimāha.",
  "atk-s0305a:490_0": "Tattha sīlakkhandhanti lokiyalokuttarasīlaṃ. Samādhipaññāsupi eseva nayo. Vimutti",
  "atk-s0305a:490_1": "pana lokuttarāva. Vimuttiñāṇadassanaṃ paccavekkhaṇañāṇaṃ, taṃ lokiyameva. Ovādakoti",
  "atk-s0305a:490_2": "ovādadāyako. Otiṇṇoti otiṇṇesu vatthūsu nānappakārena otaraṇasīlo. Viññāpakoti dhammakathākāle",
  "atk-s0305a:490_3": "atthañca kāraṇañca viññāpetā. Sandassakoti khandhadhātuāyatanavasena tesaṃ tesaṃ",
  "atk-s0305a:490_4": "dhammānaṃ dassetā. Samādapakoti “idañcidañca gaṇhathā”ti evaṃ gaṇhāpako. Samuttejakoti",
  "atk-s0305a:490_5": "abbhussāhako. Sampahaṃsakoti paṭiladdhaguṇehi modāpako jotāpako.",
  "atk-s0305a:491_0": "Akilāsu dhammadesanāyāti dhammadesanaṃ ārabhitvā “sīsaṃ vā me rujjati, hadayaṃ vā",
  "atk-s0305a:491_1": "kucchi vā piṭṭhi vā”ti evaṃ osakkanākāravirahito nikkilāsu visārado ekassāpi dvinnampi",
  "atk-s0305a:491_2": "sīhavegeneva pakkhandati. Anuggāhako sabrahmacārīnanti padassa attho khandhakavagge",
  "atk-s0305a:491_3": "vitthāritova. Dhammojaṃ dhammabhoganti ubhayenapi dhammaparibhogova kathito. Dhammānuggahanti",
  "atk-s0305a:491_4": "dhammena anuggahaṇaṃ.",
  "atk-s0305a:492_0": "Satthā “ativiya ayaṃ bhikkhu kilamatī”ti puna taṃ assāsento nanu taṃ, ānanda, mayātiādimāha.",
  "atk-s0305a:492_1": "Tattha piyehi manāpehīti mātāpitābhātābhaginīādikehi jātiyā nānābhāvo, maraṇena vinābhāvo,",
  "atk-s0305a:492_2": "bhavena aññathābhāvo. Taṃ kutettha, ānanda, labbhāti tanti tasmā. Yasmā sabbehi piyehi",
  "atk-s0305a:492_3": "manāpehi nānābhāvo, tasmā dasa pāramiyo pūretvāpi sambodhiṃ patvāpi dhammacakkaṃ",
  "atk-s0305a:492_4": "pavattetvāpi yamakapāṭihāriyaṃ dassetvāpi devorohanaṃ katvāpi yaṃ taṃ jātaṃ bhūtaṃ",
  "atk-s0305a:492_5": "saṅkhataṃ palokadhammaṃ, taṃ tathāgatassāpi sarīraṃ mā palujjīti netaṃ ṭhānaṃ vijjati,",
  "atk-s0305a:492_6": "rodantenapi kandantenapi na sakkā taṃ kāraṇaṃ laddhunti. So palujjeyyāti so bhijjeyya.",
  "atk-s0305a:493_0": "Evameva khoti ettha yojanasatubbedho mahājamburukkho viya bhikkhusaṅgho tassa dakkhiṇadisaṃ",
  "atk-s0305a:493_1": "gato paññāsayojaniko mahākhandho viya dhammasenāpati. Tasmiṃ mahākhandhe bhinne tato",
  "atk-s0305a:493_2": "paṭṭhāya anupubbena vaḍḍhitvā pupphaphalādīhi taṃ ṭhānaṃ pūretuṃ samatthassa aññassa",
  "atk-s0305a:493_3": "khandhassa abhāvo viya there parinibbute soḷasannaṃ paññānaṃ matthakaṃ pattassa aññassa",
  "atk-s0305a:493_4": "dakkhiṇāsane nisīdanasamatthassa sāriputtasadisassa bhikkhuno abhāvo. Tāya paribhinnāya",
  "atk-s0305a:493_5": "so rukkho viya bhikkhusaṅgho khandhotveva jātoti veditabbo. Tasmāti yasmā sabbaṃ",
  "atk-s0305a:493_6": "saṅkhataṃ palokadhammaṃ, taṃ mā palujjīti na sakkā laddhuṃ, tasmā.",
  "atk-s0305a:494": "4-5. Ukkacelasuttādivaṇṇanā",
  "atk-s0305a:495_0": "380-381. Catutthe aciraparinibbutesu sāriputtamoggallānesūti naciraparinibbutesu",
  "atk-s0305a:495_1": "dvīsu aggasāvakesu. Tesañhi dhammasenāpati kattikamāsapuṇṇamāya parinibbuto, mahāmoggallāno",
  "atk-s0305a:495_2": "tato aḍḍhamāsaṃ atikkamma amāvasuposathe. Satthā dvīsu aggasāvakesu parinibbutesu",
  "atk-s0305a:495_3": "mahābhikkhusaṅghaparivāro mahāmaṇḍale cārikaṃ caramāno anupubbena ukkacelanagaraṃ",
  "atk-s0305a:495_4": "patvā tattha piṇḍāya caritvā gaṅgāpiṭṭhe rajatapaṭṭavaṇṇavālikāpuline vihāsi. Tena",
  "atk-s0305a:495_5": "vuttaṃ “aciraparinibbutesu sāriputtamoggallānesū”ti. Ye mahantatarā khandhā te palujjeyyunti",
  "atk-s0305a:495_6": "idhāpi yojanasatubbedho mahājamburukkho viya bhikkhusaṅgho, tassa dakkhiṇato ca uttarato",
  "atk-s0305a:495_7": "ca gatā paṇṇāsayojanikā dve mahākhandhā viya dve aggasāvakāti. Sesaṃ purimanayeneva",
  "atk-s0305a:495_8": "yojetabbaṃ. Pañcame diṭṭhīti kammassakadiṭṭhi.",
  "atk-s0305a:496": "6. Uttiyasuttavaṇṇanā",
  "atk-s0305a:497": "382. Chaṭṭhe maccudheyyassa pāranti tebhūmakavaṭṭassa pārabhūtaṃ, nibbānaṃ.",
  "atk-s0305a:498": "8. Brahmasuttavaṇṇanā",
  "atk-s0305a:499_0": "384. Aṭṭhame kāye vā bhikkhūti tasmiṃ kāle bhikkhuyeva natthi, evaṃ santepi yo satipaṭṭhāne",
  "atk-s0305a:499_1": "bhāveti, so kilesabhindanena bhikkhuyevāti dassento evamāha. Ekāyananti ekamaggaṃ.",
  "atk-s0305a:499_2": "Jātikkhayantadassīti jātiyā khayoti ca antoti ca nibbānaṃ, taṃ passatīti attho. Maggaṃ",
  "atk-s0305a:499_3": "pajānātīti ekāyanasaṅkhātaṃ ekamaggabhūtaṃ maggaṃ pajānāti. Ekāyanamaggo vuccati",
  "atk-s0305a:499_4": "pubbabhāgasatipaṭṭhānamaggo, taṃ pajānātīti attho.",
  "atk-s0305a:500": "9. Sedakasuttavaṇṇanā",
  "atk-s0305a:501_0": "385. Navame sumbhesūti evaṃnāmake janapade. Medakathālikāti evaṃ itthiliṅgavasena",
  "atk-s0305a:501_1": "laddhanāmaṃ. Mamaṃ rakkha, ahaṃ taṃ rakkhissāmīti ettha ayaṃ tassa laddhi – ācariyo",
  "atk-s0305a:501_2": "ukkhittavaṃsaṃ suggahitaṃ agaṇhanto, antevāsikena pakkhantapakkhantadisaṃ agacchanto,",
  "atk-s0305a:501_3": "sabbakālañca vaṃsaggaṃ anullokento antevāsikaṃ na rakkhati nāma, evaṃ arakkhito antevāsiko",
  "atk-s0305a:501_4": "patitvā cuṇṇavicuṇṇaṃ hoti. Vaṃsaṃ pana suggahitaṃ gaṇhanto, tena pakkhantapakkhantadisaṃ",
  "atk-s0305a:501_5": "gacchanto, sabbakālañca vaṃsaggaṃ ullokento taṃ rakkhati nāma. Antevāsikopi ito cito",
  "atk-s0305a:501_6": "ca pakkhanditvā migo viya kīḷanto ācariyaṃ na rakkhati nāma. Evañhi sati tikhiṇavaṃsakoṭi",
  "atk-s0305a:501_7": "ācariyassa galavāṭake vā nalāṭe vā ṭhapitā ṭhitaṭṭhānaṃ bhinditvā gaccheyya. Ācārasampannatāya",
  "atk-s0305a:501_8": "pana yato vaṃso namati, tato anāmento taṃ ākaḍḍhento viya ekatobhāgiyaṃ katvā vātūpathambhaṃ",
  "atk-s0305a:501_9": "gāhāpetvā satiṃ sūpaṭṭhitaṃ katvā niccalova nisīdanto ācariyaṃ rakkhati nāmāti.",
  "atk-s0305a:502_0": "Tvaṃ ācariya attānaṃ rakkha, ahaṃ attānaṃ rakkhissāmīti ettha ayamadhippāyo – ācariyo",
  "atk-s0305a:502_1": "vaṃsaṃ suggahitaṃ gaṇhanto, antevāsikena pakkhantapakkhantadisaṃgacchanto, sabbakālañca",
  "atk-s0305a:502_2": "vaṃsaggaṃ ullokento, attānameva rakkhati, na antevāsikaṃ. Antevāsikopi kāyampi ekatobhāgiyaṃ",
  "atk-s0305a:502_3": "katvā vātūpathambhaṃ gāhāpetvā satiṃ sūpaṭṭhitaṃ katvā niccalova nisīdamāno attānaṃyeva",
  "atk-s0305a:502_4": "rakkhati nāma, na ācariyaṃ.",
  "atk-s0305a:503_0": "So tattha ñāyoti yaṃ medakathālikā āha. So tattha ñāyo, so upāyo, taṃ kāraṇanti attho.",
  "atk-s0305a:503_1": "Satipaṭṭhānaṃ sevitabbanti catubbidhaṃ satipaṭṭhānaṃ sevitabbaṃ. Āsevanāyāti kammaṭṭhānāsevanāya.",
  "atk-s0305a:503_2": "Evaṃ kho, bhikkhave, attānaṃ rakkhanto paraṃ rakkhatīti yo bhikkhu kammārāmatādīni",
  "atk-s0305a:503_3": "pahāya rattiṭṭhānadivāṭṭhānesu mūlakammaṭṭhānaṃ āsevanto bhāvento arahattaṃ pāpuṇāti,",
  "atk-s0305a:503_4": "atha naṃ paro disvā – “bhaddako vatāyaṃ, bhikkhu, sammāpaṭipanno”ti tasmiṃ cittaṃ",
  "atk-s0305a:503_5": "pasādetvā saggaparāyaṇo hoti. Ayaṃ attānaṃ rakkhanto paraṃ rakkhati nāma.",
  "atk-s0305a:504_0": "Khantiyāti adhivāsanakhantiyā. Avihiṃsāyāti sapubbabhāgāya karuṇāya. Mettacittatāyāti",
  "atk-s0305a:504_1": "sapubbabhāgāya mettāya. Anudayatāyāti anuvaḍḍhiyā, sapubbabhāgāya muditāyāti attho.",
  "atk-s0305a:504_2": "Paraṃ rakkhanto attānaṃ rakkhatīti ettha yo bhikkhu rattiṭṭhānadivāṭṭhānaṃ gato tīsu",
  "atk-s0305a:504_3": "brahmavihāresu tikacatukkajjhānāni nibbattetvā jhānaṃ pādakaṃ katvā saṅkhāre sammasanto",
  "atk-s0305a:504_4": "vipassanaṃ vaḍḍhetvā arahattaṃ pāpuṇāti. Ayaṃ paraṃ rakkhanto attānaṃ rakkhati nāmāti veditabbo.",
  "atk-s0305a:505": "10. Janapadakalyāṇīsuttavaṇṇanā",
  "atk-s0305a:506_0": "386. Dasame janapadakalyāṇīti janapadamhi kalyāṇī uttamā chasarīradosarahitā pañcakalyāṇasamannāgatā.",
  "atk-s0305a:506_1": "Sā hi yasmā nātidīghā nātirassā, nātikisā nātithūlā, nātikāḷā nāccodātā, atikkantā,",
  "atk-s0305a:506_2": "mānusavaṇṇaṃ appattā dibbavaṇṇaṃ, tasmā chasarīradosarahitā. Chavikalyāṇaṃ, maṃsakalyāṇaṃ,",
  "atk-s0305a:506_3": "nhārukalyāṇaṃ, aṭṭhikalyāṇaṃ, vayakalyāṇanti imehi pana kalyāṇehi samannāgatattā",
  "atk-s0305a:506_4": "pañcakalyāṇehi samannāgatā nāma. Tassā hi āgantukobhāsakiccaṃ natthi, attano sarīrobhāseneva",
  "atk-s0305a:506_5": "dvādasahatthaṭṭhāne ālokaṃ karoti, piyaṅgusāmā vā hoti, suvaṇṇasāmā vā, ayamassā",
  "atk-s0305a:506_6": "chavikalyāṇatā. Cattāro panassā hatthapādā mukhapariyosānañca lākhārasaparikammakataṃ",
  "atk-s0305a:506_7": "viya rattapavāḷarattakambalasadisaṃ hoti, ayamassā maṃsakalyāṇatā. Vīsati pana nakhapattāni",
  "atk-s0305a:506_8": "maṃsato amuttaṭṭhāne lākhārasapūritāni viya, muttaṭṭhāne khīradhārāsadisāni, honti",
  "atk-s0305a:506_9": "ayamassā nhārukalyāṇakatā. Dvattiṃsa dantā suphusitā sudhotavajirapanti viya khāyanti,",
  "atk-s0305a:506_10": "ayamassā aṭṭhikalyāṇatā. Vīsativassasatikāpi pana samānā soḷasavassuddesikā viya",
  "atk-s0305a:506_11": "hoti nippalitā, ayamassā vayakalyāṇatā.",
  "atk-s0305a:507_0": "Paramapāsāvinīti ettha pasavanaṃ pasāvo, pavattīti attho. Pasāvo eva pāsāvo. Paramo",
  "atk-s0305a:507_1": "pāsāvo paramapāsāvo, so assā atthīti paramapāsāvinī. Nacce ca gīte ca uttamapavatti",
  "atk-s0305a:507_2": "seṭṭhakiriyā, uttamameva naccaṃ naccati, gītaṃ vā gāyatīti vuttaṃ hoti. Sesaṃ sabbattha",
  "atk-s0305a:507_3": "uttānatthameva. Imesu pana dvīsu suttesu pubbabhāgavipassanāva kathitāti.",
  "atk-s0305a:508": "Nālandavaggo dutiyo.",
  "atk-s0305a:509": "3. Sīlaṭṭhitivaggo",
  "atk-s0305a:510": "1-2. Sīlasuttādivaṇṇanā",
  "atk-s0305a:511": "387-388. Tatiyavaggassa paṭhame sīlānīti catupārisuddhisīlāni. Dutiye ummaṅgoti pañhamaggo pañhagavesanaṃ.",
  "atk-s0305a:512": "3-5. Parihānasuttādivaṇṇanā",
  "atk-s0305a:513_0": "389-391. Tatiye parihānaṃ hotīti puggalavasena parihānaṃ hoti. Yo hi buddhesu dharantesupi",
  "atk-s0305a:513_1": "cattāro satipaṭṭhāne na bhāveti, tassa saddhammo antarahito nāma hoti devadattādīnaṃ",
  "atk-s0305a:513_2": "viya. Iti imasmiṃ sutte tassa puggalasseva dhammantaradhānaṃ kathitaṃ. Catutthapañcamesu sabbaṃ uttānameva.",
  "atk-s0305a:514": "6. Padesasuttavaṇṇanā",
  "atk-s0305a:515": "392. Chaṭṭhe padesaṃ bhāvitattāti padesato bhāvitattā. Cattāro hi magge tīṇi ca phalāni nibbattentena satipaṭṭhānā padesaṃ bhāvitā nāma honti.",
  "atk-s0305a:516": "7. Samattasuttavaṇṇanā",
  "atk-s0305a:517": "393. Sattame samattaṃ bhāvitattāti samattā bhāvitattā. Arahattaphalaṃ uppādentena hi satipaṭṭhānā samattaṃ bhāvitā nāma honti.",
  "atk-s0305a:518": "8-10. Lokasuttādivaṇṇanā",
  "atk-s0305a:519_0": "394-396. Aṭṭhame mahābhiññatanti channaṃ abhiññānaṃ vasena vuttaṃ. Sahassaṃ lokaṃ",
  "atk-s0305a:519_1": "abhijānāmīti satatavihāravaseneva vuttaṃ. Thero kira pātova uṭṭhāya mukhaṃ dhovitvā",
  "atk-s0305a:519_2": "senāsane nisinno atīte kappasahassaṃ, anāgate kappasahassaṃ anussarati, paccuppannepi",
  "atk-s0305a:519_3": "sahassaṃ cakkavāḷānaṃ tassāvajjanassa gatiṃ anubandhati. Iti so dibbena cakkhunā",
  "atk-s0305a:519_4": "sahassaṃ lokaṃ abhijānāti, ayamassa satatavihāro. Sesaṃ sabbattha uttānatthamevāti.",
  "atk-s0305a:520": "Sīlaṭṭhitivaggo tatiyo.",
  "atk-s0305a:521": "4. Ananussutavaggavaṇṇanā",
  "atk-s0305a:522_0": "401-406. Catutthavaggassa pañcame viditā vedanāti yā vedanā sammasitvā arahattaṃ",
  "atk-s0305a:522_1": "patto tāvassa viditā uppajjanti, viditā upaṭṭhahanti, viditā abbhatthaṃ gacchanti",
  "atk-s0305a:522_2": "nāma. Yā ca pana pariggahitesu vatthārammaṇesu pavattā vedanā, tāpi viditā uppajjanti,",
  "atk-s0305a:522_3": "viditā upaṭṭhahanti, viditā abbhatthaṃ gacchanti nāma. Vitakkādīsupi eseva nayo.",
  "atk-s0305a:522_4": "Sesaṃ sabbattha uttānamevāti.",
  "atk-s0305a:523": "Ananussutavaggo catuttho.",
  "atk-s0305a:524": "5. Amatavaggo",
  "atk-s0305a:525": "2. Samudayasuttavaṇṇanā",
  "atk-s0305a:526_0": "408. Pañcamavaggassa dutiye āhārasamudayā kāyassa samudayoti āhārasamudayena kāyasamudayo.",
  "atk-s0305a:526_1": "Eseva nayo sesesu. Manasikārasamudayāti ettha pana yonisomanasikārasamudayā bojjhaṅgadhammānaṃ",
  "atk-s0305a:526_2": "samudayo, ayonisomanasikārasamudayā nīvaraṇadhammānaṃ. Iti imasmiṃ sutte sārammaṇasatipaṭṭhānā kathitā.",
  "atk-s0305a:527": "4. Satisuttavaṇṇanā",
  "atk-s0305a:528": "410. Catutthaṃ suddhikaṃ katvā samudaye kathite bujjhanakānaṃ ajjhāsayena vuttaṃ.",
  "atk-s0305a:529": "6. Pātimokkhasaṃvarasuttavaṇṇanā",
  "atk-s0305a:530_0": "412. Chaṭṭhe pātimokkhasaṃvarasaṃvutoti catunnaṃ sīlānaṃ jeṭṭhakasīlaṃ dassento evamāha.",
  "atk-s0305a:530_1": "Tipiṭakacūḷanāgatthero panāha – “pātimokkhasaṃvarova sīlaṃ, itarāni tīṇi sīlanti",
  "atk-s0305a:530_2": "vuttaṭṭhānaṃ nāma natthī”ti. Vatvā taṃ anujānanto āha – “indriyasaṃvaro nāma chadvārarakkhaṇamattameva,",
  "atk-s0305a:530_3": "ājīvapārisuddhi dhammeneva samena paccayuppattimattakaṃ, paccayasannissitaṃ paṭiladdhapaccaye",
  "atk-s0305a:530_4": "idamatthanti paccavekkhitvā paribhuñjanamattakaṃ. Nippariyāyena pātimokkhasaṃvarova",
  "atk-s0305a:530_5": "sīlaṃ. Yassa so bhinno, ayaṃ chinnasīso viya puriso hatthapāde, sesāni rakkhissatīti",
  "atk-s0305a:530_6": "na vattabbo. Yassa pana so arogo, ayaṃ acchinnasīso viya puriso jīvitaṃ, sesāni puna",
  "atk-s0305a:530_7": "pākatikāni katvā rakkhitumpi sakkotī”ti. Tasmā pātimokkhasaṃvarova sīlaṃ, tena pātimokkhasaṃvarena",
  "atk-s0305a:530_8": "saṃvutoti pātimokkhasaṃvarasaṃvuto, upeto samannāgatoti attho.",
  "atk-s0305a:531_0": "Ācāragocarasampannoti ācārena ca gocarena ca sampanno. Aṇumattesūti appamattakesu.",
  "atk-s0305a:531_1": "Vajjesūti akusaladhammesu. Bhayadassāvīti bhayadassī. Samādāyāti sammā ādiyitvā.",
  "atk-s0305a:531_2": "Sikkhassu sikkhāpadesūti sikkhāpadesu taṃ taṃ sikkhāpadaṃ samādiyitvā sikkha, yaṃ",
  "atk-s0305a:531_3": "yaṃ pana kiñci sikkhāpadesu sikkhākoṭṭhāsesu sikkhitabbaṃ kāyikaṃ vā vācasikaṃ vā,",
  "atk-s0305a:531_4": "taṃ taṃ sabbaṃ sammā ādāya sikkhassūti ayamettha saṅkhepattho. Vitthāro pana visuddhimagge",
  "atk-s0305a:531_5": "vutto. Iti imasmiṃ sutte pātimokkhasaṃvarasīlameva kathitaṃ.",
  "atk-s0305a:532": "7. Duccaritasuttavaṇṇanā",
  "atk-s0305a:533_0": "413. Sattame kāyasucaritavacīsucaritāni pātimokkhasaṃvarasīlaṃ, manosucaritaṃ itarāni",
  "atk-s0305a:533_1": "tīṇi sīlānīti catupārisuddhisīlaṃ kathitaṃ hoti. Iminā nayena pañcasattanavadasasu",
  "atk-s0305a:533_2": "kusalakammapathesu pacchimāpi tayo sīlaṃ hotīti veditabbā. Sesaṃ uttānamevāti. Chaṭṭhasattamesu",
  "atk-s0305a:533_3": "heṭṭhā vuttanayeneva attho veditabbo.",
  "atk-s0305a:534": "Amatavaggo pañcamo.",
  "atk-s0305a:535": "Satipaṭṭhānasaṃyuttavaṇṇanā niṭṭhitā.",
  "atk-s0305a:538": "4. Indriyasaṃyuttaṃ",
  "atk-s0305a:539": "1. Suddhikavaggo",
  "atk-s0305a:540": "1. Suddhikasuttavaṇṇanā",
  "atk-s0305a:541_0": "471. Indriyasaṃyuttassa paṭhame saddhindriyaṃ satindriyaṃ paññindriyanti imāni tīṇi",
  "atk-s0305a:541_1": "catubhūmakakusalavipākesu ceva kiriyāsu ca labbhanti. Vīriyindriyasamādhindriyāni",
  "atk-s0305a:541_2": "catubhūmakakusale akusale vipāke kiriyāyāti sabbattha labbhanti. Iti idaṃ suttaṃ",
  "atk-s0305a:541_3": "catubhūmakasabbasaṅgāhakadhammaparicchedavasena vuttanti veditabbaṃ.",
  "atk-s0305a:542": "7. Dutiyasamaṇabrāhmaṇasuttavaṇṇanā",
  "atk-s0305a:543_0": "477. Sattame saddhindriyaṃ nappajānantīti dukkhasaccavasena na pajānanti. Saddhindriyasamudayaṃ",
  "atk-s0305a:543_1": "nappajānantīti samudayasaccavasena na pajānanti. Evaṃ nirodhaṃ nirodhasaccavasena,",
  "atk-s0305a:543_2": "paṭipadaṃ maggasaccavasenāti. Sesesupi eseva nayo.",
  "atk-s0305a:544_0": "Sukkapakkhe pana adhimokkhavasena āvajjanasamudayā saddhindriyasamudayo hoti, paggahavasena",
  "atk-s0305a:544_1": "āvajjanasamudayā vīriyindriyasamudayo, upaṭṭhānavasena āvajjanasamudayā satindriyasamudayo,",
  "atk-s0305a:544_2": "avikkhepavasena āvajjanasamudayā samādhindriyasamudayo, dassanavasena āvajjanasamudayā",
  "atk-s0305a:544_3": "paññindriyasamudayo hoti. Tathā chandavasena āvajjanasamudayā saddhindriyasamudayo",
  "atk-s0305a:544_4": "hoti, chandavasena āvajjanasamudayā vīriyasatisamādhipaññindriyasamudayo hoti. Manasikāravasena",
  "atk-s0305a:544_5": "āvajjanasamudayā saddhindriyasamudayo hoti. Manasikāravasena āvajjanasamudayā vīriyasatisamādhipaññindriyasamudayo",
  "atk-s0305a:544_6": "hotīti evampi attho veditabbo. Imesu paṭipāṭiyā chasu suttesu catusaccameva kathitaṃ.",
  "atk-s0305a:545": "8. Daṭṭhabbasuttavaṇṇanā",
  "atk-s0305a:546_0": "478. Aṭṭhame kattha ca, bhikkhave, saddhindriyaṃ daṭṭhabbaṃ, catūsu sotāpattiyaṅgesūtiādi",
  "atk-s0305a:546_1": "imesaṃ indriyānaṃ savisaye jeṭṭhakabhāvadassanatthaṃ vuttaṃ. Yathā hi cattāro seṭṭhiputtā",
  "atk-s0305a:546_2": "rājāti rājapañcamesu sahāyesu “nakkhattaṃ kīḷissāmā”ti vīthiṃ otiṇṇesu ekassa seṭṭhiputtassa",
  "atk-s0305a:546_3": "gehaṃ gatakāle itare cattāro tuṇhī nisīdanti, gehasāmikova – “imesaṃ khādanīyaṃ bhojanīyaṃ",
  "atk-s0305a:546_4": "detha, gandhamālālaṅkārādīni dethā”ti gehe vicāreti. Dutiyassa, tatiyassa, catutthassa",
  "atk-s0305a:546_5": "gehaṃ gatakāle itare cattāro tuṇhī nisīdanti, gehasāmikova – “imesaṃ khādanīyaṃ bhojanīyaṃ",
  "atk-s0305a:546_6": "detha, gandhamālālaṅkārādīni dethā”ti gehe vicāreti. Atha sabbapacchā rañño gehaṃ",
  "atk-s0305a:546_7": "gatakāle kiñcāpi rājā sabbattha issaro, imasmiṃ pana kāle attano geheyeva – “imesaṃ",
  "atk-s0305a:546_8": "khādanīyaṃ bhojanīyaṃ detha, gandhamālālaṅkārādīni dethā”ti gehe vicāreti. Evameva",
  "atk-s0305a:546_9": "saddhāpañcamakesu indriyesu tesu sahāyesu ekato vīthiṃ otarantesu viya ekārammaṇe",
  "atk-s0305a:546_10": "uppajjamānesupi yathā paṭhamassa gehe itare cattāro tuṇhī nisīdanti, gehasāmikova",
  "atk-s0305a:546_11": "vicāreti, evaṃ sotāpattiyaṅgāni patvā adhimokkhalakkhaṇaṃ saddhindriyameva jeṭṭhakaṃ",
  "atk-s0305a:546_12": "hoti pubbaṅgamaṃ, sesāni tadanvayāni honti. Yathā dutiyassa gehe itare cattāro tuṇhī",
  "atk-s0305a:546_13": "nisīdanti, gehasāmikova vicāreti, evaṃ sammappadhānāni patvā paggahalakkhaṇaṃ vīriyindriyameva",
  "atk-s0305a:546_14": "jeṭṭhakaṃ hoti pubbaṅgamaṃ, sesāni tadanvayāni honti. Yathā tatiyassa gehe itare",
  "atk-s0305a:546_15": "cattāro tuṇhī nisīdanti, gehasāmikova vicāreti, evaṃ satipaṭṭhānāni patvā upaṭṭhānalakkhaṇaṃ",
  "atk-s0305a:546_16": "satindriyameva jeṭṭhakaṃ hoti pubbaṅgamaṃ, sesāni tadanvayāni honti. Yathā catutthassa",
  "atk-s0305a:546_17": "gehe itare cattāro tuṇhī nisīdanti, gehasāmikova vicāreti, evaṃ jhānavimokkhe patvā",
  "atk-s0305a:546_18": "avikkhepalakkhaṇaṃ samādhindriyameva jeṭṭhakaṃ hoti pubbaṅgamaṃ, sesāni tadanvayāni",
  "atk-s0305a:546_19": "honti. Sabbapacchā rañño gehaṃ gatakāle pana yathā itare cattāro tuṇhī nisīdanti,",
  "atk-s0305a:546_20": "rājāva gehe vicāreti, evameva ariyasaccāni patvā pajānanalakkhaṇaṃ paññindriyameva",
  "atk-s0305a:546_21": "jeṭṭhakaṃ hoti pubbaṅgamaṃ, sesāni tadanvayāni hontīti.",
  "atk-s0305a:547": "9-10. Paṭhamavibhaṅgasuttādivaṇṇanā",
  "atk-s0305a:548_0": "479-480. Navame satinepakkenāti ettha nipakassa bhāvo nepakkaṃ, paññāyetaṃ nāmaṃ.",
  "atk-s0305a:548_1": "Kasmā pana satibhājane paññā vuttāti? Satiyā balavabhāvadassanatthaṃ. Balavasati",
  "atk-s0305a:548_2": "hi idha adhippetā. Sā ca paññāsampayuttāva balavatī hoti, na vippayuttāti paññāsampayuttasatiṃ",
  "atk-s0305a:548_3": "dassento evamāha. Cirakatanti cirakālaṃ kataṃ dānaṃ vā sīlaṃ vā uposathakammaṃ vā.",
  "atk-s0305a:548_4": "Cirabhāsitanti “asukasmiṃ ṭhāne asukaṃ nāma bhāsita”nti evaṃ cirakāle bhāsitaṃ. Vossaggārammaṇaṃ",
  "atk-s0305a:548_5": "katvāti nibbānārammaṇaṃ katvā. Udayatthagāminiyāti udayañca atthañca gacchantiyā,",
  "atk-s0305a:548_6": "udayabbayapariggahikāyāti attho. Imasmiṃ sutte saddhāsatipaññindriyāni pubbabhāgāni,",
  "atk-s0305a:548_7": "vīriyindriyaṃ missakaṃ, samādhindriyaṃ nibbattitalokuttarameva kathitaṃ. Dasamepi",
  "atk-s0305a:548_8": "ayameva dhammaparicchedoti.",
  "atk-s0305a:549": "Suddhikavaggo paṭhamo.",
  "atk-s0305a:550": "2. Mudutaravaggo",
  "atk-s0305a:551": "1. Paṭilābhasuttavaṇṇanā",
  "atk-s0305a:552": "481. Dutiyavaggassa paṭhame sammappadhāne ārabbhāti sammappadhāne paṭicca, sammappadhāne bhāventoti attho. Satindriyepi eseva nayo.",
  "atk-s0305a:553": "2. Paṭhamasaṃkhittasuttavaṇṇanā",
  "atk-s0305a:554_0": "482. Dutiye tatoti vipassanāmaggaphalavasena nissakkaṃ veditabbaṃ. Samattāni hi paripuṇṇāni",
  "atk-s0305a:554_1": "pañcindriyāni arahattamaggassa vipassanindriyāni nāma honti. Tato mudutarehīti tehi",
  "atk-s0305a:554_2": "arahattamaggassa vipassanindriyehi mudutarāni anāgāmimaggassa vipassanindriyāni nāma",
  "atk-s0305a:554_3": "honti, tato mudutarāni sakadāgāmimaggassa, tato mudutarāni sotāpattimaggassa vipassanindriyāni",
  "atk-s0305a:554_4": "nāma honti, tato mudutarāni dhammānusārimaggassa, tato mudutarāni saddhānusārimaggassa",
  "atk-s0305a:554_5": "vipassanindriyāni nāma honti.",
  "atk-s0305a:555_0": "Tathā samattāni paripuṇṇāni pañcindriyāni arahattamaggindriyāni nāma honti, tato",
  "atk-s0305a:555_1": "mudutarāni anāgāmimaggindriyāni nāma honti, tato mudutarāni sakadāgāmimaggindriyāni",
  "atk-s0305a:555_2": "nāma honti, tato mudutarāni sotāpattimaggindriyāni nāma honti, tato mudutarāni dhammānusārimaggindriyāni,",
  "atk-s0305a:555_3": "tato mudutarāni saddhānusārimaggindriyāni nāma honti.",
  "atk-s0305a:556_0": "Samattāni paripuṇṇāni pañcindriyāni arahattaphalindriyāni nāma honti, tato mudutarāni",
  "atk-s0305a:556_1": "anāgāmiphalindriyāni, tato mudutarāni sakadāgāmiphalindriyāni, tato mudutarāni sotāpattiphalindriyāni",
  "atk-s0305a:556_2": "nāma honti. Dhammānusārisaddhānusārino pana dvepi sotāpattimaggaṭṭhapuggalā, maggaṭṭhapuggalavasena",
  "atk-s0305a:556_3": "nesaṃ nānattaṃ jātanti āgamanenapi maggenapi. Saddhānusārī puggalo hi uddisāpento",
  "atk-s0305a:556_4": "paripucchanto anupubbena maggaṃ pāpuṇāti, dhammānusārī ekena vā dvīhi vā savanehi.",
  "atk-s0305a:556_5": "Evaṃ tāva nesaṃ āgamanena nānattaṃ veditabbaṃ.",
  "atk-s0305a:557_0": "Dhammānusārissa pana maggo tikkho hoti, sūraṃ ñāṇaṃ vahati, asaṅkhārena appayogena",
  "atk-s0305a:557_1": "kilese chindati kadalikkhandhaṃ viya tikhiṇā asidhārā. Saddhānusārissa na tassa viya",
  "atk-s0305a:557_2": "maggo tikkho hoti, na sūraṃ ñāṇaṃ vahati, sasaṅkhārena sappayogena kilese chindati",
  "atk-s0305a:557_3": "kadalikkhandhaṃ viya atikhiṇā asidhārā. Kilesakkhaye pana tesaṃ nānattaṃ natthi.",
  "atk-s0305a:557_4": "Avasesā ca kilesā khīyanti.",
  "atk-s0305a:558": "3. Dutiyasaṃkhittasuttavaṇṇanā",
  "atk-s0305a:559_0": "483. Tatiye tatoti phalavasena nissakkaṃ veditabbaṃ. Samattāni hi paripuṇṇāni pañcindriyāni",
  "atk-s0305a:559_1": "arahattaphalindriyāni nāma honti, arahattaphalena samannāgato puggalo arahā nāma",
  "atk-s0305a:559_2": "hoti. Arahattaphalato mudutarāni anāgāmiphalindriyāni nāma honti, tato mudutarāni",
  "atk-s0305a:559_3": "sakadāgāmiphalindriyāni, tato mudutarāni sotāpattiphalindriyāni, sotāpattiphalena",
  "atk-s0305a:559_4": "samannāgato puggalo sotāpanno nāma hoti. Indriyavemattatā phalavemattatā hotīti indriyanānattena",
  "atk-s0305a:559_5": "phalanānattaṃ, phalanānattena puggalanānattanti.",
  "atk-s0305a:560": "4. Tatiyasaṃkhittasuttavaṇṇanā",
  "atk-s0305a:561_0": "484. Catutthe paripūraṃ paripūrakārī ārādhetīti paripūraṃ arahattamaggaṃ karonto",
  "atk-s0305a:561_1": "arahattaphalaṃ ārādheti. Padesaṃ padesakārīti avasese tayo padesamagge karonto padesaṃ",
  "atk-s0305a:561_2": "phalattayamattameva ārādheti. Iti imesu catūsupi suttesu missakāneva indriyāni kathitāni.",
  "atk-s0305a:562": "5-7. Paṭhamavitthārasuttādivaṇṇanā",
  "atk-s0305a:563_0": "485-487. Pañcame tato mudutarehīti vipassanāvasena nissakkaṃ veditabbaṃ. Paripuṇṇāni",
  "atk-s0305a:563_1": "hi pañcindriyāni arahattamaggassa vipassanindriyāni honti, tato mudutarāni antarāparinibbāyissa",
  "atk-s0305a:563_2": "vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa,",
  "atk-s0305a:563_3": "tato mudutarāni sasaṅkhāraparinibbāyissa, tato mudutarāni uddhaṃsotaakaniṭṭhagāmissa",
  "atk-s0305a:563_4": "vipassanindriyāni nāma honti.",
  "atk-s0305a:564_0": "Imasmiṃ pana ṭhāne arahattamaggeyeva ṭhatvā pañca nissakkāni nīharitabbāni. Arahattamaggassa",
  "atk-s0305a:564_1": "hi vipassanindriyehi mudutarāni paṭhamaantarāparinibbāyissa vipassanindriyāni, tato",
  "atk-s0305a:564_2": "mudutarāni dutiyaantarāparinibbāyissa, tato mudutarāni tatiyaantarāparinibbāyissa,",
  "atk-s0305a:564_3": "tato mudutarāni upahaccaparinibbāyissa, tato mudutarāni uddhaṃsotaakaniṭṭhagāmissa",
  "atk-s0305a:564_4": "vipassanindriyāni. Asaṅkhāraparinibbāyissa sasaṅkhāraparinibbāyinopi eteva pañca janā.",
  "atk-s0305a:565_0": "Idāni tīṇi nissakkāni. Sakadāgāmimaggassa hi indriyehi mudutarāni sotāpattimaggindriyāni,",
  "atk-s0305a:565_1": "sotāpattimaggeyeva indriyehi mudutarāni dhammānusārimaggindriyāni. Tehipi mudutarāni",
  "atk-s0305a:565_2": "saddhānusārimaggindriyāni. Chaṭṭhasattamāni vuttanayāneva. Imesu pana tīsupi suttesu",
  "atk-s0305a:565_3": "pubbabhāgavipassanindriyāneva kathitāni.",
  "atk-s0305a:566": "8. Paṭipannasuttavaṇṇanā",
  "atk-s0305a:567_0": "488. Aṭṭhame tato mudutarehīti maggaphalavasena nissakkaṃ veditabbaṃ. Taṃ pāḷiyaṃ",
  "atk-s0305a:567_1": "vuttameva. Bāhiroti imehi aṭṭhahi puggalehi bahibhūto. Puthujjanapakkhe ṭhitoti puthujjanakoṭṭhāse",
  "atk-s0305a:567_2": "ṭhito. Imasmiṃ sutte lokuttarāneva indriyāni kathitāni.",
  "atk-s0305a:568": "9-10. Sampannasuttādivaṇṇanā",
  "atk-s0305a:569": "489-490. Navame indriyasampannoti paripuṇṇindriyo. Dasamaṃ uttānameva. Imasmiṃ suttadvaye missakāni indriyāni kathitānīti.",
  "atk-s0305a:570": "Mudutaravaggo dutiyo.",
  "atk-s0305a:571": "3. Chaḷindriyavaggo",
  "atk-s0305a:572": "2. Jīvitindriyasuttavaṇṇanā",
  "atk-s0305a:573_0": "492. Tatiyavaggassa dutiye itthindriyantiādīsu itthibhāve indaṭṭhaṃ karotīti itthindriyaṃ.",
  "atk-s0305a:573_1": "Purisabhāve indaṭṭhaṃ karotīti purisindriyaṃ. Jīvite indaṭṭhaṃ karotīti jīvitindriyaṃ.",
  "atk-s0305a:573_2": "Atthuppattikaṃ kiretaṃ suttaṃ. Saṅghamajjhasmiñhi “kati nu kho vaṭṭindriyānī”ti kathā",
  "atk-s0305a:573_3": "udapādi, atha bhagavā vaṭṭindriyāni dassento tīṇimāni bhikkhavetiādimāha.",
  "atk-s0305a:574": "3. Aññindriyasuttavaṇṇanā",
  "atk-s0305a:575_0": "493. Tatiye anaññātaññassāmītindriyanti “anamatagge saṃsāre ajānitapubbaṃ dhammaṃ",
  "atk-s0305a:575_1": "jānissāmī”ti paṭipannassa sotāpattimaggakkhaṇe uppannaṃ indriyaṃ. Aññindriyanti tesaṃyeva",
  "atk-s0305a:575_2": "ñātadhammānaṃ ājānanākārena sotāpattiphalādīsu chasu ṭhānesu uppannaṃ indriyaṃ. Aññātāvindriyanti",
  "atk-s0305a:575_3": "aññātāvīsu arahattaphaladhammesu uppannaṃ indriyaṃ. Tattha tattha tena tenākārena",
  "atk-s0305a:575_4": "uppannassa ñāṇassevetaṃ adhivacanaṃ. Idampi suttaṃ atthuppattikameva. Saṅghamajjhasmiñhi",
  "atk-s0305a:575_5": "“kati nu kho lokuttarindriyānī”ti kathā udapādi, atha bhagavā tāni dassento tīṇimāni,",
  "atk-s0305a:575_6": "bhikkhave, indriyānītiādimāha.",
  "atk-s0305a:576": "4. Ekabījīsuttavaṇṇanā",
  "atk-s0305a:577_0": "494. Catutthe tato mudutarehīti vipassanato nissakkaṃ veditabbaṃ. Samattāni hi pañcindriyāni",
  "atk-s0305a:577_1": "arahattamaggassa vipassanindriyāni nāma honti, tato mudutarāni antarāparinibbāyissa",
  "atk-s0305a:577_2": "vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa,",
  "atk-s0305a:577_3": "tato mudutarāni sasaṅkhāraparinibbāyissa, tato mudutarāni uddhaṃsotaakaniṭṭhagāmissa",
  "atk-s0305a:577_4": "vipassanindriyāni nāma. Idhāpi purimanayeneva arahattamagge ṭhatvā pañca nissakkāni nīharitabbāni.",
  "atk-s0305a:578_0": "Yathā pana purimanaye sakadāgāmimagge ṭhatvā tīṇi nissakkāni, evamidha pañca nīharitabbāni.",
  "atk-s0305a:578_1": "Sakadāgāmimaggassa hi vipassanindriyehi mudutarāni sotāpattimaggassa vipassanindriyāni,",
  "atk-s0305a:578_2": "sotāpattimaggassa ca tehi vipassanindriyehi mudutarāni ekabījiādīnaṃ maggassa vipassanindriyāni.",
  "atk-s0305a:579_0": "Ettha ca ekabījītiādīsu yo sotāpanno hutvā ekameva attabhāvaṃ janetvā arahattaṃ pāpuṇāti,",
  "atk-s0305a:579_1": "ayaṃ ekabījī nāma. Yathāha “katamo ca puggalo ekabījī, idhekacco puggalo tiṇṇaṃ saṃyojanānaṃ",
  "atk-s0305a:579_2": "parikkhayā sotāpanno hoti avinipātadhammo niyato sambodhiparāyaṇo, so ekaññeva mānusakaṃ",
  "atk-s0305a:579_3": "bhavaṃ sandhāvitvā saṃsaritvā dukkhassantaṃ karoti. Ayaṃ vuccati puggalo ekabījī”ti.",
  "atk-s0305a:580_0": "Yo pana dve tayo bhave saṃsaritvā dukkhassantaṃ karoti, ayaṃ kolaṃkolo nāma. Yathāha",
  "atk-s0305a:580_1": "“katamo ca puggalo kolaṃkolo. Idhekacco puggalo tiṇṇaṃ saṃyojanānaṃ parikkhayā sotāpanno",
  "atk-s0305a:580_2": "hoti avinipātadhammo niyato sambodhiparāyaṇo, so dve vā tīṇi vā kulāni sandhāvitvā",
  "atk-s0305a:580_3": "saṃsaritvā dukkhassantaṃ karoti. Ayaṃ vuccati puggalo kolaṃkolo”ti. Tattha kulānīti",
  "atk-s0305a:580_4": "bhavā veditabbā. “Dve vā tīṇi vā”ti idaṃ desanāmattameva, yāva chaṭṭhabhavā saṃsaranto",
  "atk-s0305a:580_5": "pana kolaṃkolova hoti.",
  "atk-s0305a:581_0": "Yassa sattakkhattuṃ paramā upapatti, aṭṭhamaṃ bhavaṃ nādiyati, ayaṃ sattakkhattuparamo",
  "atk-s0305a:581_1": "nāma. Yathāha “katamo ca puggalo sattakkhattuparamo. Idhekacco puggalo tiṇṇaṃ saṃyojanānaṃ",
  "atk-s0305a:581_2": "parikkhayā sotāpanno hoti avinipātadhammo niyato sambodhiparāyaṇo, so sattakkhattuṃ",
  "atk-s0305a:581_3": "deve ca manusse ca sandhāvitvā saṃsaritvā dukkhassantaṃ karoti, ayaṃ vuccati puggalo",
  "atk-s0305a:581_4": "sattakkhattuparamo”ti.",
  "atk-s0305a:582_0": "Bhagavatā gahitanāmavaseneva cetāni tesaṃ nāmāni. “Ettakañhi ṭhānaṃ gato ekabījī",
  "atk-s0305a:582_1": "nāma hoti, ettakaṃ kolaṃkolo, ettakaṃ sattakkhattuparamo”ti bhagavatā etesaṃ nāmaṃ",
  "atk-s0305a:582_2": "gahitaṃ. Niyamato pana “ayaṃ ekabījī, ayaṃ kolaṃkolo, ayaṃ sattakkhattuparamo”ti natthi.",
  "atk-s0305a:583_0": "Ko pana nesaṃ etaṃ pabhedaṃ niyametīti? Keci pana therā “pubbahetu niyametī”ti vadanti,",
  "atk-s0305a:583_1": "keci “paṭhamamaggo”, keci “uparima tayo maggā”, keci “tiṇṇaṃ maggānaṃ vipassanā”ti.",
  "atk-s0305a:583_2": "Tattha “pubbahetu niyametī”ti vāde paṭhamamaggassa upanissayo kato nāma hoti, upari",
  "atk-s0305a:583_3": "tayo maggā anupanissayā uppannāti vacanaṃ āpajjati. “Paṭhamamaggo niyametī”ti vāde",
  "atk-s0305a:583_4": "upari tiṇṇaṃ maggānaṃ niratthakatā āpajjati. “Upari tayo maggā niyamentī”ti vāde",
  "atk-s0305a:583_5": "paṭhamamagge anuppanneva upari tayo maggā uppannāti āpajjati. “Tiṇṇaṃ maggānaṃ vipassanā",
  "atk-s0305a:583_6": "niyametī”ti vādo pana yujjati. Sace hi upari tiṇṇaṃ maggānaṃ vipassanā balavatī hoti,",
  "atk-s0305a:583_7": "ekabījī nāma hoti, tato mandatarāya kolaṃkolo, tato mandatarāya sattakkhattuparamoti.",
  "atk-s0305a:584_0": "Ekacco hi sotāpanno vaṭṭajjhāsayo hoti vaṭṭābhirato punappunaṃ vaṭṭasmiṃyeva vicarati",
  "atk-s0305a:584_1": "sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā,",
  "atk-s0305a:584_2": "anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā",
  "atk-s0305a:584_3": "vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti,",
  "atk-s0305a:584_4": "ime idha na gahitā. Na kevalañcime, yopi manussesuyeva sattakkhattuṃ saṃsaritvā arahattaṃ",
  "atk-s0305a:584_5": "pāpuṇāti, yopi devaloke nibbatto devesuyeva sattakkhattuṃ aparāparaṃ saṃsaritvā arahattaṃ",
  "atk-s0305a:584_6": "pāpuṇāti, imepi idha na gahitā. Kālena deve, kālena manusse saṃsaritvā pana arahattaṃ",
  "atk-s0305a:584_7": "pāpuṇantova idha gahito. Tasmā sattakkhattuparamoti idaṃ idhaṭṭhakavokiṇṇasukkhavipassakassa",
  "atk-s0305a:584_8": "nāmaṃ kathitanti veditabbaṃ.",
  "atk-s0305a:585_0": "Dhammānusārī saddhānusārīti ettha pana imasmiṃ sāsane lokuttaradhammaṃ nibbattentassa",
  "atk-s0305a:585_1": "dve dhurāni, dve sīsāni, dve abhinivesā – saddhādhuraṃ, paññādhuraṃ, saddhāsīsaṃ,",
  "atk-s0305a:585_2": "paññāsīsaṃ, saddhābhiniveso, paññābhinivesoti. Tattha yo bhikkhu “sace saddhāya sakkā",
  "atk-s0305a:585_3": "nibbattetuṃ, nibbattessāmi lokuttaramagga”nti saddhaṃ dhuraṃ katvā sotāpattimaggaṃ",
  "atk-s0305a:585_4": "nibbatteti, so maggakkhaṇe saddhānusārī nāma hoti. Phalakkhaṇe pana saddhāvimutto",
  "atk-s0305a:585_5": "nāma hutvā ekabījī kolaṃkolo sattakkhattuparamoti tividho hoti. Tattha ekeko dukkhāpaṭipadādivasena",
  "atk-s0305a:585_6": "catubbidhabhāvaṃ āpajjatīti saddhādhurena dvādasa janā honti.",
  "atk-s0305a:586_0": "Yo pana “sace paññāya sakkā nibbattetuṃ, nibbattessāmi lokuttaramagga”nti paññaṃ",
  "atk-s0305a:586_1": "dhuraṃ katvā sotāpattimaggaṃ nibbatteti, so maggakkhaṇe dhammānusārī nāma hoti. Phalakkhaṇe",
  "atk-s0305a:586_2": "pana paññāvimutto nāma hutvā ekabījiādibhedena dvādasabhedova hoti. Evaṃ dve maggaṭṭhā",
  "atk-s0305a:586_3": "phalakkhaṇe catuvīsati sotāpannā hontīti.",
  "atk-s0305a:587_0": "Tipiṭakatissatthero kira “tīṇi piṭakāni sodhessāmī”ti paratīraṃ gato. Taṃ eko kuṭumbiko",
  "atk-s0305a:587_1": "catūhi paccayehi upaṭṭhāsi, thero āgamanakāle “gacchāmi upāsakā”ti āha. “Kahaṃ bhante”ti?",
  "atk-s0305a:587_2": "“Amhākaṃ ācariyupajjhāyānaṃ santika”nti. “Na sakkā, bhante, mayā gantuṃ, bhaddantaṃ",
  "atk-s0305a:587_3": "pana nissāya mayā sāsanassa guṇo ñāto, tumhākaṃ parammukhā kīdisaṃ bhikkhuṃ upasaṅkamāmī”ti?",
  "atk-s0305a:587_4": "Atha naṃ thero āha – “yo bhikkhu catuvīsati sotāpanne dvādasa sakadāgāmī aṭṭhacattālīsa",
  "atk-s0305a:587_5": "anāgāmī dvādasa arahante dassetvā dhammakathaṃ kathetuṃ sakkoti, evarūpaṃ bhikkhuṃ",
  "atk-s0305a:587_6": "upaṭṭhātuṃ vaṭṭatī”ti. Imasmiṃ sutte vipassanā kathitāti.",
  "atk-s0305a:588": "5-10. Suddhakasuttādivaṇṇanā",
  "atk-s0305a:589_0": "495-500. Pañcame cakkhu ca taṃ cakkhudvāre nibbattānaṃ dhammānaṃ ādhipateyyasaṅkhātena",
  "atk-s0305a:589_1": "indaṭṭhena indriyañcāti cakkhundriyaṃ. Sotindriyādīsupi eseva nayo. Sesaṃ sabbattha",
  "atk-s0305a:589_2": "uttānameva. Imasmiṃ vagge paṭhamasuttañceva chaṭṭhādīni ca pañcāti cha suttāni catusaccavasena kathitānīti.",
  "atk-s0305a:590": "Chaḷindriyavaggo tatiyo.",
  "atk-s0305a:591": "4. Sukhindriyavaggo",
  "atk-s0305a:592": "1-5. Suddhikasuttādivaṇṇanā",
  "atk-s0305a:593_0": "501-505. Catutthavaggassa paṭhame sukhañca taṃ sahajātānaṃ ādhipateyyasaṅkhātena",
  "atk-s0305a:593_1": "indaṭṭhena indriyañcāti sukhindriyaṃ. Dukkhindriyādīsupi eseva nayo. Ettha ca sukhindriyadukkhindriyadomanassindriyāni",
  "atk-s0305a:593_2": "kāmāvacarāneva, somanassindriyaṃ ṭhapetvā arūpāvacaraṃ sesaṃ tebhūmakaṃ, upekkhindriyaṃ",
  "atk-s0305a:593_3": "catubhūmakaṃ. Dutiyādīni cattāri catusaccavaseneva kathitāni.",
  "atk-s0305a:594": "6. Paṭhamavibhaṅgasuttavaṇṇanā",
  "atk-s0305a:595_0": "506. Chaṭṭhe kāyikanti kāyapasādavatthukaṃ. Sukhanti ayamassa sarūpaniddeso. Sātanti",
  "atk-s0305a:595_1": "tasseva vevacanaṃ, madhuranti vuttaṃ hoti. Kāyasamphassajanti kāyasamphassato jātaṃ.",
  "atk-s0305a:595_2": "Sukhaṃ sātanti vuttanayameva. Vedayitanti ayamassa sabbavedanāsādhāraṇo aññadhammavisiṭṭho",
  "atk-s0305a:595_3": "sabhāvaniddeso. Iminā nayena sesesupi attho veditabbo. Kāyikaṃ vā cetasikaṃ vāti",
  "atk-s0305a:595_4": "ettha pana cakkhādayo cattāro pasādakāye vatthuṃ katvā uppattivasena kāyikanti vuttaṃ.",
  "atk-s0305a:595_5": "Kāyapasādavatthukaṃ pana adukkhamasukhaṃ nāma natthi.",
  "atk-s0305a:596": "9. Kaṭṭhopamasuttavaṇṇanā",
  "atk-s0305a:597_0": "509. Navame dvinnaṃ kaṭṭhānanti dvinnaṃ araṇīnaṃ. Saṅghaṭṭanasamodhānāti saṅghaṭṭanena",
  "atk-s0305a:597_1": "ceva samodhānena ca. Usmāti usumākāro. Tejoti aggidhūmo. Ettha ca adharāraṇī viya",
  "atk-s0305a:597_2": "vatthārammaṇaṃ, uttarāraṇī viya phasso, saṅghaṭṭo viya phassasaṅghaṭṭanaṃ, aggi viya",
  "atk-s0305a:597_3": "vedanā daṭṭhabbā. Vatthārammaṇaṃ vā uttarāraṇī viya, phasso adharāraṇī viya daṭṭhabbo.",
  "atk-s0305a:598": "10. Uppaṭipāṭikasuttavaṇṇanā",
  "atk-s0305a:599_0": "510. Dasamaṃ yathādhammarasena paṭipāṭiyā vuttampi imasmiṃ indriyavibhaṅge sesasuttāni",
  "atk-s0305a:599_1": "viya adesitattā uppaṭipāṭikasuttaṃ nāmāti veditabbaṃ. Tattha nimittantiādīni sabbāni",
  "atk-s0305a:599_2": "paccayavevacanāneva. Dukkhindriyañca pajānātīti dukkhasaccavaseneva pajānāti. Dukkhindriyasamudayanti",
  "atk-s0305a:599_3": "kaṇṭakena vā viddhassa maṅkulena vā daṭṭhassa paccattharaṇe vā valiyā phuṭṭhassa",
  "atk-s0305a:599_4": "dukkhasahagataṃ kāyaviññāṇaṃ uppajjati, taṃ etassa samudayoti pajānāti.",
  "atk-s0305a:600_0": "Parato domanassindriyasamudayantiādīsupi tesaṃ tesaṃ kāraṇavaseneva samudayo veditabbo.",
  "atk-s0305a:600_1": "Pattacīvarādīnaṃ vā hi saṅkhārānaṃ saddhivihārikādīnaṃ vā sattānaṃ vināsena domanassindriyaṃ",
  "atk-s0305a:600_2": "uppajjatīti tesaṃ vināsaṃ tassa samudayoti pajānāti. Subhojanaṃ bhuñjitvā varasayane",
  "atk-s0305a:600_3": "nipannassa hatthapādasambāhanatālavaṇṭavātādisamphassena sukhindriyaṃ uppajjati,",
  "atk-s0305a:600_4": "taṃ phassaṃ tassa samudayoti pajānāti. Vuttappakārānaṃ pana sattasaṅkhārānaṃ manāpānaṃ",
  "atk-s0305a:600_5": "paṭilābhavasena somanassindriyaṃ uppajjati, taṃ paṭilābhaṃ tassa samudayoti pajānāti.",
  "atk-s0305a:600_6": "Majjhattākārena pana upekkhindriyaṃ uppajjati, taṃ sattasaṅkhāresu majjhattākāraṃ",
  "atk-s0305a:600_7": "tassa samudayoti pajānāti.",
  "atk-s0305a:601_0": "Kattha cuppannaṃ dukkhindriyaṃ aparisesaṃ nirujjhati, idha, bhikkhave, bhikkhu vivicceva",
  "atk-s0305a:601_1": "kāmehītiādīsu pana ayaṃ ekatova vinicchayakathā – dukkhindriyañhi paṭhamajjhānassa",
  "atk-s0305a:601_2": "upacārakkhaṇeyeva nirujjhati pahīnaṃ hoti, domanassādīni dutiyajjhānādīnaṃ. Evaṃ",
  "atk-s0305a:601_3": "santepi tesaṃ atisayanirodhattā ayaṃ jhānesuyeva nirodho vutto. Atisayanirodho hi",
  "atk-s0305a:601_4": "tesaṃ paṭhamajjhānādīsu, na nirodhoyeva, nirodhoyeva pana upacārakkhaṇe, nātisayanirodho.",
  "atk-s0305a:601_5": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṃsamakasādisamphassena",
  "atk-s0305a:601_6": "vā visamāsanupatāpena vā siyā uppatti, na tveva antoappanāyaṃ. Upacāre vā niruddhampetaṃ",
  "atk-s0305a:601_7": "na suṭṭhu niruddhaṃ hoti paṭipakkhena avihatattā. Antoappanāyaṃ pana pītipharaṇena",
  "atk-s0305a:601_8": "sabbo kāyo sukhokkanto hoti, sukhokkantakāyassa ca suṭṭhu niruddhaṃ hoti dukkhindriyaṃ",
  "atk-s0305a:601_9": "paṭipakkhena vihatattā. Nānāvajjaneyeva ca dutiyajjhānupacāre pahīnassa domanassindriyassa",
  "atk-s0305a:601_10": "yasmā etaṃ vitakkavicārapaccayepi kāyakilamathe cittupaghāte ca sati uppajjati, vitakkavicārābhāve",
  "atk-s0305a:601_11": "neva uppajjati. Yattha pana uppajjati, tattha vitakkavicārabhāve, appahīnā eva ca",
  "atk-s0305a:601_12": "dutiyajjhānupacāre vitakkavicārāti tatthassa siyā uppatti. Na tveva dutiyajjhāne",
  "atk-s0305a:601_13": "pahīnapaccayattā. Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa",
  "atk-s0305a:601_14": "siyā uppatti, na tveva tatiyajjhāne. Tatiyajjhāne hi sukhassa paccayabhūtā pīti sabbaso",
  "atk-s0305a:601_15": "niruddhā. Tathā catutthajjhānupacāre pahīnassāpi somanassindriyassa āsannattā appanāppattāya",
  "atk-s0305a:601_16": "upekkhāya abhāvena sammā anatikkantattā ca siyā uppatti, na tveva catutthajjhāne.",
  "atk-s0305a:601_17": "Tasmā “ettha cuppannaṃ dukkhindriyaṃ aparisesaṃ nirujjhatī”ti tattha tattha aparisesaggahaṇaṃ kataṃ.",
  "atk-s0305a:602_0": "Yaṃ panettha tadatthāya cittaṃ upasaṃharatīti vuttaṃ, tattha alābhī samāno uppādanatthāya",
  "atk-s0305a:602_1": "cittaṃ upasaṃharati, lābhī samāno samāpajjanatthāyāti evamattho veditabbo. Imesu",
  "atk-s0305a:602_2": "dvīsupi suttesu sammasanavārova kathitoti.",
  "atk-s0305a:603": "Sukhindriyavaggo catuttho.",
  "atk-s0305a:604": "5. Jarāvaggo",
  "atk-s0305a:605": "1. Jarādhammasuttavaṇṇanā",
  "atk-s0305a:606_0": "511. Pañcamavaggassa paṭhame pacchātapeti pāsādacchāyāya puratthimadisaṃ paṭicchannattā",
  "atk-s0305a:606_1": "pāsādassa pacchimadisābhāge ātapo hoti, tasmiṃ ṭhāne paññattavarabuddhāsane nisinnoti",
  "atk-s0305a:606_2": "attho. Piṭṭhiṃ otāpayamānoti yasmā sammāsambuddhassapi upādinnakasarīre uṇhakāle",
  "atk-s0305a:606_3": "uṇhaṃ hoti, sītakāle sītaṃ, ayañca himapātasītasamayo. Tasmā mahācīvaraṃ otāretvā",
  "atk-s0305a:606_4": "sūriyarasmīhi piṭṭhiṃ otāpayamāno nisīdi.",
  "atk-s0305a:607_0": "Kiṃ pana buddharasmiyo madditvā sūriyarasmi anto pavisituṃ sakkotīti? Na sakkoti.",
  "atk-s0305a:607_1": "Evaṃ sante kiṃ tāpetīti? Rasmitejaṃ. Yatheva hi ṭhitamajjhanhike parimaṇḍalāya chāyāya",
  "atk-s0305a:607_2": "rukkhamūle nisinnassa kiñcāpi sūriyarasmiyo sarīraṃ na phusanti, sabbadisāsu pana",
  "atk-s0305a:607_3": "tejo pharati, aggijālāhi parikkhitto viya hoti, evaṃ sūriyarasmīsu buddharasmiyo",
  "atk-s0305a:607_4": "madditvā anto pavisituṃ asakkuṇantīsupi satthā tejaṃ tāpento nisinnoti veditabbo.",
  "atk-s0305a:608_0": "Anomajjantoti piṭṭhiparikammakaraṇavasena anumajjanto. Acchariyaṃ bhanteti thero",
  "atk-s0305a:608_1": "bhagavato piṭṭhito mahācīvaraṃ otāretvā nisinnassa dvinnaṃ aṃsakūṭānaṃ antare suvaṇṇāvaṭṭaṃ",
  "atk-s0305a:608_2": "viya kesaggappamāṇaṃ valiyāvaṭṭaṃ disvā – “evarūpepi nāma sarīre jarā paññāyatī”ti",
  "atk-s0305a:608_3": "sañjātasaṃvego jaraṃ garahanto evamāha. Garahanacchariyaṃ nāma kiretaṃ.",
  "atk-s0305a:609_0": "Na cevaṃ dāni, bhante, bhagavato tāva parisuddhoti yathā pakatiyā chavivaṇṇo parisuddho,",
  "atk-s0305a:609_1": "na evametarahīti dīpento evamāha. Tathāgatassa hi daharakāle saṅkusatasamabbhāhataṃ",
  "atk-s0305a:609_2": "usabhacammaṃ viya vihatavaliko kāyo hoti, tasmiṃ ṭhapito hattho bhassateva, na santiṭṭhati,",
  "atk-s0305a:609_3": "telapuñchanākārappatto viya hoti. Mahallakakāle pana sirājālā milāyanti, sandhipabbāni",
  "atk-s0305a:609_4": "sithilāni honti, maṃsaṃ aṭṭhito muccitvā sithilabhāvaṃ āpajjitvā tattha tattha olambati.",
  "atk-s0305a:609_5": "Buddhānaṃ pana evarūpaṃ na hoti. Aññesaṃ apākaṭaṃ, santikāvacarattā ānandattherasseva",
  "atk-s0305a:609_6": "pākaṭaṃ hoti, tasmā evamāha.",
  "atk-s0305a:610_0": "Sithilāni ca gattānīti aññesaṃ mukhe aṃsakūṭantarehi tesu tesu ṭhānesu valiyo santiṭṭhanti,",
  "atk-s0305a:610_1": "satthu panetaṃ natthi, thero ca dvinnaṃ aṃsakūṭānaṃ antare valiyāvaṭṭakaṃ disvā evamāha.",
  "atk-s0305a:610_2": "Sabbāni valiyajātānīti idampi attano pākaṭavasena evamāha – satthu pana aññesaṃ viya",
  "atk-s0305a:610_3": "valiyo nāma natthi. Purato pabbhāro ca kāyoti satthā brahmujugatto, devanagare samussitasuvaṇṇatoraṇaṃ",
  "atk-s0305a:610_4": "viyassa kāyo ujukameva uggato. Mahallakakāle pana kāyo purato vaṅko hoti, svāyaṃ",
  "atk-s0305a:610_5": "aññesaṃ apākaṭo, santikāvacarattā pana therasseva pākaṭo, tasmā evamāha. Dissati",
  "atk-s0305a:610_6": "ca indriyānaṃ aññathattanti indriyāni nāma na cakkhuviññeyyāni. Yato pana pakatiyā",
  "atk-s0305a:610_7": "parisuddho chavivaṇṇo, idāni na tathā parisuddho, aṃsakūṭantare vali paññāyati, brahmujukāyo",
  "atk-s0305a:610_8": "purato vaṅko, imināva kāraṇena cakkhādīnañca indriyānaṃ aññathattena bhavitabbanti",
  "atk-s0305a:610_9": "nayaggāhato evamāha. Dhī taṃ jammi jare atthūti lāmake jare dhī taṃ tuyhaṃ hotu,",
  "atk-s0305a:610_10": "dhikkāro taṃ phusatu. Bimbanti attabhāvo.",
  "atk-s0305a:611": "2. Uṇṇābhabrāhmaṇasuttavaṇṇanā",
  "atk-s0305a:612_0": "512. Dutiye gocaravisayanti gocarabhūtaṃ visayaṃ. Aññamaññassāti cakkhu sotassa,",
  "atk-s0305a:612_1": "sotaṃ vā cakkhussāti evaṃ ekaṃ ekassa gocaravisayaṃ na paccanubhoti. Sace hi nīlādibhedaṃ",
  "atk-s0305a:612_2": "rūpārammaṇaṃ samodhānetvā sotindriyassa upaneyya – “iṅgha tvaṃ tāva naṃ vavatthapehi",
  "atk-s0305a:612_3": "vibhāvehi ‘kinnāmetaṃ ārammaṇa”’nti. Cakkhuviññāṇaṃ vināpi mukhena attano dhammatāya",
  "atk-s0305a:612_4": "evaṃ vadeyya – “are, andhabāla, vassasatampi vassasahassampi vassasatasahassampi",
  "atk-s0305a:612_5": "paridhāvamāno aññatra mayā kuhiṃ etassa jānanakaṃ labhissasi, taṃ āhara, cakkhupasāde",
  "atk-s0305a:612_6": "upanehi, ahametaṃ ārammaṇaṃ jānissāmi – yadi vā nīlaṃ, yadi vā pītakaṃ. Na hi eso",
  "atk-s0305a:612_7": "aññassa visayo, mayhameveso visayo”ti. Sesadvāresupi eseva nayo. Evametāni aññamaññassa",
  "atk-s0305a:612_8": "gocaravisayaṃ na paccanubhonti nāma.",
  "atk-s0305a:613_0": "Kiṃ paṭisaraṇanti etesaṃ kiṃ paṭisaraṇaṃ, kiṃ etāni paṭisarantīti pucchati. Mano",
  "atk-s0305a:613_1": "paṭisaraṇanti javanamano paṭisaraṇaṃ. Manova nesanti manodvārikajavanamanova etesaṃ",
  "atk-s0305a:613_2": "gocaravisayaṃ rajjanādivasena anubhoti. Cakkhuviññāṇañhi rūpadassanamattameva, ettha",
  "atk-s0305a:613_3": "rajjanaṃ vā dussanaṃ vā muyhanaṃ vā natthi. Ekasmiṃ pana dvāre javanaṃ rajjati vā",
  "atk-s0305a:613_4": "dussati vā muyhati vā. Sotaviññāṇādīsupi eseva nayo.",
  "atk-s0305a:614_0": "Tatrāyaṃ upamā – pañca kira dubbalabhojakā rājānaṃ sevitvā kicchena kasirena ekasmiṃ",
  "atk-s0305a:614_1": "pañcakulike gāme parittakaṃ āyaṃ labhiṃsu. Tesaṃ tattha macchabhāgo maṃsabhāgo, addukahāpaṇo",
  "atk-s0305a:614_2": "vā yottakahāpaṇo vā māsakahāpaṇo vā aṭṭhakahāpaṇo vā soḷasakahāpaṇo vā catusaṭṭhikahāpaṇo",
  "atk-s0305a:614_3": "vā daṇḍoti ettakamattameva pāpuṇāti, satavatthukaṃ pañcasatavatthukaṃ sahassavatthukaṃ",
  "atk-s0305a:614_4": "mahābaliṃ rājāva gaṇhāti.",
  "atk-s0305a:615_0": "Tattha pañcakulikagāmā viya pañcapasādā daṭṭhabbā, pañca dubbalabhojakā viya pañcaviññāṇāni;",
  "atk-s0305a:615_1": "rājā viya javanaṃ, dubbalabhojakānaṃ parittakaāyapāpuṇanaṃ viya cakkhuviññāṇādīnaṃ",
  "atk-s0305a:615_2": "rūpadassanādimattaṃ, rajjanādi pana etesu natthi. Rañño mahābaliggahaṇaṃ viya tesu",
  "atk-s0305a:615_3": "dvāresu javanassa rajjanādīni veditabbāni. Evamettha manoti kusalākusalajavanaṃ vuttaṃ.",
  "atk-s0305a:616_0": "Sati paṭisaraṇanti maggasati paṭisaraṇaṃ. Javanamano hi maggasatiṃ paṭisarati. Vimuttīti",
  "atk-s0305a:616_1": "phalavimutti. Paṭisaraṇanti phalavimuttiyā nibbānaṃ paṭisaraṇaṃ. Tañhi sā paṭisarati.",
  "atk-s0305a:616_2": "Nāsakkhi pañhassa pariyantaṃ gahetunti pañhassa paricchedaṃ pamāṇaṃ gahetuṃ nāsakkhi,",
  "atk-s0305a:616_3": "appaṭisaraṇaṃ dhammaṃ “sappaṭisaraṇa”nti pucchi. Nibbānaṃ nāmetaṃ appaṭisaraṇaṃ,",
  "atk-s0305a:616_4": "na kiñci paṭisarati. Nibbānogadhanti nibbānabbhantaraṃ nibbānaṃ anupaviṭṭhaṃ. Brahmacariyanti",
  "atk-s0305a:616_5": "maggabrahmacariyaṃ. Nibbānaparāyaṇanti nibbānaṃ paraṃ ayanamassa parā gati, na tato",
  "atk-s0305a:616_6": "paraṃ gacchatīti attho. Nibbānaṃ pariyosānaṃ avasānaṃ assāti nibbānapariyosānaṃ.",
  "atk-s0305a:617_0": "Mūlajātā patiṭṭhitāti maggena āgatasaddhā vuccati. Imamhi ce, bhikkhave, samayeti",
  "atk-s0305a:617_1": "kiṃ sandhāyāha? Jhānaanāgāmitaṃ. Tasmiñhi samaye brāhmaṇassa paṭhamamaggena pañca",
  "atk-s0305a:617_2": "akusalacittāni pahīnāni, paṭhamajjhānena pañca nīvaraṇānīti jhānaanāgāmiṭṭhāne ṭhito.",
  "atk-s0305a:617_3": "So aparihīnajjhāno kālaṃ katvā tattheva parinibbāyeyya. Sace panassa puttadāraṃ anusāsantassa",
  "atk-s0305a:617_4": "kammante vicārentassa jhānaṃ nassati, naṭṭhe jhāne gati anibaddhā hoti, anaṭṭhe pana",
  "atk-s0305a:617_5": "nibaddhāti imaṃ jhānaanāgāmitaṃ sandhāya evamāha.",
  "atk-s0305a:618": "3. Sāketasuttavaṇṇanā",
  "atk-s0305a:619_0": "513. Tatiye añjanavaneti añjanavaṇṇapupphānaṃ rukkhānaṃ ropitavane. Yaṃ, bhikkhave,",
  "atk-s0305a:619_1": "saddhindriyaṃ, taṃ saddhābalanti tañhi adhimokkhalakkhaṇe indaṭṭhena saddhindriyaṃ,",
  "atk-s0305a:619_2": "assaddhiye akampanena saddhābalaṃ. Itaresaṃ paggahaupaṭṭhānaavikkhepapajānanalakkhaṇesu",
  "atk-s0305a:619_3": "indaṭṭhena indriyabhāvo, kosajjamuṭṭhasaccavikkhepāvijjāsu akampanena balabhāvo veditabbo.",
  "atk-s0305a:619_4": "Evameva khoti tassā nadiyā ekasotaṃ viya saddhāvīriyasatisamādhipaññāvasena etesaṃ",
  "atk-s0305a:619_5": "ninnānākaraṇaṃ veditabbaṃ, dve sotāni viya indaṭṭhaakampanaṭṭhehi indriyabalavasena",
  "atk-s0305a:619_6": "nānākaraṇaṃ veditabbaṃ.",
  "atk-s0305a:620": "4. Pubbakoṭṭhakasuttavaṇṇanā",
  "atk-s0305a:621": "514. Catutthe amatogadhanti amatabbhantaraṃ. Amataparāyaṇanti amatanibbattikaṃ. Amatapariyosānanti amataniṭṭhaṃ. Sādhu sādhūti therassa byākaraṇaṃ pasaṃsanto sādhukāraṃ deti.",
  "atk-s0305a:622": "5. Paṭhamapubbārāmasuttavaṇṇanā",
  "atk-s0305a:623": "515. Pañcame tadanvayāti taṃ anugacchamānā, anuvattamānāti attho. Pubbakoṭṭhakaṃ ādiṃ katvā paṭipāṭiyā chasu suttesu phalindriyāneva kathitāni.",
  "atk-s0305a:624": "10. Āpaṇasuttavaṇṇanā",
  "atk-s0305a:625_0": "520. Dasame ime kho te dhammāti upari saha vipassanāya tayo maggā. Ye me pubbe sutāva",
  "atk-s0305a:625_1": "ahesunti ye dhammā mayā pubbe “arahattaphalindriyaṃ nāma atthī”ti kathentānaṃyeva",
  "atk-s0305a:625_2": "sutā ahesuṃ. Kāyena ca phusitvāti nāmakāyena ca phusitvā paṭilabhitvā. Paññāya ca",
  "atk-s0305a:625_3": "ativijjha passāmīti paccavekkhaṇapaññāya ca ativijjhitvā passāmi. Yā hissa, bhante,",
  "atk-s0305a:625_4": "saddhāti ayaṃ katarasaddhā? Catūhi indriyehi sampayuttā saddhā heṭṭhā kathitāva,",
  "atk-s0305a:625_5": "ayaṃ pana paccavekkhaṇasaddhā. Sampayuttasaddhā hi missakā, paccavekkhaṇasaddhā lokiyāva.",
  "atk-s0305a:625_6": "Sesaṃ sabbattha uttānamevāti.",
  "atk-s0305a:626": "Jarāvaggo pañcamo.",
  "atk-s0305a:627": "6. Sūkarakhatavaggo",
  "atk-s0305a:628": "1. Sālasuttavaṇṇanā",
  "atk-s0305a:629": "521. Chaṭṭhavaggassa paṭhame sūrenāti sūrabhāvena. Bodhāyāti bujjhanatthāya.",
  "atk-s0305a:630": "2. Mallikasuttavaṇṇanā",
  "atk-s0305a:631": "522. Dutiye mallesūti evaṃnāmake janapade. Imasmiṃ sutte cattāri indriyāni missakāni, ariyañāṇaṃ lokuttaraṃ. Tampi pana catukkindriyanissitaṃ katvā missakanti bhājetuṃ vaṭṭati.",
  "atk-s0305a:632": "3. Sekhasuttavaṇṇanā",
  "atk-s0305a:633_0": "523. Tatiye na heva kho kāyena phusitvā viharatīti na nāmakāyena phusitvā paṭilabhitvā",
  "atk-s0305a:633_1": "viharati, phusituṃ paṭilabhituṃ na sakkoti. Paññāya ca ativijjha passatīti paccavekkhaṇapaññāya",
  "atk-s0305a:633_2": "pana “upari arahattaphalindriyaṃ nāma atthī”ti pajānāti. Asekhabhūmiyaṃ phusitvā",
  "atk-s0305a:633_3": "viharatīti paṭilabhitvā viharati. Paññāyāti paccavekkhaṇapaññāya “arahattaphalindriyaṃ",
  "atk-s0305a:633_4": "nāma atthī”ti pajānāti. Na kuhiñci kismiñcīti dvepi aññamaññavevacanāneva, kismiñci",
  "atk-s0305a:633_5": "bhave na uppajjissantīti attho. Imasmiṃ sutte pañcindriyāni lokuttarāni, cha lokikāni",
  "atk-s0305a:633_6": "vaṭṭanissitāneva kathitāni.",
  "atk-s0305a:634": "4-5. Padasuttādivaṇṇanā",
  "atk-s0305a:635": "524-525. Catutthe yāni kānici padāni bodhāya saṃvattantīti yāni kānici dhammapadāni, ye keci dhammakoṭṭhāsā, bujjhanatthāya saṃvattanti. Pañcamaṃ uttānameva.",
  "atk-s0305a:636": "6-7. Patiṭṭhitasuttādivaṇṇanā",
  "atk-s0305a:637_0": "526-527. Chaṭṭhe cittaṃ rakkhati āsavesu ca sāsavesu ca dhammesūti tebhūmakadhamme",
  "atk-s0305a:637_1": "ārabbha āsavuppattiṃ vārento āsavesu ca sāsavesu ca dhammesu cittaṃ rakkhati nāma.",
  "atk-s0305a:637_2": "Sattamaṃ uttānameva.",
  "atk-s0305a:638": "8. Sūkarakhatasuttavaṇṇanā",
  "atk-s0305a:639_0": "528. Aṭṭhame sūkarakhatāyanti sūkarakhataleṇe. Kassapabuddhakāle kira taṃ leṇaṃ ekasmiṃ",
  "atk-s0305a:639_1": "buddhantare pathaviyā vaḍḍhamānāya antobhūmigataṃ jātaṃ. Athekadivasaṃ eko sūkaro",
  "atk-s0305a:639_2": "tassa chadanapariyantasamīpe paṃsuṃ khaṇi. Deve vuṭṭhe paṃsu dhotā, chadanapariyanto",
  "atk-s0305a:639_3": "pākaṭo ahosi. Eko vanacarako disvā “pubbe sīlavantehi paribhuttaṭṭhānena bhavitabbaṃ,",
  "atk-s0305a:639_4": "paṭijaggissāmi na”nti samantato paṃsuṃ apanetvā leṇaṃ sodhetvā kuṭiparikkhepaṃ katvā",
  "atk-s0305a:639_5": "dvāravātapānaṃ yojetvā supariniṭṭhitasudhākammacittakammaṃ rajatapaṭṭasadisāya vālikāya",
  "atk-s0305a:639_6": "santharitaṃ pariveṇaṃ katvā mañcapīṭhaṃ paññāpetvā bhagavato vasanatthāya adāsi,",
  "atk-s0305a:639_7": "leṇaṃ gambhīraṃ ahosi otaritvā āruhitabbaṃ. Taṃ sandhāyetaṃ vuttaṃ. Paramanipaccakāranti",
  "atk-s0305a:639_8": "bhāvanapuṃsakaṃ, paramanipaccakārī hutvā pavattamāno pavattatīti vuttaṃ hoti. Anuttaraṃ",
  "atk-s0305a:639_9": "yogakkhemanti arahattaṃ. Sappatissoti sajeṭṭhako. Sesaṃ sabbattha uttānatthamevāti.",
  "atk-s0305a:640": "Sūkarakhatavaggo chaṭṭho.",
  "atk-s0305a:641": "7. Bodhipakkhiyavaggo",
  "atk-s0305a:642": "531-650. Sattamavagge satta phalāni pubbabhāgāni, tesaṃ heṭṭhā dve phalāni ādiṃ katvā missakāni. Sesamettha ito parañca sabbaṃ uttānamevāti.",
  "atk-s0305a:643": "Indriyasaṃyuttavaṇṇanā niṭṭhitā.",
  "atk-s0305a:646": "5. Sammappadhānasaṃyuttavaṇṇanā",
  "atk-s0305a:647": "651-704. Sammappadhānasaṃyutte sakalepi pubbabhāgavipassanāva kathitāti.",
  "atk-s0305a:648": "Sammappadhānasaṃyuttavaṇṇanā niṭṭhitā.",
  "atk-s0305a:651": "6. Balasaṃyuttavaṇṇanā",
  "atk-s0305a:652": "705-812. Balasaṃyutte balāni missakāneva kathitāni. Sesaṃ sabbattha uttānamevāti.",
  "atk-s0305a:653": "Balasaṃyuttavaṇṇanā niṭṭhitā.",
  "atk-s0305a:656": "7. Iddhipādasaṃyuttaṃ",
  "atk-s0305a:657": "1. Cāpālavaggo",
  "atk-s0305a:658": "1. Apārasuttavaṇṇanā",
  "atk-s0305a:659_0": "813. Iddhipādasaṃyuttassa paṭhame chandaṃ nissāya pavatto samādhi chandasamādhi.",
  "atk-s0305a:659_1": "Padhānabhūtā saṅkhārā padhānasaṅkhārā. Samannāgatanti tehi dhammehi upetaṃ. Iddhiyā",
  "atk-s0305a:659_2": "pādaṃ, iddhibhūtaṃ vā pādanti iddhipādaṃ. Sesesupi eseva nayo. Ayamettha saṅkhepo,",
  "atk-s0305a:659_3": "vitthāro pana iddhipādavibhaṅge āgatova. Visuddhimagge panassa attho dīpito. Tathā",
  "atk-s0305a:659_4": "maggabojjhaṅgasatipaṭṭhānasaṃyuttesu ceva idha ca ekaparicchedova.",
  "atk-s0305a:660": "5. Iddhipadesasuttavaṇṇanā",
  "atk-s0305a:661": "817. Pañcame iddhipadesanti tayo ca magge tīṇi ca phalāni.",
  "atk-s0305a:662": "6. Samattasuttavaṇṇanā",
  "atk-s0305a:663": "818. Chaṭṭhe samattaṃ iddhinti arahattaphalameva. Ādito paṭṭhāya pana navasupi suttesu vivaṭṭapādakā eva iddhipādā kathitā.",
  "atk-s0305a:664": "10. Cetiyasuttavaṇṇanā",
  "atk-s0305a:665_0": "822. Dasame nisīdananti cammakhaṇḍaṃ adhippetaṃ. Udenaṃ cetiyanti udenayakkhassa",
  "atk-s0305a:665_1": "cetiyaṭṭhāne katavihāro vuccati. Gotamakādīsupi eseva nayo. Bhāvitāti vaḍḍhitā. Bahulīkatāti",
  "atk-s0305a:665_2": "punappunaṃ katā. Yānīkatāti yuttayānaṃ viya katā. Vatthukatāti patiṭṭhānaṭṭhena vatthu",
  "atk-s0305a:665_3": "viya katā. Anuṭṭhitāti adhiṭṭhitā. Paricitāti samantato citā suvaḍḍhitā. Susamāraddhāti suṭṭhu samāraddhā.",
  "atk-s0305a:666_0": "Iti aniyamena kathetvā puna niyametvā dassento tathāgatassa khotiādimāha. Ettha ca",
  "atk-s0305a:666_1": "kappanti āyukappaṃ, tasmiṃ tasmiṃ kāle yaṃ manussānaṃ āyuppamāṇaṃ, taṃ paripuṇṇaṃ",
  "atk-s0305a:666_2": "karonto tiṭṭheyya. Kappāvasesaṃ vāti “appaṃ vā bhiyyo”ti vuttavassasatato atirekaṃ",
  "atk-s0305a:666_3": "vā. Mahāsīvatthero panāha “buddhānaṃ aṭṭhāne gajjitaṃ nāma natthi. Yatheva hi veḷuvagāmake",
  "atk-s0305a:666_4": "uppannaṃ māraṇantikavedanaṃ dasa māse vikkhambhesi, evaṃ punappunaṃ taṃ samāpattiṃ",
  "atk-s0305a:666_5": "samāpajjitvā dasa dasa māsepi vikkhambhento imaṃ bhaddakappameva tiṭṭheyyā”ti.",
  "atk-s0305a:667_0": "Kasmā pana na ṭhitoti? Upādiṇṇakasarīraṃ nāma khaṇḍiccādīhi abhibhuyyati, buddhā",
  "atk-s0305a:667_1": "nāma khaṇḍiccādibhāvaṃ apatvāva pañcame āyukoṭṭhāse bahujanassa piyamanāpakāleyeva",
  "atk-s0305a:667_2": "parinibbāyanti. Buddhānubuddhesu ca mahāsāvakesu parinibbutesu ekakena khāṇukena",
  "atk-s0305a:667_3": "viya ṭhātabbaṃ hoti, daharasāmaṇeraparivāritena vā, tato – “aho buddhānaṃ parisā”ti",
  "atk-s0305a:667_4": "hīḷetabbataṃ āpajjeyya, tasmā na ṭhitoti. Evaṃ vuttepi so pana na ruccati, “āyukappo”ti",
  "atk-s0305a:667_5": "idameva aṭṭhakathāyaṃ niyamitaṃ.",
  "atk-s0305a:668_0": "Yathā taṃ mārena pariyuṭṭhitacittoti ettha tanti nipātamattaṃ. Yathā mārena pariyuṭṭhitacitto",
  "atk-s0305a:668_1": "ajjhotthaṭacitto aññopi koci puthujjano paṭivijjhituṃ na sakkuṇeyya, evameva nāsakkhi",
  "atk-s0305a:668_2": "paṭivijjhitunti attho. Māro hi yassa sabbena sabbaṃ dvādasa vipallāsā appahīnā, tassa",
  "atk-s0305a:668_3": "cittaṃ pariyuṭṭhāti. Therassa ca cattāro vipallāsā appahīnā, tenassa māro cittaṃ",
  "atk-s0305a:668_4": "pariyuṭṭhāsi. So pana cittapariyuṭṭhānaṃ karonto kiṃ karotīti? Bheravaṃ rūpārammaṇaṃ",
  "atk-s0305a:668_5": "vā dasseti, saddārammaṇaṃ vā sāveti, tato sattā taṃ disvā vā sutvā vā satiṃ vissajjetvā",
  "atk-s0305a:668_6": "vivaṭamukhā honti, tesaṃ mukhena hatthaṃ pavesetvā hadayaṃ maddati, te visaññī hutvā",
  "atk-s0305a:668_7": "tiṭṭhanti. Therassa panesa mukhe hatthaṃ pavesetuṃ kiṃ sakkhissati? Bheravārammaṇaṃ",
  "atk-s0305a:668_8": "pana dasseti, taṃ disvā thero nimittobhāsaṃ na paṭivijjhi. Jānantoyeva bhagavā kimatthaṃ",
  "atk-s0305a:668_9": "yāvatatiyakaṃ āmantesīti. Parato “tiṭṭhatu, bhante, bhagavā”ti yācite “tuyhevetaṃ",
  "atk-s0305a:668_10": "dukkaṭaṃ, tuyhevetaṃ aparaddha”nti dosāropanena sokatanukaraṇatthaṃ.",
  "atk-s0305a:669_0": "Māro pāpimāti ettha satte anatthe niyojento māretīti māro. Pāpimāti tasseva vevacanaṃ.",
  "atk-s0305a:669_1": "So hi pāpadhammasamannāgatattā “pāpimā”ti vuccati. Kaṇho, antako, namuci, pamattabandhūtipi",
  "atk-s0305a:669_2": "tasseva nāmāni. Bhāsitā kho panesāti ayañhi bhagavato sambodhipattiyā aṭṭhame sattāhe",
  "atk-s0305a:669_3": "bodhimaṇḍaṃyeva āgantvā – “bhagavā yadatthaṃ tumhehi pāramiyo pūritā, so vo attho",
  "atk-s0305a:669_4": "anuppatto, paṭividdhaṃ sabbaññutaññāṇaṃ, kiṃ vo lokavicaraṇenā”ti vatvā yathā ajja,",
  "atk-s0305a:669_5": "evameva – “parinibbātu dāni, bhante, bhagavā, parinibbātu, sugato,”ti yāci. Bhagavā",
  "atk-s0305a:669_6": "cassa “na tāvāha”ntiādīni vatvā paṭikkhipi. Taṃ sandhāya “bhāsitā kho panesā, bhante,”tiādimāha.",
  "atk-s0305a:670_0": "Tattha viyattāti maggavasena byattā. Tatheva vinītā. Tathā visāradā. Bahussutāti",
  "atk-s0305a:670_1": "tepiṭakavasena bahu sutametesanti bahussutā. Tadeva dhammaṃ dhārentīti dhammadharā.",
  "atk-s0305a:670_2": "Atha vā pariyattibahussutā ceva paṭivedhabahussutā ca, pariyattipaṭivedhadhammānaṃyeva",
  "atk-s0305a:670_3": "dhāraṇato dhammadharāti evamettha attho daṭṭhabbo. Dhammānudhammappaṭipannāti ariyadhammassa",
  "atk-s0305a:670_4": "anudhammabhūtaṃ vipassanādhammaṃ paṭipannā. Sāmīcippaṭipannāti anucchavikapaṭipadaṃ",
  "atk-s0305a:670_5": "paṭipannā. Anudhammacārinoti anudhammacaraṇasīlā. Sakaṃ ācariyakanti attano ācariyavādaṃ.",
  "atk-s0305a:670_6": "Ācikkhissantītiādīni sabbāni aññamaññasseva vevacanāni. Sahadhammenāti sahetukena",
  "atk-s0305a:670_7": "sakāraṇena vacanena. Sappāṭihāriyanti yāva niyyānikaṃ katvā dhammaṃ desessanti.",
  "atk-s0305a:671_0": "Brahmacariyanti sikkhattayasaṅgahitaṃ sakalaṃ sāsanabrahmacariyaṃ. Iddhanti samiddhaṃ",
  "atk-s0305a:671_1": "jhānassādavasena. Phītanti vuḍḍhipattaṃ sabbapāliphullaṃ viya abhiññāsampattivasena.",
  "atk-s0305a:671_2": "Vitthārikanti vitthataṃ tasmiṃ tasmiṃ disābhāge patiṭṭhitavasena. Bāhujaññanti bahūhi",
  "atk-s0305a:671_3": "ñātaṃ paṭividdhaṃ mahājanābhisamayavasena. Puthubhūtanti sabbākārena puthulabhāvapattaṃ.",
  "atk-s0305a:671_4": "Kathaṃ? Yāva devamanussehi suppakāsitaṃ, yattakā viññujātikā devā ceva manussā ca",
  "atk-s0305a:671_5": "atthi, sabbehi suṭṭhu pakāsitanti attho.",
  "atk-s0305a:672_0": "Appossukkoti nirālayo. Tvañhi pāpima aṭṭhamasattāhato paṭṭhāya “parinibbātu dāni,",
  "atk-s0305a:672_1": "bhante, bhagavā, parinibbātu sugato”ti viravanto āhiṇḍittha, ajja dāni paṭṭhāya vigatussāho",
  "atk-s0305a:672_2": "hohi, mā mayhaṃ parinibbānatthaṃ vāyāmaṃ karohīti vadati.",
  "atk-s0305a:673_0": "Sato sampajāno āyusaṅkhāraṃ ossajīti satiṃ sūpaṭṭhitaṃ katvā ñāṇena paricchinditvā",
  "atk-s0305a:673_1": "āyusaṅkhāraṃ vissaji pajahi. Tattha na bhagavā hatthena leḍḍuṃ viya āyusaṅkhāraṃ",
  "atk-s0305a:673_2": "ossaji, temāsamattameva pana phalasamāpattiṃ samāpajjitvā tato paraṃ na samāpajjissāmīti",
  "atk-s0305a:673_3": "cittaṃ uppādesi. Taṃ sandhāya vuttaṃ “ossajī”ti. Ussajītipi pāṭho. Mahābhūmicāloti",
  "atk-s0305a:673_4": "mahanto pathavikampo. Tadā kira dasasahassilokadhātu akampittha. Bhiṃsanakoti bhayajanako.",
  "atk-s0305a:673_5": "Devadundubhiyo ca phaliṃsūti devabheriyo phaliṃsu, devo sukkhagajjitaṃ gajji, akālavijjulatā",
  "atk-s0305a:673_6": "nicchariṃsu, khaṇikavassaṃ vassīti vuttaṃ hoti.",
  "atk-s0305a:674_0": "Udānaṃ udānesīti kasmā udānesi? Koci nāma vadeyya “bhagavā pacchato pacchato anubandhitvā",
  "atk-s0305a:674_1": "– ‘parinibbāyatha, bhante, parinibbāyatha, bhante’ti upadduto bhayena āyusaṅkhāraṃ",
  "atk-s0305a:674_2": "vissajjesī”ti. Tassokāso mā hotūti. Bhītassa hi udānaṃ nāma natthīti pītivegavissaṭṭhaṃ udānesi.",
  "atk-s0305a:675_0": "Tattha sabbesaṃ soṇasiṅgālādīnampi paccakkhabhāvato tulitaṃ paricchinnanti tulaṃ.",
  "atk-s0305a:675_1": "Kiṃ taṃ? Kāmāvacarakammaṃ. Na tulaṃ, na vā tulaṃ sadisamassa aññaṃ lokiyakammaṃ atthīti",
  "atk-s0305a:675_2": "atulaṃ. Kiṃ taṃ? Mahaggatakammaṃ. Atha vā kāmāvacaraṃ rūpāvacarañca tulaṃ, arūpāvacaraṃ",
  "atk-s0305a:675_3": "atulaṃ. Appavipākaṃ tulaṃ, bahuvipākaṃ atulaṃ. Sambhavanti sambhavahetubhūtaṃ, piṇḍakārakaṃ",
  "atk-s0305a:675_4": "rāsikārakanti attho. Bhavasaṅkhāranti punabbhavassa saṅkhāraṃ. Avassajīti vissajjesi.",
  "atk-s0305a:675_5": "Munīti buddhamuni. Ajjhattaratoti niyakajjhattarato. Samāhitoti upacārappanāsamādhivasena",
  "atk-s0305a:675_6": "samāhito. Abhindi kavacamivāti kavacaṃ viya abhindi. Attasambhavanti attani jātakilesaṃ.",
  "atk-s0305a:675_7": "Idaṃ vuttaṃ hoti – savipākaṭṭhena sambhavaṃ bhavābhisaṅkhaṇaṭṭhena bhavasaṅkhāranti",
  "atk-s0305a:675_8": "ca laddhanāmaṃ tulātulasaṅkhātaṃ lokiyakammañca ossaji, saṅgāmasīse mahāyodho kavacaṃ",
  "atk-s0305a:675_9": "viya attasambhavaṃ kilesañca ajjhattarato samāhito hutvā abhindīti.",
  "atk-s0305a:676_0": "Atha vā tulanti tulento tīrento. Atulañca sambhavanti nibbānañceva bhavañca. Bhavasaṅkhāranti",
  "atk-s0305a:676_1": "bhavagāmikammaṃ. Avassaji munīti “pañcakkhandhā aniccā, pañcannaṃ khandhānaṃ nirodho",
  "atk-s0305a:676_2": "nibbānaṃ nicca”ntiādinā nayena tulayanto buddhamuni bhave ādīnavaṃ nibbāne cānisaṃsaṃ",
  "atk-s0305a:676_3": "disvā taṃ khandhānaṃ mūlabhūtaṃ bhavasaṅkhāraṃ “kammakkhayāya saṃvattatī”ti evaṃ",
  "atk-s0305a:676_4": "vuttena kammakkhayakarena ariyamaggena avassaji. Kathaṃ? Ajjhattarato samāhito abhindi",
  "atk-s0305a:676_5": "kavacamivattasambhavaṃ. So hi vipassanāvasena ajjhattarato, samathavasena samāhitoti",
  "atk-s0305a:676_6": "evaṃ pubbabhāgato paṭṭhāya samathavipassanābalena kavacamiva attabhāvaṃ pariyonandhitvā",
  "atk-s0305a:676_7": "ṭhitaṃ, attani sambhavattā attasambhavanti laddhanāmaṃ sabbaṃ kilesajātaṃ abhindi.",
  "atk-s0305a:676_8": "Kilesābhāvena ca kammaṃ appaṭisandhikattā avassaṭṭhaṃ nāma hotīti evaṃ kilesappahānena",
  "atk-s0305a:676_9": "kammaṃ jahi. Pahīnakilesassa bhayaṃ nāma natthi. Tasmā abhītova āyusaṅkhāraṃ ossaji.",
  "atk-s0305a:676_10": "Abhītabhāvañāpanatthañca udānaṃ udānesīti veditabbo.",
  "atk-s0305a:677": "Cāpālavaggo paṭhamo.",
  "atk-s0305a:678": "2. Pāsādakampanavaggo",
  "atk-s0305a:679": "1-2. Pubbasuttādivaṇṇanā",
  "atk-s0305a:680": "823-824. Dutiyavaggassa paṭhame na ca atilīnotiādīni parato āvi bhavissanti. Imasmiṃ sutte chaabhiññāpādakā iddhipādā kathitā, tathā dutiye ca.",
  "atk-s0305a:681": "3. Chandasamādhisuttavaṇṇanā",
  "atk-s0305a:682_0": "825. Tatiye chandanti kattukamyatāchandaṃ. Nissāyāti nissayaṃ katvā, adhipatiṃ katvāti",
  "atk-s0305a:682_1": "attho. Padhānasaṅkhārāti padhānabhūtā saṅkhārā, catukiccasādhakasammappadhānavīriyassetaṃ",
  "atk-s0305a:682_2": "adhivacanaṃ. Iti ayañca chandotiādīsu chando chandasamādhinā ceva padhānasaṅkhārehi",
  "atk-s0305a:682_3": "ca, chandasamādhi chandena ceva padhānasaṅkhārehi ca, padhānasaṅkhārāpi chandena",
  "atk-s0305a:682_4": "ceva chandasamādhinā ca samannāgatā. Tasmā sabbe te dhamme ekato katvā ayaṃ vuccati,",
  "atk-s0305a:682_5": "bhikkhave, chandasamādhippadhānasaṅkhārasamannāgato iddhipādoti vuttaṃ. Iddhipādavibhaṅge",
  "atk-s0305a:682_6": "pana “yo tathābhūtassa vedanākkhandho tiādinā nayena imehi dhammehi samannāgatā sesaarūpino",
  "atk-s0305a:682_7": "dhammā iddhipādāti vuttā.",
  "atk-s0305a:683_0": "Apica imepi tayo dhammā iddhīpi honti iddhipādāpi. Kathaṃ? Chandañhi bhāvayato chando",
  "atk-s0305a:683_1": "iddhi nāma hoti, samādhippadhānasaṅkhārā chandiddhipādo nāma. Samādhiṃ bhāventassa",
  "atk-s0305a:683_2": "samādhi iddhi nāma hoti, chandappadhānasaṅkhārā samādhiddhiyā pādo nāma. Padhānasaṅkhāre",
  "atk-s0305a:683_3": "bhāventassa padhānasaṅkhārā iddhi nāma hoti, chandasamādhi padhānasaṅkhāriddhiyā",
  "atk-s0305a:683_4": "pādo nāma, sampayuttadhammesu hi ekasmiṃ ijjhamāne sesāpi ijjhantiyeva.",
  "atk-s0305a:684_0": "Apica tesaṃ tesaṃ dhammānaṃ pubbabhāgavasenāpi etesaṃ iddhipādatā veditabbā. Paṭhamajjhānañhi",
  "atk-s0305a:684_1": "iddhi nāma, paṭhamajjhānassa pubbabhāgaparikammasampayuttā chandādayo iddhipādo nāma.",
  "atk-s0305a:684_2": "Etenupāyena yāva nevasaññānāsaññāyatanā, iddhividhaṃ ādiṃ katvā yāva dibbacakkhuabhiññā,",
  "atk-s0305a:684_3": "sotāpattimaggaṃ ādiṃ katvā yāva arahattamaggā nayo netabbo. Sesiddhipādesupi eseva nayo.",
  "atk-s0305a:685": "Keci pana “anibbatto chando iddhipādo”ti vadanti. Idha tesaṃ vādamaddanatthāya abhidhamme uttaracūḷavāro nāma āgato –",
  "atk-s0305a:686_0": "“Cattāro iddhipādā – chandiddhipādo, vīriyiddhipādo, cittiddhipādo, vīmaṃsiddhipādo.",
  "atk-s0305a:686_1": "Tattha katamo chandiddhipādo? Idha, bhikkhu, yasmiṃ samaye lokuttaraṃ jhānaṃ bhāveti",
  "atk-s0305a:686_2": "niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva",
  "atk-s0305a:686_3": "kāmehi…pe… paṭhamaṃ jhānaṃ upasampajja viharati dukkhāpaṭipadaṃ dandhābhiññaṃ, yo",
  "atk-s0305a:686_4": "tasmiṃ samaye chando chandikatā kattukamyatā kusalo dhammacchando, ayaṃ vuccati chandiddhipādo.",
  "atk-s0305a:686_5": "Avasesā dhammā chandiddhipādasampayuttā”ti.",
  "atk-s0305a:687": "Ime pana lokuttaravaseneva āgatā.",
  "atk-s0305a:688_0": "Tattha raṭṭhapālatthero chandaṃ dhuraṃ katvā lokuttaradhammaṃ nibbattesi. Soṇatthero",
  "atk-s0305a:688_1": "vīriyaṃ dhuraṃ katvā; sambhutatthero cittaṃ dhuraṃ katvā, āyasmā mogharājā vīmaṃsaṃ",
  "atk-s0305a:688_2": "dhuraṃ katvāti. Tattha yathā catūsu amaccaputtesu ṭhānantaraṃ patthetvā rājānaṃ upanissāya",
  "atk-s0305a:688_3": "viharantesu eko upaṭṭhāne chandajāto rañño ajjhāsayañca ruciñca ñatvā divā ca ratto",
  "atk-s0305a:688_4": "ca upaṭṭhahanto rājānaṃ ārādhetvā ṭhānantaraṃ pāpuṇi. Evaṃ chandadhurena lokuttaradhammanibbattako veditabbo.",
  "atk-s0305a:689_0": "Eko pana – “divase divase upaṭṭhātuṃ na sakkomi, uppanne kicce parakkamena ārādhessāmī”ti",
  "atk-s0305a:689_1": "kupite paccante raññā pahito parakkamena sattumaddanaṃ katvā pāpuṇi. Yathā so, evaṃ",
  "atk-s0305a:689_2": "vīriyadhurena lokuttaradhammanibbattako veditabbo. Eko “divase divase upaṭṭhānampi",
  "atk-s0305a:689_3": "urena sattisarasampaṭicchanampi bhāroyeva, mantabalena ārādhessāmī”ti khattavijjāya",
  "atk-s0305a:689_4": "kataparicayattā mantasaṃvidhānena rājānaṃ ārādhetvā pāpuṇi. Yathā so, evaṃ cittadhurena",
  "atk-s0305a:689_5": "lokuttaradhammanibbattako veditabbo.",
  "atk-s0305a:690_0": "Aparo – “kiṃ imehi upaṭṭhānādīhi, rājāno nāma jātisampannassa ṭhānantaraṃ denti,",
  "atk-s0305a:690_1": "tādisassa dento mayhaṃ dassatī”ti jātisampattimeva nissāya ṭhānantaraṃ pāpuṇi. Yathā",
  "atk-s0305a:690_2": "so, evaṃ suparisuddhaṃ vīmaṃsaṃ nissāya vīmaṃsadhurena lokuttaradhammanibbattako",
  "atk-s0305a:690_3": "veditabboti. Imasmiṃ sutte vivaṭṭapādakaiddhi kathitā.",
  "atk-s0305a:691": "4. Moggallānasuttavaṇṇanā",
  "atk-s0305a:692_0": "826. Catutthe uddhatāti uddhaccapakatikā vipphandamānacittā. Uddhaccena hi ekārammaṇe",
  "atk-s0305a:692_1": "cittaṃ vipphandati dhajayaṭṭhiyaṃ vātena pahatadhajo viya. Unnaḷāti uggatanaḷā, uṭṭhitatucchamānāti",
  "atk-s0305a:692_2": "vuttaṃ hoti. Capalāti pattacīvaramaṇḍanādicāpallena yuttā. Mukharāti mukhakharā,",
  "atk-s0305a:692_3": "kharavacanāti vuttaṃ hoti. Vikiṇṇavācāti asaṃyatavacanā divasampi niratthakavacanappalāpino.",
  "atk-s0305a:692_4": "Muṭṭhassatīti naṭṭhassatino. Asampajānāti paññārahitā. Asamāhitāti upacārappanāsamādhivirahitā.",
  "atk-s0305a:692_5": "Bhantacittāti ubbhantacittā samādhivirahena laddhokāsena uddhaccena. Pākatindriyāti",
  "atk-s0305a:692_6": "asaṃvutindriyā. Iddhābhisaṅkhāranti āpokasiṇaṃ samāpajjitvā vuṭṭhāya pāsādapatiṭṭhitaṃ",
  "atk-s0305a:692_7": "pathavibhāgaṃ “udaka”nti adhiṭṭhāya, udakapiṭṭhe ṭhitapāsādaṃ vehāsaṃ abbhuggantvā",
  "atk-s0305a:692_8": "aṅguṭṭhakena pahari. Gambhīranemoti gambhīraāvāṭo, gambhīrabhūmibhāgaṃ anupaviṭṭhoti",
  "atk-s0305a:692_9": "attho. Sunikhātoti suṭṭhu nikhāto, koṭṭetvā suṭṭhu ṭhapito. Idha abhiññāpādakiddhi kathitā.",
  "atk-s0305a:693": "5. Uṇṇābhabrāhmaṇasuttavaṇṇanā",
  "atk-s0305a:694": "827. Pañcame chandappahānatthanti taṇhāchandassa pahānatthaṃ. Idhāpi vivaṭṭapādakiddhi kathitā.",
  "atk-s0305a:695": "9. Iddhādidesanāsuttavaṇṇanā",
  "atk-s0305a:696": "831. Navame yo so bhikkhave maggoti abhiññāpādakaṃ catutthajjhānaṃ adhippetaṃ.",
  "atk-s0305a:697": "10. Vibhaṅgasuttavaṇṇanā",
  "atk-s0305a:698_0": "832. Dasame kosajjasahagatoti idha bhikkhu chandaṃ uppādetvā kammaṭṭhānaṃ manasikaronto",
  "atk-s0305a:698_1": "nisīdati. Athassa citte līnākāro okkamati, so “līnākāro me okkanto”ti ñatvā apāyabhayena",
  "atk-s0305a:698_2": "cittaṃ tajjetvā puna chandaṃ uppādetvā kammaṭṭhānaṃ manasi karoti. Athassa puna līnākāro",
  "atk-s0305a:698_3": "okkamati. So puna apāyabhayena cittaṃ tajjetvā chandaṃ uppādetvā kammaṭṭhānaṃ manasi",
  "atk-s0305a:698_4": "karotīti evamassa kosajjena vokiṇṇattā chando kosajjasahagato nāma hoti. Kosajjasampayuttoti tasseva vevacanaṃ.",
  "atk-s0305a:699_0": "Uddhaccasahagatoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:699_1": "Athassa cittaṃ uddhacce patati. So buddhadhammasaṅghaguṇe āvajjetvā cittaṃ hāsetvā",
  "atk-s0305a:699_2": "tosetvā kammaniyaṃ katvā puna chandaṃ uppādetvā kammaṭṭhānaṃ manasi karoti. Athassa",
  "atk-s0305a:699_3": "puna cittaṃ uddhacce patati. So puna buddhadhammasaṅghaguṇe āvajjetvā cittaṃ hāsetvā",
  "atk-s0305a:699_4": "tosetvā kammaniyaṃ katvā chandaṃ uppādetvā kammaṭṭhānaṃ manasi karotīti evamassa",
  "atk-s0305a:699_5": "uddhaccena vokiṇṇattā chando uddhaccasahagato nāma hoti.",
  "atk-s0305a:700_0": "Thinamiddhasahagatoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:700_1": "Athassa thinamiddhaṃ uppajjati. So “uppannaṃ me thinamiddha”nti ñatvā udakena mukhaṃ",
  "atk-s0305a:700_2": "puñchitvā, kaṇṇe ākaḍḍhitvā paguṇaṃ dhammaṃ sajjhāyitvā divā gahitaṃ vā ālokasaññaṃ",
  "atk-s0305a:700_3": "manasikaritvā thinamiddhaṃ vinodetvā puna chandaṃ uppādetvā kammaṭṭhānaṃ manasi karoti.",
  "atk-s0305a:700_4": "Athassa puna thinamiddhaṃ uppajjati. So vuttanayeneva puna thinamiddhaṃ vinodetvā",
  "atk-s0305a:700_5": "chandaṃ uppādetvā kammaṭṭhānaṃ manasi karotīti evamassa thinamiddhena vokiṇṇattā",
  "atk-s0305a:700_6": "chando thinamiddhasahagato nāma hoti.",
  "atk-s0305a:701_0": "Anuvikkhittoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:701_1": "Athassa kāmaguṇārammaṇe cittaṃ vikkhipati. So “bahiddhā vikkhittaṃ me citta”nti ñatvā",
  "atk-s0305a:701_2": "anamatagga devadūta- celopama anāgatabhayasuttādīni āvajjento suttadaṇḍena cittaṃ",
  "atk-s0305a:701_3": "tajjetvā kammaniyaṃ katvā puna chandaṃ uppādetvā kammaṭṭhānaṃ manasi karoti. Athassa",
  "atk-s0305a:701_4": "puna cittaṃ vikkhipati. So puna suttadaṇḍena cittaṃ kammaniyaṃ katvā chandaṃ uppādetvā",
  "atk-s0305a:701_5": "kammaṭṭhānaṃ manasi karotīti evamassa kāmavitakkavokiṇṇattā chando bahiddhā pañca",
  "atk-s0305a:701_6": "kāmaguṇe ārabbha anuvikkhitto anuvisaṭo hoti.",
  "atk-s0305a:702_0": "Yathā pure tathā pacchāti kammaṭṭhānavasenapi desanāvasenapi purimapacchimatā veditabbā.",
  "atk-s0305a:702_1": "Kathaṃ? Kammaṭṭhāne tāva kammaṭṭhānassa abhiniveso pure nāma, arahattaṃ pacchā nāma.",
  "atk-s0305a:702_2": "Tattha yo bhikkhu mūlakammaṭṭhāne abhinivisitvā atilīnādīsu catūsu ṭhānesu cittassa",
  "atk-s0305a:702_3": "okkamanaṃ paṭisedhetvā, duṭṭhagoṇe yojetvā sārento viya caturassaghaṭikaṃ otārento",
  "atk-s0305a:702_4": "viya catunnaṃ ṭhānānaṃ ekaṭṭhānepi asajjanto saṅkhāre sammasitvā arahattaṃ pāpuṇāti.",
  "atk-s0305a:702_5": "Ayampi yathā pure tathā pacchā viharati nāma. Ayaṃ kammaṭṭhānavasena purimapacchimatā.",
  "atk-s0305a:702_6": "Desanāvasena pana kesā pure nāma, matthaluṅgaṃ pacchā nāma. Tattha yo bhikkhu kesesu",
  "atk-s0305a:702_7": "abhinivisitvā vaṇṇasaṇṭhānādivasena kesādayo pariggaṇhanto catūsu ṭhānesu asajjanto",
  "atk-s0305a:702_8": "yāva matthaluṅgā bhāvanaṃ pāpeti, ayampi yathā pure tathā pacchā viharati nāma. Evaṃ",
  "atk-s0305a:702_9": "desanāvasena purimapacchimatā veditabbā. Yathā pacchā tathā pureti idaṃ purimasseva vevacanaṃ.",
  "atk-s0305a:703_0": "Yathā adho tathā uddhanti idaṃ sarīravasena veditabbaṃ. Tenevāha “uddhaṃ pādatalā",
  "atk-s0305a:703_1": "adho kesamatthakā”ti. Tattha yo bhikkhu pādatalato paṭṭhāya yāva kesamatthakā dvattiṃsākāravasena",
  "atk-s0305a:703_2": "vā pādaṅguliaggapabbaṭṭhito yāva sīsakaṭāhaṃ, sīsakaṭāhato yāva pādaṅgulīnaṃ aggapabbaṭṭhīni,",
  "atk-s0305a:703_3": "tāva aṭṭhivasena vā bhāvanaṃ pāpeti catūsu ṭhānesu ekaṭṭhānepi asajjanto. Ayaṃ yathā",
  "atk-s0305a:703_4": "uddhaṃ tathā adho, yathā adho tathā uddhaṃ viharati nāma.",
  "atk-s0305a:704_0": "Yehi ākārehīti yehi koṭṭhāsehi. Yehi liṅgehīti yehi saṇṭhānehi. Yehi nimittehīti",
  "atk-s0305a:704_1": "yehi upaṭṭhānehi. Ālokasaññā suggahitā hotīti yo bhikkhu aṅgaṇe nisīditvā ālokasaññaṃ",
  "atk-s0305a:704_2": "manasi karoti, kālena nimīleti, kālena ummīleti. Athassa yadā nimīlentassāpi ummīletvā",
  "atk-s0305a:704_3": "olokentassa viya ekasadisameva upaṭṭhāti, tadā ālokasaññā jātā nāma hoti. “Divāsaññā”tipi",
  "atk-s0305a:704_4": "tasseva nāmaṃ. Sā ca pana rattiṃ uppajjamānā suggahitā nāma hoti. Svādhiṭṭhitātipi",
  "atk-s0305a:704_5": "tasseva vevacanaṃ. Suṭṭhu adhiṭṭhitā suṭṭhu ṭhapitā svādhiṭṭhitā nāma vuccati. Sā",
  "atk-s0305a:704_6": "atthato suggahitāyeva. Yo vā ālokena thinamiddhaṃ vinodetvā chandaṃ uppādetvā kammaṭṭhānaṃ",
  "atk-s0305a:704_7": "manasi karoti, tassa divāpi ālokasaññā suggahitā svādhiṭṭhitā nāma. Ratti vā hotu",
  "atk-s0305a:704_8": "divā vā yena ālokena thinamiddhaṃ vinodetvā kammaṭṭhānaṃ manasi karoti, tasmiṃ thinamiddhavinodane",
  "atk-s0305a:704_9": "āloke uppannā saññā suggahitāyeva nāma. Vīriyādīsupi eseva nayo. Imasmiṃ sutte channaṃ",
  "atk-s0305a:704_10": "abhiññānaṃ pādakiddhi kathitā.",
  "atk-s0305a:705": "Pāsādakampanavaggo dutiyo.",
  "atk-s0305a:706": "3. Ayoguḷavaggo",
  "atk-s0305a:707": "2. Ayoguḷasuttavaṇṇanā",
  "atk-s0305a:708_0": "834. Tatiyavaggassa dutiye iminā cātumahābhūtikenāti iminā catumahābhūtamayena evaṃ",
  "atk-s0305a:708_1": "bhārikena garukena samānenāpi. Omātīti pahoti sakkoti, idaṃ tepiṭake buddhavacane",
  "atk-s0305a:708_2": "asambhinnapadaṃ. Kāyampi citte samodahatīti kāyaṃ gahetvā citte āropeti, cittasannissitaṃ",
  "atk-s0305a:708_3": "karoti, cittagatiyā peseti. Cittaṃ nāma mahaggatacittaṃ, cittagatigamanaṃ lahukaṃ",
  "atk-s0305a:708_4": "hoti. Cittampi kāye samodahatīti cittaṃ gahetvā kāye āropeti, kāyasannissitaṃ karoti,",
  "atk-s0305a:708_5": "kāyagatiyā peseti, kāyo nāma karajakāyo, kāyagatigamanaṃ dandhaṃ hoti. Sukhasaññañca",
  "atk-s0305a:708_6": "lahusaññañcāti abhiññācittasahajātasaññā. Sā hi santasukhasamannāgatattā sukhasaññā",
  "atk-s0305a:708_7": "nāma hoti, kilesadandhāyitattassa ca abhāvā lahusaññā nāma.",
  "atk-s0305a:709_0": "Ayoguḷo divasaṃ santatto lahutaro ceva hotīti so hi dvīhi tīhi janehi ukkhipitvā",
  "atk-s0305a:709_1": "kammāruddhane pakkhittopi divasaṃ paccamāno vivarānupaviṭṭhena tejena ceva vāyena",
  "atk-s0305a:709_2": "ca vāyosahagato ca usmāsahagato ca tejosahagato ca hutvā evaṃ lahuko hoti, yathā",
  "atk-s0305a:709_3": "naṃ kammāro mahāsaṇḍāsena gahetvā ekato parivatteti ukkhipati bahi nīharati. Evaṃ",
  "atk-s0305a:709_4": "pana mudu ca hoti kammaniyo ca. Yathā naṃ so khaṇḍaṃ khaṇḍaṃ vicchindati, kūṭena",
  "atk-s0305a:709_5": "hananto dīghacaturassādibhedaṃ karoti. Imasmiṃ sutte vikubbaniddhi kathitā.",
  "atk-s0305a:710": "3-10. Bhikkhusuttādivaṇṇanā",
  "atk-s0305a:711_0": "835-842. Tatiye vivaṭṭapādakiddhi kathitā, tathā catutthe. Apica dve phalāni ādiṃ",
  "atk-s0305a:711_1": "katvā heṭṭhā missakiddhipādā kathitā, sattasu phalesu pubbabhāgā. Sattamādīni cattāri",
  "atk-s0305a:711_2": "heṭṭhā kathitanayāneva.",
  "atk-s0305a:712": "11-12. Moggallānasuttādivaṇṇanā",
  "atk-s0305a:713": "843-844. Ekādasamadvādasamesu cha abhiññā kathitā. Sesaṃ sabbattha uttānatthamevāti.",
  "atk-s0305a:714": "Iddhipādasaṃyuttavaṇṇanā niṭṭhitā.",
  "atk-s0305a:717": "8. Anuruddhasaṃyuttaṃ",
  "atk-s0305a:718": "1. Rahogatavaggo",
  "atk-s0305a:719": "1-2. Paṭhamarahogatasuttādivaṇṇanā",
  "atk-s0305a:720_0": "899-900. Anuruddhasaṃyuttassa paṭhame āraddhāti paripuṇṇā. Saṅkhepato panettha chattiṃsāya",
  "atk-s0305a:720_1": "ṭhānesu arahattaṃ pāpetvā vipassanā kathitā, dutiye dvādasasu ṭhānesu arahattaṃ pāpetvā vipassanā kathitā.",
  "atk-s0305a:721": "3. Sutanusuttavaṇṇanā",
  "atk-s0305a:722": "901. Tatiye mahābhiññatanti chaabhiññābhāvaṃ. Hīnaṃ dhammantiādīsu imāya pāḷiyā attho veditabbo –",
  "atk-s0305a:723_0": "“Katame dhammā hīnā? Dvādasa akusalacittuppādā, ime dhammā hīnā. Katame dhammā majjhimā?",
  "atk-s0305a:723_1": "Tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ sabbañca rūpaṃ,",
  "atk-s0305a:723_2": "ime dhammā majjhimā. Katame dhammā paṇītā? Cattāro maggā apariyāpannā, cattāri ca",
  "atk-s0305a:723_3": "sāmaññaphalāni nibbānañca, ime dhammā paṇītā”ti.",
  "atk-s0305a:724": "4-7. Paṭhamakaṇḍakīsuttādivaṇṇanā",
  "atk-s0305a:725_0": "902-905. Catutthe kaṇḍakīvaneti mahākaramandavane. Chaṭṭhe sahassaṃ lokanti iminā",
  "atk-s0305a:725_1": "therassa satata vihāro dassito. Thero hi pātova mukhaṃ dhovitvā atītānāgate kappasahassaṃ",
  "atk-s0305a:725_2": "anussarati. Paccuppanne pana dasacakkavāḷasahassaṃ ekāvajjanassa āpāthamāgacchati.",
  "atk-s0305a:725_3": "Sattamaṃ uttānameva.",
  "atk-s0305a:726": "8. Salaḷāgārasuttavaṇṇanā",
  "atk-s0305a:727": "906. Aṭṭhame salaḷāgāreti salaḷarukkhamayāya paṇṇasālāya, salaḷarukkhassa vā dvāre ṭhitattā evaṃnāmake agāre. Imasmiṃ sutte vipassanāya saddhiṃ vipassakapuggalo kathito.",
  "atk-s0305a:728": "9. Ambapālivanasuttavaṇṇanā",
  "atk-s0305a:729": "907. Navame āsabhiṃ vācanti attano arahattabhāvadīpakaṃ uttamavācaṃ. Sesaṃ sabbattha uttānatthamevāti.",
  "atk-s0305a:730": "Rahogatavaggo paṭhamo.",
  "atk-s0305a:731": "2. Dutiyavaggavaṇṇanā",
  "atk-s0305a:732": "909-922. Dutiyavagge ṭhānañca ṭhānatotiādīhi thero dasabalañāṇaṃ paṭijānāti. Kimpanetaṃ sāvakānaṃ hotīti? Ekadesena hoti, sabbaññubuddhānaṃ panetaṃ nippadesaṃ sabbākāraparipūranti.",
  "atk-s0305a:733": "Anuruddhasaṃyuttavaṇṇanā niṭṭhitā.",
  "atk-s0305a:736": "9. Jhānasaṃyuttavaṇṇanā",
  "atk-s0305a:737": "923. Jhānasaṃyuttaṃ uttānatthameva.",
  "atk-s0305a:738": "Jhānasaṃyuttavaṇṇanā niṭṭhitā.",
  "atk-s0305a:741": "10. Ānāpānasaṃyuttaṃ",
  "atk-s0305a:742": "1. Ekadhammavaggo",
  "atk-s0305a:743": "1. Ekadhammasuttavaṇṇanā",
  "atk-s0305a:744": "977. Ānāpānasaṃyuttassa paṭhame ekadhammoti eko dhammo. Sesamettha yaṃ vattabbaṃ siyā, taṃ sabbaṃ sabbākārena visuddhimagge ānāpānassatikammaṭṭhānaniddese vuttameva.",
  "atk-s0305a:745": "6. Ariṭṭhasuttavaṇṇanā",
  "atk-s0305a:746_0": "982. Chaṭṭhe bhāvetha noti bhāvetha nu. Kāmacchandoti pañcakāmaguṇikarāgo. Ajjhattaṃ",
  "atk-s0305a:746_1": "bahiddhā ca dhammesūti ajjhattikabāhiresu dvādasasu āyatanadhammesu. Paṭighasaññā",
  "atk-s0305a:746_2": "suppaṭivinītāti paṭighasampayuttasaññā suṭṭhu paṭivinītā, samucchinnāti attho. Iminā",
  "atk-s0305a:746_3": "attano anāgāmimaggaṃ katheti. Idāni arahattamaggassa vipassanaṃ dassento so satova",
  "atk-s0305a:746_4": "assasissāmītiādimāha.",
  "atk-s0305a:747": "7. Mahākappinasuttavaṇṇanā",
  "atk-s0305a:748": "983. Sattame iñjitattaṃ vā phanditattaṃ vāti ubhayenapi calanameva kathitaṃ.",
  "atk-s0305a:749": "8. Padīpopamasuttavaṇṇanā",
  "atk-s0305a:750_0": "984. Aṭṭhame neva kāyopi kilamati na cakkhūnīti aññesu hi kammaṭṭhānesu kammaṃ karontassa",
  "atk-s0305a:750_1": "kāyopi kilamati, cakkhūnipi vihaññanti. Dhātukammaṭṭhānasmiñhi kammaṃ karontassa",
  "atk-s0305a:750_2": "kāyo kilamati, yante pakkhipitvā pīḷanākārappatto viya hoti. Kasiṇakammaṭṭhāne kammaṃ",
  "atk-s0305a:750_3": "karontassa cakkhūni phandanti kilamanti, nikkhamitvā patanākārappattāni viya honti.",
  "atk-s0305a:750_4": "Imasmiṃ pana kammaṭṭhāne kammaṃ karontassa neva kāyo kilamati, na akkhīni vihaññanti. Tasmā evamāha.",
  "atk-s0305a:751_0": "Sabbaso rūpasaññānantiādi kasmā vuttaṃ, kiṃ ānāpāne kasiṇugghāṭanaṃ labbhatīti? Tipiṭakacūḷābhayatthero",
  "atk-s0305a:751_1": "panāha – “yasmā ānāpānanimittaṃ tārakarūpamuttāvalikādisadisaṃ hutvā paññāyati, tasmā",
  "atk-s0305a:751_2": "tattha kasiṇugghāṭanaṃ labbhatī”ti. Tipiṭakacūḷanāgatthero “na labbhatevā”ti āha.",
  "atk-s0305a:751_3": "Alabbhante ayaṃ ariyiddhiādiko pabhedo kasmā gahitoti? Ānisaṃsadassanatthaṃ. Ariyaṃ",
  "atk-s0305a:751_4": "vā hi iddhiṃ cattāri vā rūpāvacarajjhānāni catasso vā arūpasamāpattiyo nirodhasamāpattiṃ",
  "atk-s0305a:751_5": "vā patthayamānena bhikkhunā ayaṃ ānāpānassatisamādhi sādhukaṃ manasikātabbo. Yathā",
  "atk-s0305a:751_6": "hi nagare laddhe yaṃ catūsu disāsu uṭṭhānakabhaṇḍaṃ, taṃ catūhi dvārehi nagarameva",
  "atk-s0305a:751_7": "pavisatīti, janapado laddho ca hoti. Nagarasseva heso ānisaṃso. Evaṃ ānāpānassatisamādhibhāvanāya",
  "atk-s0305a:751_8": "ānisaṃso esa ariyiddhiādiko pabhedo, sabbākārena bhāvite ānāpānassatisamādhismiṃ",
  "atk-s0305a:751_9": "sabbametaṃ yogino nipphajjatīti ānisaṃsadassanatthaṃ vuttaṃ. Sukhañceti ettha soti",
  "atk-s0305a:751_10": "kasmā na vuttaṃ? Yasmā bhikkhūti imasmiṃ vāre nāgataṃ.",
  "atk-s0305a:752": "9. Vesālīsuttavaṇṇanā",
  "atk-s0305a:753_0": "985. Navame vesāliyanti evaṃnāmake itthiliṅgavasena pavattavohāre nagare. Tañhi nagaraṃ",
  "atk-s0305a:753_1": "tikkhattuṃ pākāraparikkhepavaḍḍhanena visālībhūtattā vesālīti vuccati. Idampi ca",
  "atk-s0305a:753_2": "nagaraṃ sabbaññutaṃ patteyeva sammāsambuddhe sabbākāravepullataṃ pattanti veditabbaṃ.",
  "atk-s0305a:753_3": "Evaṃ gocaragāmaṃ dassetvā nivāsaṭṭhānamāha mahāvane kūṭāgārasālāyanti. Tattha mahāvanaṃ",
  "atk-s0305a:753_4": "nāma sayaṃjātaṃ aropimaṃ saparicchedaṃ mahantaṃ vanaṃ. Kapilavatthusāmantā pana mahāvanaṃ",
  "atk-s0305a:753_5": "himavantena saha ekābaddhaṃ aparicchedaṃ hutvā mahāsamuddaṃ āhacca ṭhitaṃ. Idaṃ tādisaṃ",
  "atk-s0305a:753_6": "na hoti, saparicchedaṃ mahantaṃ vananti mahāvanaṃ. Kūṭāgārasālā pana mahāvanaṃ nissāya",
  "atk-s0305a:753_7": "kate ārāme kūṭāgāraṃ antokatvā haṃsavaṭṭakacchannena katā sabbākārasampannā buddhassa",
  "atk-s0305a:753_8": "bhagavato gandhakuṭīti veditabbā.",
  "atk-s0305a:754_0": "Anekapariyāyena asubhakathaṃ kathetīti anekehi kāraṇehi asubhākārasandassanappavattaṃ",
  "atk-s0305a:754_1": "kāyavicchandanīyakathaṃ katheti. Seyyathidaṃ – atthi imasmiṃ kāye kesā lomā nakhā",
  "atk-s0305a:754_2": "dantā…pe… muttanti. Kiṃ vuttaṃ hoti? Bhikkhave, imasmiṃ byāmamatte kaḷevare sabbākārenapi",
  "atk-s0305a:754_3": "vicinanto na koci kiñci muttaṃ vā maṇiṃ vā veḷuriyaṃ vā agaruṃ vā candanaṃ vā kuṅkumaṃ",
  "atk-s0305a:754_4": "vā kappuraṃ vā vāsacuṇṇādiṃ vā aṇumattampi sucibhāvaṃ passati, atha kho paramaduggandhaṃ",
  "atk-s0305a:754_5": "jegucchaassirikadassanaṃ kesalomādinānappakāraṃ asucimeva passati, tasmā na ettha",
  "atk-s0305a:754_6": "chando vā rāgo vā karaṇīyo. Yepi uttamaṅge sirasi jātā kesā nāma, tepi asubhā ceva",
  "atk-s0305a:754_7": "asucino ca paṭikūlā ca. So ca nesaṃ asubhāsucipaṭikūlabhāvo vaṇṇatopi saṇṭhānatopi",
  "atk-s0305a:754_8": "gandhatopi āsayatopi okāsatopīti pañcahākārehi veditabbo. Evaṃ lomādīnampīti ayamettha",
  "atk-s0305a:754_9": "saṅkhepo, vitthāro pana visuddhimagge vuttanayeneva veditabbo. Iti bhagavā ekamekasmiṃ",
  "atk-s0305a:754_10": "koṭṭhāse pañcapañcappabhedena anekapariyāyena asubhakathaṃ katheti.",
  "atk-s0305a:755_0": "Asubhāya vaṇṇaṃ bhāsatīti uddhumātakādivasena asubhamātikaṃ nikkhipitvā padabhājanīyena",
  "atk-s0305a:755_1": "taṃ vibhajanto vaṇṇento asubhāya vaṇṇaṃ bhāsati. Asubhabhāvanāya vaṇṇaṃ bhāsatīti",
  "atk-s0305a:755_2": "yā ayaṃ kesādīsu vā uddhumātakādīsu vā ajjhattabahiddhāvatthūsu asubhākāraṃ gahetvā",
  "atk-s0305a:755_3": "pavattassa cittassa bhāvanā vaḍḍhanā phātikammaṃ, tassā asubhabhāvanāya ānisaṃsaṃ",
  "atk-s0305a:755_4": "dassento vaṇṇaṃ bhāsati, guṇaṃ parikitteti. Seyyathidaṃ – “asubhabhāvanābhiyutto,",
  "atk-s0305a:755_5": "bhikkhave, bhikkhu kesādīsu vā vatthūsu uddhumātakādīsu vā pañcaṅgavippahīnaṃ pañcaṅgasamannāgataṃ",
  "atk-s0305a:755_6": "tividhakalyāṇaṃ dasalakkhaṇasampannaṃ paṭhamajjhānaṃ paṭilabhati. So taṃ paṭhamajjhānasaṅkhātaṃ",
  "atk-s0305a:755_7": "cittamañjūsaṃ nissāya vipassanaṃ vaḍḍhetvā uttamatthaṃ arahattaṃ pāpuṇātī”ti.",
  "atk-s0305a:756_0": "Icchāmahaṃ, bhikkhave, aḍḍhamāsaṃ paṭisallīyitunti ahaṃ, bhikkhave, ekaṃ aḍḍhamāsaṃ",
  "atk-s0305a:756_1": "paṭisallīyituṃ nilīyituṃ ekakova hutvā viharituṃ icchāmīti attho. Nāmhi kenaci upasaṅkamitabbo",
  "atk-s0305a:756_2": "aññatra ekena piṇḍapātanīhārakenāti yo attanā payuttavācaṃ akatvā mamatthāya saddhesu",
  "atk-s0305a:756_3": "kulesu paṭiyattapiṇḍapātaṃ nīharitvā mayhaṃ upanāmeti, taṃ piṇḍapātanīhārakaṃ ekaṃ",
  "atk-s0305a:756_4": "bhikkhuṃ ṭhapetvā nāmhi aññena kenaci bhikkhunā vā gahaṭṭhena vā upasaṅkamitabboti.",
  "atk-s0305a:757_0": "Kasmā pana evamāhāti? Atīte kira pañcasatā migaluddakā mahatīhi daṇḍavāgurādīhi araññaṃ",
  "atk-s0305a:757_1": "parikkhipitvā haṭṭhatuṭṭhā ekatoyeva yāvajīvaṃ migapakkhighātakammena jīvikaṃ kappetvā",
  "atk-s0305a:757_2": "niraye uppannā. Te tattha paccitvā pubbe katena kenacideva kusalakammena manussesu",
  "atk-s0305a:757_3": "uppannā kalyāṇūpanissayavasena sabbepi bhagavato santike pabbajjañca upasampadañca",
  "atk-s0305a:757_4": "labhiṃsu. Tesaṃ tato mūlākusalakammato avipakkavipākā aparāparacetanā tasmiṃ aḍḍhamāsabbhantare",
  "atk-s0305a:757_5": "attūpakkamena ca parūpakkamena ca jīvitūpacchedāya okāsamakāsi. Taṃ bhagavā addasa.",
  "atk-s0305a:757_6": "Kammavipāko ca nāma na sakkā kenaci paṭibāhituṃ. Tesu ca bhikkhūsu puthujjanāpi atthi,",
  "atk-s0305a:757_7": "sotāpannasakadāgāmianāgāmikhīṇāsavāpi. Tattha khīṇāsavā appaṭisandhikā, itare ariyasāvakā",
  "atk-s0305a:757_8": "niyatagatikā sugatiparāyaṇā, puthujjanānaṃ gati aniyatā.",
  "atk-s0305a:758_0": "Atha bhagavā cintesi – “ime attabhāve chandarāgena maraṇabhayabhītā na sakkhissanti",
  "atk-s0305a:758_1": "gatiṃ visodhetuṃ, handa nesaṃ chandarāgappahānāya asubhakathaṃ kathemi. Taṃ sutvā",
  "atk-s0305a:758_2": "attabhāve vigatacchandarāgatāya gativisodhanaṃ katvā sagge paṭisandhiṃ gaṇhissanti,",
  "atk-s0305a:758_3": "evaṃ tesaṃ mama santike pabbajjā sātthikā bhavissatī”ti. Tato tesaṃ anuggahāya asubhakathaṃ",
  "atk-s0305a:758_4": "kathesi kammaṭṭhānasīsena, no maraṇavaṇṇasaṃvaṇṇanādhippāyena. Kathetvā ca panassa",
  "atk-s0305a:758_5": "etadahosi – “sace imaṃ aḍḍhamāsaṃ maṃ bhikkhū passissanti, ‘ajja eko bhikkhu mato,",
  "atk-s0305a:758_6": "ajja dve…pe… ajja dasā’ti āgantvā ārocessanti, ayañca kammavipāko na sakkā mayā vā",
  "atk-s0305a:758_7": "aññena vā paṭibāhituṃ, svāhaṃ taṃ sutvāpi kiṃ karissāmi, kiṃ me anatthakena anayabyasanena",
  "atk-s0305a:758_8": "sutena, handāhaṃ bhikkhūnaṃ adassanaṃ upagacchāmī”ti. Tasmā evamāha – “icchāmahaṃ,",
  "atk-s0305a:758_9": "bhikkhave, aḍḍhamāsaṃ paṭisallīyituṃ, nāmhi kenaci upasaṅkamitabbo aññatra ekena",
  "atk-s0305a:758_10": "piṇḍapātanīhārakenā”ti.",
  "atk-s0305a:759_0": "Apare panāhu – “parūpavādavivajjanatthaṃ evaṃ vatvā paṭisallīno”ti. Pare kira bhagavantaṃ",
  "atk-s0305a:759_1": "upavadissanti – “ayaṃ ‘sabbaññū ahaṃ saddhammavaracakkavattī’ti paṭijānamāno attanopi",
  "atk-s0305a:759_2": "sāvake aññamaññaṃ ghātente nivāretuṃ na sakkoti, kiṃ aññaṃ sakkhissatī”ti? Tatra",
  "atk-s0305a:759_3": "paṇḍitā vakkhanti – “bhagavā paṭisallānamanuyutto na imaṃ pavattiṃ jānāti, kocissa",
  "atk-s0305a:759_4": "ārocayitāpi natthi, sace jāneyya addhā nivāreyyā”ti. Idaṃ pana icchāmattaṃ, paṭhamamevettha",
  "atk-s0305a:759_5": "kāraṇaṃ. Nāssudhāti ettha assudhāti padapūraṇamatte avadhāraṇatthe vā nipāto, neva",
  "atk-s0305a:759_6": "koci bhagavantaṃ upasaṅkamīti attho.",
  "atk-s0305a:760_0": "Anekehi vaṇṇasaṇṭhānādīhi kāraṇehi vokāro assāti anekākāravokāro. Anekākāravokiṇṇo",
  "atk-s0305a:760_1": "anekākārena sammissoti vuttaṃ hoti. Ko so? Asubhabhāvanānuyogo, taṃ anekākāravokāraṃ.",
  "atk-s0305a:760_2": "Asubhabhāvanānuyogamanuyuttā viharantīti yuttappayuttā viharanti. Aṭṭīyamānāti tena",
  "atk-s0305a:760_3": "kāyena aṭṭā dukkhitā honti. Harāyamānāti lajjamānā. Jigucchamānāti jigucchaṃ uppādayamānā.",
  "atk-s0305a:760_4": "Satthahārakaṃ pariyesantīti jīvitaharaṇakasatthaṃ pariyesanti. Na kevalañca te satthaṃ",
  "atk-s0305a:760_5": "pariyesitvā attanā vā attānaṃ jīvitā voropenti, migalaṇḍikampi pana samaṇakuttakaṃ",
  "atk-s0305a:760_6": "upasaṅkamitvā, “sādhu no, āvuso, jīvitā voropehī”ti vadanti. Ettha ca ariyā neva",
  "atk-s0305a:760_7": "pāṇātipātaṃ kariṃsu, na samādapesuṃ, na samanuññā ahesuṃ. Puthujjanā pana sabbamakaṃsu.",
  "atk-s0305a:761_0": "Paṭisallānā vuṭṭhitoti tesaṃ pañcannaṃ bhikkhusatānaṃ jīvitakkhayappattabhāvaṃ ñatvā",
  "atk-s0305a:761_1": "tato ekībhāvato vuṭṭhito jānantopi ajānanto viya kathāsamuṭṭhāpanatthaṃ āyasmantaṃ",
  "atk-s0305a:761_2": "ānandaṃ āmantesi. Kiṃ nu kho, ānanda, tanubhūto viya bhikkhusaṅghoti ito, ānanda,",
  "atk-s0305a:761_3": "pubbe bahū bhikkhū ekato upaṭṭhānaṃ āgacchanti, uddesaṃ paripucchaṃ gaṇhanti, sajjhāyanti,",
  "atk-s0305a:761_4": "ekapajjoto viya ārāmo dissati. Idāni pana aḍḍhamāsamattassa accayena tanubhūto viya",
  "atk-s0305a:761_5": "tanuko mando appako viraḷo viya jāto bhikkhusaṅgho. Kiṃ nu kho kāraṇaṃ? Kiṃ disāsu pakkantā bhikkhūti?",
  "atk-s0305a:762_0": "Athāyasmā ānando kammavipākena tesaṃ jīvitakkhayappattiṃ asallakkhento asubhakammaṭṭhānānuyogapaccayā",
  "atk-s0305a:762_1": "pana sallakkhento tathā hi pana, bhante bhagavātiādiṃ vatvā bhikkhūnaṃ arahattappattiyā",
  "atk-s0305a:762_2": "aññaṃ kammaṭṭhānaṃ yācanto, sādhu, bhante, bhagavātiādimāha. Tassattho – sādhu, bhante,",
  "atk-s0305a:762_3": "bhagavā aññaṃ kāraṇaṃ ācikkhatu, yena bhikkhusaṅgho arahatte patiṭṭhaheyya. Mahāsamuddaṃ",
  "atk-s0305a:762_4": "orohaṇatitthāni viya aññānipi dasānussati, dasakasiṇa, catudhātuvavatthāna, brahmavihāra,",
  "atk-s0305a:762_5": "ānāpānassatipabhedāni bahūni nibbānorohaṇakammaṭṭhānāni santi, tesu bhagavā bhikkhū",
  "atk-s0305a:762_6": "samassāsetvā aññataraṃ kammaṭṭhānaṃ ācikkhatūti adhippāyo.",
  "atk-s0305a:763_0": "Atha bhagavā tathā kātukāmo theraṃ uyyojento tenahānandātiādimāha. Tattha vesāliṃ",
  "atk-s0305a:763_1": "upanissāyāti vesāliyaṃ upanissāya samantā gāvutepi aḍḍhayojanepi yāvatikā viharanti,",
  "atk-s0305a:763_2": "te sabbe sannipātehīti attho. Sabbe upaṭṭhānasālāyaṃ sannipātetvāti attanā gantuṃ",
  "atk-s0305a:763_3": "yuttaṭṭhānaṃ sayaṃ gantvā aññattha daharabhikkhū pahiṇitvā muhutteneva anavasese",
  "atk-s0305a:763_4": "bhikkhū upaṭṭhānasālāyaṃ samūhaṃ katvā. Yassadāni, bhante, bhagavā kālaṃ maññatīti",
  "atk-s0305a:763_5": "ettha ayamadhippāyo – bhagavā bhikkhusaṅgho sannipatito, esa kālo bhikkhūnaṃ dhammakathaṃ",
  "atk-s0305a:763_6": "kātuṃ, anusāsaniṃ dātuṃ, idāni yassa tumhe kālaṃ jānātha, taṃ kātabbanti.",
  "atk-s0305a:764_0": "Atha kho bhagavā bhikkhū āmantesi, ayampi kho, bhikkhaveti. Āmantetvā ca pana bhikkhūnaṃ",
  "atk-s0305a:764_1": "arahattappattiyā pubbe ācikkhitaasubhakammaṭṭhānato aññaṃ pariyāyaṃ ācikkhanto ānāpānassatisamādhītiādimāha.",
  "atk-s0305a:764_2": "Tattha ānāpānassatisamādhīti ānāpānapariggāhikāya satiyā saddhiṃ sampayutto samādhi,",
  "atk-s0305a:764_3": "ānāpānassatiyaṃ vā samādhi, ānāpānassatisamādhi. Bhāvitoti uppādito vaḍḍhito vā.",
  "atk-s0305a:764_4": "Bahulīkatoti punappunaṃ kato. Santo ceva paṇīto cāti santo ceva paṇīto ceva. Ubhayattha",
  "atk-s0305a:764_5": "evasaddena niyamo veditabbo. Kiṃ vuttaṃ hoti? Ayañhi yathā asubhakammaṭṭhānaṃ kevalaṃ",
  "atk-s0305a:764_6": "paṭivedhavasena santañca paṇītañca, oḷārikārammaṇattā pana paṭikūlārammaṇattā ca",
  "atk-s0305a:764_7": "ārammaṇavasena neva santaṃ na paṇītaṃ, na evaṃ kenaci pariyāyena asanto vā appaṇīto",
  "atk-s0305a:764_8": "vā, apica kho ārammaṇasantatāyapi santo vūpasanto nibbuto, paṭivedhasaṅkhātāya aṅgasantatāyapi,",
  "atk-s0305a:764_9": "ārammaṇapaṇītatāya paṇīto atittikaro, aṅgapaṇītatāyapīti. Tena vuttaṃ “santo ceva paṇīto cā”ti.",
  "atk-s0305a:765_0": "Asecanako ca sukho ca vihāroti ettha pana nāssa secananti asecanako, anāsittako abbokiṇṇo",
  "atk-s0305a:765_1": "pāṭiyekko āveṇiko, natthi ettha parikammena vā upacārena vā santatā, ādisamannāhārato",
  "atk-s0305a:765_2": "pabhuti attano sabhāveneva santo ca paṇīto cāti attho. Keci “asecanako”ti anāsittako",
  "atk-s0305a:765_3": "ojavanto, sabhāveneva madhuro”ti vadanti. Evamayaṃ asecanako ca appitappitakkhaṇe",
  "atk-s0305a:765_4": "kāyikacetasikasukhappaṭilābhāya saṃvattanato sukho ca vihāroti veditabbo.",
  "atk-s0305a:766_0": "Uppannuppanneti avikkhambhite. Pāpaketi lāmake. Akusale dhammeti akosallasambhūte",
  "atk-s0305a:766_1": "dhamme. Ṭhānaso antaradhāpetīti khaṇeneva antaradhāpeti vikkhambheti. Vūpasametīti",
  "atk-s0305a:766_2": "suṭṭhu upasameti, nibbedhabhāgiyattā anupubbena ariyamaggavuddhippatto samucchindati,",
  "atk-s0305a:766_3": "paṭippassambhetīti vuttaṃ hoti. Gimhānaṃ pacchime māseti āsāḷhamāse. Ūhataṃ rajojallanti",
  "atk-s0305a:766_4": "aṭṭha māse vātātapasukkhāya gomahiṃsādipādappahārasambhinnāya pathaviyā uddhaṃ hataṃ",
  "atk-s0305a:766_5": "ūhataṃ ākāse samuṭṭhitaṃ rajañca reṇuñca. Mahā akālameghoti sabbaṃ nabhaṃ ajjhottharitvā",
  "atk-s0305a:766_6": "uṭṭhito āsāḷhajuṇhapakkhe sakalaṃ aḍḍhamāsaṃ vassanakamegho. So hi asampatte vassakāle",
  "atk-s0305a:766_7": "uppannattā akālameghoti idha adhippeto. Ṭhānaso antarādhāpeti vūpasametīti khaṇeneva",
  "atk-s0305a:766_8": "adassanaṃ neti pathaviyaṃ sannisīdāpeti. Evameva khoti opammanidassanametaṃ. Tato",
  "atk-s0305a:766_9": "paraṃ vuttanayameva.",
  "atk-s0305a:767": "10. Kimilasuttavaṇṇanā",
  "atk-s0305a:768_0": "986. Dasame kimilāyanti evaṃnāmake nagare. Etadavocāti thero kira cintesi – “ayaṃ",
  "atk-s0305a:768_1": "desanā na yathānusandhikā katā, yathānusandhiṃ gamessāmī”ti desanānusandhiṃ ghaṭento",
  "atk-s0305a:768_2": "etaṃ avoca. Kāyaññataranti pathavīādīsu kāyesu aññataraṃ vadāmi vāyokāyaṃ vadāmīti",
  "atk-s0305a:768_3": "attho. Atha vā cakkhāyatanaṃ…pe… kabaḷīkāro āhāroti pañcavīsati rūpakoṭṭhāsā rūpakāyo",
  "atk-s0305a:768_4": "nāma, tesu ānāpānaṃ phoṭṭhabbāyatane saṅgahitattā kāyaññataraṃ hoti, tasmāpi evamāha.",
  "atk-s0305a:768_5": "Tasmātihāti yasmā catūsu kāyesu aññataraṃ vāyokāyaṃ, pañcavīsati koṭṭhāse vā rūpakāye",
  "atk-s0305a:768_6": "aññataraṃ ānāpānaṃ anupassati, tasmā kāye kāyānupassīti attho. Evaṃ sabbattha attho",
  "atk-s0305a:768_7": "veditabbo. Vedanāññataranti tīsu vedanāsu aññataraṃ, sukhavedanaṃ sandhāyetaṃ vuttaṃ.",
  "atk-s0305a:769_0": "Sādhukaṃ manasikāranti pītipaṭisaṃveditādivasena uppannaṃ sundaraṃ manasikāraṃ. Kiṃ",
  "atk-s0305a:769_1": "pana manasikāro sukhā vedanā hotīti? Na hoti, desanāsīsaṃ panetaṃ. Yatheva hi “aniccasaññābhāvanānuyogamanuyuttā”ti",
  "atk-s0305a:769_2": "ettha saññānāmena paññā vuttā, evamidhāpi manasikāranāmena jhānavedanā vuttāti veditabbā.",
  "atk-s0305a:769_3": "Etasmiñhi catukke paṭhamapade pītisīsena vedanā vuttā, dutiyapade sukhanti sarūpeneva",
  "atk-s0305a:769_4": "vuttā. Cittasaṅkhārapadadvaye “saññā ca vedanā ca cetasikā ete dhammā cittappaṭibaddhā",
  "atk-s0305a:769_5": "cittasaṅkhārā”ti vacanato “vitakkavicāre ṭhapetvā sabbepi cittasampayuttakā dhammā",
  "atk-s0305a:769_6": "cittasaṅkhāre saṅgahitā”ti vacanato cittasaṅkhāranāmena vedanā vuttā. Taṃ sabbaṃ",
  "atk-s0305a:769_7": "manasikāranāmena saṅgahetvā idha “sādhukaṃ manasikāra”nti āha.",
  "atk-s0305a:770_0": "Evaṃ santepi yasmā esā vedanā ārammaṇaṃ na hoti, tasmā vedanānupassanā na yujjatīti.",
  "atk-s0305a:770_1": "No na yujjati, mahāsatipaṭṭhānādīsupi hi taṃ taṃ sukhādīnaṃ vatthuṃ ārammaṇaṃ katvā",
  "atk-s0305a:770_2": "vedanā vedayati, taṃ pana vedanāpavattiṃ upādāya “ahaṃ vedayāmī”ti vohāramattaṃ hoti,",
  "atk-s0305a:770_3": "taṃ sandhāya “sukhaṃ vedanaṃ vedayamāno sukhaṃ vedanaṃ vedayāmī”tiādi vuttaṃ. Apica",
  "atk-s0305a:770_4": "“pītippaṭisaṃvedī”tiādīnaṃ atthavaṇṇanāyametassa parihāro vuttoyeva. Vuttañhetaṃ visuddhimagge –",
  "atk-s0305a:771_0": "“Dvīhākārehi pīti paṭisaṃviditā hoti – ārammaṇato ca asammohato ca. Kathaṃ ārammaṇato",
  "atk-s0305a:771_1": "pīti paṭisaṃviditā hoti? Sappītike dve jhāne samāpajjati, tassa samāpattikkhaṇe jhānapaṭilābhena",
  "atk-s0305a:771_2": "ārammaṇato pīti paṭisaṃviditā hoti ārammaṇassa paṭisaṃviditattā. Kathaṃ asammohato",
  "atk-s0305a:771_3": "pīti paṭisaṃviditā hoti? Sappītike dve jhāne samāpajjitvā vuṭṭhāya jhānasampayuttapītiṃ",
  "atk-s0305a:771_4": "khayato vayato sammasati, tassa vipassanākkhaṇe lakkhaṇappaṭivedhena asammohato pīti",
  "atk-s0305a:771_5": "paṭisaṃviditā hoti. Vuttañhetaṃ paṭisambhidāyaṃ “‘dīghaṃ assāsavasena cittassa ekaggataṃ",
  "atk-s0305a:771_6": "avikkhepaṃ pajānato sati upaṭṭhitā hoti, tāya satiyā tena ñāṇena sā pīti paṭisaṃviditā",
  "atk-s0305a:771_7": "hotī’ti. Eteneva nayena avasesapadānipi atthato veditabbānī”ti.",
  "atk-s0305a:772_0": "Iti yatheva jhānapaṭilābhena ārammaṇato pītisukhacittasaṅkhārā paṭisaṃviditā honti,",
  "atk-s0305a:772_1": "evaṃ imināpi jhānasampayuttena vedanāsaṅkhātamanasikārapaṭilābhena ārammaṇato vedanā",
  "atk-s0305a:772_2": "paṭisaṃviditā hoti. Tasmā suvuttametaṃ “vedanāsu vedanānupassī bhikkhu tasmiṃ samaye viharatī”ti.",
  "atk-s0305a:773_0": "Nāhaṃ, ānanda, muṭṭhassatissa asampajānassāti ettha ayamadhippāyo – yasmā “cittapaṭisaṃvedī",
  "atk-s0305a:773_1": "assāsissāmī”tiādinā nayena pavatto bhikkhu kiñcāpi assāsapassāsanimittamārammaṇaṃ",
  "atk-s0305a:773_2": "karoti, tassa pana cittassa ārammaṇe satiñca sampajaññañca upaṭṭhāpetvā pavattanato",
  "atk-s0305a:773_3": "citte cittānupassīyeva nāmesa hoti. Na hi muṭṭhassatissa asampajānassa ānāpānassatisamādhibhāvanā",
  "atk-s0305a:773_4": "atthi, tasmā ārammaṇato cittapaṭisaṃviditavasena “citte cittānupassī bhikkhu tasmiṃ samaye viharatī”ti.",
  "atk-s0305a:774_0": "So yaṃ taṃ hoti abhijjhādomanassānaṃ pahānaṃ, taṃ paññāya disvā sādhukaṃ ajjhupekkhitā",
  "atk-s0305a:774_1": "hotīti ettha abhijjhā kāmacchandanīvaraṇameva, domanassavasena byāpādanīvaraṇaṃ dassitaṃ.",
  "atk-s0305a:774_2": "Idañhi catukkaṃ vipassanāvaseneva vuttaṃ, dhammānupassanā ca nīvaraṇapabbādivasena",
  "atk-s0305a:774_3": "pañcavidhā hoti, tassā nīvaraṇapabbaṃ ādi, tassāpi idaṃ nīvaraṇadvayaṃ ādi. Iti dhammānupassanāya",
  "atk-s0305a:774_4": "ādiṃ dassetuṃ abhijjhādomanassānanti āha. Pahānanti aniccānupassanāya niccasaññaṃ",
  "atk-s0305a:774_5": "pajahatīti evaṃ pahānakarañāṇaṃ adhippetaṃ. Taṃ paññāya disvāti taṃ aniccavirāganirodhapaṭinissaggañāṇasaṅkhātaṃ",
  "atk-s0305a:774_6": "pahānañāṇaṃ aparāya vipassanāpaññāya, tampi aparāyāti evaṃ vipassanāparamparaṃ dasseti.",
  "atk-s0305a:774_7": "Ajjhupekkhitā hotīti yañcassa pathapaṭipannaṃ ajjhupekkhati, yañca ekato upaṭṭhānaṃ",
  "atk-s0305a:774_8": "ajjhupekkhatīti dvidhā ajjhupekkhati nāma. Tattha sahajātānampiajjhupekkhanā hoti",
  "atk-s0305a:774_9": "ārammaṇassāpi ajjhupekkhanā. Idha ārammaṇa ajjhupekkhanā adhippetā. Tasmātihānandāti",
  "atk-s0305a:774_10": "yasmā “aniccānupassī assāsissāmī”tiādinā nayena pavatto na kevalaṃ nīvaraṇādidhamme,",
  "atk-s0305a:774_11": "abhijjhādomanassasīsena pana vuttānaṃ dhammānaṃ pahānakarañāṇampi paññāya disvā ajjhupekkhitā",
  "atk-s0305a:774_12": "hoti, tasmā dhammesu dhammānupassī bhikkhu tasmiṃ samaye viharatīti veditabbo.",
  "atk-s0305a:775_0": "Evameva khoti ettha catumahāpatho viya cha āyatanāni daṭṭhabbāni. Tasmiṃ paṃsupuñjo",
  "atk-s0305a:775_1": "viya chasu āyatanesu kilesā. Catūhi disāhi āgacchantā sakaṭarathā viya catūsu ārammaṇesu",
  "atk-s0305a:775_2": "pavattā cattāro satipaṭṭhānā. Ekena sakaṭena vā rathena vā paṃsupuñjassa upahananaṃ",
  "atk-s0305a:775_3": "viya kāyānupassanādīhi pāpakānaṃ akusalānaṃ dhammānaṃ upaghāto veditabboti.",
  "atk-s0305a:776": "Ekadhammavaggo paṭhamo.",
  "atk-s0305a:777": "2. Dutiyavaggo",
  "atk-s0305a:778": "1-2. Icchānaṅgalasuttādivaṇṇanā",
  "atk-s0305a:779_0": "987-988. Dutiyavaggassa paṭhame evaṃ byākareyyāthāti kasmā attano vihārasamāpattiṃ",
  "atk-s0305a:779_1": "ācikkhati? Upārambhamocanatthaṃ. Sace hi te “na jānāmā”ti vadeyyuṃ, atha nesaṃ titthiyā",
  "atk-s0305a:779_2": "“tumhe ‘asukasamāpattiyā nāma no satthā temāsaṃ vihāsī’tipi na jānātha, atha kasmā",
  "atk-s0305a:779_3": "naṃ upaṭṭhahantā viharathā”ti upārambhaṃ āropeyyuṃ, tato mocanatthaṃ evamāha.",
  "atk-s0305a:780_0": "Atha kasmā yathā aññattha “satova assasati, dīghaṃ vā assasanto”ti eva-vākāro vutto.",
  "atk-s0305a:780_1": "Evaṃ idha na vuttoti? Ekantasantattā. Aññesañhi assāso vā pākaṭo hoti passāso vā,",
  "atk-s0305a:780_2": "bhagavato ubhayampetaṃ pākaṭameva niccaṃ upaṭṭhitassatitāyāti ekantasantattā na vutto.",
  "atk-s0305a:780_3": "Atha “sikkhāmī”ti avatvā kasmā “assasāmī”ti ettakameva vuttanti? Sikkhitabbābhāvā.",
  "atk-s0305a:780_4": "Satta hi sekhā sikkhitabbabhāvā sekhā nāma, khīṇāsavā sikkhitabbābhāvā asekhā nāma,",
  "atk-s0305a:780_5": "tathāgatā asikkhitabbā asekkhā nāma natthi tesaṃ sikkhitabbakiccanti sikkhitabbābhāvā",
  "atk-s0305a:780_6": "na vuttaṃ. Dutiyaṃ uttānameva.",
  "atk-s0305a:781": "3-10. Paṭhamaānandasuttādivaṇṇanā",
  "atk-s0305a:782_0": "989-996. Tatiye pavicinatīti aniccādivasena pavicinati. Itaraṃ padadvayaṃ etasseva",
  "atk-s0305a:782_1": "vevacanaṃ. Nirāmisāti nikkilesā kāyikacetasikadarathapaṭipassaddhiyā kāyopi cittampi",
  "atk-s0305a:782_2": "passambhati. Samādhiyatīti sammā ṭhapiyati, appanācittaṃ viya hoti. Ajjhupekkhitā",
  "atk-s0305a:782_3": "hotīti sahajātaajjhupekkhanāya ajjhupekkhitā hoti.",
  "atk-s0305a:783_0": "Evaṃ cuddasavidhena kāyapariggāhakassa bhikkhuno tasmiṃ kāye sati satisambojjhaṅgo,",
  "atk-s0305a:783_1": "tāya satiyā sampayuttañāṇaṃ dhammavicayasambojjhaṅgo, taṃsampayuttameva kāyikacetasikavīriyaṃ",
  "atk-s0305a:783_2": "vīriyasambojjhaṅgo, pītipassaddhicittekaggatā pītipassaddhisamādhisambojjhaṅgā, imesaṃ",
  "atk-s0305a:783_3": "channaṃ bojjhaṅgānaṃ anosakkanaanativattanasaṅkhāto majjhattākāro upekkhāsambojjhaṅgo.",
  "atk-s0305a:783_4": "Yatheva hi samappavattesu assesu sārathino “ayaṃ olīyatī”ti tudanaṃ vā, “ayaṃ atidhāvatī”ti",
  "atk-s0305a:783_5": "ākaḍḍhanaṃ vā natthi, kevalaṃ evaṃ passamānassa ṭhitākārova hoti, evameva imesaṃ",
  "atk-s0305a:783_6": "channaṃ bojjhaṅgānaṃ anosakkanaanativattanasaṅkhāto majjhattākāro upekkhāsambojjhaṅgo",
  "atk-s0305a:783_7": "nāma hoti. Ettāvatā kiṃ kathitaṃ? Ekacittakkhaṇikā nānāsarasalakkhaṇā vipassanābojjhaṅgā nāma kathitā.",
  "atk-s0305a:784_0": "Vivekanissitantiādīni vuttatthāneva. Ettha pana soḷasakkhattukā ānāpānassati missakā",
  "atk-s0305a:784_1": "kathitā, ānāpānamūlakā satipaṭṭhānā pubbabhāgā, tesaṃ mūlabhūtā ānāpānassati pubbabhāgā.",
  "atk-s0305a:784_2": "Bojjhaṅgamūlakā satipaṭṭhānā pubbabhāgā, tepi bojjhaṅgā pubbabhāgāva. Vijjāvimuttipūrakā",
  "atk-s0305a:784_3": "pana bojjhaṅgā nibbattitalokuttarā, vijjāvimuttiyo ariyaphalasampayuttā. Vijjā vā",
  "atk-s0305a:784_4": "catutthamaggasampayuttā, vimutti phalasampayuttāti. Catutthapañcamachaṭṭhānipi imināva",
  "atk-s0305a:784_5": "samānaparicchedāni. Sesaṃ sabbattha uttānamevāti.",
  "atk-s0305a:785": "Ānāpānasaṃyuttavaṇṇanā niṭṭhitā.",
  "atk-s0305a:788": "11. Sotāpattisaṃyuttaṃ",
  "atk-s0305a:789": "1. Veḷudvāravaggo",
  "atk-s0305a:790": "1. Cakkavattirājasuttavaṇṇanā",
  "atk-s0305a:791_0": "997. Sotāpattisaṃyuttassa paṭhame kiñcāpīti anuggahagarahaṇesu nipāto. Catunnañhi",
  "atk-s0305a:791_1": "mahādīpānaṃ issariyādhipaccaṃ rajjaṃ anuggaṇhanto catunnañca apāyānaṃ appahīnabhāvaṃ",
  "atk-s0305a:791_2": "garahanto satthā “kiñcāpi, bhikkhave, rājā cakkavattī”tiādimāha. Tattha catunnaṃ",
  "atk-s0305a:791_3": "dīpānanti dvisahassadīpaparivārānaṃ catunnaṃ mahādīpānaṃ. Issariyādhipaccanti issarabhāvo",
  "atk-s0305a:791_4": "issariyaṃ, adhipatibhāvo ādhipaccaṃ, issariyaṃ ādhipaccaṃ etasmiṃ rajje, na chedanabhedananti",
  "atk-s0305a:791_5": "issariyādhipaccaṃ. Kāretvāti evarūpaṃ rajjaṃ pavattāpetvā. Kiñcāpi, bhikkhave, ariyasāvakoti",
  "atk-s0305a:791_6": "ettha anuggahapasaṃsāsu nipāto. Piṇḍiyālopena hi yāpanaṃ anuggahanto catunnañca apāyānaṃ",
  "atk-s0305a:791_7": "pahīnabhāvaṃ pasaṃsanto satthā “kiñcāpi, bhikkhave, ariyasāvako”tiādimāha. Tattha",
  "atk-s0305a:791_8": "nantakānīti anantakāni. Terasahatthopi hi vatthasāṭako dasacchedanato paṭṭhāya nantakanteva saṅkhaṃ gacchati.",
  "atk-s0305a:792_0": "Aveccappasādenāti acalappasādena. So panāyaṃ pasādo kiṃ eko, anekoti? Ekova, so maggena",
  "atk-s0305a:792_1": "āgatappasādo. Yesu pana vatthūsu apubbaṃ acarimaṃ ruhati, tesaṃ vasena “buddhe aveccappasādenā”tiādinā",
  "atk-s0305a:792_2": "nayena tidhā vutto. Yasmā ca eko, tasmāva ninnānākaraṇo hoti. Ariyasāvakassa hi buddheyeva",
  "atk-s0305a:792_3": "pasādo ca pemañca gāravañca mahantaṃ, na dhamme vā saṅghe vā, dhammeyeva vā mahantaṃ,",
  "atk-s0305a:792_4": "na buddhe vā saṅghe vā, saṅgheyeva vā mahantaṃ, na buddhe vā dhamme vāti etaṃ natthi.",
  "atk-s0305a:792_5": "Itipi so bhagavātiādīni visuddhimagge vitthāritāneva.",
  "atk-s0305a:793_0": "Ariyakantehīti ariyānaṃ kantehi piyehi manāpehi. Pañca hi sīlāni bhavantaragatāpi",
  "atk-s0305a:793_1": "ariyā na kopenti, evaṃ tesaṃ piyāni. Tāni sandhāyetaṃ vuttaṃ. Akhaṇḍehītiādi sadisavasena",
  "atk-s0305a:793_2": "vuttaṃ. Mukhavaṭṭiyañhi chinnekadesā pāti khaṇḍāti vuccati, majjhe bhinnā chiddāti,",
  "atk-s0305a:793_3": "ekasmiṃ padese visabhāgavaṇṇā gāvī sabalāti, nānābinducittā kammāsāti, evameva paṭipāṭiyā",
  "atk-s0305a:793_4": "ādimhi vā ante vā bhinnaṃ sīlaṃ khaṇḍaṃ nāma, majjhe bhinnaṃ chiddaṃ, yattha katthaci",
  "atk-s0305a:793_5": "dvinnaṃ vā tiṇṇaṃ vā paṭipāṭiyā bhinnattā sabalaṃ, ekantaraṃ bhinnaṃ kammāsaṃ. Tesaṃ",
  "atk-s0305a:793_6": "dosānaṃ abhāvena akhaṇḍāditā veditabbā. Bhujissehīti bhujissabhāvakarehi. Viññuppasatthehīti",
  "atk-s0305a:793_7": "buddhādīhi viññūhi pasaṃsitehi. Aparāmaṭṭhehīti “idaṃ nāma tayā kataṃ, idaṃ vītikkanta”nti",
  "atk-s0305a:793_8": "evaṃ parāmasituṃ asakkuṇeyyehi. Samādhisaṃvattanikehīti appanāsamādhiṃ upacārasamādhiṃ",
  "atk-s0305a:793_9": "vā saṃvattetuṃ samatthehi.",
  "atk-s0305a:794": "2. Brahmacariyogadhasuttavaṇṇanā",
  "atk-s0305a:795_0": "998. Dutiye yesaṃ saddhāti padena buddhe pasādo gahito. Sīlanti padena ariyakantāni",
  "atk-s0305a:795_1": "sīlāni gahitāni. Pasādoti padena saṅghe pasādo gahito. Dhammadassananti padena dhamme",
  "atk-s0305a:795_2": "pasādo gahitoti evaṃ cattāri sotāpattiyaṅgāni vuttāni. Kālena paccentīti kālena pāpuṇanti.",
  "atk-s0305a:795_3": "Brahmacariyogadhaṃ sukhanti brahmacariyaṃ ogāhitvā ṭhitaṃ uparimaggattayasampayuttaṃ",
  "atk-s0305a:795_4": "sukhaṃ. Yo panesa gāthāya āgato pasādo, so katarapasādo hotīti. Tipiṭakacūḷābhayatthero",
  "atk-s0305a:795_5": "tāva “maggapasādo”ti āha, tipiṭakacūḷanāgatthero “āgatamaggassa paccavekkhaṇappasādo”ti.",
  "atk-s0305a:795_6": "Ubhopi therā paṇḍitā bahussutā, ubhinnaṃ subhāsitaṃ. Missakappasādo esoti.",
  "atk-s0305a:796": "3. Dīghāvuupāsakasuttavaṇṇanā",
  "atk-s0305a:797_0": "999. Tatiye tasmāti yasmā catūsu sotāpattiyaṅgesu sandissasi, tasmā. Vijjābhāgiyeti",
  "atk-s0305a:797_1": "vijjākoṭṭhāsike. Sabbasaṅkhāresūti sabbesu tebhūmakasaṅkhāresu. Evamassa upari tiṇṇaṃ",
  "atk-s0305a:797_2": "maggānaṃ vipassanā kathitā. Vighātanti dukkhaṃ.",
  "atk-s0305a:798": "4-5. Paṭhamasāriputtasuttādivaṇṇanā",
  "atk-s0305a:799_0": "1000-1001. Catuttha uttānameva. Pañcame sotāpattiyaṅganti sotāpattiyā pubbabhāgapaṭilābhaṅgaṃ.",
  "atk-s0305a:799_1": "Buddhe aveccappasādādayo pana paṭiladdhaguṇā sotāpannassa aṅgā nāma, tepi pana sotāpattiyaṅganti",
  "atk-s0305a:799_2": "āgatā. Tatrāyaṃ dvinnampi vacanattho – sappurise sevanto bhajanto payirupāsanto dhammaṃ",
  "atk-s0305a:799_3": "suṇanto yoniso manasikaronto dhammānudhammaṃ pubbabhāgapaṭipadaṃ paṭipajjanto sotāpattiṃ",
  "atk-s0305a:799_4": "paṭilabhatīti sappurisasaṃsevādayo sotāpattiatthāya aṅganti sotāpattiyaṅgaṃ nāma,",
  "atk-s0305a:799_5": "itare paṭhamamaggasaṅkhātāya sotāpattiyā aṅgantipi sotāpattiyaṅgaṃ, paṭividdhasotāpattimaggassa",
  "atk-s0305a:799_6": "sotāpattimaggo aṅgantipi sotāpattiyaṅgaṃ.",
  "atk-s0305a:800": "6. Thapatisuttavaṇṇanā",
  "atk-s0305a:801_0": "1002. Chaṭṭhe sādhuke paṭivasantīti sādhukanāmake attano bhogagāmake vasanti. Tesu",
  "atk-s0305a:801_1": "isidatto sakadāgāmī, purāṇo sotāpanno sadārasantuṭṭho. Magge purisaṃ ṭhapesunti tesaṃ",
  "atk-s0305a:801_2": "kira gāmadvārena bhagavato gamanamaggo. Tasmā “bhagavā kāle vā akāle vā amhākaṃ suttānaṃ",
  "atk-s0305a:801_3": "vā pamattānaṃ vā gaccheyya, atha passituṃ na labheyyāmā”ti maggamajjhe purisaṃ ṭhapesuṃ.",
  "atk-s0305a:802_0": "Anubandhiṃsūti na dūratova piṭṭhito piṭṭhito anubandhiṃsu, bhagavā pana sakaṭamaggassa",
  "atk-s0305a:802_1": "majjhe jaṅghamaggena agamāsi, itare ubhosu passesu anugacchantā agamaṃsu. Maggā okkammāti",
  "atk-s0305a:802_2": "buddhānañhi kenaci saddhiṃ gacchantānaṃyeva paṭisanthāraṃ kātuṃ vaṭṭati kenaci saddhiṃ",
  "atk-s0305a:802_3": "ṭhitakānaṃ, kenaci saddhiṃ divasabhāgaṃ nisinnānaṃ. Tasmā bhagavā cintesi – “imehi",
  "atk-s0305a:802_4": "me saddhiṃ gacchantassa paṭisanthāraṃ kātuṃ ayuttaṃ, ṭhitakenapi kātuṃ na yuttaṃ,",
  "atk-s0305a:802_5": "ime hi mayhaṃ sāsane sāmino āgataphalā. Imehi saddhiṃ nisīditvāva divasabhāgaṃ paṭisanthāraṃ",
  "atk-s0305a:802_6": "karissāmī”ti maggā okkamma yena aññataraṃ rukkhamūlaṃ tenupasaṅkami.",
  "atk-s0305a:803_0": "Paññatte āsane nisīdīti te kira chattupāhanaṃ kattaradaṇḍaṃ pādabbhañjanatelādīni",
  "atk-s0305a:803_1": "ceva aṭṭhavidhañca pānakaṃ sarabhapādapallaṅkañca gāhāpetvā agamaṃsu, ābhataṃ pallaṅkampi",
  "atk-s0305a:803_2": "paññāpetvā adaṃsu, satthā tasmiṃ nisīdi. Ekamantaṃ nisīdiṃsūti sesāni chattupāhanādīni",
  "atk-s0305a:803_3": "bhikkhusaṅghassa dethāti vatvā sayampi bhagavantaṃ vanditvā ekamantaṃ nisīdiṃsu.",
  "atk-s0305a:804_0": "Sāvatthiyā kosalesu cārikaṃ pakkamissatītiādi sabbaṃ majjhimapadesavasenava vuttaṃ.",
  "atk-s0305a:804_1": "Kasmā? Niyatattā. Bhagavato hi cārikācaraṇampi aruṇuṭṭhāpanampi niyataṃ, majjhimapadeseyeva",
  "atk-s0305a:804_2": "cārikaṃ carati, majjhimadese aruṇaṃ uṭṭhapetīti niyatattā majjhimadesavasena vuttaṃ.",
  "atk-s0305a:804_3": "Āsanne no bhagavā bhavissatīti ettha na kevalaṃ āsannattāyeva tesaṃ somanassaṃ hoti,",
  "atk-s0305a:804_4": "atha kho “idāni dānaṃ dātuṃ gandhamālādīhi pūjaṃ kātuṃ dhammaṃ sotuṃ pañhaṃ pucchituṃ",
  "atk-s0305a:804_5": "labhissāmā”ti tesaṃ somanassaṃ hoti.",
  "atk-s0305a:805_0": "Tasmātiha thapatayo sambādho gharāvāsoti thapatayo yasmā tumhākaṃ mayi dūrībhūte",
  "atk-s0305a:805_1": "anappakaṃ domanassaṃ, āsanne anappakaṃ somanassaṃ hoti, tasmāpi veditabbametaṃ “sambādho",
  "atk-s0305a:805_2": "gharāvāso”ti. Gharāvāsassa hi dosena tumhākaṃ evaṃ hoti. Sace pana gharāvāsaṃ pahāya",
  "atk-s0305a:805_3": "pabbajitā, atha evaṃ vo mayā saddhiṃyeva gacchantānañca āgacchantānañca taṃ na bhaveyyāti",
  "atk-s0305a:805_4": "imamatthaṃ dīpento evamāha. Tattha sakiñcanasapalibodhaṭṭhena sambādhatā veditabbā.",
  "atk-s0305a:805_5": "Mahāvāse vasantassapi hi sakiñcanasapalibodhaṭṭhena gharāvāso sambādhova. Rajāpathoti",
  "atk-s0305a:805_6": "rāgadosamoharajānaṃ āpatho, āgamanaṭṭhānanti attho. Abbhokāso pabbajjāti pabbajjā",
  "atk-s0305a:805_7": "pana akiñcanaapalibodhaṭṭhena abbhokāso. Caturatanikepi hi gabbhe dvinnaṃ bhikkhūnaṃ",
  "atk-s0305a:805_8": "pallaṅkena pallaṅkaṃ ghaṭetvā nisinnānampi akiñcanaapalibodhaṭṭhena pabbajjā abbhokāso",
  "atk-s0305a:805_9": "nāma hoti. Alañca pana vo thapatayo appamādāyāti evaṃ sambādhe gharāvāse vasantānaṃ",
  "atk-s0305a:805_10": "tumhākaṃ appamādameva kātuṃ yuttanti attho.",
  "atk-s0305a:806_0": "Ekaṃ purato ekaṃ pacchato nisīdāpemāti te kira dvepi janā sabbālaṅkārapaṭimaṇḍitesu",
  "atk-s0305a:806_1": "dvīsu nāgesu tā itthiyo evaṃ nisīdāpetvā rañño nāgaṃ majjhe katvā ubhosu passesu",
  "atk-s0305a:806_2": "gacchanti, tasmā evamāhaṃsu. Nāgopi rakkhitabboti yathā kiñci visevitaṃ na karoti,",
  "atk-s0305a:806_3": "evaṃ rakkhitabbo hoti. Tāpi bhaginiyoti yathā pamādaṃ nāpajjanti, evaṃ rakkhitabbā",
  "atk-s0305a:806_4": "honti. Attāpīti sitahasitakathitavipekkhitādīni akarontehi attāpi rakkhitabbo hoti.",
  "atk-s0305a:806_5": "(Tehi tathā karontehi na attāpi rakkhitabbo hoti). Tathā karonto hi “sāmidubbho eso”ti",
  "atk-s0305a:806_6": "niggahetabbo hoti. Tasmātiha thapatayoti yasmā tumhe rājā niccaṃ rājabhaṇḍaṃ paṭicchāpeti,",
  "atk-s0305a:806_7": "tasmāpi sambādho gharāvāso rajāpatho. Yasmā pana paṃsukūlikabhikkhuṃ evaṃ paṭicchāpento",
  "atk-s0305a:806_8": "natthi, tasmā abbhokāso pabbajjā. Evaṃ sabbatthāpi alañca pana vo thapatayo appamādāya",
  "atk-s0305a:806_9": "appamādameva karothāti dasseti.",
  "atk-s0305a:807_0": "Muttacāgoti vissaṭṭhacāgo. Payatapāṇīti āgatāgatānaṃ dānatthāya dhotahattho. Vossaggaratoti",
  "atk-s0305a:807_1": "vossaggasaṅkhāte cāge rato. Yācayogoti yācitabbakayutto. Dānasaṃvibhāgaratoti dānena",
  "atk-s0305a:807_2": "ceva appamattakampi kiñci laddhā tatopi saṃvibhāge rato. Appaṭivibhattanti “idaṃ",
  "atk-s0305a:807_3": "amhākaṃ bhavissati, idaṃ bhikkhūna”nti evaṃ akatavibhāgaṃ, sabbaṃ dātabbameva hutvā ṭhitanti attho.",
  "atk-s0305a:808": "7. Veḷudvāreyyasuttavaṇṇanā",
  "atk-s0305a:809_0": "1003. Sattame veḷudvāranti gāmadvāre paveṇiāgatassa veḷugacchassa atthitāya evaṃladdhanāmo",
  "atk-s0305a:809_1": "gāmo. Attupanāyikanti attani upanetabbaṃ. Samphabhāsenāti amantabhāsena. Samphappalāpabhāsenāti",
  "atk-s0305a:809_2": "samphappalāpasambhāsena niratthakena aññāṇavacanenāti attho.",
  "atk-s0305a:810": "8-9. Paṭhamagiñjakāvasathasuttādivaṇṇanā",
  "atk-s0305a:811_0": "1004-5. Aṭṭhame ñātiketi ekaṃ taḷākaṃ nissāya dvinnaṃ cūḷapitimahāpitiputtānaṃ dve",
  "atk-s0305a:811_1": "gāmā, tesu ekasmiṃ gāmake. Giñjakāvasatheti iṭṭhakāmaye āvasathe. Orambhāgiyānanti",
  "atk-s0305a:811_2": "heṭṭhābhāgiyānaṃ, kāmabhaveyeva paṭisandhiggāhāpakānanti attho. Oranti laddhanāmehi",
  "atk-s0305a:811_3": "vā tīhi maggehi pahātabbānītipi orambhāgiyāni. Tattha kāmacchando byāpādoti imāni",
  "atk-s0305a:811_4": "dve samāpattiyā vā avikkhambhitāni maggena vā asamucchinnāni nibbattivasena uddhaṃ",
  "atk-s0305a:811_5": "bhāgaṃ rūpabhavaṃ arūpabhavaṃ vā gantuṃ na denti. Sakkāyadiṭṭhiādīni tīṇi tattha",
  "atk-s0305a:811_6": "nibbattampi ānetvā puna idheva nibbattāpentīti sabbānipi orambhāgiyāneva. Anāvattidhammoti",
  "atk-s0305a:811_7": "paṭisandhivasena anāgamanasabhāvo.",
  "atk-s0305a:812_0": "Rāgadosamohānaṃ tanuttāti ettha kadāci uppattiyā ca pariyuṭṭhānamandatāya cāti dvedhāpi",
  "atk-s0305a:812_1": "tanubhāvo veditabbo. Sakadāgāmissa hi puthujjanānaṃ viya abhiṇhaṃ rāgādayo na uppajjanti,",
  "atk-s0305a:812_2": "kadāci karahaci uppajjanti. Uppajjamānā ca na puthujjanānaṃ viya bahalabahalā uppajjanti,",
  "atk-s0305a:812_3": "makkhipattaṃ viya tanukā uppajjanti. Dīghabhāṇakatipiṭakamahāsīvatthero panāha –",
  "atk-s0305a:812_4": "“yasmā sakadāgāmissa puttadhītaro honti, orodhā ca honti, tasmā bahalā kilesā. Idaṃ",
  "atk-s0305a:812_5": "pana bhavatanukavasena kathita”nti. Taṃ aṭṭhakathāyaṃ “sotāpannassa satta bhave ṭhapetvā",
  "atk-s0305a:812_6": "aṭṭhame bhave bhavatanukaṃ natthi, sakadāgāmissa dve bhave ṭhapetvā pañcasu bhavesu",
  "atk-s0305a:812_7": "bhavatanukaṃ natthi, anāgāmissa rūpārūpabhavaṃ ṭhapetvā kāmabhave bhavatanukaṃ natthi,",
  "atk-s0305a:812_8": "khīṇāsavassa kismiñci bhave bhavatanukaṃ natthī”ti vuttattā paṭikkhittaṃ hoti.",
  "atk-s0305a:813_0": "Imaṃ lokanti imaṃ kāmāvacaralokaṃ sandhāya vuttaṃ. Ayañhettha adhippāyo – sace hi",
  "atk-s0305a:813_1": "manussesu sakadāgāmiphalaṃ patto devesu nibbattitvā arahattaṃ sacchikaroti, iccetaṃ",
  "atk-s0305a:813_2": "kusalaṃ. Asakkonto pana avassaṃ manussalokaṃ āgantvā sacchikaroti. Devesu sakadāgāmiphalaṃ",
  "atk-s0305a:813_3": "pattopi sace manussesu nibbattitvā arahattaṃ sacchikaroti, iccetaṃ kusalaṃ. Asakkonto",
  "atk-s0305a:813_4": "pana avassaṃ devalokaṃ gantvā sacchikarotīti.",
  "atk-s0305a:814_0": "Vinipatanaṃ vinipāto, nāssa vinipāto dhammoti avinipātadhammo, catūsu apāyesu avinipātanasabhāvoti",
  "atk-s0305a:814_1": "attho. Niyatoti dhammaniyāmena niyato. Sambodhiparāyaṇoti uparimaggattayasaṅkhātā",
  "atk-s0305a:814_2": "sambodhi paraṃ ayanaṃ assa gati paṭisaraṇaṃ avassaṃ pattabbāti sambodhiparāyaṇo.",
  "atk-s0305a:814_3": "Vihesāvesāti tesaṃ tesaṃ ñāṇagatiṃ ñāṇūpapattiṃ ñāṇābhisamparāyaṃ olokentassa kāyakilamathova",
  "atk-s0305a:814_4": "esa, ānanda, tathāgatassāti dīpeti. Cittavihesā pana buddhānaṃ natthi.",
  "atk-s0305a:815_0": "Dhammādāsanti dhammamayaṃ ādāsaṃ. Yenāti yena dhammādāsena samannāgato. Khīṇāpāyaduggativinipātoti",
  "atk-s0305a:815_1": "idaṃ nirayādīnaṃyeva vevacanavaseneva vuttaṃ. Nirayādayo hi vaḍḍhisaṅkhātato ayato",
  "atk-s0305a:815_2": "apetattā apāyo, dukkhassa gati paṭisaraṇanti. Duggati, dukkaṭakārino ettha vivasā",
  "atk-s0305a:815_3": "nipatantīti vinipāto. Navamaṃ uttānameva.",
  "atk-s0305a:816": "10. Tatiyagiñjakāvasathasuttavaṇṇanā",
  "atk-s0305a:817_0": "1006. Dasame paropaññāsāti atirekapaññāsa. Sādhikanavutīti atirekanavuti. Chātirekānīti",
  "atk-s0305a:817_1": "chahi adhikāni. So kira gāmo kiñcāpi nātimahā ahosi, ariyasāvakā panettha bahū. Tattha",
  "atk-s0305a:817_2": "tattha ahivātarogena ekappahāreneva catuvīsati pāṇasatasahassāni kālamakaṃsu, tesu",
  "atk-s0305a:817_3": "ariyasāvakā ettakā nāma ahesuṃ. Sesaṃ sabbattha uttānamevāti.",
  "atk-s0305a:818": "Veḷudvāravaggo paṭhamo.",
  "atk-s0305a:819": "2. Rājakārāmavaggo",
  "atk-s0305a:820": "1. Sahassabhikkhunisaṅghasuttavaṇṇanā",
  "atk-s0305a:821_0": "1007. Dutiyassa paṭhame rājakārāmeti raññā kāritattā evaṃ laddhanāme ārāme, taṃ raññā",
  "atk-s0305a:821_1": "pasenadikosalena kataṃ. Paṭhamabodhiyaṃ kira lābhaggayasaggapattaṃ satthāraṃ disvā",
  "atk-s0305a:821_2": "titthiyā cintayiṃsu – “samaṇo gotamo lābhaggayasaggapatto, na kho panesa aññaṃ kiñci",
  "atk-s0305a:821_3": "sīlaṃ vā samādhiṃ vā nissāya evaṃ lābhaggayasaggapatto. Bhūmisīsaṃ pana tena gahitaṃ,",
  "atk-s0305a:821_4": "sace mayampi jetavanasamīpe ārāmaṃ kārāpetuṃ sakkuṇeyyāma, lābhaggayasaggapattā bhaveyyāmā”ti.",
  "atk-s0305a:821_5": "Te attano attano upaṭṭhāke samādapetvā satasahassamatte kahāpaṇe labhitvā te ādāya",
  "atk-s0305a:821_6": "rañño santikaṃ agamaṃsu. Rājā “kiṃ eta”nti? Pucchi. Mayaṃ jetavanasamīpe titthiyārāmaṃ",
  "atk-s0305a:821_7": "karoma, sace samaṇo gotamo vā samaṇassa gotamassa sāvakā vā āgantvā vāressanti, vāretuṃ",
  "atk-s0305a:821_8": "mā adatthāti lañjaṃ adaṃsu. Rājā lañjaṃ gahetvā “gacchatha kārethā”ti āha.",
  "atk-s0305a:822_0": "Te gantvā, attano upaṭṭhākehi dabbasambhāre āharāpetvā, thambhussāpanādīni karontā,",
  "atk-s0305a:822_1": "uccāsaddā mahāsaddā ekakolāhalaṃ akaṃsu. Satthā gandhakuṭito nikkhamma pamukhe ṭhatvā",
  "atk-s0305a:822_2": "“ke pana te, ānanda, uccāsaddā mahāsaddā kevaṭṭā maññe macchavilope”ti?, Pucchi.",
  "atk-s0305a:822_3": "Titthiyā, bhante, jetavanasamīpe titthiyārāmaṃ karontīti. Ānanda, ime sāsanena paṭiviruddhā",
  "atk-s0305a:822_4": "bhikkhusaṅghassa aphāsuvihāraṃ karissanti, rañño ārocetvā vārāpehīti.",
  "atk-s0305a:823_0": "Thero bhikkhusaṅghena saddhiṃ gantvā rājadvāre aṭṭhāsi. Rañño “therā, deva, āgatā”ti",
  "atk-s0305a:823_1": "nivedayiṃsu. Rājā lañjassa gahitattā na nikkhami. Therā gantvā satthu ārocayiṃsu.",
  "atk-s0305a:823_2": "Satthā sāriputtamoggallāne pesesi. Rājā tesampi dassanaṃ na adāsi. Te āgantvā satthu",
  "atk-s0305a:823_3": "ārocayiṃsu “na, bhante, rājā nikkhanto”ti. Satthā taṅkhaṇaṃyeva byākāsi – “attano",
  "atk-s0305a:823_4": "rajje ṭhatvā kālaṃ kātuṃ na labhissatī”ti.",
  "atk-s0305a:824_0": "Dutiyadivase ca sāmaṃyeva bhikkhusaṅghaparivāro gantvā rājadvāre aṭṭhāsi. Rājā “satthā",
  "atk-s0305a:824_1": "āgato”ti sutvā nikkhamitvā, nivesanaṃ pavesetvā, sārapallaṅke nisīdāpetvā, yāgukhajjakaṃ",
  "atk-s0305a:824_2": "adāsi. Satthā paribhuttayāgukhādanīyo “yāva bhattaṃ niṭṭhāti, tāva satthu santike",
  "atk-s0305a:824_3": "nisīdissāmī”ti āgantvā nisinnaṃ rājānaṃ “tayā, mahārāja, idaṃ nāma kata”nti avatvā,",
  "atk-s0305a:824_4": "“kāraṇeneva naṃ saññāpessāmī”ti idaṃ atītakāraṇaṃ āhari – mahārāja, pabbajite nāma",
  "atk-s0305a:824_5": "aññamaññaṃ yujjhāpetuṃ na vaṭṭati. Atītepi isayo aññamaññaṃ yujjhāpetvā saha raṭṭhena",
  "atk-s0305a:824_6": "rājā samuddaṃ paviṭṭhoti. Kadā bhagavāti?",
  "atk-s0305a:825_0": "Atīte, mahārāja, bharuraṭṭhe bharurājā nāma rajjaṃ kāreti. Pañcasatā pañcasatā dve",
  "atk-s0305a:825_1": "isigaṇā pabbatapādato loṇambilasevanatthāya bharunagaraṃ gantvā nagarassa avidūre",
  "atk-s0305a:825_2": "dve rukkhā atthi, paṭhamaṃ āgato isigaṇo ekassa rukkhassa mūle nisīdi, pacchāgatopi",
  "atk-s0305a:825_3": "ekassāti. Te yathābhirantaṃ viharitvā pabbatapādaṃ eva agamaṃsu. Te puna āgacchantāpi",
  "atk-s0305a:825_4": "attano rukkhamūleyeva nisīdanti. Addhāne gacchante eko rukkho sukkhi, tasmiṃ sukkhe",
  "atk-s0305a:825_5": "āgatā tāpasā “ayaṃ rukkho mahā, amhākampi tesampi pahossatī”ti itaresaṃ rukkhamūlassa",
  "atk-s0305a:825_6": "ekapadese nisīdiṃsu. Te pacchā āgacchantā rukkhamūlaṃ apavisitvā bahi ṭhitāva “kasmā",
  "atk-s0305a:825_7": "tumhe ettha nisīdathā”ti āhaṃsu. Ācariyā amhākaṃ rukkho sukkho, ayaṃ rukkho mahā,",
  "atk-s0305a:825_8": "tumhepi pavisatha, tumhākampi amhākampi pahossatīti. Te “na mayaṃ pavisāma, nikkhamatha",
  "atk-s0305a:825_9": "tumhe”ti kathaṃ vaḍḍhetvā “na tumhe attanova manena nikkhamissathā”ti hatthādīsu",
  "atk-s0305a:825_10": "gahetvā nikkaḍḍhiṃsu. Te “hotu sikkhāpessāma ne”ti iddhiyā sovaṇṇamayāni dve cakkāni",
  "atk-s0305a:825_11": "rajatamayañca akkhaṃ māpetvā pavaṭṭentā rājadvāraṃ agamiṃsu. Rañño “evarūpaṃ, deva,",
  "atk-s0305a:825_12": "tāpasā paṇṇākāraṃ gahetvā ṭhitā”ti nivedayiṃsu. Rājā tuṭṭho “pakkosathā”ti te pakkosāpetvā",
  "atk-s0305a:825_13": "“mahākammaṃ tumhehi kataṃ, atthi vo kiñci mayā kattabba”nti āha. Āma, mahārāja, amhākaṃ",
  "atk-s0305a:825_14": "nisinnaṭṭhānaṃ ekarukkhamūlaṃ atthi, taṃ aññehi isīhi gahitaṃ, taṃ no dāpehīti. Rājā",
  "atk-s0305a:825_15": "purise pesetvā tāpase nikkaḍḍhāpesi.",
  "atk-s0305a:826_0": "Te bahi ṭhitā “kiṃ nu kho datvā labhiṃsū”ti olokayamānā “idaṃ nāmā”ti disvā “mayampi",
  "atk-s0305a:826_1": "lañjaṃ datvā puna gaṇhissāmā”ti iddhiyā sovaṇṇamayaṃ rathapañjaraṃ māpetvā ādāya",
  "atk-s0305a:826_2": "agamaṃsu. Rājā disvā tuṭṭho – “kiṃ, bhante, kātabba”nti?, Āha. Mahārāja amhākaṃ rukkhamūle",
  "atk-s0305a:826_3": "añño isigaṇo nisinno, taṃ no rukkhamūlaṃ dāpehīti. Rājā purise pesetvā te nikkaḍḍhāpesi.",
  "atk-s0305a:826_4": "Tāpasā aññamaññaṃ kalahaṃ katvā, “ananucchavikaṃ amhehi kata”nti vippaṭisārino hutvā",
  "atk-s0305a:826_5": "pabbatapādameva agamaṃsu. Tato devatā “ayaṃ rājā dvinnaṃ isigaṇānaṃ hatthato lañjaṃ",
  "atk-s0305a:826_6": "gahetvā aññamaññaṃ kalahaṃ kārāpesī”ti kujjhitvā mahāsamuddaṃ ubbaṭṭetvā tassa rañño",
  "atk-s0305a:826_7": "vijitaṃ yojanasahassamattaṭṭhānaṃ samuddameva akaṃsūti.",
  "atk-s0305a:827": "“Isīnamantaraṃ katvā, bharurājāti me sutaṃ;",
  "atk-s0305a:828": "Ucchinno saha raṭṭhehi, sa rājā vibhavaṅgato”ti. –",
  "atk-s0305a:829_0": "Evaṃ bhagavatā imasmiṃ atīte dassite yasmā buddhānaṃ nāma kathā okappaniyā hoti,",
  "atk-s0305a:829_1": "“tasmā rājā attano kiriyaṃ sallakkhetvā anupadhāretvā mayā akattabbaṃ kammaṃ kata”nti",
  "atk-s0305a:829_2": "“gacchatha, bhaṇe, titthiye nikkaḍḍhathā”ti nikkaḍḍhāpetvā cintesi – “mayā kārito",
  "atk-s0305a:829_3": "vihāro nāma natthi, tasmiṃyeva ṭhāne vihāraṃ kāressāmī”ti tesaṃ dabbasambhārepi adatvā",
  "atk-s0305a:829_4": "vihāraṃ kāresi. Taṃ sandhāyetaṃ vuttaṃ.",
  "atk-s0305a:830": "2-3. Brāhmaṇasuttādivaṇṇanā",
  "atk-s0305a:831": "1008-9. Dutiye udayagāmininti attano samaye vaḍḍhigāminiṃ. Maraṇaṃ āgameyyāsīti maraṇaṃ iccheyyāsi, pattheyyāsi vā. Tatiyaṃ uttānameva.",
  "atk-s0305a:832": "4. Duggatibhayasuttavaṇṇanā",
  "atk-s0305a:833": "1010. Catutthe sabbaduggatibhayaṃ samatikkantoti manussadobhaggaṃ paṭikkhittaṃ.",
  "atk-s0305a:834": "5. Duggativinipātabhayasuttavaṇṇanā",
  "atk-s0305a:835": "1011. Pañcame sabbaduggativinipātabhayaṃ samatikkantoti manussadobhaggena saddhiṃ cattāro apāyā paṭikkhittā.",
  "atk-s0305a:836": "6. Paṭhamamittāmaccasuttavaṇṇanā",
  "atk-s0305a:837_0": "1012. Chaṭṭhe mittāti aññamaññassa gehe āmisaparibhogavasena vohāramittā. Amaccāti",
  "atk-s0305a:837_1": "āmantanapaṭimantanairiyāpathādīsu ekato pavattakiccā. Ñātīti sassusasurapakkhikā.",
  "atk-s0305a:837_2": "Sālohitāti samānalohitā bhātibhaginimātulādayo.",
  "atk-s0305a:838": "7. Dutiyamittāmaccasuttavaṇṇanā",
  "atk-s0305a:839_0": "1013. Sattame aññathattaṃ nāma pasādaññathattaṃ bhāvaññathattaṃ gatiaññathattaṃ lakkhaṇaññathattaṃ",
  "atk-s0305a:839_1": "vipariṇāmaññathattanti anekavidhaṃ. Tattha mahābhūtesu bhāvaññathattaṃ adhippetaṃ.",
  "atk-s0305a:839_2": "Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṃ āpajjamānāya",
  "atk-s0305a:839_3": "purimabhāvo vigacchati, bhāvaññathattaṃ paññāyati. Lakkhaṇaṃ pana na vigacchati,",
  "atk-s0305a:839_4": "kakkhaḷalakkhaṇāva hoti. Ucchurasādibhāvena ca yūsākārasaṇṭhitāya āpodhātuyā sussitvā",
  "atk-s0305a:839_5": "ghanapathavibhāvaṃ āpajjamānāya purimabhāvo vigacchati, bhāvaññathattaṃ paññāyati.",
  "atk-s0305a:839_6": "Lakkhaṇaṃ pana na vigacchati, ābandhanalakkhaṇāva hoti. Tatridaṃ aññathattanti ettha",
  "atk-s0305a:839_7": "pana gatiaññathattaṃ adhippetaṃ, tañhi ariyasāvakassa natthi. Pasādaññathattampi",
  "atk-s0305a:839_8": "natthiyeva, idha pana pasādaphalaṃ pakāsetuṃ gatiaññathattameva dassitaṃ. Sesaṃ sabbattha uttānamevāti.",
  "atk-s0305a:840": "Rājakārāmavaggo dutiyo.",
  "atk-s0305a:841": "3. Saraṇānivaggo",
  "atk-s0305a:842": "1-2. Paṭhamamahānāmasuttādivaṇṇanā",
  "atk-s0305a:843_0": "1017-18. Tatiyassa paṭhame iddhanti telamadhuphāṇitādīhi samiddhaṃ. Phītanti hatthūpagasīsūpagagīvūpagādialaṅkāravasena",
  "atk-s0305a:843_1": "supupphitaṃ. Ākiṇṇamanussanti nirantaramanussaṃ. Sambādhabyūhanti byūhā vuccanti",
  "atk-s0305a:843_2": "avinibbiddharacchāyo, yā paviṭṭhamaggeneva niggacchanti, tā sambādhā byūhā bahukā",
  "atk-s0305a:843_3": "etthāti sambādhabyūhaṃ. Imināpi nagarassa ghanavāsameva dīpeti. Bhantenāti ito cito",
  "atk-s0305a:843_4": "ca paribbhamantena uddhatacārinā. Dutiyaṃ uttānameva.",
  "atk-s0305a:844": "3. Godhasakkasuttavaṇṇanā",
  "atk-s0305a:845_0": "1019. Tatiye bhagavāva etaṃ jāneyya etehi dhammehi samannāgataṃ vā asamannāgataṃ",
  "atk-s0305a:845_1": "vāti idaṃ so sakko tīhi dhammehi samannāgatassa puggalassa sotāpannabhāvaṃ, catūhi",
  "atk-s0305a:845_2": "vā dhammehi samannāgatassa sotāpannabhāvaṃ bhagavāva jānātīti adhippāyena āha.",
  "atk-s0305a:846_0": "Kocideva dhammasamuppādo uppajjeyyāti kiñcideva kāraṇaṃ uppajjeyya. Ekato assa bhagavā,",
  "atk-s0305a:846_1": "ekato bhikkhusaṅghoti yasmiṃ kāraṇe uppanne bhagavā bhikkhusaṅghena nānāladdhiko",
  "atk-s0305a:846_2": "hutvā ekaṃ vādaṃ vadanto ekato assa, bhikkhusaṅghopi ekaṃ vadanto ekatoti attho.",
  "atk-s0305a:846_3": "Tenevāhanti yaṃ vādaṃ tumhe vadetha, tamevāhaṃ gaṇheyyanti. Nanu ca ariyasāvakassa",
  "atk-s0305a:846_4": "ratanattaye pasādanānattaṃ natthi, atha kasmā esa evamāhāti? Bhagavato sabbaññutāya.",
  "atk-s0305a:846_5": "Evañhissa hoti “bhikkhusaṅgho attano asabbaññutāya ajānitvāpi katheyya, satthu pana",
  "atk-s0305a:846_6": "aññāṇaṃ nāma natthī”ti. Tasmā evamāha. Aññatra kalyāṇā aññatra kusalāti kalyāṇameva",
  "atk-s0305a:846_7": "kusalameva vadāmi, na kalyāṇakusalavimuttanti. Apicassa anavajjanadoso esoti.",
  "atk-s0305a:847": "4. Paṭhamasaraṇānisakkasuttavaṇṇanā",
  "atk-s0305a:848_0": "1020. Catutthe idha mahānāma ekacco puggaloti idaṃ na kevalaṃ saraṇāni eva apāyato",
  "atk-s0305a:848_1": "mutto, imepi puggalā muttāti dassetuṃ āraddhaṃ. Mattaso nijjhānaṃ khamantīti pamāṇena",
  "atk-s0305a:848_2": "ca olokanaṃ khamanti. Iminā dhammānusārimaggaṭṭhapuggalaṃ dasseti. Agantā nirayanti",
  "atk-s0305a:848_3": "maggaṭṭhapuggalo hi apāyato parimuttoti vā parimuccissatīti vā vattuṃ na vaṭṭati,",
  "atk-s0305a:848_4": "parimuccatīti pana vattuṃ vaṭṭati. Yasmā ca parimuccati, tasmā gantā nāma na hotīti,",
  "atk-s0305a:848_5": "“agantā”ti vutto, na gacchatīti attho. Saddhāmattaṃ pemamattanti iminā saddhānusārimaggaṭṭhapuggalaṃ",
  "atk-s0305a:848_6": "dasseti. Mahāsālāti samīpe ṭhiteva cattāro mahāsārarukkhe dassento āha. Maraṇakāle",
  "atk-s0305a:848_7": "sikkhaṃ samādiyīti maraṇasamaye tīsu sikkhāsu paripūrakārī ahosīti dasseti.",
  "atk-s0305a:849": "5. Dutiyasaraṇānisakkasuttavaṇṇanā",
  "atk-s0305a:850_0": "1021. Pañcame dukkhettanti visamakhettaṃ. Dubbhūmanti ūsarabhūmiṃ loṇūpahataṃ. Khaṇḍānīti",
  "atk-s0305a:850_1": "paribhinnāni. Pūtīnīti udakena temetvā pūtibhāvaṃ āpannāni. Vātātapahatānīti vātātapena",
  "atk-s0305a:850_2": "hatattā nirojabhāvaṃ gatāni. Asārādānīti anādinnasārāni agahitasārāni. Asukhasayitānīti",
  "atk-s0305a:850_3": "na koṭṭhādīsu pakkhipitvā suṭṭhu ṭhapitāni. Sukhasayitānīti ṭhapitaṭṭhānato cattāro māse acalitāni.",
  "atk-s0305a:851": "6. Paṭhamaanāthapiṇḍikasuttavaṇṇanā",
  "atk-s0305a:852_0": "1022. Chaṭṭhe ṭhānaso vedanā paṭippassambheyyāti khaṇena vedanā paṭippassambheyya.",
  "atk-s0305a:852_1": "Micchāñāṇenāti micchāpaccavekkhaṇena micchāvimuttiyāti aniyyānikavimuttiyā. Tasmā",
  "atk-s0305a:852_2": "saddhañca sīlañcāti gāthā vuttatthā eva. Yatra hi nāmāti yo nāma.",
  "atk-s0305a:853": "7. Dutiyaanāthapiṇḍikasuttavaṇṇanā",
  "atk-s0305a:854": "1023. Sattame samparāyikaṃ maraṇabhayanti samparāyahetukaṃ maraṇabhayaṃ gihisāmīcikānīti gihīnaṃ anucchavikāni. Sesaṃ sabbattha uttānamevāti.",
  "atk-s0305a:855": "Saraṇānivaggo tatiyo.",
  "atk-s0305a:856": "4. Puññābhisandavaggo",
  "atk-s0305a:857": "1. Paṭhamapuññābhisandasuttavaṇṇanā",
  "atk-s0305a:858": "1027. Catutthassa paṭhame puññābhisandā kusalābhisandāti puññanadiyo kusalanadiyo. Sukhassāhārāti sukhassa paccayā.",
  "atk-s0305a:859": "4. Paṭhamadevapadasuttavaṇṇanā",
  "atk-s0305a:860_0": "1030. Catutthe devapadānīti devānaṃ ñāṇena, devassa vā ñāṇena akkantapadāni. Visuddhiyāti",
  "atk-s0305a:860_1": "visujjhanatthāya. Pariyodapanāyāti puriyodapanatthāya jotanatthāya. Imasmiṃ sutte",
  "atk-s0305a:860_2": "cattāropi phalaṭṭhapuggalā visuddhaṭṭhena devā nāma jātā.",
  "atk-s0305a:861": "8. Vassasuttavaṇṇanā",
  "atk-s0305a:862_0": "1034. Aṭṭhame pāraṃgantvāti pāraṃ vuccati nibbānaṃ, taṃ patvāti attho. Āsavānaṃ khayāya",
  "atk-s0305a:862_1": "saṃvattantīti na paṭhamaṃ nibbānaṃ gantvā pacchā saṃvattanti, gacchamānā eva saṃvattanti.",
  "atk-s0305a:862_2": "Desanā pana evaṃ katā.",
  "atk-s0305a:863": "10. Nandiyasakkasuttavaṇṇanā",
  "atk-s0305a:864_0": "1036. Dasame divā pavivekāya rattiṃ paṭisallānāyāti divā pavivekatthāya rattiṃ paṭisallānatthāya.",
  "atk-s0305a:864_1": "Dhammā na pātubhavantīti samathavipassanā dhammā na uppajjanti. Sesaṃ sabbattha uttānamevāti.",
  "atk-s0305a:865": "Puññābhisandavaggo catuttho.",
  "atk-s0305a:866": "5. Sagāthakapuññābhisandavaggo",
  "atk-s0305a:867": "1. Paṭhamaabhiasandasuttavaṇṇanā",
  "atk-s0305a:868_0": "1037. Pañcamassa paṭhame asaṅkhyeyyoti āḷhakagaṇanāya asaṅkhyeyyo, yojanavasena panassa",
  "atk-s0305a:868_1": "saṅkhyā atthi. Bahubheravanti saviññāṇakaaviññāṇakānaṃ bheravārammaṇānaṃ vasena bahubheravaṃ.",
  "atk-s0305a:868_2": "Puthūti bahu. Savantīti sandamānā. Upayantīti upagacchanti.",
  "atk-s0305a:869": "2. Dutiyaabhisandasuttavaṇṇanā",
  "atk-s0305a:870": "1038. Dutiye yatthimā mahānadiyo saṃsandanti samentīti yasmiṃ saṃbhajje etā mahānadiyo ekībhavanti, nirantarā bhavantīti attho.",
  "atk-s0305a:871": "3. Tatiyaabhisandasuttavaṇṇanā",
  "atk-s0305a:872_0": "1039. Tatiye puññakāmoti puññatthiko. Kusale patiṭṭhitoti maggakusale patiṭṭhito.",
  "atk-s0305a:872_1": "Bhāveti maggaṃ amatassa pattiyāti nibbānassa pāpuṇanatthaṃ arahattamaggaṃ bhāveti.",
  "atk-s0305a:872_2": "Dhammasārādhigamoti dhammasāro vuccati ariyaphalaṃ dhammasāro, adhigamo assāti dhammasārādhigamo,",
  "atk-s0305a:872_3": "adhigataphaloti attho. Khaye ratoti kilesakkhaye rato.",
  "atk-s0305a:873": "4. Paṭhamamahaddhanasuttavaṇṇanā",
  "atk-s0305a:874": "1040. Catutthe aḍḍho mahaddhanoti sattavidhena ariyadhanena aḍḍho ceva mahaddhano ca. Teneva bhogena mahābhogo. Sesaṃ sabbattha uttānamevāti.",
  "atk-s0305a:875": "Sagāthakapuññābhisandavaggo pañcamo.",
  "atk-s0305a:876": "6. Sappaññavaggo",
  "atk-s0305a:877": "2. Vassaṃvuttasuttavaṇṇanā",
  "atk-s0305a:878_0": "1048. Chaṭṭhassa dutiye ayamadhippāyo – sotāpanno bhikkhu ettakena vosānaṃ anāpajjitvā",
  "atk-s0305a:878_1": "tāneva indriyabalabojjhaṅgāni samodhānetvā vipassanaṃ vaḍḍhetvā sakadāgāmimaggaṃ",
  "atk-s0305a:878_2": "pāpuṇissati, sakadāgāmī anāgāmimaggaṃ, anāgāmī arahattamagganti imamatthaṃ sandhāya",
  "atk-s0305a:878_3": "bhagavatā imasmiṃ sutte sāsane tanti paveṇī kathitāti.",
  "atk-s0305a:879": "3. Dhammadinnasuttavaṇṇanā",
  "atk-s0305a:880_0": "1049. Tatiye dhammadinnoti sattasu janesu eko. Buddhakālasmiñhi dhammadinno upāsako,",
  "atk-s0305a:880_1": "visākho upāsako, uggo gahapati, citto gahapati, hatthako āḷavako, cūḷaanāthapiṇḍiko,",
  "atk-s0305a:880_2": "mahāanāthapiṇḍikoti ime satta janā pañcasataupāsakaparivārā ahesuṃ. Etesu esa aññataro.",
  "atk-s0305a:881_0": "Gambhīrāti dhammagambhīrā sallasuttādayo. Gambhīratthāti atthagambhīrā cetanāsuttantādayo.",
  "atk-s0305a:881_1": "Lokuttarāti lokuttaratthadīpakā asaṅkhatasaṃyuttādayo. Suññatappaṭisaṃyuttāti sattasuññatādīpakā",
  "atk-s0305a:881_2": "khajjanikasuttantādayo. Upasampajja viharissāmāti paṭilabhitvā viharissāma. Evañhi",
  "atk-s0305a:881_3": "vo, dhammadinna, sikkhitabbanti evaṃ tumhehi candopamapaṭipadaṃ rathavinītapaṭipadaṃ",
  "atk-s0305a:881_4": "moneyyapaṭipadaṃ mahāariyavaṃsapaṭipadaṃ pūrentehi sikkhitabbaṃ. Iti satthā imesaṃ",
  "atk-s0305a:881_5": "upāsakānaṃ asayhabhāraṃ āropesi. Kasmā? Ete kira na attano bhūmiyaṃ ṭhatvā ovādaṃ",
  "atk-s0305a:881_6": "yāciṃsu, avisesena pana sabbabhāraṃ ukkhipituṃ samatthā viya “ovadatu no, bhante,",
  "atk-s0305a:881_7": "bhagavā”ti yāciṃsu. Tena tesaṃ satthā asayhabhāraṃ āropento evamāha. Na kho netanti",
  "atk-s0305a:881_8": "na kho etaṃ. Nakāro panettha byañjanasandhimattamevāti veditabbo. Tasmāti yasmā idāni",
  "atk-s0305a:881_9": "attano bhūmiyaṃ ṭhatvā ovādaṃ yācatha, tasmā.",
  "atk-s0305a:882": "4. Gilānasuttavaṇṇanā",
  "atk-s0305a:883_0": "1050. Catutthe na kho panetanti na kho amhehi etaṃ. Sappañño upāsakoti sotāpanno",
  "atk-s0305a:883_1": "adhippeto. Assāsanīyehi dhammehīti assāsakarehi dhammehi. Assāsatāyasmāti assāsatu",
  "atk-s0305a:883_2": "āyasmā. Mārisoti maraṇapaṭibaddho. Maraṇadhammoti maraṇasabhāvo. Adhimocehīti ṭhapehi.",
  "atk-s0305a:883_3": "Adhimocitanti ṭhapitaṃ. Evaṃ vimuttacittassāti evaṃ arahattaphalavimuttiyā vimuttacittassa.",
  "atk-s0305a:883_4": "Yadidaṃ vimuttiyā vimuttanti yaṃ idaṃ vimuttiṃ ārabbha vimuttiyā nānākaraṇaṃ vattabbaṃ",
  "atk-s0305a:883_5": "siyā, na taṃ vadāmi. Bhikkhusaṅghassa hi cetiyaṅgaṇabodhiyaṅgaṇavattesu ceva asītikkhandhakavattesu",
  "atk-s0305a:883_6": "cāti āgamanīyaguṇesu pamāṇaṃ nāma natthi, paṭividdhe pana magge vā phale vā upāsakānañca",
  "atk-s0305a:883_7": "bhikkhūnañca nānākaraṇaṃ natthi.",
  "atk-s0305a:884": "9. Paññāpaṭilābhasuttavaṇṇanā",
  "atk-s0305a:885_0": "1055. Navame paññāpaṭilābhāya saṃvattantīti ettha satta sekkhā paññaṃ paṭilabhanti",
  "atk-s0305a:885_1": "nāma, khīṇāsavo paṭiladdhapañño nāmāti veditabbo. Parato paññābuddhiyātiādīsupi eseva",
  "atk-s0305a:885_2": "nayo. Sesaṃ sabbattha uttānamevāti.",
  "atk-s0305a:886": "Sappaññavaggo chaṭṭho.",
  "atk-s0305a:887": "7. Mahāpaññavaggo",
  "atk-s0305a:888": "1. Mahāpaññāsuttavaṇṇanā",
  "atk-s0305a:889_0": "1058. Sattame mahāpaññatāya saṃvattantītiādīsu “mahante atthe pariggaṇhātīti mahāpaññā”tiādinā",
  "atk-s0305a:889_1": "paṭisambhidāyaṃ vuttanayeneva sabbattha sabbapadesu attho veditabbo. Sesaṃ sabbattha uttānamevāti.",
  "atk-s0305a:890": "Sotāpattisaṃyuttavaṇṇanā niṭṭhitā.",
  "atk-s0305a:893": "12. Saccasaṃyuttaṃ",
  "atk-s0305a:894": "1. Samādhivaggo",
  "atk-s0305a:895": "1. Samādhisuttavaṇṇanā",
  "atk-s0305a:896_0": "1071. Saccasaṃyuttassa paṭhame samādhiṃ, bhikkhaveti te kira bhikkhū cittekaggatāya",
  "atk-s0305a:896_1": "parihāyanti, atha nesaṃ satthā – “evamete cittekaggataṃ labhitvā, kammaṭṭhānaṃ vaḍḍhetvā,",
  "atk-s0305a:896_2": "visesaṃ pāpuṇissantī”ti imaṃ desanaṃ ārabhi. Tasmātiha, bhikkhave, “idaṃ dukkha”nti",
  "atk-s0305a:896_3": "yogo karaṇīyoti ettha yathābhūtādivasena kāraṇacchedo veditabbo. Idañhi vuttaṃ hoti",
  "atk-s0305a:896_4": "– bhikkhave, yasmā samāhito bhikkhu cattāri saccāni yathābhūtaṃ pajānāti, tasmā tumhehi",
  "atk-s0305a:896_5": "ca samāhitehi catunnaṃ saccānaṃ yathābhūtaṃ pajānanatthāya “idaṃ dukkha”nti yogo",
  "atk-s0305a:896_6": "karaṇīyo. Tathā yasmā cattāri saccāni tathāgatasseva pātubhāvā pākaṭāni honti, yasmā",
  "atk-s0305a:896_7": "ca tathāgatena suvibhattāni, yasmā ca tesu aparimāṇā vaṇṇā aparimāṇāni padabyañjanāni,",
  "atk-s0305a:896_8": "yasmā ca tesaṃ appaṭividdhattā vaṭṭaṃ vaḍḍhati, tesaṃ paṭividdhakālato paṭṭhāya na",
  "atk-s0305a:896_9": "vaḍḍhati, tasmā “evaṃ no vaṭṭaṃ na vaḍḍhissatī”ti tumhehi “idaṃ dukkha”nti yogo karaṇīyo.",
  "atk-s0305a:897": "2. Paṭisallānasuttavaṇṇanā",
  "atk-s0305a:898": "1072. Dutiyaṃ kāyavivekavikalānaṃ kāyavivekapaṭilābhatthāya vuttaṃ.",
  "atk-s0305a:899": "3. Paṭhamakulaputtasuttādivaṇṇanā",
  "atk-s0305a:900_0": "1073-75. Tatiye abhisamayāyāti abhisamayatthāya. Samaṇabrāhmaṇāti cettha sāsanāvacarā",
  "atk-s0305a:900_1": "adhippetā. Tathā catutthapañcamesu, tena tena abhilāpena bujjhanakānaṃ pana ajjhāsayenetāni vuttāni.",
  "atk-s0305a:901": "6. Dutiyasamaṇabrāhmaṇasuttavaṇṇanā",
  "atk-s0305a:902": "1076. Chaṭṭhe abhisambuddhaṃ pakāsesunti abhisambuddho ahanti evaṃ attānaṃ abhisambuddhaṃ pakāsayiṃsu. Imasmiñhi sutte sabbaññubuddhā ca samaṇagahaṇena gahitā.",
  "atk-s0305a:903": "10. Tiracchānakathāsuttavaṇṇanā",
  "atk-s0305a:904_0": "1080. Dasame anekavihitanti anekavidhaṃ. Tiracchānakathanti aniyyānikattā saggamokkhamaggānaṃ",
  "atk-s0305a:904_1": "tiracchānabhūtaṃ kathaṃ. Rājakathantiādīsu rājānaṃ ārabbha “mahāsammato mandhātā",
  "atk-s0305a:904_2": "dhammāsoko evaṃ mahānubhāvo”tiādinā nayena pavattakathā rājakathā. Esa nayo corakathādīsu.",
  "atk-s0305a:904_3": "Tesu “asuko rājā abhirūpo dassanīyo”tiādinā nayena gehasitakathāva tiracchānakathā",
  "atk-s0305a:904_4": "hoti. “Sopi nāma evaṃ mahānubhāvo khayaṃ gato”ti evaṃ pavattā pana kammaṭṭhānabhāve",
  "atk-s0305a:904_5": "tiṭṭhati. Coresupi “mūladevo evaṃ mahānubhāvo meghamālo evaṃ mahānubhāvo”ti tesaṃ",
  "atk-s0305a:904_6": "kammaṃ paṭicca “aho sūrā”ti gehasitakathāva tiracchānakathā. Yuddhepi bhāratayuddhādīsu",
  "atk-s0305a:904_7": "“asukena asuko evaṃ mārito evaṃ viddho”ti kāmassādavaseneva kathā tiracchānakathā,",
  "atk-s0305a:904_8": "“tepi nāma khayaṃ gatā”ti evaṃ pavattā pana sabbattha kammaṭṭhānameva hoti. Apica",
  "atk-s0305a:904_9": "annādīsu “evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimha",
  "atk-s0305a:904_10": "pivimha paribhuñjimhā”ti kāmassādavasena kathetuṃ na vaṭṭati. Sātthakaṃ pana katvā",
  "atk-s0305a:904_11": "“pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālaṃ gandhaṃ vilepanaṃ",
  "atk-s0305a:904_12": "sīlavantānaṃ adamha, cetiye pūjaṃ akarimhā”ti kathetuṃ vaṭṭati.",
  "atk-s0305a:905_0": "Ñātikathādīsupi “amhākaṃ ñātakā sūrā samatthā”ti vā, “pubbe mayaṃ evaṃ vicitrehi",
  "atk-s0305a:905_1": "yānehi vicarimhā”ti vā assādavasena vattuṃ na vaṭṭati. Sātthakaṃ pana katvā “tepi",
  "atk-s0305a:905_2": "no ñātakā khayaṃ gatā”ti vā, “pubbe mayaṃ evarūpā upāhanā saṅghassa adamhā”ti vā",
  "atk-s0305a:905_3": "kathetabbā. Gāmakathādīsupi suniviṭṭhadunniviṭṭhasubhikkhadubbhikkhādivasena vā “asukagāmavāsino",
  "atk-s0305a:905_4": "sūrā samatthā”ti vā evaṃ assādavasena vattuṃ na vaṭṭati, sātthakaṃ pana katvā “saddhā",
  "atk-s0305a:905_5": "pasannā”ti vā, “khayaṃ gatā”ti vā vattuṃ vaṭṭati. Nigamanagarajanapadakathāsupi eseva nayo.",
  "atk-s0305a:906_0": "Itthikathāpi vaṇṇasaṇṭhānādīni paṭicca assādavasena vattuṃ na vaṭṭati, “saddhā pasannā",
  "atk-s0305a:906_1": "khayaṃ gatā”ti evameva vaṭṭati. Sūrakathāpi “nandimitto nāma yodho sūro ahosī”ti",
  "atk-s0305a:906_2": "assādavasena vattuṃ na vaṭṭati, “saddho pasanno ahosi, khayaṃ gato”ti evameva vaṭṭati.",
  "atk-s0305a:906_3": "Surākathātipi pāṭho. Sāpi cesā surākathā “evarūpā nāma surā pītā ratijananī hotī”ti",
  "atk-s0305a:906_4": "assādavaseneva na vaṭṭati, ādīnavavasena pana “ummattakasaṃvattanikā”tiādinā nayena",
  "atk-s0305a:906_5": "vaṭṭati. Visikhākathāpi “asukavisikhā suniviṭṭhā dunniviṭṭhā”ti vā, “asukavisikhāya",
  "atk-s0305a:906_6": "vāsino sūrā samatthā”ti vā assādavaseneva vattuṃ na vaṭṭati, “saddhā pasannā khayaṃ",
  "atk-s0305a:906_7": "gatā”ti eccevaṃ vaṭṭati. Kumbhaṭṭhānakathāti udakatitthakathā vuccati, kumbhadāsikathā",
  "atk-s0305a:906_8": "vā. Sāpi “pāsādikā naccituṃ gāyituṃ chekā”ti assādavasena na vaṭṭati, “saddhā pasannā”tiādinā nayeneva vaṭṭati.",
  "atk-s0305a:907_0": "Pubbapetakathāti atītañātikathā. Tattha vattamānañātikathāsadisova vinicchayo. Nānattakathāti",
  "atk-s0305a:907_1": "purimapacchimakathāhi vimuttā avasesā nānāsabhāvā niratthakakathā. Lokakkhāyikāti",
  "atk-s0305a:907_2": "“ayaṃ loko kena nimmito, asukena nāma nimmito, kāko seto aṭṭhīnaṃ setattā, balākā",
  "atk-s0305a:907_3": "rattā lohitassa rattattā”ti evamādikā lokāyatavitaṇḍasallāpakathā. Samuddakkhāyikā",
  "atk-s0305a:907_4": "nāma “kasmā samuddo sāgaro, sāgaradevena khanitattā sāgaro, khato meti hatthamuddāya",
  "atk-s0305a:907_5": "niveditattā samuddo”ti evamādikā niratthakasamuddakkhāyikakathā. Iti bhavo iti abhavoti",
  "atk-s0305a:907_6": "yaṃ vā taṃ vā niratthakakāraṇaṃ vatvā pavattitakathā itibhavābhavakathā. Ettha ca",
  "atk-s0305a:907_7": "bhavoti sassataṃ, abhavoti ucchedaṃ. Bhavoti vuddhi, abhavoti hāni. Bhavoti kāmasukhaṃ,",
  "atk-s0305a:907_8": "abhavoti attakilamatho. Iti imāya chabbidhāya itibhavābhavakathāya saddhiṃ bāttiṃsa",
  "atk-s0305a:907_9": "tiracchānakathā nāma honti. Sesaṃ sabbattha uttānatthamevāti.",
  "atk-s0305a:908": "Paṭhamo vaggo.",
  "atk-s0305a:909": "2. Dhammacakkappavattanavaggo",
  "atk-s0305a:910": "1. Dhammacakkappavattanasuttavaṇṇanā",
  "atk-s0305a:911_0": "1081. Dutiyassa paṭhame bārāṇasiyanti evaṃnāmake nagare. Isipatane migadāyeti isīnaṃ",
  "atk-s0305a:911_1": "patanuppatanavasena evaṃladdhanāme migānaṃ abhayadānavasena dinnattā migadāyasaṅkhāte",
  "atk-s0305a:911_2": "ārāme. Ettha hi uppannuppannā sabbaññuisayo patanti, dhammacakkappavattanatthaṃ nisīdantīti",
  "atk-s0305a:911_3": "attho. Nandamūlakapabbhārato sattāhaccayena nirodhasamāpattito vuṭṭhitā anotattadahe",
  "atk-s0305a:911_4": "katamukhadhovanādikiccā ākāsena āgantvā paccekabuddhaisayopettha otaraṇavasena patanti,",
  "atk-s0305a:911_5": "uposathatthañca anuposathatthañca sannipatanti, gandhamādanaṃ paṭigacchantāpi tatova",
  "atk-s0305a:911_6": "uppatantīti iminā isīnaṃ patanuppatanavasena taṃ “isipatana”nti vuccati.",
  "atk-s0305a:912_0": "Āmantesīti dīpaṅkarapādamūle katābhinīhārato paṭṭhāya pāramiyo pūrento anupubbena",
  "atk-s0305a:912_1": "pacchimabhave katābhinikkhamano anupubbena bodhimaṇḍaṃ patvā tattha aparājitapallaṅke",
  "atk-s0305a:912_2": "nisinno mārabalaṃ bhinditvā paṭhamayāme pubbenivāsaṃ anussaritvā majjhimayāme dibbacakkhuṃ",
  "atk-s0305a:912_3": "visodhetvā pacchimayāmāvasāne dasasahassilokadhātuṃ unnādento sabbaññutaṃ patvā satta",
  "atk-s0305a:912_4": "sattāhāni bodhimaṇḍe vītināmetvā mahābrahmunā āyācitadhammadesano buddhacakkhunā",
  "atk-s0305a:912_5": "lokaṃ voloketvā lokānuggahena bārāṇasiṃ gantvā pañcavaggiye saññāpetvā dhammacakkaṃ",
  "atk-s0305a:912_6": "pavattetukāmo āmantesi.",
  "atk-s0305a:913_0": "Dveme, bhikkhave, antāti dve ime, bhikkhave, koṭṭhāsā. Imassa pana padassa saha samudāhārena",
  "atk-s0305a:913_1": "samudāhāranigghoso heṭṭhā avīciṃ upari bhavaggaṃ patvā dasasahassilokadhātuṃ pattharitvā",
  "atk-s0305a:913_2": "aṭṭhāsi. Tasmiṃyeva samaye aṭṭhārasakoṭisaṅkhā brahmāno samāgacchiṃsu, pacchimadisāya",
  "atk-s0305a:913_3": "sūriyo atthameti, pācīnadisāya āsāḷhanakkhattena yutto puṇṇacando uggacchati. Tasmiṃ",
  "atk-s0305a:913_4": "samaye bhagavā imaṃ dhammacakkappavattanasuttaṃ ārabhanto “dveme, bhikkhave, antā”tiādimāha.",
  "atk-s0305a:914_0": "Tattha pabbajitenāti gihisaṃyojanaṃ chinditvā pabbajjupagatena. Na sevitabbāti na",
  "atk-s0305a:914_1": "vaḷañjetabbā. Yo cāyaṃ kāmesu kāmasukhallikānuyogoti yo ca ayaṃ vatthukāmesu kilesakāmasukhassa",
  "atk-s0305a:914_2": "anuyogo. Hīnoti lāmako. Gammoti gāmavāsīnaṃ santako. Pothujjanikoti andhabālajanena",
  "atk-s0305a:914_3": "āciṇṇo. Anariyoti na ariyo na visuddho na uttamo na vā ariyānaṃ santako. Anatthasaṃhitoti",
  "atk-s0305a:914_4": "na atthasaṃhito, hitasukhāvahakāraṇaṃ anissitoti attho. Attakilamathānuyogoti attano",
  "atk-s0305a:914_5": "kilamathassa anuyogo, attano dukkhakaraṇanti attho. Dukkhoti kaṇṭakāpassayaseyyādīhi",
  "atk-s0305a:914_6": "attamāraṇehi dukkhāvaho.",
  "atk-s0305a:915_0": "Paññācakkhuṃ karotīti cakkhukaraṇī. Dutiyapadaṃ tasseva vevacanaṃ. Upasamāyāti kilesūpasamatthāya.",
  "atk-s0305a:915_1": "Abhiññāyāti catunnaṃ saccānaṃ abhijānanatthāya. Sambodhāyāti tesaṃyeva sambujjhanatthāya.",
  "atk-s0305a:915_2": "Nibbānāyāti nibbānasacchikiriyāya. Sesamettha yaṃ vattabbaṃ siyā, taṃ heṭṭhā tattha",
  "atk-s0305a:915_3": "tattha vuttameva. Saccakathāpi sabbākāreneva visuddhimagge vitthāritā.",
  "atk-s0305a:916_0": "Tiparivaṭṭanti saccañāṇakiccañāṇakatañāṇasaṅkhātānaṃ tiṇṇaṃ parivaṭṭānaṃ vasena tiparivaṭṭaṃ.",
  "atk-s0305a:916_1": "Ettha hi “idaṃ dukkhaṃ ariyasaccaṃ, idaṃ dukkhasamudaya”nti evaṃ catūsu saccesu yathābhūtaṃ",
  "atk-s0305a:916_2": "ñāṇaṃ saccañāṇaṃ nāma. Tesuyeva “pariññeyyaṃ pahātabba”nti evaṃ kattabbakiccajānanañāṇaṃ",
  "atk-s0305a:916_3": "kiccañāṇaṃ nāma. “Pariññātaṃ pahīna”nti evaṃ tassa tassa kiccassa katabhāvajānanañāṇaṃ",
  "atk-s0305a:916_4": "katañāṇaṃ nāma. Dvādasākāranti tesaṃyeva ekekasmiṃ sacce tiṇṇaṃ tiṇṇaṃ ākārānaṃ vasena",
  "atk-s0305a:916_5": "dvādasākāraṃ. Ñāṇadassananti etesaṃ tiparivaṭṭānaṃ dvādasannaṃ ākārānaṃ vasena uppannañāṇasaṅkhātaṃ",
  "atk-s0305a:916_6": "dassanaṃ. Dhammacakkhunti aññattha tayo maggā tīṇi ca phalāni dhammacakkhu nāma honti,",
  "atk-s0305a:916_7": "idha paṭhamamaggova.",
  "atk-s0305a:917_0": "Dhammacakketi paṭivedhañāṇe ceva desanāñāṇe ca. Bodhipallaṅke nisinnassa hi catūsu",
  "atk-s0305a:917_1": "saccesu uppannaṃ dvādasākāraṃ paṭivedhañāṇampi, isipatane nisinnassa dvādasākārāya",
  "atk-s0305a:917_2": "saccadesanāya pavattitaṃ desanāñāṇampi dhammacakkaṃ nāma. Ubhayampi hetaṃ dasabalassa",
  "atk-s0305a:917_3": "ure pavattañāṇameva. Imāya desanāya pakāsentena bhagavatā dhammacakkaṃ pavattitaṃ",
  "atk-s0305a:917_4": "nāma. Taṃ panetaṃ dhammacakkaṃ yāva aññāsikoṇḍaññatthero aṭṭhārasahi brahmakoṭīhi",
  "atk-s0305a:917_5": "saddhiṃ sotāpattiphale patiṭṭhāti, tāva naṃ bhagavā pavatteti nāma, patiṭṭhite ca",
  "atk-s0305a:917_6": "pavattitaṃ nāma. Taṃ sandhāya pavattite ca pana bhagavatā dhammacakke bhummā devā",
  "atk-s0305a:917_7": "saddamanussāvesuntiādi vuttaṃ.",
  "atk-s0305a:918_0": "Tattha bhummāti bhūmaṭṭhakadevatā. Saddamanussāvesunti ekappahāreneva sādhukāraṃ",
  "atk-s0305a:918_1": "datvā – “etaṃ bhagavatā”tiādīni vadantā anusāvayiṃsu. Obhāsoti sabbaññutaññāṇobhāso.",
  "atk-s0305a:918_2": "So hi tadā devānaṃ devānubhāvaṃ atikkamitvā virocittha. Aññāsi vata, bho, koṇḍaññoti",
  "atk-s0305a:918_3": "imassapi udānassa udāhāranigghoso dasasahassilokadhātuṃ pharitvā aṭṭhāsi.",
  "atk-s0305a:919": "9. Saṅkāsanasuttavaṇṇanā",
  "atk-s0305a:920_0": "1089. Navame aparimāṇā vaṇṇāti appamāṇāni akkharāni. Byañjanāti tesaṃyeva vevacanaṃ,",
  "atk-s0305a:920_1": "vaṇṇānaṃ vā ekadesā yadidaṃ byañjanā nāma. Saṅkāsanāti vibhattiyo. Ekamekasmiñhi",
  "atk-s0305a:920_2": "sacce sabbākārena vitthāriyamāne vaṇṇādīnaṃ anto nāma natthi. Tasmā evamāha.",
  "atk-s0305a:921": "10. Tathasuttavaṇṇanā",
  "atk-s0305a:922_0": "1090. Dasame sabhāvāvijahanaṭṭhena tathaṃ. Dukkhañhi dukkhameva vuttaṃ. Sabhāvassa",
  "atk-s0305a:922_1": "amoghatāya avitathaṃ. Na hi dukkhaṃ adukkhaṃ nāma hoti. Aññabhāvānupagamena anaññathaṃ.",
  "atk-s0305a:922_2": "Na hi dukkhaṃ samudayādibhāvaṃ upagacchati. Samudayādīsupi eseva nayoti.",
  "atk-s0305a:923": "Dhammacakkappavattanavaggo dutiyo.",
  "atk-s0305a:924": "3. Koṭigāmavaggo",
  "atk-s0305a:925": "1. Koṭigāmasuttavaṇṇanā",
  "atk-s0305a:926": "1091. Tatiyassa paṭhame ananubodhāti ananubujjhanena. Appaṭivedhāti appaṭivijjhanena.",
  "atk-s0305a:927": "2. Dutiyakoṭigāmasuttavaṇṇanā",
  "atk-s0305a:928": "1092. Dutiye cetovimutti paññāvimuttīti phalasamāpattiphalapaññānaṃ nāmaṃ.",
  "atk-s0305a:929": "7. Tathasuttavaṇṇanā",
  "atk-s0305a:930": "1097. Sattame tasmā ariyasaccānīti yasmā tathāni avitathāni anaññathāni, tasmā ariyānaṃ saccānīti vuccanti. Na hi vitathāni ariyā ariyasaccato paṭivijjhanti.",
  "atk-s0305a:931": "8. Lokasuttavaṇṇanā",
  "atk-s0305a:932": "1098. Aṭṭhame tathāgato ariyo, tasmā “ariyasaccānī”ti yasmā ariyena tathāgatena paṭividdhattā desitattā ca tāni ariyasantakāni honti, tasmā ariyassa saccattā ariyasaccānīti attho.",
  "atk-s0305a:933": "10. Gavampatisuttavaṇṇanā",
  "atk-s0305a:934": "1100. Dasame sahañcaniketi sahañcaniyanagare. Yo, bhikkhave, dukkhaṃ passati, dukkhasamudayampi so passatītiādi ekapaṭivedhavasena vuttaṃ, imasmiñhi sutte ekapaṭivedhova kathito.",
  "atk-s0305a:935": "Koṭigāmavaggo tatiyo.",
  "atk-s0305a:936": "4. Sīsapāvanavaggo",
  "atk-s0305a:937": "1. Sīsapāvanasuttavaṇṇanā",
  "atk-s0305a:938": "1101. Catutthassa paṭhame yadidaṃ uparīti yāni imāni upari. Sīsapāvaneti sīsapārukkhe.",
  "atk-s0305a:939": "2. Khadirapattasuttavaṇṇanā",
  "atk-s0305a:940": "1102. Dutiye anabhisameccāti ñāṇena anabhisamāgantvā, appaṭivijjhitvāti attho.",
  "atk-s0305a:941": "3. Daṇḍasuttavaṇṇanā",
  "atk-s0305a:942_0": "1103. Tatiye asmā lokā paraṃ lokanti imamhā manussalokā paraṃ nirayampi, tiracchānayonimpi,",
  "atk-s0305a:942_1": "pettivisayampi, manussalokampi, devalokampi, gacchanti, punappunaṃ vaṭṭasmiṃyeva",
  "atk-s0305a:942_2": "nibbattantīti attho.",
  "atk-s0305a:943": "5. Sattisatasuttavaṇṇanā",
  "atk-s0305a:944": "1105. Pañcame evañcetaṃ, bhikkhave, assāti, bhikkhave, evaṃ ce etaṃ bhaveyya, nirantaraṃ sattisatehi haññamānassa dukkhadomanassehi sahevesa saccābhisamayo bhaveyya ceti attho.",
  "atk-s0305a:945": "9. Indakhīlasuttavaṇṇanā",
  "atk-s0305a:946": "1109. Navame mukhaṃ olokentīti ajjhāsayaṃ olokenti. Ajjhāsayo idha mukhanti adhippeto.",
  "atk-s0305a:947": "10. Vādatthikasuttavaṇṇanā",
  "atk-s0305a:948_0": "1110. Dasame silāyūpoti silāthambho. Soḷasakukkukoti soḷasahattho. Soḷasakukkūtipi",
  "atk-s0305a:948_1": "pāṭho. Heṭṭhā nemaṅgamāti heṭṭhā āvāṭaṃ paviṭṭhā. Aṭṭha kukku uparinemassāti aṭṭha",
  "atk-s0305a:948_2": "hatthā āvāṭassa upari uggantvā ṭhitā bhaveyyuṃ. Bhusāti balavatī. Sesaṃ sabbattha uttānamevāti.",
  "atk-s0305a:949": "Sīsapāvanavaggo catuttho.",
  "atk-s0305a:950": "5. Papātavaggo",
  "atk-s0305a:951": "1. Lokacintāsuttavaṇṇanā",
  "atk-s0305a:952_0": "1111. Pañcamassa paṭhame sumāgadhāya pokkharaṇiyāti evaṃnāmikāya pokkharaṇiyā. Lokacintaṃ",
  "atk-s0305a:952_1": "cintentoti, “kena nu kho candimasūriyā katā, kena mahāpathavī, kena mahāsamuddo,",
  "atk-s0305a:952_2": "kena sattā uppāditā, kena pabbatā, kena ambatālanāḷikerādayo”ti evarūpaṃ lokacintaṃ cintento nisīdi.",
  "atk-s0305a:953_0": "Vicetoti vigatacitto vikkhittacitto vā. Bhūtaṃyeva addasāti te kira asurā sambarimāyaṃ",
  "atk-s0305a:953_1": "samparivattetvā yathā ne so puriso hatthiassādīsu āruhante ukkhipitvā, bhisamuḷālacchiddehi",
  "atk-s0305a:953_2": "pavisante passati, evaṃ adhiṭṭhahiṃsu. Taṃ sandhāya satthā “bhūtaṃyeva addasā”ti",
  "atk-s0305a:953_3": "āha. Devānaṃyeva mohayamānāti devānaṃ cittaṃ mohayantā. Tasmāti yasmā lokacintaṃ",
  "atk-s0305a:953_4": "cintento ummattakopi hoti, tasmā.",
  "atk-s0305a:954": "2-3. Papātasuttādivaṇṇanā",
  "atk-s0305a:955": "1112-13. Dutiye paṭibhānakūṭoti eko mahanto pabbatasadiso mariyādapāsāṇo. Tatiye aniṭṭharūpanti aniṭṭhasabhāvaṃ.",
  "atk-s0305a:956": "4. Kūṭāgārasuttavaṇṇanā",
  "atk-s0305a:957": "1114. Catutthe heṭṭhimaṃ gharaṃ akaritvāti thambhabhittipādussāpanādinā gharassa heṭṭhimabhāgaṃ akatvā.",
  "atk-s0305a:958": "5. Vālasuttavaṇṇanā",
  "atk-s0305a:959_0": "1115. Pañcame santhāgāreti sippuggaṇhanasālāyaṃ. Upāsanaṃ karonteti kaṇḍakhipanasippaṃ",
  "atk-s0305a:959_1": "karonte. Asanaṃ atipātenteti kaṇḍaṃ atikkamente. Poṅkhānupoṅkhanti ekaṃ kaṇḍaṃ khipitvā",
  "atk-s0305a:959_2": "yathā assa sarassa poṅkhaṃ vijjhati, aparaṃ anupoṅkhaṃ nāma dutiyassa poṅkhaṃ, puna",
  "atk-s0305a:959_3": "aparaṃ tassa poṅkhanti evaṃ atipātente addasa. Yatra hi nāmāti ye nāma. Durabhisambhavataranti",
  "atk-s0305a:959_4": "dukkarataraṃ. Sattadhā bhinnassa vālassa koṭiyā koṭiṃ paṭivijjheyyāti ekaṃ vālaṃ",
  "atk-s0305a:959_5": "sattadhā bhinditvā, tassa ekaṃ bhedaṃ gahetvā, vātiṅgaṇamajjhe bandhitvā, aparaṃ",
  "atk-s0305a:959_6": "bhedaṃ kaṇḍassa aggakoṭiyaṃ bandhitvā, usabhamatte ṭhito kaṇḍabaddhāya koṭiyā taṃ",
  "atk-s0305a:959_7": "vātiṅgaṇabaddhakoṭiṃ paṭivijjheyyāti attho. Tasmāti yasmā evaṃ duppaṭivijjhāni cattāri saccāni, tasmā.",
  "atk-s0305a:960": "7. Paṭhamachiggaḷayugasuttavaṇṇanā",
  "atk-s0305a:961": "1117. Sattame aññamaññakhādikāti aññamaññaṃ khādanaṃ. Dubbalakhādikāti balavantehi macchādīhi dubbalānaṃ macchādīnaṃ khādanaṃ.",
  "atk-s0305a:962": "8. Dutiyachiggaḷayugasuttavaṇṇanā",
  "atk-s0305a:963_0": "1118. Aṭṭhame mahāpathavīti cakkavāḷagabbhantarā mahāpathavī. Adhiccamidaṃ, bhanteti",
  "atk-s0305a:963_1": "idaṃ adhiccuppattikaṃ sace taṃ yugaṃ na pūti bhaveyya, samudde udakaṃ na susseyya,",
  "atk-s0305a:963_2": "so ca kacchapo na mareyya, api nāma yadicchāvasena siyāti attho.",
  "atk-s0305a:964_0": "Evaṃ adhiccamidaṃ, bhikkhaveti ettha mahāsīvatthero cattāri yugāni dasseti – puratthimacakkavāḷamukhavaṭṭiyaṃ",
  "atk-s0305a:964_1": "ṭhitena purisena pakkhittayugassa hi chiggaḷena tassa andhakacchapassa gīvāya pavesanaṃ",
  "atk-s0305a:964_2": "viya manussapaṭilābho adhiccapaṭilābhī. Dakkhiṇacakkavāḷamukhavaṭṭiyaṃ ṭhitena pakkhittassa",
  "atk-s0305a:964_3": "pana paribbhamantassa purimayugaṃ patvā chiggaḷena chiggaḷupari āruḷhassa chiggaḷena",
  "atk-s0305a:964_4": "gīvappavesanaṃ viya tathāgatuppādo adhiccatarasambhavo. Pacchimacakkavāḷamukhavaṭṭiyaṃ",
  "atk-s0305a:964_5": "ṭhitena pakkhittassa pana paribbhamantassa purimayugadvayaṃ patvā chiggaḷena chiggaḷupari",
  "atk-s0305a:964_6": "āruḷhassa chiggaḷena gīvappavesanaṃ viya tathāgatappaveditassa dhammavinayassa dīpanaṃ",
  "atk-s0305a:964_7": "adhiccatarasambhavaṃ. Uttaracakkavāḷamukhavaṭṭiyaṃ ṭhitena pakkhittassa pana paribbhamantassa",
  "atk-s0305a:964_8": "purimayugattayaṃ patvā chiggaḷena chiggaḷupari āruḷhassa chiggaḷena gīvappavesanaṃ",
  "atk-s0305a:964_9": "viya catusaccapaṭivedho ativiya adhiccatarasambhavo veditabbo. Navamādīni abhisamayasaṃyutte vuttanayānevāti.",
  "atk-s0305a:965": "Papātavaggo pañcamo.",
  "atk-s0305a:966": "6. Abhisamayavaggavaṇṇanā",
  "atk-s0305a:967": "1121. Abhisamayavaggo nidānavagge abhisamayasaṃyutte vitthāritova.",
  "atk-s0305a:968": "7. Paṭhamaāmakadhaññapeyyālavaggo",
  "atk-s0305a:969": "3. Paññāsuttavaṇṇanā",
  "atk-s0305a:970": "1133. Āmakadhaññapeyyāle ariyena paññācakkhunāti vipassanaṃ ādiṃ katvā lokiyalokuttarena ñāṇacakkhunā.",
  "atk-s0305a:971": "4. Surāmerayasuttavaṇṇanā",
  "atk-s0305a:972_0": "1134. Surāmerayamajjappamādaṭṭhānā paṭiviratāti ettha surā nāma piṭṭhasurā, odanasurā,",
  "atk-s0305a:972_1": "pūvasurā, kiṇṇapakkhittā, sambhārasaṃyuttāti pañcavidhā. Merayaṃ nāma pupphāsavo,",
  "atk-s0305a:972_2": "phalāsavoti, evaṃ vutto yo koci āsavo. Majjanti tadeva ubhayaṃ, yaṃ vā panaññampi",
  "atk-s0305a:972_3": "surāsavavinimuttaṃ madanīyaṃ. Yāya cetanāya taṃ pivanti, sā pamādassa kāraṇattā pamādaṭṭhānaṃ",
  "atk-s0305a:972_4": "nāma, tato paṭiviratāti attho.",
  "atk-s0305a:973": "6-7. Matteyyasuttādivaṇṇanā",
  "atk-s0305a:974": "1136-37. Matteyyāti mātuhitā, mātari sammāpaṭipannāti attho. Petteyyādīsu pituhitā petteyyā.",
  "atk-s0305a:975": "8-9. Sāmaññasuttādivaṇṇanā",
  "atk-s0305a:976": "1138-39. Samaṇānaṃ hitā sāmaññā. Brāhmaṇānaṃ hitā brahmaññā. Tesu tesu sammā paṭipannānaṃyevetaṃ adhivacanaṃ.",
  "atk-s0305a:977": "10. Pacāyikasuttavaṇṇanā",
  "atk-s0305a:978": "1140. Kule jeṭṭhāpacāyinoti kule jeṭṭhānaṃ apacāyino, nīcavuttinoti attho.",
  "atk-s0305a:979": "8. Dutiyaāmakadhaññapeyyālavaggo",
  "atk-s0305a:980": "8. Bījagāmasuttavaṇṇanā",
  "atk-s0305a:981_0": "1148. Bījagāmabhūtagāmasamārambhāti mūlabījaṃ, khandhabījaṃ, phaḷubījaṃ, aggabījaṃ,",
  "atk-s0305a:981_1": "bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa",
  "atk-s0305a:981_2": "ca samārambhā, chedanapacanādibhāvena vikopanā paṭiviratāti attho.",
  "atk-s0305a:982": "9. Vikālabhojanasuttavaṇṇanā",
  "atk-s0305a:983": "1149. Vikālabhojanāti kālātikkantabhojanā, majjhanhikātikkamato paṭṭhāya yāvakālikaparibhogāti attho.",
  "atk-s0305a:984": "10. Gandhavilepanasuttavaṇṇanā",
  "atk-s0305a:985_0": "1150. Mālādīsu mālāti yaṃ kiñci pupphaṃ. Gandhanti yaṃ kiñci gandhajātaṃ. Vilepananti",
  "atk-s0305a:985_1": "chavirāgakaraṇaṃ. Tattha piḷandhantā dhārenti nāma, ūnaṭṭhānaṃ pūrentā maṇḍenti nāma,",
  "atk-s0305a:985_2": "gandhavasena chavirāgavasena ca sādiyantā vibhūsenti nāma. Ṭhānaṃ vuccati kāraṇaṃ.",
  "atk-s0305a:985_3": "Tasmā yāya dussīlyacetanāya tāni mālādhāraṇādīni mahājano karoti, tato paṭiviratāti attho.",
  "atk-s0305a:986": "9. Tatiyaāmakadhaññapeyyālavaggo",
  "atk-s0305a:987": "1. Naccagītasuttavaṇṇanā",
  "atk-s0305a:988_0": "1151. Sāsanassa ananulomattā visūkaṃ paṭāṇībhūtaṃ dassananti visūkadassanaṃ. Attanā",
  "atk-s0305a:988_1": "naccananaccāpanādivasena naccā ca gītā ca vāditā ca antamaso mayūranaccādivasenāpi",
  "atk-s0305a:988_2": "pavattānaṃ naccādīnaṃ visūkabhūtā dassanā cāti naccagītavāditavisūkadassanā. Naccādīni",
  "atk-s0305a:988_3": "hi attanā payojetuṃ vā parehi payojāpetuṃ vā payuttāni passituṃ vā neva bhikkhūnaṃ,",
  "atk-s0305a:988_4": "na bhikkhunīnaṃ vaṭṭanti.",
  "atk-s0305a:989": "2. Uccāsayanasuttavaṇṇanā",
  "atk-s0305a:990": "1152. Uccāsayanaṃ vuccati pamāṇātikkantaṃ. Mahāsayanaṃ akappiyattharaṇaṃ, tato paṭiviratāti attho.",
  "atk-s0305a:991": "3. Jātarūpasuttavaṇṇanā",
  "atk-s0305a:992_0": "1153. Jātarūpanti suvaṇṇaṃ. Rajatanti kahāpaṇo – lohamāsako, jatumāsako, dārumāsakoti",
  "atk-s0305a:992_1": "ye vohāraṃ gacchanti, tassa ubhayassāpi paṭiggahaṇā paṭiviratā. Neva naṃ uggaṇhanti",
  "atk-s0305a:992_2": "na uggaṇhāpenti, na upanikkhittaṃ sādiyantīti attho.",
  "atk-s0305a:993": "4. Āmakadhaññasuttavaṇṇanā",
  "atk-s0305a:994_0": "1154. Āmakadhaññapaṭiggahaṇāti sāli-vīhi-yava-godhuma-kaṅgu-varaka-kudrūsakasaṅkhātassa",
  "atk-s0305a:994_1": "sattavidhassāpi āmakadhaññassa paṭiggahaṇā. Na kevalañca etesaṃ paṭiggahaṇameva,",
  "atk-s0305a:994_2": "āmasanampi bhikkhūnaṃ na vaṭṭatiyeva.",
  "atk-s0305a:995": "5. Āmakamaṃsasuttavaṇṇanā",
  "atk-s0305a:996": "1155. Āmakamaṃsapaṭiggahaṇāti ettha aññatra uddissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasanaṃ.",
  "atk-s0305a:997": "6. Kumārikasuttavaṇṇanā",
  "atk-s0305a:998": "1156. Itthikumārikapaṭiggahaṇāti ettha itthīti purisantaragatā, itarā kumārikā nāma. Tāsaṃ paṭiggahaṇampi āmasanampi akappiyameva.",
  "atk-s0305a:999": "7. Dāsidāsasuttavaṇṇanā",
  "atk-s0305a:1000": "1157. Dāsidāsapaṭiggahaṇāti ettha dāsidāsavaseneva tesaṃ paṭiggahaṇaṃ na vaṭṭati, “kappiyakārakaṃ dammi, ārāmikaṃ dammī”ti evaṃ vutte pana vaṭṭati.",
  "atk-s0305a:1001": "10. Catutthaāmakadhaññapeyyālavaggo",
  "atk-s0305a:1002": "1. Khettavatthusuttavaṇṇanā",
  "atk-s0305a:1003_0": "1161. Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo.",
  "atk-s0305a:1003_1": "Tattha khettaṃ nāma yasmiṃ pubbaṇṇaṃ ruhati. Vatthu nāma yasmiṃ aparaṇṇaṃ ruhati.",
  "atk-s0305a:1003_2": "Yattha vā ubhayaṃ ruhati, taṃ khettaṃ. Tadatthāya akatabhūmibhāgo vatthu. Khettavatthusīsena",
  "atk-s0305a:1003_3": "cettha vāpitaḷākādīnipi saṅgahitāneva.",
  "atk-s0305a:1004": "2-3. Kayavikkayasuttādivaṇṇanā",
  "atk-s0305a:1005_0": "1162-63. Kayavikkayāti kayā ca vikkayā ca. Dūteyyaṃ vuccati dūtakammaṃ, gihīnaṃ paṇṇaṃ",
  "atk-s0305a:1005_1": "vā sāsanaṃ vā gahetvā tattha tattha gamanaṃ. Pahiṇagamanaṃ vuccati gharā gharaṃ pesitassa",
  "atk-s0305a:1005_2": "khuddakagamanaṃ. Anuyogo nāma tadubhayakaraṇaṃ. Tasmā dūteyyapahiṇagamanānuyogāti",
  "atk-s0305a:1005_3": "evamettha attho veditabbo.",
  "atk-s0305a:1006": "4. Tulākūṭasuttavaṇṇanā",
  "atk-s0305a:1007_0": "1164. Tulākūṭādīsu kūṭanti vañcanaṃ. Tattha tulākūṭaṃ tāva rūpakūṭaṃ, aṅgakūṭaṃ,",
  "atk-s0305a:1007_1": "gahaṇakūṭaṃ, paṭicchannakūṭanti catubbidhaṃ hoti. Tattha rūpakūṭaṃ nāma dve tulā",
  "atk-s0305a:1007_2": "samarūpā katvā gaṇhanto mahatiyā gaṇhāti, dadanto khuddikāya deti. Aṅgakūṭaṃ nāma",
  "atk-s0305a:1007_3": "gaṇhanto pacchābhāge hatthena tulaṃ akkamati, dadanto pubbabhāge. Gahaṇakūṭaṃ nāma",
  "atk-s0305a:1007_4": "gaṇhanto mūle rajjuṃ gaṇhāti, dadanto agge. Paṭicchannakūṭaṃ nāma tulaṃ susiraṃ katvā",
  "atk-s0305a:1007_5": "anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.",
  "atk-s0305a:1008_0": "Kaṃso vuccati suvaṇṇapāti, tāya vañcanaṃ kaṃsakūṭaṃ. Kathaṃ? Ekaṃ suvaṇṇapātiṃ katvā",
  "atk-s0305a:1008_1": "aññā dve tisso lohapātiyo suvaṇṇavaṇṇā karonti. Tato janapadaṃ gantvā, kiñcideva",
  "atk-s0305a:1008_2": "aḍḍhakulaṃ pavisitvā, “suvaṇṇabhājanāni kiṇathā”ti vatvā, agghe pucchite samagghataraṃ",
  "atk-s0305a:1008_3": "dātukāmā honti, tato tehi “kathaṃ imesaṃ suvaṇṇabhāvo jānitabbo”ti vutte “vīmaṃsitvā",
  "atk-s0305a:1008_4": "gaṇhathā”ti suvaṇṇapātiṃ pāsāṇe ghaṃsitvā sabbapātiyo datvā gacchanti.",
  "atk-s0305a:1009_0": "Mānakūṭaṃ hadayabheda-sikhābheda-rajjubhedavasena tividhaṃ hoti. Tattha hadayabhedo",
  "atk-s0305a:1009_1": "sappitelādiminanakāle labbhati. Tāni hi gaṇhanto heṭṭhāchiddena mānena “saṇikaṃ āsiñcā”ti",
  "atk-s0305a:1009_2": "vatvā antobhājane bahuṃ paggharāpetvā gaṇhāti, dadanto chiddaṃ pidhāya sīghaṃ pūretvā",
  "atk-s0305a:1009_3": "deti. Sikhābhedo tilataṇḍulādiminanakāle labbhati. Tāni hi gaṇhanto saṇikaṃ sikhaṃ",
  "atk-s0305a:1009_4": "ussāpetvā gaṇhāti, dadanto vegena sikhaṃ bhindanto deti. Rajjubhedo khettavatthuminanakāle",
  "atk-s0305a:1009_5": "labbhati. Lañjaṃ alabhantā hi khettaṃ amahantaṃ mahantaṃ katvā minanti.",
  "atk-s0305a:1010": "5. Ukkoṭanasuttavaṇṇanā",
  "atk-s0305a:1011_0": "1165. Ukkoṭanādīsu ukkoṭananti sāmike assāmike kātuṃ lañjaggahaṇaṃ. Vañcananti tehi",
  "atk-s0305a:1011_1": "tehi upāyehi paresaṃ vañcanaṃ. Tatridamekaṃvatthu – eko kira luddako migañca migapotakañca",
  "atk-s0305a:1011_2": "gahetvā āgacchati. Tameko dhutto “kiṃ, bho, migo agghati, kiṃ migapotako”ti?, Āha.",
  "atk-s0305a:1011_3": "“Migo dve kahāpaṇe, migapotako eka”nti ca vutte kahāpaṇaṃ datvā, migapotakaṃ gahetvā",
  "atk-s0305a:1011_4": "thokaṃ gantvā nivatto “na me, bho, migapotakena attho, migaṃ me dehī”ti āha. Tena",
  "atk-s0305a:1011_5": "hi dve kahāpaṇe dehīti. Nanu, bho, mayā paṭhamaṃ eko kahāpaṇo dinnoti. Āma dinnoti.",
  "atk-s0305a:1011_6": "Imampi migapotakaṃ gaṇha, evaṃ so ca kahāpaṇo, ayañca kahāpaṇagghanako migapotakoti",
  "atk-s0305a:1011_7": "dve kahāpaṇā bhavissantīti. So “kāraṇaṃ vadatī”ti sallakkhetvā migapotakaṃ gahetvā migaṃ adāsīti.",
  "atk-s0305a:1012_0": "Nikatīti yogavasena vā māyāvasena vā apāmaṅgaṃ pāmaṅganti amaṇiṃ maṇinti, asuvaṇṇaṃ",
  "atk-s0305a:1012_1": "suvaṇṇanti katvā patirūpakena vañcanaṃ. Sāciyogoti kuṭilayogo. Etesaṃyeva ukkoṭanādīnametaṃ",
  "atk-s0305a:1012_2": "nāmaṃ. Tasmā ukkoṭanasāciyogā vañcanasāciyogā nikatisāciyogāti evamettha attho daṭṭhabbo.",
  "atk-s0305a:1012_3": "Keci aññaṃ dassetvā aññassa parivattanaṃ sāciyogoti vadanti. Taṃ pana vañcaneneva saṅgahitaṃ.",
  "atk-s0305a:1013": "6-11. Chedanasuttādivaṇṇanā",
  "atk-s0305a:1014_0": "1166-71. Chedanādīsu chedananti hatthacchedanādi. Vadhoti maraṇaṃ. Bandhoti rajjubandhanādīhi",
  "atk-s0305a:1014_1": "bandhanaṃ. Viparāmosoti himaviparāmoso, gumbaviparāmosoti duvidho. Yaṃ himapātasamaye",
  "atk-s0305a:1014_2": "himena paṭicchannā hutvā maggapaṭipannaṃ janaṃ musanti, ayaṃ himaviparāmoso. Yaṃ",
  "atk-s0305a:1014_3": "gumbādipaṭicchannā musanti, ayaṃ gumbaviparāmoso.",
  "atk-s0305a:1015_0": "Ālopo vuccati gāmanigamādīnaṃ vilopakaraṇaṃ. Sahasākāroti sāhasakiriyā, gehaṃ pavisitvā,",
  "atk-s0305a:1015_1": "manussānaṃ ure satthaṃ ṭhapetvā, icchitabhaṇḍaggahaṇaṃ. Evametasmā chedanavadhabandhanaviparāmosaālopasahasākārā",
  "atk-s0305a:1015_2": "paṭiviratā. Sesaṃ sabbattha uttānatthamevāti.",
  "atk-s0305a:1016": "Āmakadhaññapeyyālavaṇṇanā niṭṭhitā.",
  "atk-s0305a:1017": "Iti sāratthappakāsiniyā saṃyuttanikāya-aṭṭhakathāya",
  "atk-s0305a:1018": "Mahāvaggavaṇṇanā niṭṭhitā.",
  "atk-s0305a:1020": "Nigamanakathā",
  "atk-s0305a:1021": "Ettāvatā hi –",
  "atk-s0305a:1022": "“Bahukārassa yatīnaṃ vipassanācāranipuṇabuddhīnaṃ,",
  "atk-s0305a:1023": "Saṃyuttavaranikāyassa atthasaṃvaṇṇanaṃ kātuṃ.",
  "atk-s0305a:1024": "“Saddhammassa ciraṭṭhitimāsisamānena yā mayā;",
  "atk-s0305a:1025": "Nipuṇā aṭṭhakathā āraddhā sāratthapakāsinī nāma.",
  "atk-s0305a:1026": "“Sā hi mahāaṭṭhakathāya sāramādāya niṭṭhitā esā;",
  "atk-s0305a:1027": "Aṭṭhasattatimattāya pāḷiyā bhāṇavārehi.",
  "atk-s0305a:1028": "“Ekūnasaṭṭhimatto visuddhimaggopi bhāṇavārehi;",
  "atk-s0305a:1029": "Atthappakāsanatthāya āgamānaṃ kato yasmā.",
  "atk-s0305a:1030": "“Tasmā tena sahāyaṃ aṭṭhakathā bhāṇavāragaṇanāya;",
  "atk-s0305a:1031": "Thokena aparipūraṃ sattatiṃsasataṃ hoti.",
  "atk-s0305a:1032": "“Sattatiṃsādhikasata-parimāṇaṃ bhāṇavārato evaṃ;",
  "atk-s0305a:1033": "Samayaṃ pakāsayantiṃ mahāvihārādhivāsīnaṃ.",
  "atk-s0305a:1034": "“Mūlaṭṭhakathāya sāramādāya mayā imaṃ karontena;",
  "atk-s0305a:1035": "Yaṃ puññamupacitaṃ tena hotu sabbo sukhī loko.",
  "atk-s0305a:1036": "“Etissā karaṇatthaṃ therena bhadantajotipālena;",
  "atk-s0305a:1037": "Sucisīlena subhāsitassa pakāsayantañāṇena.",
  "atk-s0305a:1038": "“Sāsanavibhūtikāmena yācamānena maṃ subhaguṇena;",
  "atk-s0305a:1039": "Yaṃ samadhigataṃ puññaṃ tenāpi jano sukhī bhavatū”ti.",
  "atk-s0305a:1040_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena",
  "atk-s0305a:1040_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-s0305a:1040_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0305a:1040_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite",
  "atk-s0305a:1040_4": "uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ",
  "atk-s0305a:1040_5": "vaṃsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-s0305a:1040_6": "therena katā ayaṃ sāratthappakāsinī nāma saṃyuttanikāyaṭṭhakathā.",
  "atk-s0305a:1041": "“Tāva tiṭṭhatu lokasmiṃ, lokanittharaṇesinaṃ;",
  "atk-s0305a:1042": "Dassentī kulaputtānaṃ, nayaṃ sīlavisuddhiyā.",
  "atk-s0305a:1043": "“Yāva buddhoti nāmampi, suddhacittassa tādino;",
  "atk-s0305a:1044": "Lokamhi lokajeṭṭhassa, pavattati mahesino”ti.",
  "atk-s0305a:1045": "Sāratthappakāsinī nāma",
  "atk-s0305a:1046": "Saṃyuttanikāya-aṭṭhakathā sabbākārena niṭṭhitā."
}