{
  "tika-vin04t13:0": "Saṅghādisesakaṇḍo",
  "tika-vin04t13:1": "1. Ussayavādikāsikkhāpadavaṇṇanā",
  "tika-vin04t13:2_0": "Saṅghādisesesu paṭhame ussayavādikāti mānussayavasena kodhussayavasena aḍḍakaraṇatthāya",
  "tika-vin04t13:2_1": "vinicchayamahāmattānaṁ santike vivadamānā. Gahapatinā vātiādīhi ṭhapetvā pañca sahadhammike",
  "tika-vin04t13:2_2": "avasesā gahaṭṭhapabbajitā saṅgahitā. Ayaṁ bhikkhunī paṭhamāpattikanti ādimhi paṭhamaṁ",
  "tika-vin04t13:2_3": "āpatti etassāti paṭhamāpattiko, vītikkamakkhaṇeyeva āpajjitabboti attho, taṁ paṭhamāpattikaṁ.",
  "tika-vin04t13:2_4": "Āpannāti aḍḍapariyosāne āpannā. Bhikkhuniṁ saṅghato nissāretīti nissāraṇīyo, taṁ",
  "tika-vin04t13:2_5": "nissāraṇīyaṁ. Saṅghādisesanti evaṁnāmakaṁ.",
  "tika-vin04t13:3_0": "Sāvatthiyaṁ thullanandaṁ ārabbha ussayavādikavatthusmiṁ paññattaṁ, sāṇattikaṁ, ‘‘aḍḍaṁ",
  "tika-vin04t13:3_1": "karissāmī’’ti yaṁkiñci dutiyikaṁ vā sakkhiṁ vā sahāyaṁ vā pariyesantiyā pariyesane",
  "tika-vin04t13:3_2": "dukkaṭaṁ, yattha ṭhitāya ‘‘aḍḍaṁ kātuṁ gacchāmī’’ti cittaṁ uppajjati, tato paṭṭhāya",
  "tika-vin04t13:3_3": "gacchantiyā pade pade dukkaṭaṁ, yatthakatthaci antamaso bhikkhunupassayaṁ āgatepi",
  "tika-vin04t13:3_4": "vohārike disvā attano kathaṁ ārocentiyā dukkaṭaṁ. Itarena attano kathāya ārocitāya",
  "tika-vin04t13:3_5": "bhikkhuniyā thullaccayaṁ, paṭhamaṁ itarena pacchā bhikkhuniyā ārocanepi eseva nayo.",
  "tika-vin04t13:3_6": "Sace pana bhikkhunī taṁ vadati ‘‘mama ca tava ca kathaṁ tvaṁyeva ārocehī’’ti, so",
  "tika-vin04t13:3_7": "attano vā kathaṁ paṭhamaṁ ārocetu, tassā vā, paṭhamārocane bhikkhuniyā dukkaṭaṁ,",
  "tika-vin04t13:3_8": "dutiye thullaccayaṁ, tena evaṁ vuttāya bhikkhuniyā ārocanepi eseva nayo. Sace pana",
  "tika-vin04t13:3_9": "bhikkhunī aññena kathāpeti, tatrāpi eseva nayo. Yathā vā tathā vā hi ārociyamāne",
  "tika-vin04t13:3_10": "paṭhamārocane bhikkhuniyā dukkaṭaṁ, dutiye thullaccayaṁ. Ubhinnaṁ pana kathaṁ sutvā",
  "tika-vin04t13:3_11": "vohārikehi vinicchaye kate aḍḍapariyosānaṁ nāma hoti, tasmiṁ aḍḍapariyosāne bhikkhuniyā",
  "tika-vin04t13:3_12": "jayepi parājayepi saṅghādiseso.",
  "tika-vin04t13:4_0": "Yā pana paccatthikamanussehi dūtaṁ vā pahiṇitvā, sayaṁ vā āgantvā ‘‘ehi, ayye’’ti",
  "tika-vin04t13:4_1": "ākaḍḍhiyamānā gacchati, yā vā upassaye aññehi kataṁ anācāraṁ anodissa ācikkhantī",
  "tika-vin04t13:4_2": "rakkhaṁ yācati, yāya ca kiñci avuttā vohārikā aññato sutvā sayameva aḍḍaṁ pariyosāpenti,",
  "tika-vin04t13:4_3": "tassā, ummattikādīnañca anāpatti. Aññehi anākaḍḍhitāya aḍḍakaraṇaṁ, aḍḍapariyosānanti",
  "tika-vin04t13:4_4": "imānettha dve aṅgāni. Samuṭṭhānādīni paṭhamakathinasadisāni, idaṁ pana kiriyamevāti.",
  "tika-vin04t13:5": "Ussayavādikāsikkhāpadavaṇṇanā niṭṭhitā.",
  "tika-vin04t13:6": "2. Corivuṭṭhāpikāsikkhāpadavaṇṇanā",
  "tika-vin04t13:7_0": "Dutiye yāya pañcamāsagghanakato paṭṭhāya yaṁkiñci parasantakaṁ avaharitaṁ, ayaṁ corī",
  "tika-vin04t13:7_1": "nāma, taṁ coriṁ. Vajjhaṁ viditanti tena kammena ‘‘vadhārahā aya’’nti evaṁ viditaṁ.",
  "tika-vin04t13:7_2": "Anapaloketvāti anāpucchā. Gaṇanti mallagaṇabhaṭiputtagaṇādikaṁ. Pūganti dhammagaṇaṁ.",
  "tika-vin04t13:7_3": "Seṇinti gandhikaseṇidussikaseṇiādikaṁ. Yattha yattha hi rājāno gaṇādīnaṁ gāmanigame",
  "tika-vin04t13:7_4": "niyyātenti ‘‘tumheva ettha anusāsathā’’ti, tattha tattha teyeva issarā honti, tasmā",
  "tika-vin04t13:7_5": "te sandhāya idaṁ vuttaṁ. Ettha ca rājānaṁ vā gaṇādike vā apaloketvāpi bhikkhunisaṅgho",
  "tika-vin04t13:7_6": "apaloketabbova. Aññatra kappāti titthiyesu vā aññabhikkhunīsu vā pabbajitapubbā kappā",
  "tika-vin04t13:7_7": "nāma, taṁ ṭhapetvā aññaṁ upasampādentiyā gaṇaācarinī pattacīvarapariyesanesu sīmāsammutiyā",
  "tika-vin04t13:7_8": "ñattiyā ca dukkaṭaṁ, dvīhi kammavācāhi thullaccayaṁ, kammavācāpariyosāne saṅghādiseso.",
  "tika-vin04t13:8_0": "Sāvatthiyaṁ thullanandaṁ ārabbha coriṁ vuṭṭhāpanavatthusmiṁ paññattaṁ, coriyā vematikāya",
  "tika-vin04t13:8_1": "dukkaṭaṁ, tathā acoriyā corisaññāya ceva vematikāya ca. Acorisaññāya, ajānantiyā,",
  "tika-vin04t13:8_2": "apaloketvā vuṭṭhāpentiyā, kappaṁ vuṭṭhāpentiyā, ummattikādīnañca anāpatti. Coritā,",
  "tika-vin04t13:8_3": "corisaññitā, aññatra anuññātakāraṇā vuṭṭhāpananti, imānettha tīṇi aṅgāni. Corivuṭṭhāpanasamuṭṭhānaṁ,",
  "tika-vin04t13:8_4": "kiriyākiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ,",
  "tika-vin04t13:8_5": "ticittaṁ, tivedananti.",
  "tika-vin04t13:9": "Corivuṭṭhāpikāsikkhāpadavaṇṇanā niṭṭhitā.",
  "tika-vin04t13:10": "3. Ekagāmantaragamanasikkhāpadavaṇṇanā",
  "tika-vin04t13:11_0": "Tatiye gāmantarantiādīsu sakagāmato tāva nikkhamantiyā anāpatti, nikkhamitvā pana",
  "tika-vin04t13:11_1": "aññaṁ gāmaṁ gacchantiyā pade pade dukkaṭaṁ, ekena pādena itarassa gāmassa parikkhepe",
  "tika-vin04t13:11_2": "vā upacāre vā atikkante thullaccayaṁ, dutiyena atikkantamatte saṅghādiseso, tato",
  "tika-vin04t13:11_3": "nikkhamitvā puna sakagāmaṁ pavisantiyāpi eseva nayo. Sace pana khaṇḍapākārena vā",
  "tika-vin04t13:11_4": "vaticchiddena vā bhikkhunivihārabhūmiṁyeva sakkā hoti pavisituṁ, evaṁ pavisamānāya",
  "tika-vin04t13:11_5": "kappiyabhūmiyā paviṭṭhā nāma hoti, tasmā vaṭṭati. Bahigāme ṭhatvā yaṁkiñci sakagāmaṁ",
  "tika-vin04t13:11_6": "vā paragāmaṁ vā akappiyabhūmiṁ padasā pavisantiyā āpattīti ayamettha saṅkhepo.",
  "tika-vin04t13:12_0": "Nadipāragamane vuttalakkhaṇāya nadiyā dutiyikaṁ vinā paratīraṁ gacchantiyā vā antarānadiyaṁ",
  "tika-vin04t13:12_1": "dutiyikāya saddhiṁ bhaṇḍitvā puna orimatīrameva paccuttarantiyā vā paṭhamapādaṁ uddharitvā",
  "tika-vin04t13:12_2": "tīre ṭhapitakkhaṇe thullaccayaṁ, dutiyapāduddhāre saṅghādiseso. Iddhisetuyānanāvāhi",
  "tika-vin04t13:12_3": "pana paratīraṁ otarituṁ, nahānādikāraṇena ca otiṇṇāya orimatīraṁ padasāpi paccuttarituṁ vaṭṭati.",
  "tika-vin04t13:13": "Rattivippavāse ‘‘purearuṇeyeva dutiyikāya hatthapāsaṁ okkamissāmī’’ti ābhogaṁ vinā ekagabbhepi dutiyikāya hatthapāsātikkame ṭhatvā aruṇaṁ uṭṭhāpentiyā āpatti.",
  "tika-vin04t13:14_0": "Ekā vā gaṇamhāti ettha pana ekā bhikkhunīpi gaṇoyeva. Ohīyeyyāti avahīyeyya, dassanūpacāraṁ",
  "tika-vin04t13:14_1": "vā savanūpacāraṁ vā vijaheyyāti attho. Tasmā indakhīlātikkamato paṭṭhāya bahigāme",
  "tika-vin04t13:14_2": "rukkhathambhasāṇipākārādiantaritabhāvenāpi dutiyikāya dassanūpacāre vijahite sacepi",
  "tika-vin04t13:14_3": "savanūpacāro atthi, āpattiyeva. Ajjhokāse pana dūrepi dassanūpacāro hoti, tattha",
  "tika-vin04t13:14_4": "maggamūḷhasaddena viya dhammassavanārocanasaddena viya ca ‘ayye’ti saddāyantiyā saddassavanātikkame",
  "tika-vin04t13:14_5": "āpattiyeva. Sace pana maggaṁ gacchantī ohīyitvā ‘‘idāni pāpuṇissāmī’’ti saussāhā",
  "tika-vin04t13:14_6": "anubandhati, vaṭṭati.",
  "tika-vin04t13:15_0": "Sāvatthiyaṁ aññataraṁ bhikkhuniṁ ārabbha gāmantaragamanavatthusmiṁ paññattaṁ, ‘‘ekā",
  "tika-vin04t13:15_1": "vā nadipāra’’ntiādikā ettha tividhā anupaññatti, pure aruṇe sakagāmato nikkhamitvā",
  "tika-vin04t13:15_2": "aruṇuggamanakāle gāmantarapariyāpannaṁ nadipāraṁ okkamanantiyā pana catassopi āpattiyo",
  "tika-vin04t13:15_3": "ekakkhaṇeyeva honti. Vuttampi cetaṁ –",
  "tika-vin04t13:16": "‘‘Sikkhāpadā buddhavarena vaṇṇitā;",
  "tika-vin04t13:17": "Saṅghādisesā caturo bhaveyyuṁ;",
  "tika-vin04t13:18": "Āpajjeyya ekapayogena sabbā;",
  "tika-vin04t13:19": "Pañhā mesā kusalehi cintitā’’ti. (pari. 479);",
  "tika-vin04t13:20_0": "Etenupāyena tiṇṇaṁ, dvinnañca ekatobhāvo veditabbo. Dutiyikāya pana pakkantāya vā",
  "tika-vin04t13:20_1": "vibbhantāya vā kālaṅkatāya vā pakkhasaṅkantāya vā āpadāsu vā gāmantaragamanādīni",
  "tika-vin04t13:20_2": "karontiyā ummattikādīnañca anāpatti. Antarāyena ekatobhāvo, gāmantaragamanādīsu aññataratāpajjanaṁ,",
  "tika-vin04t13:20_3": "āpadāya abhāvoti imānettha tīṇi aṅgāni. Samuṭṭhānādīni paṭhamapārājikasadisāni, idaṁ",
  "tika-vin04t13:20_4": "pana paṇṇattivajjaṁ, ticittaṁ, tivedananti.",
  "tika-vin04t13:21": "Ekagāmantaragamanasikkhāpadavaṇṇanā niṭṭhitā.",
  "tika-vin04t13:22": "4. Ukkhittakaosāraṇasikkhāpadavaṇṇanā",
  "tika-vin04t13:23_0": "Catutthe ukkhittanti āpattiyā adassanādīsu ukkhittaṁ. Anaññāya gaṇassachandanti tasseva",
  "tika-vin04t13:23_1": "kārakasaṅghassa chandaṁ ajānitvā. Osāreyyāti osāraṇakammaṁ kareyya. Tassā evaṁ karontiyā,",
  "tika-vin04t13:23_2": "gaṇapariyesane sīmāsammutiyā ñattiyā ca dukkaṭaṁ, dvīhi kammavācāhi thullaccayaṁ,",
  "tika-vin04t13:23_3": "kammavācāpariyosāne saṅghādiseso.",
  "tika-vin04t13:24_0": "Sāvatthiyaṁ thullanandaṁ ārabbha evaṁ osāraṇavatthusmiṁ paññattaṁ, tikasaṅghādisesaṁ,",
  "tika-vin04t13:24_1": "adhammakamme tikadukkaṭaṁ, kārakasaṅghaṁ vā āpucchitvā, gaṇassa vā chandaṁ jānitvā,",
  "tika-vin04t13:24_2": "vatte vā vattantiṁ, asante kārakasaṅghe osārentiyā, ummattikādīnañca anāpatti. Dhammakammena",
  "tika-vin04t13:24_3": "ukkhittatā, aññatra anuññātakāraṇā osāraṇanti imānettha dve aṅgāni. Samuṭṭhānādīni",
  "tika-vin04t13:24_4": "saṅghabhedasikkhāpade vuttanayāneva, idaṁ pana kiriyākiriyanti.",
  "tika-vin04t13:25": "Ukkhittakaosāraṇasikkhāpadavaṇṇanā niṭṭhitā.",
  "tika-vin04t13:26": "5. Bhojanappaṭiggahaṇapaṭhamasikkhāpadavaṇṇanā",
  "tika-vin04t13:27": "Pañcame avassutāti chandarāgena tintā. Avassutassāti tādisasseva. Khādeyya vā bhuñjeyya vāti ettha paṭiggahaṇe thullaccayaṁ, ajjhohāre ajjhohāre saṅghādiseso.",
  "tika-vin04t13:28_0": "Sāvatthiyaṁ sundarīnandaṁ ārabbha avassutāya avassutassa hatthato āmisappaṭiggahaṇavatthusmiṁ",
  "tika-vin04t13:28_1": "paññattaṁ, ekatoavassute paṭiggahaṇe dukkaṭaṁ, ajjhohāre ajjhohāre thullaccayaṁ,",
  "tika-vin04t13:28_2": "yakkhapetapaṇḍakatiracchānagatamanussaviggahānaṁ hatthato ubhatoavassutepi sati eseva",
  "tika-vin04t13:28_3": "nayo. Tattha pana ekatoavassute sati dukkaṭaṁ, sabbattha udakadantaponaggahaṇepi",
  "tika-vin04t13:28_4": "paribhogepi dukkaṭameva. Ubhosu anavassutesu, ‘‘anavassuto’’ti vā ñatvā gaṇhantiyā,",
  "tika-vin04t13:28_5": "ummattikādīnañca anāpatti. Udakadantaponato aññaṁ ajjhoharaṇīyaṁ, ubhatoavassutatā,",
  "tika-vin04t13:28_6": "sahatthā gahaṇaṁ, ajjhoharaṇanti imānettha cattāri aṅgāni. Samuṭṭhānādīni paṭhamapārājikasadisānīti.",
  "tika-vin04t13:29": "Bhojanappaṭiggahaṇapaṭhamasikkhāpadavaṇṇanā niṭṭhitā.",
  "tika-vin04t13:30": "6. Bhojanappaṭiggahaṇadutiyasikkhāpadavaṇṇanā",
  "tika-vin04t13:31_0": "Chaṭṭhe yato tvanti yasmā tvaṁ. Iṅghāti uyyojanatthe nipāto. Ayampīti yā evaṁ uyyojeti,",
  "tika-vin04t13:31_1": "sā evaṁ uyyojanena ca tena vacanena itarissā paṭiggahaṇena ca dukkaṭāni, ajjhohāragaṇanāya",
  "tika-vin04t13:31_2": "thullaccayāni ca āpajjitvā bhojanapariyosāne saṅghādisesaṁ āpajjati.",
  "tika-vin04t13:32_0": "Sāvatthiyaṁ aññataraṁ bhikkhuniṁ ārabbha evaṁ uyyojanavatthusmiṁ paññattaṁ, sāṇattikameva,",
  "tika-vin04t13:32_1": "purisassa vā yakkhādīnaṁ vā hatthato udakadantaponappaṭiggahaṇuyyojane ca tesaṁ paribhoge",
  "tika-vin04t13:32_2": "ca dukkaṭaṁ, esa nayo yakkhādīnaṁ hatthato avasesaggahaṇatthaṁ uyyojane, tesaṁ gahaṇe,",
  "tika-vin04t13:32_3": "ajjhohāre ca. Bhojanapariyosāne pana thullaccayaṁ. ‘‘Anavassuto’’ti ñatvā vā, ‘‘kupitā",
  "tika-vin04t13:32_4": "na paṭiggaṇhatī’’ti vā, ‘‘kulānuddayatāya na paṭiggaṇhatī’’ti vā uyyojentiyā, ummattikādīnañca",
  "tika-vin04t13:32_5": "anāpatti. Manussapurisatā, aññatra anuññātakāraṇā, ‘‘khādanīyaṁ bhojanīyaṁ gahetvā",
  "tika-vin04t13:32_6": "bhuñjā’’ti uyyojanā, tena vacanena gahetvā itarissā bhojanapariyosānanti imānettha",
  "tika-vin04t13:32_7": "tīṇi aṅgāni. Samuṭṭhānādīni adinnādānasadisānīti.",
  "tika-vin04t13:33": "Bhojanappaṭiggahaṇadutiyasikkhāpadavaṇṇanā niṭṭhitā.",
  "tika-vin04t13:34": "7-8-9. Sañcarittādisikkhāpadavaṇṇanā",
  "tika-vin04t13:35": "Sattamaaṭṭhamanavamasikkhāpadānaṁ sañcarittādittaye vuttanayeneva vinicchayo veditabbo.",
  "tika-vin04t13:36": "Sañcarittādisikkhāpadavaṇṇanā niṭṭhitā.",
  "tika-vin04t13:37": "10. Sikkhaṁpaccācikkhaṇasikkhāpadavaṇṇanā",
  "tika-vin04t13:38_0": "Dasame kiṁnumāva samaṇiyoti kiṁnu imā eva samaṇiyo. Tāsāhanti tāsaṁ ahaṁ. Yāvatatiyakapadattho",
  "tika-vin04t13:38_1": "bhikkhupātimokkhavaṇṇanāyaṁ (kaṅkhā. aṭṭha. nigamanavaṇṇanā), avasesavinicchayo ca",
  "tika-vin04t13:38_2": "tattheva saṅghabhedasikkhāpadavaṇṇanāyaṁ vuttanayeneva veditabbo, idaṁ pana sāvatthiyaṁ",
  "tika-vin04t13:38_3": "caṇḍakāḷibhikkhuniṁ (pāci. 709) ārabbha ‘‘buddhaṁ paccācikkhāmī’’tiādivacanavatthusmiṁ",
  "tika-vin04t13:38_4": "paññattaṁ, evaṁ vacanameva cettha catūsu aṅgesu paṭhamaṁ aṅganti ayaṁ viseso, sesaṁ tādisamevāti.",
  "tika-vin04t13:39": "Sikkhaṁpaccācikkhaṇasikkhāpadavaṇṇanā niṭṭhitā.",
  "tika-vin04t13:40": "11. Adhikaraṇakupitasikkhāpadavaṇṇanā",
  "tika-vin04t13:41_0": "Ekādasame kismiñcideva adhikaraṇeti catunnaṁ aññatarasmiṁ. Paccākatāti parājitā.",
  "tika-vin04t13:41_1": "Idampi sāvatthiyaṁ caṇḍakāḷiṁ ārabbha ‘‘chandagāminiyo ca bhikkhuniyo’’tiādivacanavatthusmiṁ",
  "tika-vin04t13:41_2": "paññattaṁ, sesaṁ dasame vuttanayeneva veditabbanti.",
  "tika-vin04t13:42": "Adhikaraṇakupitasikkhāpadavaṇṇanā niṭṭhitā.",
  "tika-vin04t13:43": "12. Pāpasamācārapaṭhamasikkhāpadavaṇṇanā",
  "tika-vin04t13:44_0": "Dvādasame saṁsaṭṭhāti pabbajitānaṁ ananulomena gihīnaṁ koṭṭanapacanasāsanaharaṇādinā",
  "tika-vin04t13:44_1": "kāyikavācasikena missībhūtā. Pāpo kāyikavācasiko ācāro etāsanti pāpācārā. Pāpo kittisaddo",
  "tika-vin04t13:44_2": "etāsanti pāpasaddā. Pāpo ājīvasaṅkhāto siloko etāsanti pāpasilokā. Bhikkhunisaṅghassa",
  "tika-vin04t13:44_3": "vihesikāti aññamaññissā kamme kariyamāne paṭikkosanena vihesikā. Vajjappaṭicchādikāti",
  "tika-vin04t13:44_4": "khuddānukhuddakassa vajjassa paṭicchādikā.",
  "tika-vin04t13:45_0": "Sāvatthiyaṁ sambahulā bhikkhuniyo ārabbha saṁsaṭṭhavihāravatthusmiṁ paññattaṁ, sesametthāpi",
  "tika-vin04t13:45_1": "dasame vuttanayeneva veditabbaṁ, samanubhāsanakammakāle pana dvetisso ekato samanubhāsitabbāti.",
  "tika-vin04t13:46": "Pāpasamācārapaṭhamasikkhāpadavaṇṇanā niṭṭhitā.",
  "tika-vin04t13:47": "13. Pāpasamācāradutiyasikkhāpadavaṇṇanā",
  "tika-vin04t13:48_0": "Terasame evaṁ vadeyyāti tā samanubhaṭṭhā bhikkhuniyo evaṁ vadeyya. Evācārāti evaṁācārā,",
  "tika-vin04t13:48_1": "yādiso tumhākaṁ ācāro, tādiso ācāroti attho, esa nayo sabbattha. Uññāyāti avaññāya",
  "tika-vin04t13:48_2": "nīcaṁ katvā jānanāya. Paribhavenāti ‘‘kiṁ imā karissantī’’ti evaṁ paribhavitvā jānanena.",
  "tika-vin04t13:48_3": "Akkhantiyāti asahanatāya, kodhenāti attho. Vebhassiyāti balavantassa bhāvena, attano",
  "tika-vin04t13:48_4": "balappakāsanena samutrāsenāti attho. Dubbalyāti tumhākaṁ dubbalabhāvena, sabbattha",
  "tika-vin04t13:48_5": "uññāya ca paribhavena cāti evaṁ samuccayattho daṭṭhabbo. Viviccathāti nānā hotha,",
  "tika-vin04t13:48_6": "ananulomikaṁ kāyikavācasikasaṁsaggaṁ pajahathāti attho.",
  "tika-vin04t13:49": "Sāvatthiyaṁ thullanandaṁ ārabbha ‘‘saṁsaṭṭhāva, ayye, tumhe viharatha, mā tumhe nānā viharitthā’’ti uyyojanavatthusmiṁ paññattaṁ, sesametthāpi dasame vuttanayeneva veditabbanti.",
  "tika-vin04t13:50": "Pāpasamācāradutiyasikkhāpadavaṇṇanā niṭṭhitā.",
  "tika-vin04t13:51": "14. Saṅghabhedakādisikkhāpadavaṇṇanā",
  "tika-vin04t13:52_0": "Saṅghabhedādīsu catūsu vuttanayeneva vinicchayo veditabbo. Kevalañhi bhikkhunī saṅghaṁ",
  "tika-vin04t13:52_1": "na bhindati, bhedāya pana parakkamati ceva anuvattati ca. Uddiṭṭhā kho ayyāyo sattarasa",
  "tika-vin04t13:52_2": "saṅghādisesā dhammāti bhikkhū ārabbha paññattā sādhāraṇā satta, asādhāraṇā dasāti",
  "tika-vin04t13:52_3": "evaṁ sattarasa. Ubhatosaṅghe pakkhamānattaṁ caritabbanti bhikkhuniyā hi āpattiṁ chādentiyāpi",
  "tika-vin04t13:52_4": "parivāso nāma natthi, chādanapaccayāpi na dukkaṭaṁ āpajjati, tasmā chādetvāpi achādetvāpi",
  "tika-vin04t13:52_5": "ekaṁ pakkhamānattameva caritabbaṁ. Taṁ bhikkhunīhi attano sīmaṁ sodhetvā vihārasīmāya",
  "tika-vin04t13:52_6": "vā, sodhetuṁ asakkontīhi khaṇḍasīmāya vā sabbantimena paricchedena catuvaggaṁ gaṇaṁ",
  "tika-vin04t13:52_7": "sannipātāpetvā dātabbaṁ. Sace ekā āpatti hoti, ekissā vasena, sace dve vā tisso vā",
  "tika-vin04t13:52_8": "sambahulā vā ekavatthukā vā nānāvatthukā vā, tāsaṁ tāsaṁ vasena bhikkhupātimokkhavaṇṇanāyaṁ",
  "tika-vin04t13:52_9": "vuttavatthugottanāmaāpattibhedesu yaṁ yaṁ icchati, taṁ taṁ ādāya yojanā kātabbā.",
  "tika-vin04t13:53_0": "Tatridaṁ paṭhamāpattivasena mukhamattanidassanaṁ – tāya āpannāya bhikkhuniyā bhikkhunisaṅghaṁ",
  "tika-vin04t13:53_1": "upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ",
  "tika-vin04t13:53_2": "nisīditvā añjaliṁ paggahetvā evamassavacanīyo ‘‘ahaṁ, ayye, ekaṁ āpattiṁ āpajjiṁ",
  "tika-vin04t13:53_3": "ussayavādaṁ, sāhaṁ, ayye, saṅghaṁ ekissā āpattiyā ussayavādāya pakkhamānattaṁ yācāmī’’ti,",
  "tika-vin04t13:53_4": "evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo –",
  "tika-vin04t13:54_0": "‘‘Suṇātu me, ayye, saṅgho, ayaṁ itthannāmā bhikkhunī ekaṁ āpattiṁ āpajjiṁ ussayavādaṁ,",
  "tika-vin04t13:54_1": "sā saṅghaṁ ekissā āpattiyā ussayavādāya pakkhamānattaṁ yācati, yadi saṅghassa pattakallaṁ,",
  "tika-vin04t13:54_2": "saṅgho itthannāmāya bhikkhuniyā ekissā āpattiyā ussayavādāya pakkhamānattaṁ dadeyya, esā ñatti.",
  "tika-vin04t13:55_0": "‘‘Suṇātu me, ayye, saṅgho, ayaṁ itthannāmā bhikkhunī…pe… dutiyampi…pe… tatiyampi",
  "tika-vin04t13:55_1": "etamatthaṁ vadāmi, suṇātu me, ayye, saṅgho…pe… sā bhāseyya. Dinnaṁ saṅghena itthannāmāya",
  "tika-vin04t13:55_2": "bhikkhuniyā ekissā āpattiyā ussayavādāya pakkhamānattaṁ. Khamati saṅghassa, tasmā",
  "tika-vin04t13:55_3": "tuṇhī, evametaṁ dhārayāmī’’ti.",
  "tika-vin04t13:56_0": "Kammavācāpariyosāne ‘‘vattaṁ samādiyāmi, mānattaṁ samādiyāmī’’ti samādiyitvā saṅghassa",
  "tika-vin04t13:56_1": "ārocetvā nikkhittavattena tāva vasitukāmāya tattheva saṅghamajjhe vā pakkantāsu bhikkhunīsu",
  "tika-vin04t13:56_2": "ekabhikkhuniyā vā dutiyikāya vā santike ‘‘vattaṁ nikkhipāmi, mānattaṁ nikkhipāmī’’ti",
  "tika-vin04t13:56_3": "nikkhipitabbaṁ. Aññissā pana āgantukāya santike ārocetvā nikkhipitabbaṁ, nikkhittakālato",
  "tika-vin04t13:56_4": "paṭṭhāya pakatattaṭṭhāne tiṭṭhati, tato purearuṇeyeva catūhi bhikkhunīhi taṁ bhikkhuniṁ",
  "tika-vin04t13:56_5": "gahetvā gāmūpacārato ca bhikkhūnaṁ vihārūpacārato ca dve leḍḍupāte atikkamitvā mahāmaggā",
  "tika-vin04t13:56_6": "okkamma gumbavatiādīhi paṭicchanne okāse nisīditabbaṁ. Catūhi bhikkhūhipi tattha",
  "tika-vin04t13:56_7": "gantabbaṁ, gantvā bhikkhunīnaṁ avidūre visuṁ nisīditabbaṁ. Atha tāya bhikkhuniyā",
  "tika-vin04t13:56_8": "vuttanayeneva vattaṁ samādiyitvā bhikkhunisaṅghassa tāva evaṁ ārocetabbaṁ –",
  "tika-vin04t13:57_0": "‘‘Ahaṁ, ayye, ekaṁ āpattiṁ āpajjiṁ ussayavādaṁ, sāhaṁ saṅghaṁ ekissā āpattiyā ussayavādāya",
  "tika-vin04t13:57_1": "pakkhamānattaṁ yāciṁ, tassā me saṅgho ekissā āpattiyā ussayavādāya pakkhamānattaṁ",
  "tika-vin04t13:57_2": "adāsi, sāhaṁ mānattaṁ carāmi, vedayāmahaṁ, ayye, ‘vedayatī’ti maṁ saṅgho dhāretū’’ti.",
  "tika-vin04t13:58_0": "Tato bhikkhusaṅghassa santikaṁ gantvā evaṁ ārocetabbaṁ ‘‘ahaṁ, ayyā, ekaṁ āpattiṁ",
  "tika-vin04t13:58_1": "āpajjiṁ…pe… vedayāmahaṁ, ayyā, ‘vedayatī’ti maṁ saṅgho dhāretū’’ti. Ārocetvā bhikkhunisaṅghasseva",
  "tika-vin04t13:58_2": "santike nisīditabbaṁ, tato paṭṭhāya bhikkhūsu vā, dutiyikaṁ ṭhapetvā bhikkhunīsu",
  "tika-vin04t13:58_3": "vā pakkantāsupi ubhatosaṅghe mānattaṁ ciṇṇameva hoti. Yāva aruṇaṁ na uṭṭhahati, tāva",
  "tika-vin04t13:58_4": "yaṁ paṭhamaṁ passati bhikkhuṁ vā bhikkhuniṁ vā, tassā ārocetabbaṁ. Uṭṭhite aruṇe",
  "tika-vin04t13:58_5": "vattaṁ nikkhipitvā upassayaṁ gantabbaṁ, evaṁ pañcadasa aruṇā gahetabbā.",
  "tika-vin04t13:59_0": "Anikkhittavattāya pana āgantukesu asati catunnaṁ bhikkhūnañca bhikkhunīnañca devasikaṁ",
  "tika-vin04t13:59_1": "ārocetvā, āgantukesu sati sabbesampi āgantukānaṁ ārocentiyā pañcadasa divasāni pārivāsikakkhandhake",
  "tika-vin04t13:59_2": "(cūḷava. 75 ādayo) vuttanayeneva sammā vattitabbanti ayamettha saṅkhepo, vitthāro",
  "tika-vin04t13:59_3": "pana samantapāsādikāyaṁ (cūḷava. aṭṭha. 75 ādayo) vutto, ciṇṇamānattāya bhikkhuniyāti",
  "tika-vin04t13:59_4": "yadā evaṁ ciṇṇamānattā bhikkhunī hoti, athassā yattha siyā vīsatigaṇo bhikkhunisaṅghoti",
  "tika-vin04t13:59_5": "vuttanayeneva abbhānakammaṁ kātabbaṁ, sesaṁ uttānamevāti.",
  "tika-vin04t13:60": "Kaṅkhāvitaraṇiyā pātimokkhavaṇṇanāya",
  "tika-vin04t13:61": "Bhikkhunipātimokkhe",
  "tika-vin04t13:62": "Saṅghādisesavaṇṇanā niṭṭhitā."
}