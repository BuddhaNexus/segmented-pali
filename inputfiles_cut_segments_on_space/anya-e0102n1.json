{
  "anya-e0102n1:0": "13. Abhiññāniddeso",
  "anya-e0102n1:1": "Dibbasotadhātukathā",
  "anya-e0102n1:2_0": "400. Idāni dibbasotadhātuyā niddesakkamo anuppatto. Tattha tato parāsu ca tīsu abhiññāsu",
  "anya-e0102n1:2_1": "so evaṁ samāhite cittetiādīnaṁ attho vuttanayeneva veditabbo. Sabbattha pana visesamattameva",
  "anya-e0102n1:2_2": "vaṇṇayissāma. Tatra dibbāya sotadhātuyāti ettha dibbasadisattā dibbā. Devānaṁ hi",
  "anya-e0102n1:2_3": "sucaritakammanibbattā pittasemharuhirādīhi apalibuddhā upakkilesavimuttatāya dūrepi",
  "anya-e0102n1:2_4": "ārammaṇaṁ sampaṭicchanasamatthā dibbapasādasotadhātu hoti. Ayañcāpi imassa bhikkhuno",
  "anya-e0102n1:2_5": "vīriyabhāvanābalanibbattā ñāṇasotadhātu tādisāyevāti dibbasadisattā dibbā. Apica",
  "anya-e0102n1:2_6": "dibbavihāravasena paṭiladdhattā attanā ca dibbavihārasannissitattāpi dibbā. Savanaṭṭhena",
  "anya-e0102n1:2_7": "nijjīvaṭṭhena ca sotadhātu. Sotadhātukiccakaraṇena ca sotadhātu viyātipi sotadhātu.",
  "anya-e0102n1:2_8": "Tāya dibbāya sotadhātuyā.",
  "anya-e0102n1:3_0": "Visuddhāyāti parisuddhāya nirupakkilesāya. Atikkantamānusikāyāti manussūpacāraṁ atikkamitvā",
  "anya-e0102n1:3_1": "saddasavanena mānusikaṁ maṁsasotadhātuṁ atikkantāya vītivattitvā ṭhitāya. Ubho sadde",
  "anya-e0102n1:3_2": "suṇātīti dve sadde suṇāti. Katame dve? Dibbe ca mānuse ca, devānañca manussānañca",
  "anya-e0102n1:3_3": "saddeti vuttaṁ hoti. Etena padesapariyādānaṁ veditabbaṁ. Ye dūre santike cāti ye",
  "anya-e0102n1:3_4": "saddā dūre paracakkavāḷepi ye ca santike antamaso sadehasannissitapāṇakasaddāpi,",
  "anya-e0102n1:3_5": "te suṇātīti vuttaṁ hoti. Etena nippadesapariyādānaṁ veditabbaṁ.",
  "anya-e0102n1:4_0": "Kathaṁ panāyaṁ uppādetabbāti? Tena bhikkhunā abhiññāpādakajjhānaṁ samāpajjitvā vuṭṭhāya",
  "anya-e0102n1:4_1": "parikammasamādhicittena paṭhamataraṁ pakatisotapathe dūre oḷāriko araññe sīhādīnaṁ",
  "anya-e0102n1:4_2": "saddo āvajjitabbo. Vihāre ghaṇḍisaddo, bherisaddo, saṅkhasaddo, sāmaṇeradaharabhikkhūnaṁ",
  "anya-e0102n1:4_3": "sabbathāmena sajjhāyantānaṁ sajjhāyanasaddo, pakatikathaṁ kathentānaṁ “kiṁ bhante,",
  "anya-e0102n1:4_4": "kimāvuso”tiādisaddo, sakuṇasaddo, vātasaddo, padasaddo, pakkuthitaudakassa cicciṭāyanasaddo,",
  "anya-e0102n1:4_5": "ātape sussamānatālapaṇṇasaddo, kunthakipillikādisaddoti evaṁ sabboḷārikato pabhuti",
  "anya-e0102n1:4_6": "yathākkamena sukhumasaddā āvajjitabbā. Tena puratthimāya disāya saddānaṁ saddanimittaṁ",
  "anya-e0102n1:4_7": "manasikātabbaṁ. Pacchimāya, uttarāya, dakkhiṇāya, heṭṭhimāya, uparimāya disāya, puratthimāya",
  "anya-e0102n1:4_8": "anudisāya, pacchimāya, uttarāya, dakkhiṇāya anudisāya saddānaṁ saddanimittaṁ manasikātabbaṁ.",
  "anya-e0102n1:4_9": "Oḷārikānampi sukhumānampi saddānaṁ saddanimittaṁ manasikātabbaṁ. Tassa te saddā pākatikacittassāpi",
  "anya-e0102n1:4_10": "pākaṭā honti. Parikammasamādhicittassa pana ativiya pākaṭā.",
  "anya-e0102n1:5_0": "Tassevaṁ saddanimittaṁ manasikaroto idāni dibbasotadhātu uppajjissatīti tesu saddesu",
  "anya-e0102n1:5_1": "aññataraṁ ārammaṇaṁ katvā manodvārāvajjanaṁ uppajjati. Tasmiṁ niruddhe cattāri pañca",
  "anya-e0102n1:5_2": "vā javanāni javanti, yesaṁ purimāni tīṇi cattāri vā parikammaupacārānulomagotrabhunāmakāni",
  "anya-e0102n1:5_3": "kāmāvacarāni, catutthaṁ pañcamaṁ vā appanācittaṁ rūpāvacaraṁ catutthajjhānikaṁ. Tattha",
  "anya-e0102n1:5_4": "yaṁ tena appanācittena saddhiṁ uppannaṁ ñāṇaṁ, ayaṁ dibbasotadhātūti veditabbā. Tato",
  "anya-e0102n1:5_5": "paraṁ tasmiṁ sote patito hoti. Taṁ thāmajātaṁ karontena “etthantare saddaṁ suṇāmī”ti",
  "anya-e0102n1:5_6": "ekaṅgulamattaṁ paricchinditvā vaḍḍhetabbaṁ. Tato dvaṅgulacaturaṅgulaaṭṭhaṅgulavidatthiratanaantogabbhapamukhapāsādapariveṇasaṅghārāmagocaragāmajanapadādivasena",
  "anya-e0102n1:5_7": "yāva cakkavāḷaṁ tato vā bhiyyopi paricchinditvā paricchinditvā vaḍḍhetabbaṁ.",
  "anya-e0102n1:6_0": "Evaṁ adhigatābhiñño esa pādakajjhānārammaṇena phuṭṭhokāsabbhantaragatepi sadde puna",
  "anya-e0102n1:6_1": "pādakajjhānaṁ asamāpajjitvāpi abhiññāñāṇena suṇātiyeva. Evaṁ suṇanto ca sacepi yāva",
  "anya-e0102n1:6_2": "brahmalokā saṅkhabheripaṇavādisaddehi ekakolāhalaṁ hoti, pāṭiyekkaṁ vavatthapetukāmatāya",
  "anya-e0102n1:6_3": "sati ayaṁ saṅkhasaddo ayaṁ bherisaddoti vavatthapetuṁ sakkotiyevāti.",
  "anya-e0102n1:7": "Dibbasotadhātukathā niṭṭhitā.",
  "anya-e0102n1:8": "Cetopariyañāṇakathā",
  "anya-e0102n1:9_0": "401. Cetopariyañāṇakathāya cetopariyañāṇāyāti ettha pariyātīti pariyaṁ, paricchindatīti",
  "anya-e0102n1:9_1": "attho. Cetaso pariyaṁ cetopariyaṁ. Cetopariyañca taṁ ñāṇañcāti cetopariyañāṇaṁ. Tadatthāyāti",
  "anya-e0102n1:9_2": "vuttaṁ hoti. Parasattānanti attānaṁ ṭhapetvā sesasattānaṁ. Parapuggalānanti idampi",
  "anya-e0102n1:9_3": "iminā ekatthameva. Veneyyavasena pana desanāvilāsena ca byañjananānattaṁ kataṁ. Cetasā",
  "anya-e0102n1:9_4": "cetoti attano cittena tesaṁ cittaṁ. Paricca pajānātīti paricchinditvā sarāgādivasena",
  "anya-e0102n1:9_5": "nānappakārato jānāti.",
  "anya-e0102n1:10_0": "Kathaṁ panetaṁ ñāṇaṁ uppādetabbanti? Etañhi dibbacakkhuvasena ijjhati, taṁ etassa",
  "anya-e0102n1:10_1": "parikammaṁ. Tasmā tena bhikkhunā ālokaṁ vaḍḍhetvā dibbena cakkhunā parassa hadayarūpaṁ",
  "anya-e0102n1:10_2": "nissāya vattamānassa lohitassa vaṇṇaṁ passitvā cittaṁ pariyesitabbaṁ. Yadā hi somanassacittaṁ",
  "anya-e0102n1:10_3": "vattati, tadā rattaṁ nigrodhapakkasadisaṁ hoti. Yadā domanassacittaṁ vattati, tadā",
  "anya-e0102n1:10_4": "kāḷakaṁ jambupakkasadisaṁ. Yadā upekkhācittaṁ vattati, tadā pasannatilatelasadisaṁ.",
  "anya-e0102n1:10_5": "Tasmā tena “idaṁ rūpaṁ somanassindriyasamuṭṭhānaṁ, idaṁ domanassindriyasamuṭṭhānaṁ,",
  "anya-e0102n1:10_6": "idaṁ upekkhindriyasamuṭṭhāna”nti parassa hadayalohitavaṇṇaṁ passitvā cittaṁ pariyesantena",
  "anya-e0102n1:10_7": "cetopariyañāṇaṁ thāmagataṁ kātabbaṁ. Evaṁ thāmagate hi tasmiṁ anukkamena sabbampi",
  "anya-e0102n1:10_8": "kāmāvacaracittaṁ rūpāvacarārūpāvacaracittañca pajānāti cittā cittameva saṅkamanto",
  "anya-e0102n1:10_9": "vināpi hadayarūpadassanena. Vuttampi cetaṁ aṭṭhakathāyaṁ “āruppe parassa cittaṁ jānitukāmo",
  "anya-e0102n1:10_10": "kassa hadayarūpaṁ passati, kassindriyavikāraṁ oloketīti? Na kassaci. Iddhimato visayo",
  "anya-e0102n1:10_11": "esa yadidaṁ yattha katthaci cittaṁ āvajjanto soḷasappabhedaṁ cittaṁ jānāti. Akatābhinivesassa",
  "anya-e0102n1:10_12": "pana vasena ayaṁ kathā”ti.",
  "anya-e0102n1:11_0": "Sarāgaṁ vā cittantiādīsu pana aṭṭhavidhaṁ lobhasahagataṁ cittaṁ sarāgaṁ cittanti",
  "anya-e0102n1:11_1": "veditabbaṁ. Avasesaṁ catubhūmakaṁ kusalābyākataṁ cittaṁ vītarāgaṁ. Dve domanassacittāni",
  "anya-e0102n1:11_2": "dve vicikicchuddhaccacittānīti imāni pana cattāri cittāni imasmiṁ duke saṅgahaṁ na",
  "anya-e0102n1:11_3": "gacchanti. Keci pana therā tānipi saṅgaṇhanti. Duvidhaṁ pana domanassacittaṁ sadosaṁ",
  "anya-e0102n1:11_4": "cittaṁ nāma. Sabbampi catubhūmakaṁ kusalābyākataṁ vītadosaṁ. Sesāni dasākusalacittāni",
  "anya-e0102n1:11_5": "imasmiṁ duke saṅgahaṁ na gacchanti. Keci pana therā tānipi saṅgaṇhanti.",
  "anya-e0102n1:12_0": "Samohaṁvītamohanti ettha pana pāṭipuggalikanayena vicikicchuddhaccasahagatadvayameva",
  "anya-e0102n1:12_1": "samohaṁ, mohassa pana sabbākusalesu sambhavato dvādasavidhampi akusalacittaṁ samohaṁ",
  "anya-e0102n1:12_2": "cittanti veditabbaṁ. Avasesaṁ vītamohaṁ. Thinamiddhānugataṁ pana saṁkhittaṁ. Uddhaccānugataṁ",
  "anya-e0102n1:12_3": "vikkhittaṁ. Rūpāvacarārūpāvacaraṁ mahaggataṁ. Avasesaṁ amahaggataṁ. Sabbampi tebhūmakaṁ",
  "anya-e0102n1:12_4": "sauttaraṁ. Lokuttaraṁ anuttaraṁ. Upacārappattaṁ appanāppattañca samāhitaṁ. Ubhayamappattaṁ",
  "anya-e0102n1:12_5": "asamāhitaṁ. Tadaṅgavikkhambhanasamucchedapaṭipassaddhinissaraṇavimuttippattaṁ vimuttaṁ.",
  "anya-e0102n1:12_6": "Pañcavidhampi etaṁ vimuttimappattaṁ avimuttanti veditabbaṁ. Iti cetopariyañāṇalābhī",
  "anya-e0102n1:12_7": "bhikkhu sabbappakārampi idaṁ sarāgaṁ vā cittaṁ…pe… avimuttaṁ vā cittaṁ avimuttaṁ",
  "anya-e0102n1:12_8": "cittanti pajānātīti.",
  "anya-e0102n1:13": "Cetopariyañāṇakathā niṭṭhitā.",
  "anya-e0102n1:14": "Pubbenivāsānussatiñāṇakathā",
  "anya-e0102n1:15_0": "402. Pubbenivāsānussatiñāṇakathāyaṁ pubbenivāsānussatiñāṇāyāti pubbenivāsānussatimhi",
  "anya-e0102n1:15_1": "yaṁ ñāṇaṁ, tadatthāya. Pubbenivāsoti pubbe atītajātīsu nivutthakkhandhā. Nivutthāti",
  "anya-e0102n1:15_2": "ajjhāvutthā anubhūtā attano santāne uppajjitvā niruddhā. Nivutthadhammā vā. Nivutthāti",
  "anya-e0102n1:15_3": "gocaranivāsena nivutthā attano viññāṇena viññātā paricchinnā, paraviññāṇaviññātāpi",
  "anya-e0102n1:15_4": "vā chinnavaṭumakānussaraṇādīsu, te buddhānaṁyeva labbhanti. Pubbenivāsānussatīti",
  "anya-e0102n1:15_5": "yāya satiyā pubbenivāsaṁ anussarati, sā pubbenivāsānussati. Ñāṇanti tāya satiyā sampayuttañāṇaṁ.",
  "anya-e0102n1:15_6": "Evamimassa pubbenivāsānussatiñāṇassa atthāya pubbenivāsānussatiñāṇāya etassa ñāṇassa",
  "anya-e0102n1:15_7": "adhigamāya pattiyāti vuttaṁ hoti.",
  "anya-e0102n1:16_0": "Anekavihitanti anekavidhaṁ, anekehi vā pakārehi pavattitaṁ, saṁvaṇṇitanti attho.",
  "anya-e0102n1:16_1": "Pubbenivāsanti samanantarātītabhavaṁ ādiṁ katvā tattha tattha nivutthasantānaṁ. Anussaratīti",
  "anya-e0102n1:16_2": "khandhapaṭipāṭivasena cutipaṭisandhivasena vā anugantvā anugantvā sarati. Imañhi",
  "anya-e0102n1:16_3": "pubbenivāsaṁ cha janā anussaranti – titthiyā, pakatisāvakā, mahāsāvakā, aggasāvakā,",
  "anya-e0102n1:16_4": "paccekabuddhā, buddhāti.",
  "anya-e0102n1:17_0": "Tattha titthiyā cattālīsaṁyeva kappe anussaranti, na tato paraṁ. Kasmā, dubbalapaññattā.",
  "anya-e0102n1:17_1": "Tesañhi nāmarūpaparicchedavirahitattā dubbalā paññā hoti. Pakatisāvakā kappasatampi",
  "anya-e0102n1:17_2": "kappasahassampi anussarantiyeva, balavapaññattā. Asītimahāsāvakā satasahassakappe",
  "anya-e0102n1:17_3": "anussaranti. Dve aggasāvakā ekaṁ asaṅkhyeyyaṁ satasahassañca. Paccekabuddhā dve asaṅkhyeyyāni",
  "anya-e0102n1:17_4": "satasahassañca. Ettako hi etesaṁ abhinīhāro. Buddhānaṁ pana paricchedo nāma natthi.",
  "anya-e0102n1:18_0": "Titthiyā ca khandhapaṭipāṭimeva saranti, paṭipāṭiṁ muñcitvā cutipaṭisandhivasena",
  "anya-e0102n1:18_1": "sarituṁ na sakkonti. Tesañhi andhānaṁ viya icchitapadesokkamanaṁ natthi. Yathā pana",
  "anya-e0102n1:18_2": "andhā yaṭṭhiṁ amuñcitvāva gacchanti, evaṁ te khandhānaṁ paṭipāṭiṁ amuñcitvāva saranti.",
  "anya-e0102n1:18_3": "Pakatisāvakā khandhapaṭipāṭiyāpi anussaranti cutipaṭisandhivasenapi saṅkamanti. Tathā",
  "anya-e0102n1:18_4": "asītimahāsāvakā. Dvinnaṁ pana aggasāvakānaṁ khandhapaṭipāṭikiccaṁ natthi. Ekassa",
  "anya-e0102n1:18_5": "attabhāvassa cutiṁ disvā paṭisandhiṁ passanti, puna aparassa cutiṁ disvā paṭisandhinti",
  "anya-e0102n1:18_6": "evaṁ cutipaṭisandhivaseneva saṅkamantā gacchanti. Tathā paccekabuddhā.",
  "anya-e0102n1:19_0": "Buddhānaṁ pana neva khandhapaṭipāṭikiccaṁ, na cutipaṭisandhivasena saṅkamanakiccaṁ",
  "anya-e0102n1:19_1": "atthi. Tesañhi anekāsu kappakoṭīsu heṭṭhā vā upari vā yaṁ yaṁ ṭhānaṁ icchanti, taṁ",
  "anya-e0102n1:19_2": "taṁ pākaṭameva hoti. Tasmā anekāpi kappakoṭiyo peyyālapāḷiṁ viya saṁkhipitvā yaṁ",
  "anya-e0102n1:19_3": "yaṁ icchanti, tatra tatreva okkamantā sīhokkantavasena gacchanti. Evaṁ gacchantānañca",
  "anya-e0102n1:19_4": "nesaṁ ñāṇaṁ yathā nāma katavālavedhaparicayassa sarabhaṅgasadisassa dhanuggahassa",
  "anya-e0102n1:19_5": "khitto saro antarā rukkhalatādīsu asajjamāno lakkheyeva patati, na sajjati, na virajjhati,",
  "anya-e0102n1:19_6": "evaṁ antarantarāsu jātīsu na sajjati, na virajjhati, asajjamānaṁ avirajjhamānaṁ icchiticchitaṭṭhānaṁyeva gaṇhāti.",
  "anya-e0102n1:20_0": "Imesu ca pana pubbenivāsaṁ anussaraṇasattesu titthiyānaṁ pubbenivāsadassanaṁ khajjupanakapabhāsadisaṁ",
  "anya-e0102n1:20_1": "hutvā upaṭṭhāti. Pakatisāvakānaṁ dīpappabhāsadisaṁ. Mahāsāvakānaṁ ukkāpabhāsadisaṁ.",
  "anya-e0102n1:20_2": "Aggasāvakānaṁ osadhitārakappabhāsadisaṁ. Paccekabuddhānaṁ candappabhāsadisaṁ. Buddhānaṁ",
  "anya-e0102n1:20_3": "rasmisahassapaṭimaṇḍitasaradasūriyamaṇḍalasadisaṁ hutvā upaṭṭhāti.",
  "anya-e0102n1:21_0": "Titthiyānañca pubbenivāsānussaraṇaṁ andhānaṁ yaṭṭhikoṭigamanaṁ viya hoti. Pakatisāvakānaṁ",
  "anya-e0102n1:21_1": "daṇḍakasetugamanaṁ viya. Mahāsāvakānaṁ jaṅghasetugamanaṁ viya. Aggasāvakānaṁ sakaṭasetugamanaṁ",
  "anya-e0102n1:21_2": "viya. Paccekabuddhānaṁ mahājaṅghamaggagamanaṁ viya. Buddhānaṁ mahāsakaṭamaggagamanaṁ viya.",
  "anya-e0102n1:22": "Imasmiṁ pana adhikāre sāvakānaṁ pubbenivāsānussaraṇaṁ adhippetaṁ. Tena vuttaṁ “anussaratīti khandhapaṭipāṭivasena cutipaṭisandhivasena vā anugantvā anugantvā saratī”ti.",
  "anya-e0102n1:23_0": "403. Tasmā evamanussaritukāmena ādikammikena bhikkhunā pacchābhattaṁ piṇḍapātapaṭikkantena",
  "anya-e0102n1:23_1": "rahogatena paṭisallinena paṭipāṭiyā cattāri jhānāni samāpajjitvā abhiññāpādakacatutthajjhānato",
  "anya-e0102n1:23_2": "vuṭṭhāya sabbapacchimā nisajjā āvajjitabbā. Tato āsanapaññāpanaṁ, senāsanappavesanaṁ,",
  "anya-e0102n1:23_3": "pattacīvarapaṭisāmanaṁ, bhojanakālo, gāmato āgamanakālo, gāme piṇḍāya caritakālo,",
  "anya-e0102n1:23_4": "gāmaṁ piṇḍāya paviṭṭhakālo, vihārato nikkhamanakālo, cetiyaṅgaṇabodhiyaṅgaṇavandanakālo,",
  "anya-e0102n1:23_5": "pattadhovanakālo, pattapaṭiggahaṇakālo, pattapaṭiggahaṇato yāva mukhadhovanā katakiccaṁ,",
  "anya-e0102n1:23_6": "paccūsakāle katakiccaṁ, majjhimayāme katakiccaṁ, paṭhamayāme katakiccanti evaṁ paṭilomakkamena",
  "anya-e0102n1:23_7": "sakalaṁ rattindivaṁ katakiccaṁ āvajjitabbaṁ. Ettakaṁ pana pakaticittassapi pākaṭaṁ",
  "anya-e0102n1:23_8": "hoti. Parikammasamādhicittassa pana atipākaṭameva.",
  "anya-e0102n1:24_0": "Sace panettha kiñci na pākaṭaṁ hoti, puna pādakajjhānaṁ samāpajjitvā vuṭṭhāya āvajjitabbaṁ.",
  "anya-e0102n1:24_1": "Ettakena dīpe jalite viya pākaṭaṁ hoti. Evaṁ paṭilomakkameneva dutiyadivasepi tatiyacatutthapañcamadivasepi",
  "anya-e0102n1:24_2": "dasāhepi aḍḍhamāsepi māsepi yāva saṁvaccharāpi katakiccaṁ āvajjitabbaṁ. Eteneva upāyena",
  "anya-e0102n1:24_3": "dasavassāni vīsativassānīti yāva imasmiṁ bhave attano paṭisandhi, tāva āvajjantena",
  "anya-e0102n1:24_4": "purimabhave cutikkhaṇe pavattitanāmarūpaṁ āvajjitabbaṁ. Pahoti hi paṇḍito bhikkhu",
  "anya-e0102n1:24_5": "paṭhamavāreneva paṭisandhiṁ ugghāṭetvā cutikkhaṇe nāmarūpamārammaṇaṁ kātuṁ.",
  "anya-e0102n1:25_0": "Yasmā pana purimabhave nāmarūpaṁ asesaṁ niruddhaṁ aññaṁ uppannaṁ, tasmā taṁ ṭhānaṁ",
  "anya-e0102n1:25_1": "āhundarikaṁ andhatamamiva hoti duddasaṁ duppaññena. Tenāpi “na sakkomahaṁ paṭisandhiṁ",
  "anya-e0102n1:25_2": "ugghāṭetvā cutikkhaṇe pavattitanāmarūpamārammaṇaṁ kātu”nti dhuranikkhepo na kātabbo.",
  "anya-e0102n1:25_3": "Tadeva pana pādakajjhānaṁ punappunaṁ samāpajjitabbaṁ. Tato ca vuṭṭhāya vuṭṭhāya taṁ",
  "anya-e0102n1:25_4": "ṭhānaṁ āvajjitabbaṁ.",
  "anya-e0102n1:26_0": "Evaṁ karonto hi seyyathāpi nāma balavā puriso kūṭāgārakaṇṇikatthāya mahārukkhaṁ chindanto",
  "anya-e0102n1:26_1": "sākhāpalāsacchedanamatteneva pharasudhārāya vipannāya mahārukkhaṁ chindituṁ asakkontopi",
  "anya-e0102n1:26_2": "dhuranikkhepaṁ akatvāva kammārasālaṁ gantvā tikhiṇaṁ pharasuṁ kārāpetvā puna āgantvā",
  "anya-e0102n1:26_3": "chindeyya, puna vipannāya ca punapi tatheva kāretvā chindeyya. So evaṁ chindanto",
  "anya-e0102n1:26_4": "chinnassa chinnassa puna chetabbābhāvato acchinnassa ca chedanato nacirasseva mahārukkhaṁ",
  "anya-e0102n1:26_5": "pāteyya, evamevaṁ pādakajjhānā vuṭṭhāya pubbe āvajjitaṁ anāvajjitvā paṭisandhimeva",
  "anya-e0102n1:26_6": "āvajjanto nacirasseva paṭisandhiṁ ugghāṭetvā cutikkhaṇe pavattitanāmarūpaṁ ārammaṇaṁ",
  "anya-e0102n1:26_7": "kareyyāti. Kaṭṭhaphālakakesohārakādīhipi ayamattho dīpetabbo.",
  "anya-e0102n1:27_0": "Tattha pacchimanisajjato pabhuti yāva paṭisandhito ārammaṇaṁ katvā pavattaṁ ñāṇaṁ",
  "anya-e0102n1:27_1": "pubbenivāsañāṇaṁ nāma na hoti. Taṁ pana parikammasamādhiñāṇaṁ nāma hoti. Atītaṁsañāṇantipi",
  "anya-e0102n1:27_2": "eke vadanti. Taṁ rūpāvacaraṁ sandhāya na yujjati. Yadā panassa bhikkhuno paṭisandhiṁ",
  "anya-e0102n1:27_3": "atikkamma cutikkhaṇe pavattitanāmarūpaṁ ārammaṇaṁ katvā manodvārāvajjanaṁ uppajjati,",
  "anya-e0102n1:27_4": "tasmiñca niruddhe tadevārammaṇaṁ katvā cattāri pañca vā javanāni javanti. Sesaṁ pubbe",
  "anya-e0102n1:27_5": "vuttanayeneva purimāni parikammādināmakāni kāmāvacarāni honti. Pacchimaṁ rūpāvacaraṁ",
  "anya-e0102n1:27_6": "catutthajjhānikaṁ appanācittaṁ. Tadāssa yaṁ tena cittena saha ñāṇaṁ uppajjati, idaṁ",
  "anya-e0102n1:27_7": "pubbenivāsānussatiñāṇaṁ nāma. Tena ñāṇena sampayuttāya satiyā anekavihitaṁ pubbenivāsaṁ",
  "anya-e0102n1:27_8": "anussarati. Seyyathidaṁ, ekampi jātiṁ dvepi jātiyo…pe… iti sākāraṁ sauddesaṁ anekavihitaṁ",
  "anya-e0102n1:27_9": "pubbenivāsaṁ anussaratīti.",
  "anya-e0102n1:28_0": "404. Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ",
  "anya-e0102n1:28_1": "khandhasantānaṁ. Esa nayo dvepi jātiyotiādīsupi. Anekepi saṁvaṭṭakappetiādīsu pana",
  "anya-e0102n1:28_2": "parihāyamāno kappo saṁvaṭṭakappo, vaḍḍhamāno vivaṭṭakappoti veditabbo. Tattha saṁvaṭṭena",
  "anya-e0102n1:28_3": "saṁvaṭṭaṭṭhāyī gahito hoti, taṁmūlakattā. Vivaṭṭena ca vivaṭṭaṭṭhāyī, evañhi sati",
  "anya-e0102n1:28_4": "yāni tāni “cattārimāni, bhikkhave, kappassa asaṅkhyeyyāni. Katamāni cattāri? Saṁvaṭṭo,",
  "anya-e0102n1:28_5": "saṁvaṭṭaṭṭhāyī, vivaṭṭo, vivaṭṭaṭṭhāyīti vuttāni, tāni pariggahitāni honti.",
  "anya-e0102n1:29": "Tattha tayo saṁvaṭṭā – āposaṁvaṭṭo, tejosaṁvaṭṭo, vāyosaṁvaṭṭoti. Tisso saṁvaṭṭasīmā – ābhassarā, subhakiṇhā, vehapphalāti.",
  "anya-e0102n1:30_0": "Yadā kappo tejena saṁvaṭṭati, ābhassarato heṭṭhā agginā ḍayhati. Yadā āpena saṁvaṭṭati,",
  "anya-e0102n1:30_1": "subhakiṇhato heṭṭhā udakena vilīyati. Yadā vāyunā saṁvaṭṭati, vehapphalato heṭṭhā",
  "anya-e0102n1:30_2": "vātena viddhaṁsati. Vitthārato pana sadāpi ekaṁ buddhakhettaṁ vinassati.",
  "anya-e0102n1:31_0": "Buddhakhettaṁ nāma tividhaṁ hoti – jātikhettaṁ, āṇākhettaṁ, visayakhettañca. Tattha",
  "anya-e0102n1:31_1": "jātikhettaṁ dasasahassacakkavāḷapariyantaṁ hoti. Yaṁ tathāgatassa paṭisandhigahaṇādīsu",
  "anya-e0102n1:31_2": "kampati. Āṇākhettaṁ koṭisatasahassacakkavāḷapariyantaṁ, yattha ratanasuttaṁ khandhaparittaṁ",
  "anya-e0102n1:31_3": "dhajaggaparittaṁ āṭānāṭiyaparittaṁ moraparittanti imesaṁ parittānaṁ ānubhāvo vattati.",
  "anya-e0102n1:31_4": "Visayakhettaṁ anantamaparimāṇaṁ. Yaṁ “yāvatā vā pana ākaṅkheyyā”ti vuttaṁ, yattha",
  "anya-e0102n1:31_5": "yaṁ yaṁ tathāgato ākaṅkhati, taṁ taṁ jānāti. Evametesu tīsu buddhakhettesu ekaṁ āṇākhettaṁ",
  "anya-e0102n1:31_6": "vinassati. Tasmiṁ pana vinassante jātikhettampi vinaṭṭhameva hoti. Vinassantañca",
  "anya-e0102n1:31_7": "ekatova vinassati, saṇṭhahantampi ekato saṇṭhahati. Tassevaṁ vināso ca saṇṭhahanañca veditabbaṁ.",
  "anya-e0102n1:32_0": "405. Yasmiṁ hi samaye kappo agginā nassati, āditova kappavināsakamahāmegho vuṭṭhahitvā",
  "anya-e0102n1:32_1": "koṭisatasahassacakkavāḷe ekaṁ mahāvassaṁ vassati. Manussā tuṭṭhahaṭṭhā sabbabījāni",
  "anya-e0102n1:32_2": "nīharitvā vapanti. Sassesu pana gokhāyitakamattesu jātesu gadrabharavaṁ ravanto ekabindumpi",
  "anya-e0102n1:32_3": "na vassati, tadā pacchinnaṁ pacchinnameva vassaṁ hoti. Idaṁ sandhāya hi bhagavatā",
  "anya-e0102n1:32_4": "“hoti kho so, bhikkhave, samayo yaṁ bahūni vassāni bahūni vassasatāni bahūni vassasahassāni",
  "anya-e0102n1:32_5": "bahūni vassasatasahassāni devo na vassatī”ti vuttaṁ. Vassūpajīvino sattā kālaṅkatvā",
  "anya-e0102n1:32_6": "brahmaloke nibbattanti, pupphaphalūpajīviniyo ca devatā. Evaṁ dīghe addhāne vītivatte",
  "anya-e0102n1:32_7": "tattha tattha udakaṁ parikkhayaṁ gacchati, athānupubbena macchakacchapāpi kālaṅkatvā",
  "anya-e0102n1:32_8": "brahmaloke nibbattanti, nerayikasattāpi. Tattha nerayikā sattamasūriyapātubhāve vinassantīti eke.",
  "anya-e0102n1:33_0": "Jhānaṁ vinā natthi brahmaloke nibbatti, etesañca keci dubbhikkhapīḷitā keci abhabbā",
  "anya-e0102n1:33_1": "jhānādhigamāya, te kathaṁ tattha nibbattantīti. Devaloke paṭiladdhajjhānavasena.",
  "anya-e0102n1:33_2": "Tadā hi “vassasatasahassassaccayena kappuṭṭhānaṁ bhavissatī”ti lokabyūhā nāma kāmāvacaradevā",
  "anya-e0102n1:33_3": "muttasirā vikiṇṇakesā rudamukhā assūni hatthehi puñchamānā rattavatthanivatthā ativiya",
  "anya-e0102n1:33_4": "virūpavesadhārino hutvā manussapathe vicarantā evaṁ ārocenti “mārisā ito vassasatasahassassaccayena",
  "anya-e0102n1:33_5": "kappavuṭṭhānaṁ bhavissati, ayaṁ loko vinassissati, mahāsamuddopi ussussissati, ayañca",
  "anya-e0102n1:33_6": "mahāpathavī sineru ca pabbatarājā uddayhissanti vinassissanti. Yāva brahmalokā lokavināso",
  "anya-e0102n1:33_7": "bhavissati. Mettaṁ mārisā bhāvetha, karuṇaṁ, muditaṁ, upekkhaṁ mārisā bhāvetha, mātaraṁ",
  "anya-e0102n1:33_8": "upaṭṭhahatha, pitaraṁ upaṭṭhahatha, kule jeṭṭhāpacāyino hothā”ti.",
  "anya-e0102n1:34_0": "Tesaṁ vacanaṁ sutvā yebhuyyena manussā ca bhummadevatā ca saṁvegajātā aññamaññaṁ",
  "anya-e0102n1:34_1": "muducittā hutvā mettādīni puññāni karitvā devaloke nibbattanti. Tattha dibbasudhābhojanaṁ",
  "anya-e0102n1:34_2": "bhuñjitvā vāyokasiṇe parikammaṁ katvā jhānaṁ paṭilabhanti. Tadaññe pana aparāpariyavedanīyena",
  "anya-e0102n1:34_3": "kammena devaloke nibbattanti. Aparāpariyavedanīyakammarahito hi saṁsāre saṁsaramāno",
  "anya-e0102n1:34_4": "satto nāma natthi. Tepi tattha tatheva jhānaṁ paṭilabhanti. Evaṁ devaloke paṭiladdhajjhānavasena",
  "anya-e0102n1:34_5": "sabbepi brahmaloke nibbattantīti.",
  "anya-e0102n1:35_0": "Vassūpacchedato pana uddhaṁ dīghassa addhuno accayena dutiyo sūriyo pātubhavati.",
  "anya-e0102n1:35_1": "Vuttampi cetaṁ bhagavatā “hoti kho so, bhikkhave, samayo”ti sattasūriyaṁ vitthāretabbaṁ.",
  "anya-e0102n1:35_2": "Pātubhūte ca pana tasmiṁ neva rattiparicchedo, na divāparicchedo paññāyati. Eko sūriyo",
  "anya-e0102n1:35_3": "uṭṭheti, eko atthaṁ gacchati. Avicchinnasūriyasantāpova loko hoti. Yathā ca pakatisūriye",
  "anya-e0102n1:35_4": "sūriyadevaputto hoti, evaṁ kappavināsakasūriye natthi. Tattha pakatisūriye vattamāne",
  "anya-e0102n1:35_5": "ākāse valāhakāpi dhūmasikhāpi caranti. Kappavināsakasūriye vattamāne vigatadhūmavalāhakaṁ",
  "anya-e0102n1:35_6": "ādāsamaṇḍalaṁ viya nimmalaṁ nabhaṁ hoti. Ṭhapetvā pañca mahānadiyo sesakunnadīādīsu udakaṁ sussati.",
  "anya-e0102n1:36": "Tatopi dīghassa addhuno accayena tatiyo sūriyo pātubhavati. Yassa pātubhāvā mahānadiyopi sussanti.",
  "anya-e0102n1:37_0": "Tatopi dīghassa addhuno accayena catuttho sūriyo pātubhavati. Yassa pātubhāvā himavati",
  "anya-e0102n1:37_1": "mahānadīnaṁ pabhavā “sīhapapāto haṁsapātano kaṇṇamuṇḍako rathakāradaho anotattadaho",
  "anya-e0102n1:37_2": "chaddantadaho kuṇāladaho”ti ime satta mahāsarā sussanti.",
  "anya-e0102n1:38": "Tatopi dīghassa addhuno accayena pañcamo sūriyo pātubhavati. Yassa pātubhāvā anupubbena mahāsamudde aṅgulipabbatemanamattampi udakaṁ na saṇṭhāti.",
  "anya-e0102n1:39_0": "Tatopi dīghassa addhuno accayena chaṭṭho sūriyo pātubhavati. Yassa pātubhāvā sakalacakkavāḷaṁ",
  "anya-e0102n1:39_1": "ekadhūmaṁ hoti. Pariyādiṇṇasinehaṁ dhūmena. Yathā cidaṁ, evaṁ koṭisatasahassacakkavāḷānipi.",
  "anya-e0102n1:40_0": "Tatopi dīghassa addhuno accayena sattamo sūriyo pātubhavati. Yassa pātubhāvā sakalacakkavāḷaṁ",
  "anya-e0102n1:40_1": "ekajālaṁ hoti saddhiṁ koṭisatasahassacakkavāḷehi. Yojanasatikādibhedāni sinerukūṭānipi",
  "anya-e0102n1:40_2": "palujjitvā ākāseyeva antaradhāyanti. Sā aggijālā uṭṭhahitvā cātumahārājike gaṇhāti.",
  "anya-e0102n1:40_3": "Tattha kanakavimānaratanavimānamaṇivimānāni jhāpetvā tāvatiṁsabhavanaṁ gaṇhāti. Eteneva",
  "anya-e0102n1:40_4": "upāyena yāva paṭhamajjhānabhūmiṁ gaṇhāti. Tattha tayopi brahmaloke jhāpetvā ābhassare",
  "anya-e0102n1:40_5": "āhacca tiṭṭhati. Sā yāva aṇumattampi saṅkhāragataṁ atthi, tāva na nibbāyati. Sabbasaṅkhāraparikkhayā",
  "anya-e0102n1:40_6": "pana sappitelajhāpanaggisikhā viya chārikampi anavasesetvā nibbāyati. Heṭṭhāākāsena",
  "anya-e0102n1:40_7": "saha upariākāso eko hoti mahandhakāro.",
  "anya-e0102n1:41_0": "406. Atha dīghassa addhuno accayena mahāmegho uṭṭhahitvā paṭhamaṁ sukhumaṁ sukhumaṁ",
  "anya-e0102n1:41_1": "vassati. Anupubbena kumudanāḷayaṭṭhimusalatālakkhandhādippamāṇāhi dhārāhi vassanto",
  "anya-e0102n1:41_2": "koṭisatasahassacakkavāḷesu sabbaṁ daḍḍhaṭṭhānaṁ pūretvā antaradhāyati. Taṁ udakaṁ",
  "anya-e0102n1:41_3": "heṭṭhā ca tiriyañca vāto samuṭṭhahitvā ghanaṁ karoti parivaṭumaṁ paduminipatte udakabindusadisaṁ.",
  "anya-e0102n1:41_4": "Kathaṁ tāva mahantaṁ udakarāsiṁ ghanaṁ karotīti ce? Vivarasampadānato. Tañhissa tamhi",
  "anya-e0102n1:41_5": "tamhi vivaraṁ deti. Taṁ evaṁ vātena sampiṇḍiyamānaṁ ghanaṁ kariyamānaṁ parikkhayamānaṁ",
  "anya-e0102n1:41_6": "anupubbena heṭṭhā otarati. Otiṇṇe otiṇṇe udake brahmalokaṭṭhāne brahmalokā, upari",
  "anya-e0102n1:41_7": "catukāmāvacaradevalokaṭṭhāne ca devalokā pātubhavanti.",
  "anya-e0102n1:42_0": "Purimapathaviṭṭhānaṁ otiṇṇe pana balavavātā uppajjanti. Te taṁ pihitadvāre dhamakaraṇe",
  "anya-e0102n1:42_1": "ṭhitaudakamiva nirassāsaṁ katvā rundhanti. Madhurodakaṁ parikkhayaṁ gacchamānaṁ upari",
  "anya-e0102n1:42_2": "rasapathaviṁ samuṭṭhāpeti. Sā vaṇṇasampannā ceva hoti gandharasasampannā ca nirudakapāyāsassa upari paṭalaṁ viya.",
  "anya-e0102n1:43_0": "Tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā",
  "anya-e0102n1:43_1": "vā tato cavitvā idhūpapajjanti. Te honti sayaṁpabhā antalikkhacarā. Te aggaññasutte",
  "anya-e0102n1:43_2": "vuttanayena taṁ rasapathaviṁ sāyitvā taṇhābhibhūtā āluppakārakaṁ paribhuñjituṁ upakkamanti.",
  "anya-e0102n1:43_3": "Atha nesaṁ sayaṁpabhā antaradhāyati, andhakāro hoti. Te andhakāraṁ disvā bhāyanti.",
  "anya-e0102n1:44_0": "Tato nesaṁ bhayaṁ nāsetvā sūrabhāvaṁ janayantaṁ paripuṇṇapaṇṇāsayojanaṁ sūriyamaṇḍalaṁ",
  "anya-e0102n1:44_1": "pātubhavati, te taṁ disvā “ālokaṁ paṭilabhimhā”ti haṭṭhatuṭṭhā hutvā “amhākaṁ bhītānaṁ",
  "anya-e0102n1:44_2": "bhayaṁ nāsetvā sūrabhāvaṁ janayanto uṭṭhito, tasmā “sūriyo hotū”ti sūriyotvevassa nāmaṁ karonti.",
  "anya-e0102n1:45_0": "Atha sūriye divasaṁ ālokaṁ katvā atthaṅgate yampi ālokaṁ labhimhā, sopi no naṭṭhoti",
  "anya-e0102n1:45_1": "puna bhītā honti. Tesaṁ evaṁ hoti “sādhu vatassa sace aññaṁ ālokaṁ labheyyāmā”ti.",
  "anya-e0102n1:45_2": "Tesaṁ cittaṁ ñatvā viya ekūnapaṇṇāsayojanaṁ candamaṇḍalaṁ pātubhavati. Te taṁ disvā",
  "anya-e0102n1:45_3": "bhiyyoso mattāya haṭṭhatuṭṭhā hutvā “amhākaṁ chandaṁ ñatvā viya uṭṭhito, tasmā cando",
  "anya-e0102n1:45_4": "hotū”ti candotvevassa nāmaṁ karonti. Evaṁ candimasūriyesu pātubhūtesu nakkhattāni",
  "anya-e0102n1:45_5": "tārakarūpāni pātubhavanti.",
  "anya-e0102n1:46_0": "Tato pabhuti rattindivā paññāyanti, anukkamena ca māsaddhamāsautusaṁvaccharā. Candimasūriyānaṁ",
  "anya-e0102n1:46_1": "pana pātubhūtadivaseyeva sinerucakkavāḷahimavantapabbatā pātubhavanti. Te ca kho",
  "anya-e0102n1:46_2": "apubbaṁ acarimaṁ phagguṇapuṇṇamadivaseyeva pātubhavanti. Kathaṁ? Yathā nāma kaṅgubhatte",
  "anya-e0102n1:46_3": "paccamāne ekappahāreneva pupphuḷakāni uṭṭhahanti. Eke padesā thūpathūpā honti, eke",
  "anya-e0102n1:46_4": "ninnaninnā, eke samasamā. Evamevaṁ thūpathūpaṭṭhāne pabbatā honti, ninnaninnaṭṭhāne",
  "anya-e0102n1:46_5": "samuddā, samasamaṭṭhāne dīpāti.",
  "anya-e0102n1:47_0": "Atha tesaṁ sattānaṁ rasapathaviṁ paribhuñjantānaṁ kamena ekacce vaṇṇavanto, ekacce",
  "anya-e0102n1:47_1": "dubbaṇṇā honti. Tattha vaṇṇavanto dubbaṇṇe atimaññanti. Tesaṁ atimānapaccayā sāpi",
  "anya-e0102n1:47_2": "rasapathavī antaradhāyati. Bhūmipappaṭako pātubhavati. Atha nesaṁ teneva nayena sopi",
  "anya-e0102n1:47_3": "antaradhāyati. Padālatā pātubhavati. Teneva nayena sāpi antaradhāyati. Akaṭṭhapāko",
  "anya-e0102n1:47_4": "sāli pātubhavati akaṇo athuso suddho sugandho taṇḍulapphalo.",
  "anya-e0102n1:48_0": "Tato nesaṁ bhājanāni uppajjanti. Te sāliṁ bhājane ṭhapetvā pāsāṇapiṭṭhiyā ṭhapenti,",
  "anya-e0102n1:48_1": "sayameva jālasikhā uṭṭhahitvā taṁ pacati. So hoti odano sumanajātipupphasadiso, na",
  "anya-e0102n1:48_2": "tassa sūpena vā byañjanena vā karaṇīyaṁ atthi. Yaṁ yaṁ rasaṁ bhuñjitukāmā honti,",
  "anya-e0102n1:48_3": "taṁ taṁ rasova hoti. Tesaṁ taṁ oḷārikaṁ āhāraṁ āharayataṁ tato pabhuti muttakarīsaṁ",
  "anya-e0102n1:48_4": "sañjāyati. Atha nesaṁ tassa nikkhamanatthāya vaṇamukhāni pabhijjanti, purisassa purisabhāvo,",
  "anya-e0102n1:48_5": "itthiyāpi itthibhāvo pātubhavati.",
  "anya-e0102n1:49_0": "Tatra sudaṁ itthī purisaṁ, puriso ca itthiṁ ativelaṁ upanijjhāyati. Tesaṁ ativelaṁ",
  "anya-e0102n1:49_1": "upanijjhāyanapaccayā kāmapariḷāho uppajjati. Tato methunadhammaṁ paṭisevanti. Te",
  "anya-e0102n1:49_2": "asaddhammapaṭisevanapaccayā viññūhi garahiyamānā viheṭhiyamānā tassa asaddhammassa",
  "anya-e0102n1:49_3": "paṭicchādanahetu agārāni karonti. Te agāraṁ ajjhāvasamānā anukkamena aññatarassa",
  "anya-e0102n1:49_4": "alasajātikassa sattassa diṭṭhānugatiṁ āpajjantā sannidhiṁ karonti. Tato pabhuti kaṇopi",
  "anya-e0102n1:49_5": "thusopi taṇḍulaṁ pariyonandhati, lāyitaṭṭhānampi na paṭivirūhati.",
  "anya-e0102n1:50_0": "Te sannipatitvā anutthunanti “pāpakā vata bho dhammā sattesu pātubhūtā, mayaṁ hi",
  "anya-e0102n1:50_1": "pubbe manomayā ahumhā”ti aggaññasutte vuttanayena vitthāretabbaṁ. Tato mariyādaṁ",
  "anya-e0102n1:50_2": "ṭhapenti. Atha aññataro satto aññassa bhāgaṁ adinnaṁ ādiyati. Taṁ dvikkhattuṁ paribhāsetvā",
  "anya-e0102n1:50_3": "tatiyavāre pāṇileṭṭudaṇḍehi paharanti. Te evaṁ adinnādānagarahamusāvādadaṇḍādānesu",
  "anya-e0102n1:50_4": "uppannesu sannipatitvā cintayanti “yaṁnūna mayaṁ ekaṁ sattaṁ sammanneyyāma, yo no",
  "anya-e0102n1:50_5": "sammā khīyitabbaṁ khīyeyya, garahitabbaṁ garaheyya, pabbājetabbaṁ pabbājeyya, mayaṁ",
  "anya-e0102n1:50_6": "panassa sālīnaṁ bhāgaṁ anuppadassāmā”ti.",
  "anya-e0102n1:51_0": "Evaṁ katasanniṭṭhānesu pana sattesu imasmiṁ tāva kappe ayameva bhagavā bodhisattabhūto",
  "anya-e0102n1:51_1": "tena samayena tesu sattesu abhirūpataro ca dassanīyataro ca mahesakkhataro ca buddhisampanno",
  "anya-e0102n1:51_2": "paṭibalo niggahapaggahaṁ kātuṁ. Te taṁ upasaṅkamitvā yācitvā sammanniṁsu. So tena",
  "anya-e0102n1:51_3": "mahājanena sammatoti mahāsammato, khettānaṁ adhipatīti khattiyo, dhammena samena",
  "anya-e0102n1:51_4": "pare rañjetīti rājāti tīhi nāmehi paññāyittha. Yañhi loke acchariyaṭṭhānaṁ, bodhisattova",
  "anya-e0102n1:51_5": "tattha ādipurisoti evaṁ bodhisattaṁ ādiṁ katvā khattiyamaṇḍale saṇṭhite anupubbena",
  "anya-e0102n1:51_6": "brāhmaṇādayopi vaṇṇā saṇṭhahiṁsu.",
  "anya-e0102n1:52": "Tattha kappavināsakamahāmeghato yāva jālupacchedo, idamekaṁ asaṅkhyeyyaṁ saṁvaṭṭoti vuccati.",
  "anya-e0102n1:53": "Kappavināsakajālupacchedato yāva koṭisatasahassacakkavāḷaparipūrako sampattimahāmegho, idaṁ dutiyaṁ asaṅkhyeyyaṁ saṁvaṭṭaṭṭhāyīti vuccati.",
  "anya-e0102n1:54": "Sampattimahāmeghato yāva candimasūriyapātubhāvo, idaṁ tatiyaṁ asaṅkhyeyyaṁ vivaṭṭoti vuccati.",
  "anya-e0102n1:55_0": "Candimasūriyapātubhāvato yāva puna kappavināsakamahāmegho, idaṁ catutthaṁ asaṅkhyeyyaṁ",
  "anya-e0102n1:55_1": "vivaṭṭaṭṭhāyīti vuccati. Imāni cattāri asaṅkhyeyyāni eko mahākappo hoti. Evaṁ tāva",
  "anya-e0102n1:55_2": "agginā vināso ca saṇṭhahanañca veditabbaṁ.",
  "anya-e0102n1:56_0": "407. Yasmiṁ pana samaye kappo udakena nassati, āditova kappavināsakamahāmegho uṭṭhahitvāti",
  "anya-e0102n1:56_1": "pubbe vuttanayeneva vitthāretabbaṁ. Ayaṁ pana viseso, yathā tattha dutiyasūriyo,",
  "anya-e0102n1:56_2": "evamidha kappavināsako khārudakamahāmegho vuṭṭhāti. So ādito sukhumaṁ sukhumaṁ vassanto",
  "anya-e0102n1:56_3": "anukkamena mahādhārāhi koṭisatasahassacakkavāḷānaṁ pūrento vassati. Khārudakena phuṭṭhaphuṭṭhā",
  "anya-e0102n1:56_4": "pathavīpabbatādayo vilīyanti, udakaṁ samantato vātehi dhāriyati. Pathavito yāva dutiyajjhānabhūmiṁ",
  "anya-e0102n1:56_5": "udakaṁ gaṇhāti. Tattha tayopi brahmaloke vilīyāpetvā subhakiṇhe āhacca tiṭṭhati.",
  "anya-e0102n1:56_6": "Taṁ yāva aṇumattampi saṅkhāragataṁ atthi, tāva na vūpasammati. Udakānugataṁ pana",
  "anya-e0102n1:56_7": "sabbasaṅkhāragataṁ abhibhavitvā sahasā vūpasammati antaradhānaṁ gacchati. Heṭṭhāākāsena",
  "anya-e0102n1:56_8": "saha upariākāso eko hoti mahandhakāroti sabbaṁ vuttasadisaṁ. Kevalaṁ panidha ābhassarabrahmalokaṁ",
  "anya-e0102n1:56_9": "ādiṁ katvā loko pātubhavati. Subhakiṇhato ca cavitvā ābhassaraṭṭhānādīsu sattā nibbattanti.",
  "anya-e0102n1:57_0": "Tattha kappavināsakamahāmeghato yāva kappavināsakudakūpacchedo, idamekaṁ asaṅkhyeyyaṁ.",
  "anya-e0102n1:57_1": "Udakūpacchedato yāva sampattimahāmegho, idaṁ dutiyaṁ asaṅkhyeyyaṁ. Sampattimahāmeghato…pe…",
  "anya-e0102n1:57_2": "imāni cattāri asaṅkhyeyyāni eko mahākappo hoti. Evaṁ udakena vināso ca saṇṭhahanañca veditabbaṁ.",
  "anya-e0102n1:58_0": "408. Yasmiṁ samaye kappo vātena vinassati, āditova kappavināsakamahāmegho uṭṭhahitvāti",
  "anya-e0102n1:58_1": "pubbe vuttanayeneva vitthāretabbaṁ. Ayaṁ pana viseso, yathā tattha dutiyasūriyo,",
  "anya-e0102n1:58_2": "evamidha kappavināsanatthaṁ vāto samuṭṭhāti. So paṭhamaṁ thūlarajaṁ uṭṭhāpeti. Tato",
  "anya-e0102n1:58_3": "saṇharajaṁ sukhumavālikaṁ thūlavālikaṁ sakkharapāsāṇādayoti yāva kūṭāgāramatte pāsāṇe",
  "anya-e0102n1:58_4": "visamaṭṭhāne ṭhitamahārukkhe ca uṭṭhāpeti. Te pathavito nabhamuggatā na ca puna patanti.",
  "anya-e0102n1:58_5": "Tattheva cuṇṇavicuṇṇā hutvā abhāvaṁ gacchanti.",
  "anya-e0102n1:59_0": "Athānukkamena heṭṭhā mahāpathaviyā vāto samuṭṭhahitvā pathaviṁ parivattetvā uddhaṁmūlaṁ",
  "anya-e0102n1:59_1": "katvā ākāse khipati. Yojanasatappamāṇāpi pathavippadesā dviyojanatiyojanacatuyojanapañcayojanasatappamāṇāpi",
  "anya-e0102n1:59_2": "bhijjitvā vātavegena khittā ākāseyeva cuṇṇavicuṇṇā hutvā abhāvaṁ gacchanti. Cakkavāḷapabbatampi",
  "anya-e0102n1:59_3": "sinerupabbatampi vāto ukkhipitvā ākāse khipati. Te aññamaññaṁ abhihantvā cuṇṇavicuṇṇā",
  "anya-e0102n1:59_4": "hutvā vinassanti. Eteneva upāyena bhummaṭṭhakavimānāni ca ākāsaṭṭhakavimānāni ca",
  "anya-e0102n1:59_5": "vināsento chakāmāvacaradevaloke vināsetvā koṭisatasahassacakkavāḷāni vināseti. Tattha",
  "anya-e0102n1:59_6": "cakkavāḷā cakkavāḷehi himavantā himavantehi sinerū sinerūhi aññamaññaṁ samāgantvā",
  "anya-e0102n1:59_7": "cuṇṇavicuṇṇā hutvā vinassanti. Pathavito yāva tatiyajjhānabhūmiṁ vāto gaṇhāti. Tattha",
  "anya-e0102n1:59_8": "tayopi brahmaloke vināsetvā vehapphalaṁ āhacca tiṭṭhati. Evaṁ sabbasaṅkhāragataṁ",
  "anya-e0102n1:59_9": "vināsetvā sayampi vinassati. Heṭṭhāākāsena saha upariākāso eko hoti mahandhakāroti",
  "anya-e0102n1:59_10": "sabbaṁ vuttasadisaṁ. Idha pana subhakiṇhabrahmalokaṁ ādiṁ katvā loko pātubhavati.",
  "anya-e0102n1:59_11": "Vehapphalato ca cavitvā subhakiṇhaṭṭhānādīsu sattā nibbattanti.",
  "anya-e0102n1:60_0": "Tattha kappavināsakamahāmeghato yāva kappavināsakavātūpacchedo, idamekaṁ asaṅkhyeyyaṁ.",
  "anya-e0102n1:60_1": "Vātūpacchedato yāva sampattimahāmegho, idaṁ dutiyaṁ asaṅkhyeyyaṁ…pe… imāni cattāri",
  "anya-e0102n1:60_2": "asaṅkhyeyyāni eko mahākappo hoti. Evaṁ vātena vināso ca saṇṭhahanañca veditabbaṁ.",
  "anya-e0102n1:61_0": "409. Kiṁkāraṇā evaṁ loko vinassati? Akusalamūlakāraṇā. Akusalamūlesu hi ussannesu",
  "anya-e0102n1:61_1": "evaṁ loko vinassati. So ca kho rāge ussannatare agginā vinassati. Dose ussannatare",
  "anya-e0102n1:61_2": "udakena vinassati. Keci pana dose ussannatare agginā. Rāge ussannatare udakenāti",
  "anya-e0102n1:61_3": "vadanti. Mohe ussannatare vātena vinassati. Evaṁ vinassantopi ca nirantarameva sattavāre",
  "anya-e0102n1:61_4": "agginā vinassati. Aṭṭhame vāre udakena. Puna sattavāre agginā. Aṭṭhame vāre udakenāti",
  "anya-e0102n1:61_5": "evaṁ aṭṭhame aṭṭhame vāre vinassanto sattakkhattuṁ udakena vinassitvā puna sattavāre",
  "anya-e0102n1:61_6": "agginā nassati. Ettāvatā tesaṭṭhi kappā atītā honti. Etthantare udakena nassanavāraṁ",
  "anya-e0102n1:61_7": "sampattampi paṭibāhitvā laddhokāso vāto paripuṇṇacatusaṭṭhikappāyuke subhakiṇhe viddhaṁsento lokaṁ vināseti.",
  "anya-e0102n1:62_0": "410. Pubbenivāsaṁ anussarantopi ca kappānussaraṇako bhikkhu etesu kappesu anekepi",
  "anya-e0102n1:62_1": "saṁvaṭṭakappe anekepi vivaṭṭakappe anekepi saṁvaṭṭavivaṭṭakappe anussarati. Kathaṁ?",
  "anya-e0102n1:62_2": "“Amutrāsi”ntiādinā nayena.",
  "anya-e0102n1:63_0": "Tattha amutrāsinti amumhi saṁvaṭṭakappe ahaṁ amumhi bhave vā yoniyā vā gatiyā vā",
  "anya-e0102n1:63_1": "viññāṇaṭṭhitiyā vā sattāvāse vā sattanikāye vā āsiṁ. Evaṁnāmoti tisso vā phusso vā.",
  "anya-e0102n1:63_2": "Evaṁgottoti kaccāno vā kassapo vā. Idamassa atītabhave attano nāmagottānussaraṇavasena",
  "anya-e0102n1:63_3": "vuttaṁ. Sace pana tasmiṁ kāle attano vaṇṇasampattiṁ vā lūkhapaṇītajīvikabhāvaṁ vā",
  "anya-e0102n1:63_4": "sukhadukkhabahulataṁ vā appāyukadīghāyukabhāvaṁ vā anussaritukāmo hoti, tampi anussaratiyeva.",
  "anya-e0102n1:63_5": "Tenāha “evaṁvaṇṇo…pe… evamāyupariyanto”ti.",
  "anya-e0102n1:64_0": "Tattha evaṁvaṇṇoti odāto vā sāmo vā. Evamāhāroti sālimaṁsodanāhāro vā pavattaphalabhojano",
  "anya-e0102n1:64_1": "vā. Evaṁ sukhadukkhapaṭisaṁvedīti anekappakārena kāyikacetasikānaṁ sāmisanirāmisādippabhedānaṁ",
  "anya-e0102n1:64_2": "vā sukhadukkhānaṁ paṭisaṁvedī. Evamāyupariyantoti evaṁ vassasataparimāṇāyupariyanto",
  "anya-e0102n1:64_3": "vā caturāsītikappasatasahassāyupariyanto vā. So tato cuto amutra udapādinti sohaṁ",
  "anya-e0102n1:64_4": "tato bhavato yonito gatito viññāṇaṭṭhitito sattāvāsato sattanikāyato vā cuto puna",
  "anya-e0102n1:64_5": "amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ.",
  "anya-e0102n1:64_6": "Tatrāpāsinti atha tatrāpi bhave yoniyā gatiyā viññāṇaṭṭhitiyā sattāvāse sattanikāye",
  "anya-e0102n1:64_7": "vā puna ahosiṁ. Evaṁnāmotiādi vuttanayameva.",
  "anya-e0102n1:65_0": "Apica yasmā amutrāsinti idaṁ anupubbena ārohantassa yāvadicchakaṁ anussaraṇaṁ. So",
  "anya-e0102n1:65_1": "tato cutoti paṭinivattantassa paccavekkhaṇaṁ, tasmā “idhūpapanno”ti imissā idhūpapattiyā",
  "anya-e0102n1:65_2": "anantaramevassa upapattiṭṭhānaṁ sandhāya “amutra udapādi”nti idaṁ vuttanti veditabbaṁ.",
  "anya-e0102n1:65_3": "Tatrāpāsinti evamādi panassa tatra imissā upapattiyā anantare upapattiṭṭhāne nāmagottādīnaṁ",
  "anya-e0102n1:65_4": "anussaraṇadassanatthaṁ vuttaṁ. So tato cuto idhūpapannoti svāhaṁ tato anantarūpapattiṭṭhānato",
  "anya-e0102n1:65_5": "cuto idha asukasmiṁ nāma khattiyakule vā brāhmaṇakule vā nibbattoti. Itīti evaṁ.",
  "anya-e0102n1:65_6": "Sākāraṁ sauddesanti nāmagottavasena sauddesaṁ, vaṇṇādivasena sākāraṁ. Nāmagottena",
  "anya-e0102n1:65_7": "hi satto tisso kassapoti uddisīyati. Vaṇṇādīhi sāmo odātoti nānattato paññāyati.",
  "anya-e0102n1:65_8": "Tasmā nāmagottaṁ uddeso, itare ākārā. Anekavihitaṁ pubbenivāsamanussaratīti idaṁ uttānatthamevāti.",
  "anya-e0102n1:66": "Pubbenivāsānussatiñāṇakathā niṭṭhitā.",
  "anya-e0102n1:67": "Cutūpapātañāṇakathā",
  "anya-e0102n1:68_0": "411. Sattānaṁ cutūpapātañāṇakathāya cutūpapātañāṇāyāti cutiyā ca upapāte ca ñāṇāya.",
  "anya-e0102n1:68_1": "Yena ñāṇena sattānaṁ cuti ca upapāto ca ñāyati, tadatthaṁ dibbacakkhuñāṇatthanti",
  "anya-e0102n1:68_2": "vuttaṁ hoti. Cittaṁ abhinīharati abhininnāmetīti parikammacittaṁ abhinīharati ceva",
  "anya-e0102n1:68_3": "abhininnāmeti ca. Soti so katacittābhinīhāro bhikkhu. Dibbenātiādīsu pana dibbasadisattā",
  "anya-e0102n1:68_4": "dibbaṁ. Devatānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya",
  "anya-e0102n1:68_5": "dūrepi ārammaṇaṁ sampaṭicchanasamatthaṁ dibbaṁ pasādacakkhu hoti. Idañcāpi vīriyabhāvanābalanibbattaṁ",
  "anya-e0102n1:68_6": "ñāṇacakkhu tādisamevāti dibbasadisattā dibbaṁ. Dibbavihāravasena paṭiladdhattā attanā",
  "anya-e0102n1:68_7": "ca dibbavihārasannissitattāpi dibbaṁ. Ālokapariggahena mahājutikattāpi dibbaṁ. Tirokuṭṭādigatarūpadassanena",
  "anya-e0102n1:68_8": "mahāgatikattāpi dibbaṁ. Taṁ sabbaṁ saddasatthānusāreneva veditabbaṁ.",
  "anya-e0102n1:69_0": "Dassanaṭṭhena cakkhu. Cakkhukiccakaraṇena cakkhumivātipi cakkhu. Cutūpapātadassanena",
  "anya-e0102n1:69_1": "diṭṭhivisuddhihetuttā visuddhaṁ. Yo hi cutimattameva passati, na upapātaṁ. So ucchedadiṭṭhiṁ",
  "anya-e0102n1:69_2": "gaṇhāti. Yo upapātamattameva passati, na cutiṁ, so navasattapātubhāvadiṭṭhiṁ gaṇhāti.",
  "anya-e0102n1:69_3": "Yo pana tadubhayaṁ passati, so yasmā duvidhampi taṁ diṭṭhigataṁ ativattati. Tasmāssa",
  "anya-e0102n1:69_4": "taṁdassanaṁ diṭṭhivisuddhihetu hoti. Ubhayampi cetaṁ buddhaputtā passanti. Tena vuttaṁ",
  "anya-e0102n1:69_5": "“cutūpapātadassanena diṭṭhivisuddhihetuttā visuddha”nti.",
  "anya-e0102n1:70_0": "Manussūpacāraṁ atikkamitvā rūpadassanena atikkantamānusakaṁ, mānusakaṁ vā maṁsacakkhuṁ",
  "anya-e0102n1:70_1": "atikkantattā atikkantamānusakanti veditabbaṁ. Tena dibbena cakkhunā visuddhena atikkantamānusakena.",
  "anya-e0102n1:70_2": "Satte passatīti manussānaṁ maṁsacakkhunā viya satte oloketi.",
  "anya-e0102n1:71_0": "Cavamāne upapajjamāneti ettha cutikkhaṇe upapattikkhaṇe vā dibbacakkhunā daṭṭhuṁ",
  "anya-e0102n1:71_1": "na sakkā. Ye pana āsannacutikā idāni cavissanti, te cavamānā. Ye ca gahitapaṭisandhikā",
  "anya-e0102n1:71_2": "sampatinibbattāva, te upapajjamānāti adhippetā. Te evarūpe cavamāne ca upapajjamāne",
  "anya-e0102n1:71_3": "ca passatīti dasseti.",
  "anya-e0102n1:72_0": "Hīneti mohanissandayuttattā hīnānaṁ jātikulabhogādīnaṁ vasena hīḷite ohīḷite oññāte",
  "anya-e0102n1:72_1": "avaññāte. Paṇīteti amohanissandayuttattā tabbiparīte. Suvaṇṇeti adosanissandayuttattā",
  "anya-e0102n1:72_2": "iṭṭhakantamanāpavaṇṇayutte. Dubbaṇṇeti dosanissandayuttattā aniṭṭhākantaamanāpavaṇṇayutte.",
  "anya-e0102n1:72_3": "Anabhirūpe virūpetipi attho. Sugateti sugatigate. Alobhanissandayuttattā vā aḍḍhe",
  "anya-e0102n1:72_4": "mahaddhane. Duggateti duggatigate. Lobhanissandayuttattā vā dalidde appannapāne.",
  "anya-e0102n1:73_0": "Yathākammupageti yaṁ yaṁ kammaṁ upacitaṁ, tena tena upagate. Tattha purimehi cavamānetiādīhi",
  "anya-e0102n1:73_1": "dibbacakkhukiccaṁ vuttaṁ. Iminā pana padena yathākammupagañāṇakiccaṁ. Tassa ca ñāṇassa",
  "anya-e0102n1:73_2": "ayamuppattikkamo, idha bhikkhu heṭṭhā nirayābhimukhaṁ ālokaṁ vaḍḍhetvā nerayike satte",
  "anya-e0102n1:73_3": "passati mahādukkhamanubhavamāne. Taṁ dassanaṁ dibbacakkhukiccameva. So evaṁ manasikaroti",
  "anya-e0102n1:73_4": "“kiṁ nu kho kammaṁ katvā ime sattā etaṁ dukkhaṁ anubhavantī”ti. Athassa idaṁ nāma",
  "anya-e0102n1:73_5": "katvāti taṁkammārammaṇaṁ ñāṇaṁ uppajjati. Tathā uparidevalokābhimukhaṁ ālokaṁ vaḍḍhetvā",
  "anya-e0102n1:73_6": "nandanavanamissakavanaphārusakavanādīsu satte passati mahāsampattiṁ anubhavamāne.",
  "anya-e0102n1:73_7": "Tampi dassanaṁ dibbacakkhukiccameva. So evaṁ manasikaroti “kiṁ nu kho kammaṁ katvā",
  "anya-e0102n1:73_8": "ime sattā etaṁ sampattiṁ anubhavantī”ti. Athassa idaṁ nāma katvāti taṁkammārammaṇaṁ",
  "anya-e0102n1:73_9": "ñāṇaṁ uppajjati. Idaṁ yathākammupagañāṇaṁ nāma. Imassa visuṁ parikammaṁ nāma natthi,",
  "anya-e0102n1:73_10": "yathā cimassa, evaṁ anāgataṁsañāṇassāpi. Dibbacakkhupādakāneva hi imāni dibbacakkhunā saheva ijjhanti.",
  "anya-e0102n1:74_0": "Kāyaduccaritenātiādīsu duṭṭhu caritaṁ, duṭṭhaṁ vā caritaṁ kilesapūtikattāti duccaritaṁ.",
  "anya-e0102n1:74_1": "Kāyena duccaritaṁ, kāyato vā uppannaṁ duccaritanti kāyaduccaritaṁ, itaresupi eseva",
  "anya-e0102n1:74_2": "nayo. Samannāgatāti samaṅgībhūtā. Ariyānaṁ upavādakāti buddhapaccekabuddhasāvakānaṁ",
  "anya-e0102n1:74_3": "ariyānaṁ antamaso gihisotāpannānampi anatthakāmā hutvā antimavatthunā vā guṇaparidhaṁsanena",
  "anya-e0102n1:74_4": "vā upavādakā akkosakā garahakāti vuttaṁ hoti. Tattha natthi imesaṁ samaṇadhammo,",
  "anya-e0102n1:74_5": "assamaṇā eteti vadanto antimavatthunā upavadati. Natthi imesaṁ jhānaṁ vā vimokkho",
  "anya-e0102n1:74_6": "vā maggo vā phalaṁ vātiādīni vadanto guṇaparidhaṁsanavasena upavadatīti veditabbo.",
  "anya-e0102n1:74_7": "So ca jānaṁ vā upavadeyya ajānaṁ vā, ubhayathāpi ariyūpavādova hoti. Bhāriyaṁ kammaṁ",
  "anya-e0102n1:74_8": "ānantariyasadisaṁ saggāvaraṇañca maggāvaraṇañca, satekicchaṁ pana hoti. Tassa āvibhāvatthaṁ",
  "anya-e0102n1:74_9": "idaṁ vatthu veditabbaṁ.",
  "anya-e0102n1:75_0": "Aññatarasmiṁ kira gāme eko thero ca daharabhikkhu ca piṇḍāya caranti. Te paṭhamaghareyeva",
  "anya-e0102n1:75_1": "uḷuṅkamattaṁ uṇhayāguṁ labhiṁsu. Therassa ca kucchivāto rujjhati. So cintesi “ayaṁ",
  "anya-e0102n1:75_2": "yāgu mayhaṁ sappāyā, yāva na sītalā hoti, tāva naṁ pivāmī”ti. So manussehi ummāratthāya",
  "anya-e0102n1:75_3": "āhaṭe dārukhaṇḍe nisīditvā pivi. Itaro taṁ jigucchanto “atikhuddābhibhūto mahallako,",
  "anya-e0102n1:75_4": "amhākaṁ lajjitabbakaṁ akāsī”ti āha. Thero gāme caritvā vihāraṁ gantvā daharabhikkhuṁ",
  "anya-e0102n1:75_5": "āha “atthi te, āvuso, imasmiṁ sāsane patiṭṭhā”ti? Āma, bhante, sotāpanno ahanti.",
  "anya-e0102n1:75_6": "Tena hāvuso, uparimaggatthāya vāyāmaṁ mā akāsi. Khīṇāsavo tayā upavaditoti. So taṁ",
  "anya-e0102n1:75_7": "khamāpesi. Tenassa taṁ kammaṁ pākatikaṁ ahosi.",
  "anya-e0102n1:76_0": "Tasmā yo aññopi ariyaṁ upavadati, tena gantvā sace attanā vuḍḍhataro hoti, ukkuṭikaṁ",
  "anya-e0102n1:76_1": "nisīditvā “ahaṁ āyasmantaṁ idañcidañca avacaṁ, taṁ me khamāhī”ti khamāpetabbo. Sace",
  "anya-e0102n1:76_2": "navakataro hoti, vanditvā ukkuṭikaṁ nisīditvā añjaliṁ paggahetvā “ahaṁ, bhante, tumhe",
  "anya-e0102n1:76_3": "idañcidañca avacaṁ, taṁ me khamathā”ti khamāpetabbo. Sace disāpakkanto hoti, sayaṁ",
  "anya-e0102n1:76_4": "vā gantvā saddhivihārikādike vā pesetvā khamāpetabbo.",
  "anya-e0102n1:77_0": "Sace ca nāpi gantuṁ, na pesetuṁ sakkā hoti, ye tasmiṁ vihāre bhikkhū vasanti, tesaṁ",
  "anya-e0102n1:77_1": "santikaṁ gantvā sace navakatarā honti, ukkuṭikaṁ nisīditvā, sace vuḍḍhatarā, vuḍḍhe",
  "anya-e0102n1:77_2": "vuttanayeneva paṭipajjitvā “ahaṁ, bhante, asukaṁ nāma āyasmantaṁ idañcidañca avacaṁ,",
  "anya-e0102n1:77_3": "khamatu me so āyasmā”ti vatvā khamāpetabbaṁ. Sammukhā akhamantepi etadeva kattabbaṁ.",
  "anya-e0102n1:78_0": "Sace ekacārikabhikkhu hoti, nevassa vasanaṭṭhānaṁ, na gataṭṭhānaṁ paññāyati, ekassa",
  "anya-e0102n1:78_1": "paṇḍitassa bhikkhuno santikaṁ gantvā “ahaṁ, bhante, asukaṁ nāma āyasmantaṁ idañcidañca",
  "anya-e0102n1:78_2": "avacaṁ, taṁ me anussarato vippaṭisāro hoti, kiṁ karomī”ti vattabbaṁ. So vakkhati",
  "anya-e0102n1:78_3": "“tumhe mā cintayittha, thero tumhākaṁ khamati, cittaṁ vūpasamethā”ti. Tenāpi ariyassa",
  "anya-e0102n1:78_4": "gatadisābhimukhena añjaliṁ paggahetvā khamatūti vattabbaṁ. Sace so parinibbuto hoti,",
  "anya-e0102n1:78_5": "parinibbutamañcaṭṭhānaṁ gantvā yāvasivathikaṁ gantvāpi khamāpetabbaṁ. Evaṁ kate neva",
  "anya-e0102n1:78_6": "saggāvaraṇaṁ, na maggāvaraṇaṁ hoti, pākatikameva hotīti.",
  "anya-e0102n1:79_0": "Micchādiṭṭhikāti viparītadassanā. Micchādiṭṭhikammasamādānāti micchādiṭṭhivasena",
  "anya-e0102n1:79_1": "samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti.",
  "anya-e0102n1:79_2": "Ettha ca vacīduccaritaggahaṇeneva ariyūpavāde manoduccaritaggahaṇena ca micchādiṭṭhiyā",
  "anya-e0102n1:79_3": "saṅgahitāyapi imesaṁ dvinnaṁ puna vacanaṁ mahāsāvajjabhāvadassanatthanti veditabbaṁ.",
  "anya-e0102n1:79_4": "Mahāsāvajjo hi ariyūpavādo, ānantariyasadisattā. Vuttampi cetaṁ “seyyathāpi, sāriputta,",
  "anya-e0102n1:79_5": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "anya-e0102n1:79_6": "evaṁsampadamidaṁ, sāriputta, vadāmi taṁ vācaṁ appahāya taṁ cittaṁ appahāya taṁ diṭṭhiṁ",
  "anya-e0102n1:79_7": "appaṭinissajjitvā yathābhataṁ nikkhitto, evaṁ niraye”ti. Micchādiṭṭhito ca mahāsāvajjataraṁ",
  "anya-e0102n1:79_8": "nāma aññaṁ natthi. Yathāha “nāhaṁ, bhikkhave, aññaṁ ekadhammampi samanupassāmi, yaṁ",
  "anya-e0102n1:79_9": "evaṁ mahāsāvajjaṁ, yathayidaṁ, bhikkhave, micchādiṭṭhi. Micchādiṭṭhiparamāni, bhikkhave, vajjānī”ti.",
  "anya-e0102n1:80_0": "Kāyassa bhedāti upādiṇṇakkhandhapariccāgā. Parammaraṇāti tadanantaraṁ abhinibbattikkhandhaggahaṇe.",
  "anya-e0102n1:80_1": "Atha vā kāyassa bhedāti jīvitindriyassa upacchedā. Parammaraṇāti cuticittato uddhaṁ.",
  "anya-e0102n1:80_2": "Apāyanti evamādi sabbaṁ nirayavevacanameva.",
  "anya-e0102n1:81_0": "Nirayo hi saggamokkhahetubhūtā puññasammatā ayā apetattā, sukhānaṁ vā āyassa abhāvā",
  "anya-e0102n1:81_1": "apāyo. Dukkhassa gati paṭisaraṇanti duggati, dosabahulatāya vā duṭṭhena kammunā nibbattā",
  "anya-e0102n1:81_2": "gatīti duggati. Vivasā nipatanti ettha dukkaṭakārinoti vinipāto. Vinassantā vā ettha",
  "anya-e0102n1:81_3": "patanti saṁbhijjamānaṅgapaccaṅgātipi vinipāto. Natthi ettha assādasaññito ayoti nirayo.",
  "anya-e0102n1:82_0": "Atha vā apāyaggahaṇena tiracchānayoniṁ dīpeti. Tiracchānayoni hi apāyo sugatito apetattā,",
  "anya-e0102n1:82_1": "na duggati mahesakkhānaṁ nāgarājādīnaṁ sambhavato. Duggatiggahaṇena pettivisayaṁ.",
  "anya-e0102n1:82_2": "So hi apāyo ceva duggati ca, sugatito apetattā dukkhassa ca gatibhūtattā. Na tu vinipāto",
  "anya-e0102n1:82_3": "asurasadisaṁ avinipatitattā. Vinipātaggahaṇena asurakāyaṁ. So hi yathāvuttena atthena",
  "anya-e0102n1:82_4": "apāyo ceva duggati ca sabbasamussayehi ca vinipatitattā vinipātoti vuccati. Nirayaggahaṇena",
  "anya-e0102n1:82_5": "avīciādianekappakāraṁ nirayamevāti. Upapannāti upagatā, tattha abhinibbattāti adhippāyo.",
  "anya-e0102n1:82_6": "Vuttavipariyāyena sukkapakkho veditabbo.",
  "anya-e0102n1:83_0": "Ayaṁ pana viseso, tattha sugatiggahaṇena manussagatipi saṅgayhati. Saggaggahaṇena",
  "anya-e0102n1:83_1": "devagatiyeva. Tattha sundarā gatīti sugati. Rūpādīhi visayehi suṭṭhu aggoti saggo.",
  "anya-e0102n1:83_2": "So sabbopi lujjanapalujjanaṭṭhena lokoti ayaṁ vacanattho.",
  "anya-e0102n1:84": "“Iti dibbena cakkhunā”tiādi sabbaṁ nigamanavacanaṁ. Evaṁ dibbena cakkhunā…pe… passatīti ayamettha saṅkhepattho.",
  "anya-e0102n1:85_0": "412. Evaṁ passitukāmena pana ādikammikena kulaputtena kasiṇārammaṇaṁ abhiññāpādakajjhānaṁ",
  "anya-e0102n1:85_1": "sabbākārena abhinīhārakkhamaṁ katvā “tejokasiṇaṁ, odātakasiṇaṁ, ālokakasiṇa”nti imesu",
  "anya-e0102n1:85_2": "tīsu kasiṇesu aññataraṁ āsannaṁ kātabbaṁ. Upacārajjhānagocaraṁ katvā vaḍḍhetvā ṭhapetabbaṁ.",
  "anya-e0102n1:85_3": "Na tattha appanā uppādetabbāti adhippāyo. Sace hi uppādeti, pādakajjhānanissayaṁ",
  "anya-e0102n1:85_4": "hoti, na parikammanissayaṁ. Imesu ca pana tīsu ālokakasiṇaṁyeva seṭṭhataraṁ. Tasmā",
  "anya-e0102n1:85_5": "taṁ vā itaresaṁ vā aññataraṁ kasiṇaniddese vuttanayena uppādetvā upacārabhūmiyaṁyeva",
  "anya-e0102n1:85_6": "ṭhatvā vaḍḍhetabbaṁ. Vaḍḍhanānayopi cassa tattha vuttanayeneva veditabbo.",
  "anya-e0102n1:86_0": "Vaḍḍhitaṭṭhānassa antoyeva rūpagataṁ passitabbaṁ. Rūpagataṁ passato panassa parikammassa",
  "anya-e0102n1:86_1": "vāro atikkamati. Tato āloko antaradhāyati. Tasmiṁ antarahite rūpagatampi na dissati.",
  "anya-e0102n1:86_2": "Athānena punappunaṁ pādakajjhānameva pavisitvā tato vuṭṭhāya āloko pharitabbo. Evaṁ",
  "anya-e0102n1:86_3": "anukkamena āloko thāmagato hotīti ettha āloko hotūti yattakaṁ ṭhānaṁ paricchindati,",
  "anya-e0102n1:86_4": "tattha āloko tiṭṭhatiyeva. Divasampi nisīditvā passato rūpadassanaṁ hoti. Rattiṁ",
  "anya-e0102n1:86_5": "tiṇukkāya maggapaṭipanno cettha puriso opammaṁ.",
  "anya-e0102n1:87_0": "Eko kira rattiṁ tiṇukkāya maggaṁ paṭipajji. Tassa sā tiṇukkā vijjhāyi. Athassa samavisamāni",
  "anya-e0102n1:87_1": "na paññāyiṁsu. So taṁ tiṇukkaṁ bhūmiyaṁ ghaṁsitvā tiṇukkā puna ujjālesi. Sā pajjalitvā",
  "anya-e0102n1:87_2": "purimālokato mahantataraṁ ālokaṁ akāsi. Evaṁ punappunaṁ vijjhātaṁ ujjālayato kamena",
  "anya-e0102n1:87_3": "sūriyo uṭṭhāsi. Sūriye uṭṭhite ukkāya kammaṁ natthīti taṁ chaḍḍetvā divasampi agamāsi.",
  "anya-e0102n1:87_4": "Tattha ukkāloko viya parikammakāle kasiṇāloko. Ukkāya vijjhātāya samavisamānaṁ adassanaṁ",
  "anya-e0102n1:87_5": "viya rūpagataṁ passato parikammassa vārātikkamena āloke antarahite rūpagatānaṁ adassanaṁ.",
  "anya-e0102n1:87_6": "Ukkāya ghaṁsanaṁ viya punappunaṁ pavesanaṁ. Ukkāya purimālokato mahantatarālokakaraṇaṁ",
  "anya-e0102n1:87_7": "viya puna parikammaṁ karoto balavatarālokapharaṇaṁ. Sūriyuṭṭhānaṁ viya thāmagatālokassa",
  "anya-e0102n1:87_8": "yathāparicchedena ṭhānaṁ. Tiṇukkaṁ chaḍḍetvā divasampi gamanaṁ viya parittālokaṁ",
  "anya-e0102n1:87_9": "chaḍḍetvā thāmagatenālokena divasampi rūpadassanaṁ.",
  "anya-e0102n1:88_0": "Tattha yadā tassa bhikkhuno maṁsacakkhussa anāpāthagataṁ antokucchigataṁ hadayavatthunissitaṁ",
  "anya-e0102n1:88_1": "heṭṭhāpathavītalanissitaṁ tirokuṭṭapabbatapākāragataṁ paracakkavāḷagatanti idaṁ rūpaṁ",
  "anya-e0102n1:88_2": "ñāṇacakkhussa āpāthaṁ āgacchati, maṁsacakkhunā dissamānaṁ viya hoti, tadā dibbacakkhu",
  "anya-e0102n1:88_3": "uppannaṁ hotīti veditabbaṁ. Tadeva cettha rūpadassanasamatthaṁ, na pubbabhāgacittāni.",
  "anya-e0102n1:89_0": "Taṁ panetaṁ puthujjanassa paribandho hoti. Kasmā? So hi yasmā yattha yattha āloko",
  "anya-e0102n1:89_1": "hotūti adhiṭṭhāti, taṁ taṁ pathavīsamuddapabbate vinivijjhitvāpi ekālokaṁ hoti, athassa",
  "anya-e0102n1:89_2": "tattha bhayānakāni yakkharakkhasādirūpāni passato bhayaṁ uppajjati. Yena cittavikkhepaṁ",
  "anya-e0102n1:89_3": "patvā jhānavibbhantako hoti, tasmā rūpadassane appamattena bhavitabbaṁ.",
  "anya-e0102n1:90_0": "Tatrāyaṁ dibbacakkhuno uppattikkamo. Vuttappakārametaṁ rūpamārammaṇaṁ katvā manodvārāvajjane",
  "anya-e0102n1:90_1": "uppajjitvā niruddhe tadeva rūpaṁ ārammaṇaṁ katvā cattāri pañca vā javanāni uppajjantīti",
  "anya-e0102n1:90_2": "sabbaṁ purimanayeneva veditabbaṁ. Idhāpi pubbabhāgacittāni savitakkasavicārāni kāmāvacarāni.",
  "anya-e0102n1:90_3": "Pariyosāne atthasādhakacittaṁ catutthajjhānikaṁ rūpāvacaraṁ. Tena sahajātaṁ ñāṇaṁ",
  "anya-e0102n1:90_4": "sattānaṁ cutūpapāte ñāṇantipi dibbacakkhuñāṇantipi vuccatīti.",
  "anya-e0102n1:91": "Cutūpapātañāṇakathā niṭṭhitā.",
  "anya-e0102n1:92": "Pakiṇṇakakathā",
  "anya-e0102n1:93": "413.",
  "anya-e0102n1:94": "Iti pañcakkhandhavidū, pañca abhiññā avoca yā nātho;",
  "anya-e0102n1:95": "Tā ñatvā tāsu ayaṁ, pakiṇṇakakathāpi viññeyyā.",
  "anya-e0102n1:96_0": "Etāsu hi yadetaṁ cutūpapātañāṇasaṅkhātaṁ dibbacakkhu, tassa anāgataṁsañāṇañca yathākammupagañāṇañcāti",
  "anya-e0102n1:96_1": "dvepi paribhaṇḍañāṇāni honti. Iti imāni ca dve iddhividhādīni ca pañcāti satta abhiññāñāṇāni",
  "anya-e0102n1:96_2": "idhāgatāni. Idāni tesaṁ ārammaṇavibhāge asammohatthaṁ –",
  "anya-e0102n1:97": "Ārammaṇattikā vuttā, ye cattāro mahesinā;",
  "anya-e0102n1:98": "Sattannamapi ñāṇānaṁ, pavattiṁ tesu dīpaye.",
  "anya-e0102n1:99": "Tatrāyaṁ dīpanā. Cattāro hi ārammaṇattikā mahesinā vuttā. Katame cattāro? Parittārammaṇattiko, maggārammaṇattiko, atītārammaṇattiko, ajjhattārammaṇattikoti.",
  "anya-e0102n1:100_0": "414. Tattha iddhividhañāṇaṁ parittamahaggataatītānāgatapaccuppannaajjhattabahiddhārammaṇavasena",
  "anya-e0102n1:100_1": "sattasu ārammaṇesu pavattati. Kathaṁ? Tañhi yadā kāyaṁ cittasannissitaṁ katvā adissamānena",
  "anya-e0102n1:100_2": "kāyena gantukāmo cittavasena kāyaṁ pariṇāmeti, mahaggatacitte samodahati samāropeti,",
  "anya-e0102n1:100_3": "tadā upayogaladdhaṁ ārammaṇaṁ hotīti katvā rūpakāyārammaṇato parittārammaṇaṁ hoti.",
  "anya-e0102n1:100_4": "Yadā cittaṁ kāyasannissitaṁ katvā dissamānena kāyena gantukāmo kāyavasena cittaṁ",
  "anya-e0102n1:100_5": "pariṇāmeti, pādakajjhānacittaṁ rūpakāye samodahati samāropeti, tadā upayogaladdhaṁ",
  "anya-e0102n1:100_6": "ārammaṇaṁ hotīti katvā mahaggatacittārammaṇato mahaggatārammaṇaṁ hoti.",
  "anya-e0102n1:101_0": "Yasmā pana tadeva cittaṁ atītaṁ niruddhaṁ ārammaṇaṁ karoti, tasmā atītārammaṇaṁ hoti.",
  "anya-e0102n1:101_1": "Mahādhātunidhāne mahākassapattherādīnaṁ viya anāgataṁ adhiṭṭhahantānaṁ anāgatārammaṇaṁ",
  "anya-e0102n1:101_2": "hoti. Mahākassapatthero kira mahādhātunidhānaṁ karonto “anāgate aṭṭhārasavassādhikāni",
  "anya-e0102n1:101_3": "dvevassasatāni ime gandhā mā sussiṁsu, pupphāni mā milāyiṁsu, dīpā mā nibbāyiṁsū”ti",
  "anya-e0102n1:101_4": "adhiṭṭhahi. Sabbaṁ tatheva ahosi. Assaguttatthero vattaniyasenāsane bhikkhusaṅghaṁ",
  "anya-e0102n1:101_5": "sukkhabhattaṁ bhuñjamānaṁ disvā udakasoṇḍiṁ divase divase purebhatte dadhirasaṁ hotūti",
  "anya-e0102n1:101_6": "adhiṭṭhāsi. Purebhatte gahitaṁ dadhirasaṁ hoti. Pacchābhatte pākatikaudakameva. Kāyaṁ",
  "anya-e0102n1:101_7": "pana cittasannissitaṁ katvā adissamānena kāyena gamanakāle paccuppannārammaṇaṁ hoti.",
  "anya-e0102n1:102_0": "Kāyavasena cittaṁ, cittavasena vā kāyaṁ pariṇāmanakāle attano kumārakavaṇṇādinimmānakāle",
  "anya-e0102n1:102_1": "ca sakāyacittānaṁ ārammaṇakaraṇato ajjhattārammaṇaṁ hoti. Bahiddhā hatthiassādidassanakāle",
  "anya-e0102n1:102_2": "pana bahiddhārammaṇanti evaṁ tāva iddhividhañāṇassa sattasu ārammaṇesu pavatti veditabbā.",
  "anya-e0102n1:103_0": "415.Dibbasotadhātuñāṇaṁ parittapaccuppannaajjhattabahiddhārammaṇavasena catūsu ārammaṇesu",
  "anya-e0102n1:103_1": "pavattati. Kathaṁ? Tañhi yasmā saddaṁ ārammaṇaṁ karoti, saddo ca paritto, tasmā parittārammaṇaṁ",
  "anya-e0102n1:103_2": "hoti. Vijjamānaṁyeva pana saddaṁ ārammaṇaṁ katvā pavattanato paccuppannārammaṇaṁ",
  "anya-e0102n1:103_3": "hoti. Taṁ attano kucchisaddasavanakāle ajjhattārammaṇaṁ. Paresaṁ saddasavanakāle",
  "anya-e0102n1:103_4": "bahiddhārammaṇanti evaṁ dibbasotadhātuñāṇassa catūsu ārammaṇesu pavatti veditabbā.",
  "anya-e0102n1:104_0": "416.Cetopariyañāṇaṁ parittamahaggataappamāṇamaggaatītānāgatapaccuppannabahiddhārammaṇavasena",
  "anya-e0102n1:104_1": "aṭṭhasu ārammaṇesu pavattati. Kathaṁ? Tañhi paresaṁ kāmāvacaracittajānanakāle parittārammaṇaṁ",
  "anya-e0102n1:104_2": "hoti. Rūpāvacaraarūpāvacaracittajānanakāle mahaggatārammaṇaṁ hoti. Maggaphalajānanakāle",
  "anya-e0102n1:104_3": "appamāṇārammaṇaṁ hoti.",
  "anya-e0102n1:105_0": "Ettha ca puthujjano sotāpannassa cittaṁ na jānāti. Sotāpanno vā sakadāgāmissāti evaṁ",
  "anya-e0102n1:105_1": "yāva arahato netabbaṁ. Arahā pana sabbesaṁ cittaṁ jānāti. Aññopi ca uparimo heṭṭhimassāti",
  "anya-e0102n1:105_2": "ayaṁ viseso veditabbo. Maggacittārammaṇakāle maggārammaṇaṁ hoti. Yadā pana atīte",
  "anya-e0102n1:105_3": "sattadivasabbhantare ca anāgate sattadivasabbhantare ca paresaṁ cittaṁ jānāti, tadā",
  "anya-e0102n1:105_4": "atītārammaṇaṁ anāgatārammaṇañca hoti.",
  "anya-e0102n1:106_0": "Kathaṁ paccuppannārammaṇaṁ hoti. Paccuppannaṁ nāma tividhaṁ – khaṇapaccuppannaṁ,",
  "anya-e0102n1:106_1": "santatipaccuppannaṁ, addhāpaccuppannañca. Tattha uppādaṭṭhitibhaṅgappattaṁ khaṇapaccuppannaṁ.",
  "anya-e0102n1:106_2": "Ekadvesantativārapariyāpannaṁ santatipaccuppannaṁ. Tattha andhakāre nisīditvā ālokaṭṭhānaṁ",
  "anya-e0102n1:106_3": "gatassa na tāva ārammaṇaṁ pākaṭaṁ hoti, yāva pana taṁ pākaṭaṁ hoti, etthantare ekadvesantativārā",
  "anya-e0102n1:106_4": "veditabbā. Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ",
  "anya-e0102n1:106_5": "hoti, yāva pana taṁ pākaṭaṁ hoti, etthantare ekadvesantativārā veditabbā. Dūre ṭhatvā",
  "anya-e0102n1:106_6": "pana rajakānaṁ hatthavikāraṁ, ghaṇḍibherīākoṭanavikārañca disvāpi na tāva saddaṁ",
  "anya-e0102n1:106_7": "suṇāti, yāva pana taṁ suṇāti, etasmimpi antare ekadvesantativārā veditabbā. Evaṁ",
  "anya-e0102n1:106_8": "tāva majjhimabhāṇakā.",
  "anya-e0102n1:107_0": "Saṁyuttabhāṇakā pana rūpasantati arūpasantatīti dve santatiyo vatvā udakaṁ akkamitvā",
  "anya-e0102n1:107_1": "gatassa yāva tīre akkantaudakalekhā na vippasīdati, addhānato āgatassa yāva kāye",
  "anya-e0102n1:107_2": "usumabhāvo na vūpasammati, ātapā āgantvā gabbhaṁ paviṭṭhassa yāva andhakārabhāvo",
  "anya-e0102n1:107_3": "na vigacchati, antogabbhe kammaṭṭhānaṁ manasi karitvā divā vātapānaṁ vivaritvā olokentassa",
  "anya-e0102n1:107_4": "yāva akkhīnaṁ phandanabhāvo na vūpasammati, ayaṁ rūpasantati nāma. Dve tayo javanavārā",
  "anya-e0102n1:107_5": "arūpasantati nāmāti vatvā tadubhayampi santatipaccuppannaṁ nāmāti vadanti.",
  "anya-e0102n1:108_0": "Ekabhavaparicchinnaṁ pana addhāpaccuppannaṁ nāma. Yaṁ sandhāya bhaddekarattasutte",
  "anya-e0102n1:108_1": "“yo cāvuso, mano ye ca dhammā ubhayametaṁ paccuppannaṁ, tasmiṁ ce paccuppanne chandarāgappaṭibaddhaṁ",
  "anya-e0102n1:108_2": "hoti viññāṇaṁ, chandarāgappaṭibaddhattā viññāṇassa tadabhinandati, tadabhinandanto",
  "anya-e0102n1:108_3": "paccuppannesu dhammesu saṁhīratī”ti vuttaṁ. Santatipaccuppannañcettha aṭṭhakathāsu",
  "anya-e0102n1:108_4": "āgataṁ. Addhāpaccuppannaṁ sutte.",
  "anya-e0102n1:109_0": "Tattha keci khaṇapaccuppannaṁ cittaṁ cetopariyañāṇassa ārammaṇaṁ hotīti vadanti.",
  "anya-e0102n1:109_1": "Kiṁ kāraṇā? Yasmā iddhimato ca parassa ca ekakkhaṇe cittaṁ uppajjatīti. Idañca nesaṁ",
  "anya-e0102n1:109_2": "opammaṁ, yathā ākāse khitte pupphamuṭṭhimhi avassaṁ ekaṁ pupphaṁ ekassa vaṇṭena vaṇṭaṁ",
  "anya-e0102n1:109_3": "paṭivijjhati, evaṁ parassa cittaṁ jānissāmīti rāsivasena mahājanassa citte āvajjite",
  "anya-e0102n1:109_4": "avassaṁ ekassa cittaṁ ekena cittena uppādakkhaṇe vā ṭhitikkhaṇe vā bhaṅgakkhaṇe vā",
  "anya-e0102n1:109_5": "paṭivijjhatīti. Taṁ pana vassasatampi vassasahassampi āvajjanto yena ca cittena āvajjati,",
  "anya-e0102n1:109_6": "yena ca jānāti. Tesaṁ dvinnaṁ sahaṭhānābhāvato āvajjanajavanānañca aniṭṭhaṭṭhāne",
  "anya-e0102n1:109_7": "nānārammaṇabhāvappattidosato ayuttanti aṭṭhakathāsu paṭikkhittaṁ.",
  "anya-e0102n1:110_0": "Santatipaccuppannaṁ pana addhāpaccuppannañca ārammaṇaṁ hotīti veditabbaṁ. Tattha",
  "anya-e0102n1:110_1": "yaṁ vattamānajavanavīthito atītānāgatavasena dvittijavanavīthiparimāṇe kāle parassa",
  "anya-e0102n1:110_2": "cittaṁ, taṁ sabbampi santatipaccuppannaṁ nāma. “Addhāpaccuppannaṁ pana javanavārena",
  "anya-e0102n1:110_3": "dīpetabba”nti saṁyuttaṭṭhakathāyaṁ vuttaṁ. Taṁ suṭṭhu vuttaṁ.",
  "anya-e0102n1:111_0": "Tatrāyaṁ dīpanā, iddhimā parassa cittaṁ jānitukāmo āvajjati, āvajjanaṁ khaṇapaccuppannaṁ",
  "anya-e0102n1:111_1": "ārammaṇaṁ katvā teneva saha nirujjhati. Tato cattāri pañca vā javanāni. Yesaṁ pacchimaṁ",
  "anya-e0102n1:111_2": "iddhicittaṁ, sesāni kāmāvacarāni, tesaṁ sabbesampi tadeva niruddhaṁ cittamārammaṇaṁ",
  "anya-e0102n1:111_3": "hoti, na ca tāni nānārammaṇāni honti, addhāvasena paccuppannārammaṇattā. Ekārammaṇattepi",
  "anya-e0102n1:111_4": "ca iddhicittameva parassa cittaṁ jānāti, na itarāni. Yathā cakkhudvāre cakkhuviññāṇameva",
  "anya-e0102n1:111_5": "rūpaṁ passati, na itarānīti. Iti idaṁ santatipaccuppannassa ceva addhāpaccuppannassa",
  "anya-e0102n1:111_6": "ca vasena paccuppannārammaṇaṁ hoti. Yasmā vā santatipaccuppannampi addhāpaccuppanneyeva",
  "anya-e0102n1:111_7": "patati, tasmā addhāpaccuppannavasenevetaṁ paccuppannārammaṇanti veditabbaṁ. Parassa",
  "anya-e0102n1:111_8": "cittārammaṇattāyeva pana bahiddhārammaṇaṁ hotīti evaṁ cetopariyañāṇassa aṭṭhasu ārammaṇesu pavatti veditabbā.",
  "anya-e0102n1:112_0": "417.Pubbenivāsañāṇaṁ parittamahaggataappamāṇamaggaatītaajjhattabahiddhānavattabbārammaṇavasena",
  "anya-e0102n1:112_1": "aṭṭhasu ārammaṇesu pavattati. Kathaṁ? Tañhi kāmāvacarakkhandhānussaraṇakāle parittārammaṇaṁ",
  "anya-e0102n1:112_2": "hoti. Rūpāvacarārūpāvacarakkhandhānussaraṇakāle mahaggatārammaṇaṁ. Atīte attanā parehi",
  "anya-e0102n1:112_3": "vā bhāvitamaggaṁ sacchikataphalañca anussaraṇakāle appamāṇārammaṇaṁ. Bhāvitamaggameva",
  "anya-e0102n1:112_4": "anussaraṇakāle maggārammaṇaṁ. Niyamato panetaṁ atītārammaṇameva.",
  "anya-e0102n1:113_0": "Tattha kiñcāpi cetopariyañāṇayathākammupagañāṇānipi atītārammaṇāni honti, atha kho",
  "anya-e0102n1:113_1": "tesaṁ cetopariyañāṇassa sattadivasabbhantarātītaṁ cittameva ārammaṇaṁ. Tañhi aññaṁ",
  "anya-e0102n1:113_2": "khandhaṁ vā khandhapaṭibaddhaṁ vā na jānāti. Maggasampayuttacittārammaṇattā pana",
  "anya-e0102n1:113_3": "pariyāyato maggārammaṇanti vuttaṁ. Yathākammupagañāṇassa ca atītaṁ cetanāmattameva",
  "anya-e0102n1:113_4": "ārammaṇaṁ. Pubbenivāsañāṇassa pana atītā khandhā khandhapaṭibaddhañca kiñci anārammaṇaṁ",
  "anya-e0102n1:113_5": "nāma natthi. Tañhi atītakkhandhakhandhapaṭibaddhesu dhammesu sabbaññutaññāṇagatikaṁ",
  "anya-e0102n1:113_6": "hotīti ayaṁ viseso veditabbo. Ayamettha aṭṭhakathānayo. Yasmā pana “kusalā khandhā",
  "anya-e0102n1:113_7": "iddhividhañāṇassa cetopariyañāṇassa pubbenivāsānussatiñāṇassa yathākammupagañāṇassa",
  "anya-e0102n1:113_8": "anāgataṁsañāṇassa ārammaṇapaccayena paccayo”ti paṭṭhāne vuttaṁ. Tasmā cattāropi khandhā",
  "anya-e0102n1:113_9": "cetopariyañāṇayathākammupagañāṇānaṁ ārammaṇā honti. Tatrāpi yathākammupagañāṇassa kusalākusalā evāti.",
  "anya-e0102n1:114_0": "Attano khandhānussaraṇakāle panetaṁ ajjhattārammaṇaṁ. Parassa khandhānussaraṇakāle",
  "anya-e0102n1:114_1": "bahiddhārammaṇaṁ. “Atīte vipassī bhagavā ahosi. Tassa mātā bandhumatī, pitā bandhumā”tiādinā",
  "anya-e0102n1:114_2": "nayena nāmagottapathavīnimittādianussaraṇakāle navattabbārammaṇaṁ hoti. Nāmagottanti",
  "anya-e0102n1:114_3": "cettha khandhūpanibandho sammutisiddho byañjanattho daṭṭhabbo, na byañjanaṁ. Byañjanañhi",
  "anya-e0102n1:114_4": "saddāyatanasaṅgahitattā parittaṁ hoti. Yathāha “niruttipaṭisambhidā parittārammaṇā”ti.",
  "anya-e0102n1:114_5": "Ayamettha amhākaṁ khanti. Evaṁ pubbenivāsañāṇassa aṭṭhasu ārammaṇesu pavatti veditabbā.",
  "anya-e0102n1:115_0": "418.Dibbacakkhuñāṇaṁ parittapaccuppannaajjhattabahiddhārammaṇavasena catūsu ārammaṇesu",
  "anya-e0102n1:115_1": "pavattati. Kathaṁ? Tañhi yasmā rūpaṁ ārammaṇaṁ karoti, rūpañca parittaṁ, tasmā parittārammaṇaṁ",
  "anya-e0102n1:115_2": "hoti. Vijjamāneyeva ca rūpe pavattattā paccuppannārammaṇaṁ. Attano kucchigatādirūpadassanakāle",
  "anya-e0102n1:115_3": "ajjhattārammaṇaṁ. Parassa rūpadassanakāle bahiddhārammaṇanti evaṁ dibbacakkhuñāṇassa",
  "anya-e0102n1:115_4": "catūsu ārammaṇesu pavatti veditabbā.",
  "anya-e0102n1:116_0": "419.Anāgataṁsañāṇaṁ parittamahaggataappamāṇamaggaanāgataajjhattabahiddhānavattabbārammaṇavasena",
  "anya-e0102n1:116_1": "aṭṭhasu ārammaṇesu pavattati. Kathaṁ? Tañhi “ayaṁ anāgate kāmāvacare nibbattissatī”ti",
  "anya-e0102n1:116_2": "jānanakāle parittārammaṇaṁ hoti. “Rūpāvacare arūpāvacare vā nibbattissatī”ti jānanakāle",
  "anya-e0102n1:116_3": "mahaggatārammaṇaṁ. “Maggaṁ bhāvessati, phalaṁ sacchikarissatī”ti jānanakāle appamāṇārammaṇaṁ.",
  "anya-e0102n1:116_4": "“Maggaṁ bhāvessati”cceva jānanakāle maggārammaṇaṁ. Niyamato pana taṁ anāgatārammaṇameva.",
  "anya-e0102n1:117_0": "Tattha kiñcāpi cetopariyañāṇampi anāgatārammaṇaṁ hoti, atha kho tassa sattadivasabbhantarānāgataṁ",
  "anya-e0102n1:117_1": "cittameva ārammaṇaṁ. Tañhi aññaṁ khandhaṁ vā khandhapaṭibaddhaṁ vā na jānāti. Anāgataṁsañāṇassa",
  "anya-e0102n1:117_2": "pubbenivāsañāṇe vuttanayena anāgate anārammaṇaṁ nāma natthi. “Ahaṁ amutra nibbattissāmī”ti",
  "anya-e0102n1:117_3": "jānanakāle ajjhattārammaṇaṁ. “Asuko amutra nibbattissatī”ti jānanakāle bahiddhārammaṇaṁ.",
  "anya-e0102n1:117_4": "“Anāgate metteyyo bhagavā uppajjissati. Subrahmā nāmassa brāhmaṇo pitā bhavissati.",
  "anya-e0102n1:117_5": "Brahmavatī nāma brāhmaṇī mātā”tiādinā pana nayena nāmagottajānanakāle pubbenivāsañāṇe",
  "anya-e0102n1:117_6": "vuttanayeneva na vattabbārammaṇaṁ hotīti evaṁ anāgataṁsañāṇassa aṭṭhasu ārammaṇesu pavatti veditabbā.",
  "anya-e0102n1:118_0": "420.Yathākammupagañāṇaṁ parittamahaggataatītaajjhattabahiddhārammaṇavasena pañcasu",
  "anya-e0102n1:118_1": "ārammaṇesu pavattati. Kathaṁ? Tañhi kāmāvacarakammajānanakāle parittārammaṇaṁ hoti.",
  "anya-e0102n1:118_2": "Rūpāvacarārūpāvacarakammajānanakāle mahaggatārammaṇaṁ. Atītameva jānātīti atītārammaṇaṁ.",
  "anya-e0102n1:118_3": "Attano kammaṁ jānanakāle ajjhattārammaṇaṁ. Parassa kammaṁ jānanakāle bahiddhārammaṇaṁ",
  "anya-e0102n1:118_4": "hoti. Evaṁ yathākammupagañāṇassa pañcasu ārammaṇesu pavatti veditabbā. Yañcettha",
  "anya-e0102n1:118_5": "ajjhattārammaṇañceva bahiddhārammaṇañcāti vuttaṁ, taṁ kālena ajjhattaṁ kālena bahiddhā",
  "anya-e0102n1:118_6": "jānanakāle ajjhattabahiddhārammaṇampi hotiyevāti.",
  "anya-e0102n1:119": "Iti sādhujanapāmojjatthāya kate visuddhimagge",
  "anya-e0102n1:120": "Abhiññāniddeso nāma",
  "anya-e0102n1:121": "Terasamo paricchedo."
}