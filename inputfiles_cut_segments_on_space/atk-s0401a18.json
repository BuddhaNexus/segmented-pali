{
  "atk-s0401a18:0": "19. Kāyagatāsativaggavaṇṇanā",
  "atk-s0401a18:1_0": "563.Cetasāphuṭoti ettha duvidhaṁ pharaṇaṁ āpopharaṇañca dibbacakkhupharaṇañca. Tattha",
  "atk-s0401a18:1_1": "āpokasiṇaṁ samāpajjitvā āpena pharaṇaṁ āpopharaṇaṁ nāma. Evaṁ phuṭepi mahāsamudde",
  "atk-s0401a18:1_2": "sabbā samuddaṅgamā kunnadiyo antogadhāva honti. Ālokaṁ pana vaḍḍhetvā dibbacakkhunā",
  "atk-s0401a18:1_3": "sakalasamuddadassanaṁ dibbacakkhupharaṇaṁ nāma. Evaṁ phuṭepi mahāsamudde sabbā mahāsamuddaṅgamā",
  "atk-s0401a18:1_4": "kunnadiyo antogadhāva honti. Antogadhā tassāti tassa bhikkhuno bhāvanāya abbhantaragatāva",
  "atk-s0401a18:1_5": "honti. Vijjābhāgiyāti ettha sampayogavasena vijjaṁ bhajantīti vijjābhāgiyā, vijjābhāge",
  "atk-s0401a18:1_6": "vijjākoṭṭhāse vattantītipi vijjābhāgiyā. Tattha vipassanāñāṇaṁ manomayiddhi cha abhiññāti",
  "atk-s0401a18:1_7": "aṭṭha vijjā, purimena atthena tāhi sampayuttadhammāpi vijjābhāgiyā. Pacchimena atthena",
  "atk-s0401a18:1_8": "tāsu yā kāci ekā vijjā vijjā, sesā vijjābhāgiyāti evaṁ vijjāpi vijjāsampayuttadhammāpi",
  "atk-s0401a18:1_9": "vijjābhāgiyāteva veditabbā.",
  "atk-s0401a18:2_0": "564.Mahato saṁvegāyāti mahantassa saṁvegassa atthāya. Uparipadadvayepi eseva nayo.",
  "atk-s0401a18:2_1": "Ettha ca mahāsaṁvego nāma vipassanā, mahāattho nāma cattāro maggā, mahāyogakkhemo",
  "atk-s0401a18:2_2": "nāma cattāri sāmaññaphalāni. Atha vā mahāsaṁvego nāma saha vipassanāya maggo, mahāattho",
  "atk-s0401a18:2_3": "nāma cattāri sāmaññaphalāni, mahāyogakkhemo nāma nibbānaṁ. Satisampajaññāyāti satiyā",
  "atk-s0401a18:2_4": "ca ñāṇassa ca atthāya. Ñāṇadassanapaṭilābhāyāti dibbacakkhuñāṇāya. Diṭṭhadhammasukhavihārāyāti",
  "atk-s0401a18:2_5": "imasmiṁyeva paccakkhe attabhāve sukhavihāratthāya. Vijjāvimuttiphalasacchikiriyāyāti",
  "atk-s0401a18:2_6": "vijjāvimuttīnaṁ phalassa paccavekkhakaraṇatthāya. Ettha ca vijjāti maggapaññā, vimuttīti",
  "atk-s0401a18:2_7": "taṁsampayuttā sesadhammā. Tesaṁ phalaṁ nāma arahattaphalaṁ, tassa sacchikiriyāyāti attho.",
  "atk-s0401a18:3_0": "571.Kāyopi passambhatīti nāmakāyopi karajakāyopi passambhati, vūpasantadaratho hoti.",
  "atk-s0401a18:3_1": "Vitakkavicārāpīti ete dhammā dutiyajjhānena vūpasammanti nāma, idha pana oḷārikavūpasamaṁ",
  "atk-s0401a18:3_2": "sandhāya vuttaṁ. Kevalāti sakalā, sabbe niravasesāti attho. Vijjābhāgiyāti vijjākoṭṭhāsiyā,",
  "atk-s0401a18:3_3": "te heṭṭhā vibhajitvā dassitāva.",
  "atk-s0401a18:4_0": "574.Avijjāpahīyatīti aṭṭhasu ṭhānesu vaṭṭamūlakaṁ bahalandhakāraṁ mahātamaṁ aññāṇaṁ",
  "atk-s0401a18:4_1": "pahīyati. Vijjā uppajjatīti arahattamaggavijjā uppajjati. Asmimāno pahīyatīti asmīti",
  "atk-s0401a18:4_2": "navavidho māno pahīyati. Anusayāti satta anusayā. Saṁyojanānīti dasa saṁyojanāni.",
  "atk-s0401a18:5": "575.Paññāpabhedāyāti paññāya pabhedagamanatthaṁ. Anupādāparinibbānāyāti apaccayaparinibbānassa sacchikiriyatthāya.",
  "atk-s0401a18:6_0": "576.Anekadhātupaṭivedho hotīti aṭṭhārasannaṁ dhātūnaṁ lakkhaṇapaṭivedho hoti. Nānādhātupaṭivedho",
  "atk-s0401a18:6_1": "hotīti tāsaṁyeva aṭṭhārasannaṁ dhātūnaṁ nānābhāvena lakkhaṇapaṭivedho hoti. Anekadhātupaṭisambhidā",
  "atk-s0401a18:6_2": "hotīti iminā dhātubhedañāṇaṁ kathitaṁ. Dhātupabhedañāṇaṁ nāma “imāya dhātuyā ussannāya",
  "atk-s0401a18:6_3": "idaṁ nāma hotī”ti jānanapaññā. Taṁ panetaṁ dhātubhedañāṇaṁ na sabbesaṁ hoti, buddhānameva",
  "atk-s0401a18:6_4": "nippadesaṁ hoti. Taṁ sammāsambuddhena sabbaso na kathitaṁ. Kasmā? Tasmiṁ kathite attho natthīti.",
  "atk-s0401a18:7_0": "584.Paññāpaṭilābhāyātiādīni soḷasa padāni paṭisambhidāmagge “sappurisasaṁsevo, saddhammasavanaṁ,",
  "atk-s0401a18:7_1": "yonisomanasikāro, dhammānudhammapaṭipatti. Ime kho, bhikkhave, cattāro dhammā bhāvitā",
  "atk-s0401a18:7_2": "bahulīkatā paññāpaṭilābhāya saṁvattanti …pe… nibbedhikapaññatāya saṁvattantī”ti evaṁ",
  "atk-s0401a18:7_3": "mātikaṁ ṭhapetvā vitthāritāneva. Vuttañhetaṁ –",
  "atk-s0401a18:8_0": "Paññāpaṭilābhāya saṁvattantīti. “Katamo paññāpaṭilābho? Catunnaṁ maggañāṇānaṁ, catunnaṁ",
  "atk-s0401a18:8_1": "phalañāṇānaṁ, catunnaṁ paṭisambhidāñāṇānaṁ, channaṁ abhiññāñāṇānaṁ, tesattatīnaṁ",
  "atk-s0401a18:8_2": "ñāṇānaṁ, sattasattatīnaṁ ñāṇānaṁ lābho paṭilābho pattisampatti phassanā sacchikiriyā",
  "atk-s0401a18:8_3": "upasampadā, paññāpaṭilābhāya saṁvattantīti ayaṁ paññāpaṭilābho.",
  "atk-s0401a18:9_0": "Paññāvuddhiyāsaṁvattantīti. “Katamā paññāvuddhi? Sattannañca sekkhānaṁ puthujjanakalyāṇakassa",
  "atk-s0401a18:9_1": "ca paññā vaḍḍhati, arahato paññā vaḍḍhitavaḍḍhanā, paññāvuddhiyā saṁvattantīti ayaṁ paññāvuddhi.",
  "atk-s0401a18:10_0": "Paññāvepullāyasaṁvattantīti. “Katamaṁ paññāvepullaṁ? Sattannañca sekkhānaṁ puthujjanakalyāṇakassa",
  "atk-s0401a18:10_1": "ca paññā vepullaṁ gacchati, arahato paññā vepullaṁ gatā, paññāvepullāya saṁvattantīti idaṁ paññāvepullaṁ.",
  "atk-s0401a18:11_0": "Mahāpaññatāya saṁvattantīti. “Katamā mahāpaññā? Mahante atthe pariggaṇhātīti mahāpaññā,",
  "atk-s0401a18:11_1": "mahante dhamme…pe… mahantā niruttiyo, mahantāni paṭibhānāni, mahante sīlakkhandhe,",
  "atk-s0401a18:11_2": "mahante samādhipaññāvimuttivimuttiñāṇadassanakkhandhe, mahantāni ṭhānāṭṭhānāni, mahantā",
  "atk-s0401a18:11_3": "vihārasamāpattiyo, mahantāni ariyasaccāni, mahante satipaṭṭhāne, sammappadhāne, iddhipāde,",
  "atk-s0401a18:11_4": "mahantāni indriyāni, mahantāni balāni, mahante bojjhaṅge, mahante ariyamagge, mahantāni",
  "atk-s0401a18:11_5": "sāmaññaphalāni, mahābhiññāyo, mahantaṁ paramatthaṁ nibbānaṁ pariggaṇhātīti mahāpaññā,",
  "atk-s0401a18:11_6": "mahāpaññatāya saṁvattantīti ayaṁ mahāpaññā.",
  "atk-s0401a18:12_0": "Puthupaññatāya saṁvattantīti. “Katamā puthupaññā? Puthu nānākkhandhesu ñāṇaṁ pavattatīti",
  "atk-s0401a18:12_1": "puthupaññā. Puthu nānādhātūsu, puthu nānāāyatanesu, puthu nānāpaṭiccasamuppādesu,",
  "atk-s0401a18:12_2": "puthu nānāsuññatamanupalabbhesu, puthu nānāatthesu, dhammesu, niruttīsu, paṭibhānesu,",
  "atk-s0401a18:12_3": "puthu nānāsīlakkhandhesu, samādhipaññāvimuttivimuttiñāṇadassanakkhandhesu, puthu",
  "atk-s0401a18:12_4": "nānāṭhānāṭṭhānesu, puthu nānāvihārasamāpattīsu, puthu nānāariyasaccesu, puthu nānāsatipaṭṭhānesu,",
  "atk-s0401a18:12_5": "sammappadhānesu, iddhipādesu, indriyesu, balesu, bojjhaṅgesu, puthu nānāariyamaggesu,",
  "atk-s0401a18:12_6": "puthu nānāsāmaññaphalesu, puthu nānāabhiññāsu ñāṇaṁ pavattatīti puthupaññā. Puthu",
  "atk-s0401a18:12_7": "nānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0401a18:12_8": "Puthupaññatāya saṁvattantīti ayaṁ puthupaññā.",
  "atk-s0401a18:13_0": "Vipulapaññatāyasaṁvattantīti. “Katamā vipulapaññā? Vipule atthe parigaṇhātīti vipulapaññā…pe…",
  "atk-s0401a18:13_1": "vipulaṁ paramatthaṁ nibbānaṁ parigaṇhātīti vipulapaññā, vipulapaññatāya saṁvattantīti ayaṁ vipulapaññā.",
  "atk-s0401a18:14_0": "Gambhīrapaññatāya saṁvattantīti. “Katamā gambhīrapaññā? Gambhīresu khandhesu ñāṇaṁ",
  "atk-s0401a18:14_1": "pavattatīti gambhīrapaññā. Puthupaññāsadiso vitthāro. Gambhīre paramatthe nibbāne",
  "atk-s0401a18:14_2": "ñāṇaṁ pavattatīti gambhīrapaññā, gambhīrapaññatāya saṁvattantīti ayaṁ gambhīrapaññā.",
  "atk-s0401a18:15_0": "Asāmantapaññatāyasaṁvattantīti. “Katamā asāmantapaññā? Yassa puggalassa atthavavatthānato",
  "atk-s0401a18:15_1": "atthapaṭisambhidā adhigatā hoti sacchikatā phassitā paññāya. Dhammaniruttipaṭibhānavavatthānato",
  "atk-s0401a18:15_2": "paṭibhānapaṭisambhidā adhigatā hoti sacchikatā phassitā paññāya, tassa atthe ca dhamme",
  "atk-s0401a18:15_3": "ca niruttiyā ca paṭibhāne ca na añño koci sakkoti abhisambhavituṁ, anabhisambhavanīyo",
  "atk-s0401a18:15_4": "ca so aññehīti asāmantapañño.",
  "atk-s0401a18:16_0": "Puthujjanakalyāṇakassa paññā aṭṭhamakassa paññāya dūre vidūre suvidūre na santike",
  "atk-s0401a18:16_1": "na sāmantā, puthujjanakalyāṇakaṁ upādāya aṭṭhamako asāmantapañño. Aṭṭhamakassa paññā",
  "atk-s0401a18:16_2": "sotāpannassa paññāya dūre…pe… aṭṭhamakaṁ upādāya sotāpanno asāmantapañño. Sotāpannassa",
  "atk-s0401a18:16_3": "paññā sakadāgāmissa paññāya. Sakadāgāmissa paññā anāgāmissa paññāya. Anāgāmissa paññā",
  "atk-s0401a18:16_4": "arahato paññāya. Arahato paññā paccekabuddhassa paññāya dūre vidūre suvidūre na santike",
  "atk-s0401a18:16_5": "na sāmantā, arahantaṁ upādāya paccekabuddho asāmantapañño. Paccekabuddhañca sadevakañca",
  "atk-s0401a18:16_6": "lokaṁ upādāya tathāgato arahaṁ sammāsambuddho aggo asāmantapañño.",
  "atk-s0401a18:17_0": "Paññāpabhedakusalo pabhinnañāṇo…pe… te pañhaṁ abhisaṅkharitvā abhisaṅkharitvā tathāgataṁ",
  "atk-s0401a18:17_1": "upasaṅkamitvā pucchanti gūḷhāni ca paṭicchannāni ca, kathitā visajjitā ca te pañhā",
  "atk-s0401a18:17_2": "bhagavatā honti niddiṭṭhakāraṇā, upakkhittakā ca te bhagavatā sampajjanti. Atha kho",
  "atk-s0401a18:17_3": "bhagavā tattha atirocati yadidaṁ paññāyāti aggo asāmantapañño, asāmantapaññatāya",
  "atk-s0401a18:17_4": "saṁvattantīti ayaṁ asāmantapaññā.",
  "atk-s0401a18:18_0": "Bhūripaññatāyasaṁvattantīti. “Katamā bhūripaññā? Rāgaṁ abhibhuyyatīti bhūripaññā,",
  "atk-s0401a18:18_1": "abhibhavitāti bhūripaññā. Dosaṁ, mohaṁ, kodhaṁ, upanāhaṁ, makkhaṁ, palāsaṁ, issaṁ,",
  "atk-s0401a18:18_2": "macchariyaṁ, māyaṁ, sāṭheyyaṁ, thambhaṁ, sārambhaṁ, mānaṁ, atimānaṁ, madaṁ, pamādaṁ,",
  "atk-s0401a18:18_3": "sabbe kilese, sabbe duccarite, sabbe abhisaṅkhāre, sabbe bhavagāmikamme abhibhuyyatīti",
  "atk-s0401a18:18_4": "bhūripaññā, abhibhavitāti bhūripaññā. Rāgo ari, taṁ ariṁ maddanipaññāti bhūripaññā,",
  "atk-s0401a18:18_5": "doso, moho…pe… sabbe bhavagāmikammā ari, taṁ ariṁ maddanipaññāti bhūripaññā. Bhūri",
  "atk-s0401a18:18_6": "vuccati pathavī, tāya pathavisamāya vitthatāya vipulāya paññāya samannāgatoti bhūripañño.",
  "atk-s0401a18:18_7": "Apica paññāya etaṁ adhivacanaṁ bhūri medhā pariṇāyikāti, bhūripaññatāya saṁvattantīti ayaṁ bhūripaññā.",
  "atk-s0401a18:19_0": "Paññābāhullāya saṁvattantīti. “Katamaṁ paññābāhullaṁ? Idhekacco paññāgaruko hoti",
  "atk-s0401a18:19_1": "paññācarito paññāsayo paññādhimutto paññādhajo paññāketu paññādhipateyyo vicayabahulo",
  "atk-s0401a18:19_2": "pavicayabahulo okkhāyanabahulo samokkhāyanabahulo sampekkhāyanadhammo vibhūtavihārī",
  "atk-s0401a18:19_3": "taccarito taggaruko tabbahulo tanninno tappoṇo tappabbhāro tadadhimutto tadādhipateyyo,",
  "atk-s0401a18:19_4": "yathā gaṇagaruko vuccati gaṇabāhulikoti, cīvaragaruko pattagaruko senāsanagaruko",
  "atk-s0401a18:19_5": "vuccati senāsanabāhulikoti, evamevaṁ idhekacco paññāgaruko hoti paññācarito…pe… tadādhipateyyo,",
  "atk-s0401a18:19_6": "paññābāhullāya saṁvattantīti idaṁ paññābāhullaṁ.",
  "atk-s0401a18:20_0": "Sīghapaññatāya saṁvattantīti. “Katamā sīghapaññā? Sīghaṁ sīghaṁ sīlāni paripūretīti",
  "atk-s0401a18:20_1": "sīghapaññā. Sīghaṁ sīghaṁ indriyasaṁvaraṁ, bhojane mattaññutaṁ, jāgariyānuyogaṁ,",
  "atk-s0401a18:20_2": "sīlakkhandhaṁ, samādhi-paññā-vimutti-vimuttiñāṇadassanakkhandhaṁ paripūretīti sīghapaññā.",
  "atk-s0401a18:20_3": "Sīghaṁ sīghaṁ ṭhānāṭṭhānāni paṭivijjhati. Vihārasamāpattiyo paripūreti. Ariyasaccāni",
  "atk-s0401a18:20_4": "paṭivijjhati. Satipaṭṭhāne bhāveti. Sammappadhāne iddhipāde indriyāni balāni bojjhaṅge",
  "atk-s0401a18:20_5": "ariyamaggaṁ bhāvetīti sīghapaññā. Sīghaṁ sīghaṁ sāmaññaphalāni sacchikarotīti sīghapaññā.",
  "atk-s0401a18:20_6": "Sīghaṁ sīghaṁ abhiññāyo paṭivijjhatīti sīghapaññā. Sīghaṁ sīghaṁ paramatthaṁ nibbānaṁ",
  "atk-s0401a18:20_7": "sacchikarotīti sīghapaññā, sīghapaññatāya saṁvattantīti ayaṁ sīghapaññā.",
  "atk-s0401a18:21": "Lahupaññatāyasaṁvattantīti. “Katamā lahupaññā? Lahuṁ lahuṁ sīlāni paripūretīti lahupaññā…pe… lahupaññatāya saṁvattantīti ayaṁ lahupaññā.",
  "atk-s0401a18:22_0": "Hāsapaññatāya saṁvattantīti. “Katamā hāsapaññā? Idhekacco vedabahulo tuṭṭhibahulo",
  "atk-s0401a18:22_1": "hāsabahulo pāmojjabahulo sīlāni paripūretīti hāsapaññā…pe… paramatthaṁ nibbānaṁ sacchikarotīti",
  "atk-s0401a18:22_2": "hāsapaññā, hāsapaññatāya saṁvattantīti ayaṁ hāsapaññā.",
  "atk-s0401a18:23_0": "Javanapaññatāya saṁvattantīti. “Katamā javanapaññā? Yaṁ kiñci rūpaṁ atītānāgatapaccuppannaṁ,",
  "atk-s0401a18:23_1": "yā kāci vedanā, yā kāci saññā, ye keci saṅkhārā, yaṁkiñci viññāṇaṁ atītānāgatapaccuppannaṁ",
  "atk-s0401a18:23_2": "ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike",
  "atk-s0401a18:23_3": "vā, sabbaṁ viññāṇaṁ aniccato khippaṁ javatīti javanapaññā, dukkhato, anattato khippaṁ",
  "atk-s0401a18:23_4": "javatīti javanapaññā. Cakkhuṁ…pe… jarāmaraṇaṁ atītānāgatapaccuppannaṁ aniccato, dukkhato,",
  "atk-s0401a18:23_5": "anattato khippaṁ javatīti javanapaññā. Rūpaṁ atītānāgatapaccuppannaṁ aniccaṁ khayaṭṭhena,",
  "atk-s0401a18:23_6": "dukkhaṁ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṁ",
  "atk-s0401a18:23_7": "katvā rūpanirodhe nibbāne khippaṁ javatīti javanapaññā…pe… jarāmaraṇanirodhe nibbāne",
  "atk-s0401a18:23_8": "khippaṁ javatīti javanapaññā. Rūpaṁ…pe… jarāmaraṇaṁ atītānāgatapaccuppannaṁ khayadhammaṁ",
  "atk-s0401a18:23_9": "vayadhammaṁ virāgadhammaṁ nirodhadhammanti tulayitvā tīrayitvā vibhāvayitvā vibhūtaṁ",
  "atk-s0401a18:23_10": "katvā jarāmaraṇanirodhe nibbāne khippaṁ javatīti javanapaññā, javanapaññatāya saṁvattantīti ayaṁ javanapaññā.",
  "atk-s0401a18:24_0": "Tikkhapaññatāya saṁvattantīti. “Katamā tikkhapaññā? Khippaṁ kilese chindatīti tikkhapaññā.",
  "atk-s0401a18:24_1": "Uppannaṁ kāmavitakkaṁ, vyāpādavitakkaṁ, vihiṁsāvitakkaṁ uppannuppanne pāpake akusale",
  "atk-s0401a18:24_2": "dhamme nādhivāseti pajahati vinodeti byantīkaroti anabhāvaṁ gametīti tikkhapaññā.",
  "atk-s0401a18:24_3": "Uppannaṁ rāgaṁ, dosaṁ, mohaṁ…pe… sabbe bhavagāmikamme nādhivāseti pajahati vinodeti",
  "atk-s0401a18:24_4": "byantīkaroti anabhāvaṁ gametīti tikkhapaññā. Ekasmiṁ āsane cattāro ariyamaggā cattāri",
  "atk-s0401a18:24_5": "sāmaññaphalāni catasso paṭisambhidāyo cha abhiññāyo adhigatā honti sacchikatā phassitā",
  "atk-s0401a18:24_6": "paññāyāti tikkhapaññā, tikkhapaññatāya saṁvattantīti ayaṁ tikkhapaññā.",
  "atk-s0401a18:25_0": "Nibbedhikapaññatāyasaṁvattantīti. “Katamā nibbedhikapaññā? Idhekacco sabbasaṅkhāresu",
  "atk-s0401a18:25_1": "ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho",
  "atk-s0401a18:25_2": "na ramati sabbasaṅkhāresu, anibbiddhapubbaṁ appadālitapubbaṁ lobhakkhandhaṁ nibbijjhati",
  "atk-s0401a18:25_3": "padāletīti nibbedhikapaññā, anibbiddhapubbaṁ appadālitapubbaṁ dosakkhandhaṁ, mohakkhandhaṁ,",
  "atk-s0401a18:25_4": "kodhaṁ, upanāhaṁ…pe… sabbe bhavagāmikamme nibbijjhati padāletīti nibbedhikapaññā,",
  "atk-s0401a18:25_5": "nibbedhikapaññatāya saṁvattantīti ayaṁ nibbedhikapaññā”.",
  "atk-s0401a18:26_0": "Evaṁ paṭisambhidāmagge vuttanayenevettha attho veditabbo. Kevalañhi tattha bahuvacanaṁ,",
  "atk-s0401a18:26_1": "idha ekavacananti ayameva viseso. Sesaṁ tādisamevāti. Imā ca pana soḷasa mahāpaññā",
  "atk-s0401a18:26_2": "lokiyalokuttaramissakāva kathitā.",
  "atk-s0401a18:27": "Kāyagatāsativaggavaṇṇanā."
}