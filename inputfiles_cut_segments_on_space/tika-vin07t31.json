{
  "tika-vin07t31:0": "5. Khuddakavatthukkhandhako",
  "tika-vin07t31:1": "Khuddakavatthukathāvaṇṇanā",
  "tika-vin07t31:2_0": "243. Khuddakavatthukkhandhake aṭṭhapadākārenāti jūtaphalake aṭṭhagabbharājiākārena.",
  "tika-vin07t31:2_1": "Mallakamūlasaṇṭhānenāti kheḷamallakamūlasaṇṭhānena. Idañca vaṭṭādhārakaṁ sandhāya",
  "tika-vin07t31:2_2": "vuttaṁ, kaṇṭake uṭṭhāpetvā katavaṭṭakapālassetaṁ adhivacanaṁ.",
  "tika-vin07t31:3": "244.Puthupāṇikanti muṭṭhiṁ akatvā vikasitahatthatalehi piṭṭhiparikammaṁ vuccati. Etameva sandhāya “hatthaparikamma”nti vuttaṁ.",
  "tika-vin07t31:4": "245.Muttolambakādīnanti ādi-saddena kuṇḍalādiṁ saṅgaṇhāti. Palambakasuttanti brāhmaṇānaṁ yaññopacitasuttādiākāraṁ vuccati. Valayanti hatthapādavalayaṁ.",
  "tika-vin07t31:5_0": "246.Dvaṅguleti upayogabahuvacanaṁ, dvaṅgulappamāṇaṁ atikkāmetuṁ na vaṭṭatīti attho.",
  "tika-vin07t31:5_1": "Ettha ca dumāsassa vā dvaṅgulassa vā atikkantabhāvaṁ ajānantassāpi kesamassugaṇanāya",
  "tika-vin07t31:5_2": "acittakāpattiyo hontīti vadanti.",
  "tika-vin07t31:6_0": "Kocchenāti usīratiṇādīni bandhitvā samaṁ chinditvā gahitakocchena. Cikkalenāti silesayuttatelena.",
  "tika-vin07t31:6_1": "Uṇhābhitattarajasirānampīti uṇhābhitattānaṁ rajokiṇṇasirānaṁ. Addahatthenāti allahatthena.",
  "tika-vin07t31:7_0": "248-9.Sādhugītanti aniccatādipaṭisaññuttaṁ gītaṁ. Caturassena vattenāti paripuṇṇena",
  "tika-vin07t31:7_1": "uccāraṇavattena. Taraṅgavattādīnaṁ sabbesampi sāmaññalakkhaṇaṁ dassetuṁ “sabbesaṁ…pe…",
  "tika-vin07t31:7_2": "lakkhaṇa”nti vuttaṁ. Yattakāhi mattāhi akkharaṁ paripuṇṇaṁ hoti, tatopi adhikamattāyuttaṁ",
  "tika-vin07t31:7_3": "katvā kathanaṁ vikārakathanaṁ nāma, tathā akatvā kathanameva lakkhaṇanti attho. Bāhiralominti",
  "tika-vin07t31:7_4": "bhāvanapuṁsakaniddeso, yathā bahiddhā lomāni dissanti, evaṁ dhārentassa dukkaṭanti attho.",
  "tika-vin07t31:8_0": "250. Pāḷiyaṁ taruṇaññeva ambanti taruṇaṁ asañjātabījaṁ eva ambaphalaṁ. Pātāpetvāti",
  "tika-vin07t31:8_1": "chindāpetvāva. “Mattāvaṇṇitā”ti idaṁ “pare nindantī”ti sāsanahitesitāya vuttaṁ. Na",
  "tika-vin07t31:8_2": "pariyāpuṇiṁsūti nāsikkhiṁsu.",
  "tika-vin07t31:9": "251.Cattāri ahirājakulānīti sabbesaṁ ahibhedānaṁ catūsu eva saṅgahato vuttaṁ. Attaparittaṁ kātunti attano parittāṇaṁ kātuṁ.",
  "tika-vin07t31:10_0": "Virūpakkhehi me mettanti virūpakkhajātikehi nāgehi saha mayhaṁ mittabhāvo hotu, mettā",
  "tika-vin07t31:10_1": "hotūti attho, te sukhitā niddukkhā averā hontūti adhippāyo. Evañhi mettāpharaṇaṁ",
  "tika-vin07t31:10_2": "hoti. Sesesupi eseva nayo. Apādakehīti ahikulehi saha sabbasattesu odhiso mettāpharaṇadassanaṁ.",
  "tika-vin07t31:10_3": "Mā maṁ apādako hiṁsīti tāya mettāya attarakkhāvidhānadassanaṁ.",
  "tika-vin07t31:11": "Sabbe sattātiādi attānaṁ upamaṁ katvā sabbasattesu anodhiso mettāpharaṇadassanaṁ. Tattha mā kañci pāpamāgamāti kañci sattaṁ lāmakaṁ dukkhahetu, dukkhañca mā āgacchatu.",
  "tika-vin07t31:12_0": "Evaṁ mettāya attaguttiṁ dassetvā idāni ratanattayānussaraṇena dassetuṁ “appamāṇo”tiādi",
  "tika-vin07t31:12_1": "vuttaṁ. Tattha pamāṇakaradhammā akusalā, tabbipākā ca pamāṇā, tappaṭipakkhā sīlādayo",
  "tika-vin07t31:12_2": "guṇā, tabbipākā ca lokiyalokuttaraphalāni appamāṇā, te assa atthīti appamāṇo, appamāṇā",
  "tika-vin07t31:12_3": "vā aparimeyyaguṇā assātipi appamāṇo. Pamāṇavantānīti yathāvuttapamāṇakaradhammayuttāni.",
  "tika-vin07t31:12_4": "Ahivicchikāti sarīsapānaññeva pabhedadassanaṁ. Uṇṇanābhīti lomasanābhiko makkaṭo.",
  "tika-vin07t31:12_5": "Sarabūti gharagoḷikā.",
  "tika-vin07t31:13_0": "Paṭikkamantūti apagacchantu, mā maṁ vihesayiṁsūti attho. Sohaṁ namoti ettha “karomī”ti",
  "tika-vin07t31:13_1": "pāṭhaseso. Yasmā mayā mettādīhi tumhākañca mayhañca rakkhā katā, yasmā ca sohaṁ bhagavato",
  "tika-vin07t31:13_2": "namo karomi, vipassīādīnaṁ sattannampi namo karomi, tasmā paṭikkamantu bhūtānīti yojanā.",
  "tika-vin07t31:14_0": "Aññamhīti kāmarāge asubhamanasikārādinā chetabbeti attho. Aṅgajātanti bījavirahitaṁ",
  "tika-vin07t31:14_1": "purisanimittaṁ. Bīje hi chinne opakkamikapaṇḍako nāma abhabbo hotīti vadanti. Eke",
  "tika-vin07t31:14_2": "pana “bījassāpi chedanakkhaṇe dukkaṭāpatti eva kamena purisindriyādike antarahite",
  "tika-vin07t31:14_3": "paṇḍako nāma abhabbo hoti, tadā liṅganāsanāya nāsetabbo”ti vadanti. Tādisaṁ vā dukkhaṁ",
  "tika-vin07t31:14_4": "uppādentassāti muṭṭhippahārādīhi attano dukkhaṁ uppādentassa.",
  "tika-vin07t31:15_0": "252. Pāḷiyaṁ tuyheso pattoti “yo ca arahā ceva iddhimā ca, tassa dinnamevā”ti seṭṭhinā",
  "tika-vin07t31:15_1": "vuttaṁ, taṁ sandhāya vadati. Taṁ pattaṁ gahetvā tikkhattuṁ rājagahaṁ anupariyāyīti",
  "tika-vin07t31:15_2": "ettha veḷuparamparāya baddhapattassa uparibhāge ākāse nagaraṁ tikkhattuṁ anupariyāyitvā",
  "tika-vin07t31:15_3": "ṭhitabhāvaṁ sandhāya “pattaṁ gahetvā”ti vuttaṁ, na pana thero hatthena pattaṁ sayameva",
  "tika-vin07t31:15_4": "aggahesi. Keci pana vadanti “iddhibalena taṁ pattaṁ veḷuparamparato muñcitvā theraṁ",
  "tika-vin07t31:15_5": "anubandhamāno aṭṭhāsi, so ca anena hatthena gahito viya ahosī”ti. Tathā ṭhitameva",
  "tika-vin07t31:15_6": "pana sandhāya “bhāradvājassa hatthato pattaṁ gahetvā”ti vuttaṁ. Te ca manussā…pe…",
  "tika-vin07t31:15_7": "anubandhiṁsūti ye ca manussā paṭhamaṁ pāṭihāriyaṁ nāddasaṁsu, te amhākampi pāṭihāriyaṁ",
  "tika-vin07t31:15_8": "dassehīti theramanubandhiṁsu. Thero ca sīhabyagghādirūpaṁ gahetvā vikubbaniddhiṁ",
  "tika-vin07t31:15_9": "dasseti, te ca acchariyabbhutajātā uccāsaddā mahāsaddā ahesuṁ. Tenāha “kiṁ nu kho",
  "tika-vin07t31:15_10": "so, ānanda, uccāsaddo mahāsaddo”ti. Iddhipāṭihāriyaṁ na dassetabbanti ettha “yo pakativaṇṇaṁ",
  "tika-vin07t31:15_11": "vijahitvā kumāravaṇṇaṁ vā dasseti, nāgavaṇṇaṁ vā…pe… vividhampi senābyūhaṁ dassetī”ti",
  "tika-vin07t31:15_12": "evamāgatā attano sarīrassa vikārāpādanavasappavattā vikubbaniddhi adhippetāti āha",
  "tika-vin07t31:15_13": "“adhiṭṭhāniddhi pana appaṭikkhittā”ti. Pakatiyā eko bahukaṁ āvajjati, sataṁ vā sahassaṁ",
  "tika-vin07t31:15_14": "vā satasahassaṁ vā āvajjetvā ñāṇena adhiṭṭhāti “bahuko homī”ti evaṁ dassitā adhiṭṭhānavasena",
  "tika-vin07t31:15_15": "nipphannā adhiṭṭhāniddhi nāma. Gihivikaṭānīti gihisantakāni.",
  "tika-vin07t31:16": "253. Pāḷiyaṁ na acchupiyantīti na phusitāni honti. Rūpakākiṇṇānīti itthirūpādīhi ākiṇṇāni.",
  "tika-vin07t31:17_0": "254.Bhūmiādhāraketi dantādīhi kate valayādhārake. Etassa valayādhārakassa anuccatāya",
  "tika-vin07t31:17_1": "ṭhapitā pattā na paripatantīti “tayo patteṭhapetuṁ vaṭṭatī”ti vuttaṁ. Anuccatañhi",
  "tika-vin07t31:17_2": "sandhāya ayaṁ “bhūmiādhārako”ti vutto. Dāruādhārakadaṇḍādhārakesūti ekadārunā kataādhārake,",
  "tika-vin07t31:17_3": "bahūhi daṇḍehi kataādhārake ca. Ete ca uccatarā honti pattehi saha patanasabhāvā.",
  "tika-vin07t31:17_4": "Tena “susajjitesū”ti vuttaṁ. Bhamakoṭisadisoti yattha dhamakaraṇādiṁ pavesetvā likhanti,",
  "tika-vin07t31:17_5": "tassa bhamakassa koṭiyā sadiso. Tādisassa dāruādhārakassa avitthiṇṇatāya ṭhapitopi",
  "tika-vin07t31:17_6": "patto patatīti “anokāso”ti vutto.",
  "tika-vin07t31:18_0": "Ālindakamiḍḍhikādīnanti pamukhamiḍḍhikādīnaṁ, uccavatthukānanti attho. Bāhirapasseti",
  "tika-vin07t31:18_1": "pāsādādīnaṁ bahikuṭṭe. Tanukamiḍḍhikāyāti vedikāya. Sabbattha pana hatthappamāṇato",
  "tika-vin07t31:18_2": "abbhantare ṭhapetuṁ vaṭṭati. Ādhāre pana tato bahipi vaṭṭati.",
  "tika-vin07t31:19_0": "Pāḷiyaṁ oṭṭhoti mukhavaṭṭi. Pattamāḷakanti upacikānaṁ anuṭṭhahanatthāya bhūmito uccataraṁ",
  "tika-vin07t31:19_1": "kataṁ vedikākāramāḷakaṁ. Mahāmukhakuṇḍasaṇṭhānāti mahāmukhacāṭisaṇṭhānā. Laggentassa",
  "tika-vin07t31:19_2": "dukkaṭanti kevalaṁ pattaṁ laggentassa, na thavikāya laggentassāti vadanti. Vīmaṁsitabbaṁ.",
  "tika-vin07t31:19_3": "Aññena pana bhaṇḍakenāti aññena bhārabandhanena bhaṇḍakena. “Bandhitvā olambetu”nti",
  "tika-vin07t31:19_4": "vuttattā pattatthavikāya aṁsabaddhako yathā laggitaṭṭhānato na parigaḷati, tathā",
  "tika-vin07t31:19_5": "sabbathāpi bandhitvā ṭhapetuṁ vaṭṭati. Bandhitvāpi upari ṭhapetuṁ na vaṭṭatīti upari",
  "tika-vin07t31:19_6": "nisīdantā ottharitvā bhindantīti vuttaṁ. Tattha ṭhapetuṁ vaṭṭatīti nisīdanasaṅkābhāvato",
  "tika-vin07t31:19_7": "vuttaṁ. Bandhitvā vāti bandhitvā ṭhapitachatte vā. Yo kocīti bhattapūropi tucchapattopi.",
  "tika-vin07t31:20_0": "255.Pariharitunti divase divase piṇḍāya caraṇatthāya ṭhapetuṁ. Pattaṁ alabhantena",
  "tika-vin07t31:20_1": "pana ekadivasaṁ piṇḍāya caritvā bhuñjitvā chaḍḍetuṁ vaṭṭati. Tenāha “tāvakālikaṁ",
  "tika-vin07t31:20_2": "paribhuñjituṁ vaṭṭatī”ti. Paṇṇapuṭādīsupi eseva nayo. Abhuṁ meti abhūti mayhaṁ, vināso",
  "tika-vin07t31:20_3": "mayhanti attho. Pāḷiyaṁ pisāco vatamanti pisāco vatāyaṁ, ayameva vā pāṭho. Pisācillikāti",
  "tika-vin07t31:20_4": "pisācadārakā. Chavasīsassa pattoti chavasīsamayo patto. Pakativikārasambandhe cetaṁ sāmivacanaṁ.",
  "tika-vin07t31:21_0": "Cabbetvāti niṭṭhubhitvā. “Paṭiggahaṁ katvā”ti vuttattā ucchiṭṭhahatthena udakaṁ gahetvā",
  "tika-vin07t31:21_1": "pattaṁ paripphositvā dhovanaghaṁsanavasena hatthaṁ dhovituṁ vaṭṭati, ettakena pattaṁ",
  "tika-vin07t31:21_2": "paṭiggahaṁ katvā hattho dhovito nāma na hoti. Ekaṁ udakagaṇḍusaṁ gahetvāti pattaṁ",
  "tika-vin07t31:21_3": "aphusitvā tattha udakameva ucchiṭṭhahatthena ukkhipitvā gaṇḍusaṁ katvā, vāmahattheneva",
  "tika-vin07t31:21_4": "vā pattaṁ ukkhipitvā mukhena gaṇḍusaṁ gahetumpi vaṭṭati. Bahi udakena vikkhāletvāti",
  "tika-vin07t31:21_5": "dvīsu aṅgulīsu āmisamattaṁ vikkhāletvā bahi gahetumpi vaṭṭati. Paṭikhāditukāmoti",
  "tika-vin07t31:21_6": "ettha na sayaṁ khāditukāmopi aññesaṁ khādanārahaṁ ṭhapetuṁ labhati. Tattheva katvāti",
  "tika-vin07t31:21_7": "patteyeva yathāṭhapitaṭṭhānato anuddharitvā. Luñcitvāti tato maṁsameva niravasesaṁ uppaṭṭetvā.",
  "tika-vin07t31:22_0": "256.Kiṇṇacuṇṇenāti surākiṇṇacuṇṇena. Makkhetunti sūciṁ makkhetuṁ. Nisseṇimpīti catūhi",
  "tika-vin07t31:22_1": "daṇḍehi cīvarappamāṇena āyatacaturassaṁ katvā baddhapaṭalampi. Ettha hi cīvarakoṭiyo",
  "tika-vin07t31:22_2": "samakaṁ bandhitvā cīvaraṁ yathāsukhaṁ sibbanti. Tattha attharitabbanti tassā nisseṇiyā",
  "tika-vin07t31:22_3": "upari cīvarassa upatthambhanatthāya attharitabbaṁ. Kathinasaṅkhātāya nisseṇiyā cīvarassa",
  "tika-vin07t31:22_4": "bandhanakarajju kathinarajjūti majjhimapadalopīsamāsoti āha “yāyā”tiādi. Tattha yasmā",
  "tika-vin07t31:22_5": "dvinnaṁ paṭalānaṁ ekasmiṁ adhike jāte tattha valiyo honti, tasmā dupaṭṭacīvarassa",
  "tika-vin07t31:22_6": "paṭaladvayampi samakaṁ katvā bandhanakarajju kathinarajjūti veditabbaṁ.",
  "tika-vin07t31:23_0": "Pāḷiyaṁ kathinassa anto jīratīti kathine baddhassa cīvarassa pariyanto jīrati. Kathinanissitañhi",
  "tika-vin07t31:23_1": "cīvaraṁ idha nissayavohārena “kathina”nti vuttaṁ “mañcā ghosantī”tiādīsu viya. Anuvātaṁ",
  "tika-vin07t31:23_2": "paribhaṇḍanti kathine bandhanarajjūhi cīvarassa samantā pariyantassa ajīraṇatthaṁ",
  "tika-vin07t31:23_3": "yehi kehici coḷakehi dīghato anuvātaṁ, tiriyato paribhaṇḍañca sibbitvā kātuṁ yattha",
  "tika-vin07t31:23_4": "rajjuke pavesetvā daṇḍesu paliveṭhetvā cīvarasamakaṁ ākaḍḍhituṁ sakkā, tādisanti",
  "tika-vin07t31:23_5": "attho. Keci pana “kathinasaṅkhātesu kilañjādīsu eva ajīraṇatthāya anuvātaparibhaṇḍakaraṇaṁ",
  "tika-vin07t31:23_6": "anuññāta”nti vadanti. Tassa majjheti purāṇakathinasseva anto. Bhikkhuno pamāṇenāti",
  "tika-vin07t31:23_7": "bhikkhuno cīvarassa pamāṇena. Aññaṁ nisseṇinti dīghato ca tiriyato ca aññaṁ daṇḍaṁ ṭhapetvā bandhituṁ.",
  "tika-vin07t31:24_0": "Bidalakanti diguṇakaraṇasaṅkhātakiriyāvisesassa adhivacanaṁ. Tenāha “duguṇakaraṇa”nti.",
  "tika-vin07t31:24_1": "Pavesanasalākanti valīnaṁ aggahaṇatthāya pavesanakaveḷusalākādi. Pāḷiyaṁ paṭiggahanti aṅgulikañcukaṁ.",
  "tika-vin07t31:25_0": "257.Pāti nāma bhaṇḍaṭṭhapanako bhājanaviseso. Pāḷiyaṁ paṭiggahathavikanti pātiādibhājanatthavikaṁ.",
  "tika-vin07t31:25_1": "Cinitunti uccavatthupariyantassa apatanatthāya iṭṭhakādīhi cinituṁ. Ālambanabāhanti",
  "tika-vin07t31:25_2": "ālambanarajjudaṇḍādi. Paribhijjatīti kaṭasārādikaṁ kathinamajjhe bhaṅgaṁ hoti. Ussāpetvāti",
  "tika-vin07t31:25_3": "daṇḍakathinaṁ sandhāya vuttaṁ.",
  "tika-vin07t31:26_0": "258-9.Udakaṁakappiyanti sappāṇakaṁ. Upanandhīti veraṁ bandhi. Addhānamaggo paṭipajjitabboti",
  "tika-vin07t31:26_1": "ettha addhayojanaṁ addhānamaggo nāma, taṁ paṭipajjitukāmassa sañcicca vihārūpacārātikkamane",
  "tika-vin07t31:26_2": "āpatti. Asañcicca gatassa pana yattha sarati, tattha ṭhatvā saṅghāṭikaṇṇādiṁ anadhiṭṭhahitvā",
  "tika-vin07t31:26_3": "gamane padavārena āpattīti veditabbaṁ. Na sammatīti na pahoti.",
  "tika-vin07t31:27_0": "260.Abhisannakāyāti semhādidosasannicitakāyā. Tattha majjheti aggaḷapāsakassa majjhe.",
  "tika-vin07t31:27_1": "Uparīti aggaḷapāsakassa uparibhāge. Udakaṭṭhapanaṭṭhānanti udakaṭṭhapanatthāya paricchinditvā kataṭṭhānaṁ.",
  "tika-vin07t31:28": "261. Pāḷiyaṁ udapānanti kūpaṁ. Nīcavatthukoti kūpassa samantā kūlaṭṭhānaṁ, bhūmisamaṁ tiṭṭhatīti attho. Udakena otthariyyatīti samantā vassodakaṁ āgantvā kūpe patatīti attho.",
  "tika-vin07t31:29": "262.Vāhentīti ussiñcanti. Arahaṭaghaṭiyantaṁ nāma cakkasaṇṭhānaṁ anekāraṁ are are ghaṭikāni bandhitvā ekena, dvīhi vā paribbhamiyamānayantaṁ.",
  "tika-vin07t31:30": "263.Āviddhapakkhapāsakanti kaṇṇikamaṇḍalassa samantā ṭhapitapakkhapāsakaṁ. Maṇḍaleti kaṇṇikamaṇḍale. Pakkhapāsake ṭhapetvāti samantā caturassākārena phalakādīni ṭhapetvā.",
  "tika-vin07t31:31_0": "264.Namatakaṁ nāma santhatasadisanti keci vadanti. Keci pana “rukkhatacamaya”nti.",
  "tika-vin07t31:31_1": "Cammakhaṇḍaparihārenāti anadhiṭṭhahitvā sayanāsanavidhināti attho. Peḷāyāti aṭṭhaṁsasoḷasaṁsādiākārena",
  "tika-vin07t31:31_2": "katāya bhājanākārāya peḷāya. Yattha uṇhapāyāsādiṁ pakkhipitvā upari bhojanapātiṁ",
  "tika-vin07t31:31_3": "ṭhapenti bhattassa uṇhabhāvāvigamanatthaṁ, tādisassa bhājanākārassa ādhārassetaṁ",
  "tika-vin07t31:31_4": "adhivacanaṁ. Teneva pāḷiyaṁ “āsittakūpadhāna”nti vuttaṁ. Tassa ca pāyāsādīhi āsittakādhāroti",
  "tika-vin07t31:31_5": "attho. Idañca āsittakūpadhānaṁ paccantesu na jānanti kātuṁ, majjhimadeseyeva karonti.",
  "tika-vin07t31:31_6": "Keci pana “gihiparibhogo ayomayādi sabbopi ādhāro āsittakūpadhānameva anulometī”ti",
  "tika-vin07t31:31_7": "vadanti, eke pana “kappiyalohamayo ādhāro maḷorikameva anulometī”ti. Vīmaṁsitvā gahetabbaṁ.",
  "tika-vin07t31:31_8": "Pubbe pattaguttiyā ādhāro anuññāto. Idāni bhuñjituṁ maḷorikā anuññātā. Chiddanti",
  "tika-vin07t31:31_9": "chiddayuttaṁ. Viddhanti antovinividdhachiddaṁ. Āviddhanti samantato chiddaṁ.",
  "tika-vin07t31:32_0": "265.Pattaṁ nikkujjitunti ettha kammavācāya asambhogakaraṇavaseneva nikkujjanaṁ, na",
  "tika-vin07t31:32_1": "pattānaṁ adhomukhaṭṭhapanena. Tenāha “asambhogaṁ saṅghena karotū”tiādi, taṁ vaḍḍhaṁ",
  "tika-vin07t31:32_2": "kammavācāya saṅghena saddhiṁ asambhogaṁ saṅgho karotūti attho.",
  "tika-vin07t31:33_0": "Pattaṁ nikkujjeyyāti vaḍḍhassa pattanikkujjanadaṇḍakammaṁ kareyya. Asambhogaṁ saṅghena",
  "tika-vin07t31:33_1": "karaṇanti saṅghena vaḍḍhassa asambhogakaraṇaṁ. Yathā asambhogo hoti, tathā karaṇanti",
  "tika-vin07t31:33_2": "attho. Nikkujjito…pe… asambhogaṁ saṅghenāti ettha saṅghena asambhogo hotīti attho",
  "tika-vin07t31:33_3": "daṭṭhabbo. Evaṁ bhagavatā asambhogakaraṇassa āṇattattā, kammavācāya ca sāvitattā,",
  "tika-vin07t31:33_4": "aṭṭhakathāyañca “koci deyyadhammo na gahetabbo”ti vuttattā patte nikkujjite tassa",
  "tika-vin07t31:33_5": "santakaṁ ñatvā gaṇhantassa dukkaṭamevāti gahetabbaṁ.",
  "tika-vin07t31:34_0": "Accayoti ñāyappaṭipattiṁ atikkamitvā pavatti, aparādhoti attho. Maṁ accagamāti maṁ",
  "tika-vin07t31:34_1": "atikkamma pavatto. Taṁ te mayaṁ paṭiggaṇhāmāti taṁ te aparādhaṁ mayaṁ khamāma. Bhikkhūnaṁ",
  "tika-vin07t31:34_2": "alābhāya parisakkatītiādīsu alābhāya parisakkanādito viratoti evamattho gahetabbo.",
  "tika-vin07t31:34_3": "Asambhogaṁ bhikkhusaṅghenāti ettha “kato”ti pāṭhaseso.",
  "tika-vin07t31:35_0": "268.Yāva pacchimā sopānakaḷevarāti paṭhamasopānaphalakaṁ sandhāya vuttaṁ. Tañhi pacchā",
  "tika-vin07t31:35_1": "dussena santhatattā eva vuttaṁ. “Pacchimaṁ janataṁ tathāgato anukampatī”ti idaṁ thero",
  "tika-vin07t31:35_2": "anāgate bhikkhūnaṁ celapaṭikassa akkamanapaccayā apavādaṁ sikkhāpadapaññattiyā nivāraṇena",
  "tika-vin07t31:35_3": "bhagavato anukampaṁ sandhāyāha. Apagatagabbhāti vijātaputtā. Tenāha “maṅgalatthāyā”ti.",
  "tika-vin07t31:36": "269-270.Bījaninti caturassabījaniṁ. Ekapaṇṇacchattanti tālapaṇṇādinā ekena pattena katachattaṁ.",
  "tika-vin07t31:37_0": "274-5.Anurakkhaṇatthanti pariggahetvā gopanatthaṁ. Dīghaṁ kārentīti kesehi saddhiṁ",
  "tika-vin07t31:37_1": "acchinditvā ṭhapāpenti. Catukoṇanti yathā upari nalāṭantesu dve, heṭṭhā hanukapasse",
  "tika-vin07t31:37_2": "dveti cattāro koṇā paññāyanti, evaṁ caturassaṁ katvā kappāpanaṁ. Pāḷiyaṁ dāṭhikaṁ",
  "tika-vin07t31:37_3": "ṭhapāpentīti uttaroṭṭhe massuṁ acchinditvā ṭhapāpenti. Rudhīti khuddakavaṇaṁ.",
  "tika-vin07t31:38_0": "277. Pāḷiyaṁ lohabhaṇḍakaṁsabhaṇḍasannicayoti lohabhaṇḍassa, kaṁsabhaṇḍassa ca sannicayoti",
  "tika-vin07t31:38_1": "attho. Bandhanamattanti vāsidaṇḍādīnaṁ koṭīsu apātanatthaṁ lohehi bandhanaṁ. Tantakanti",
  "tika-vin07t31:38_2": "āyogavāyanatthaṁ tadākārena pasāritatantaṁ.",
  "tika-vin07t31:39_0": "278.“Yattha sarati, tattha bandhitabba”nti etena asañcicca kāyabandhanaṁ abandhitvā",
  "tika-vin07t31:39_1": "paviṭṭhassa anāpattīti dasseti. Murajavaṭṭisaṇṭhānaṁ veṭhetvā katanti evaṁ bahurajjuke",
  "tika-vin07t31:39_2": "ekato katvā nānāvaṇṇehi suttehi katanti keci vadanti. Ekavaṇṇasuttenāpi valayaghaṭakādivikāraṁ",
  "tika-vin07t31:39_3": "dassetvā veṭhitampi murajameva. Vikāraṁ pana adassetvā maṭṭhaṁ katvā nirantaraṁ veṭhitaṁ",
  "tika-vin07t31:39_4": "vaṭṭati. Teneva dutiyapārājikasaṁvaṇṇanāyaṁ vuttaṁ “bahurajjuke ekato katvā ekena",
  "tika-vin07t31:39_5": "nirantaraṁ veṭhetvā kataṁ ‘bahurajjuka’nti na vattabbaṁ, vaṭṭatī”ti. Muddikakāyabandhanaṁ",
  "tika-vin07t31:39_6": "nāma caturassaṁ akatvā sajjitaṁ. Pāmaṅgadasā caturassā. Mudiṅgasaṇṭhānenāti varakasīsākārena.",
  "tika-vin07t31:39_7": "Pāsantoti dasāpariyosānaṁ.",
  "tika-vin07t31:40": "279. Pāḷiyaṁ gaṇṭhikaphalakaṁ pāsakaphalakanti ettha dārudantādimayesu phalakesu gaṇṭhikapāsakāni appetvā cīvare ṭhapetuṁ anuññātaṁ. Koṭṭo vivariyatīti anuvāto vivariyati.",
  "tika-vin07t31:41": "280-1.Pāḷikārakoti bhikkhūnaṁ yathāvuḍḍhaṁ pāḷiyā patiṭṭhāpako. Tassāpi tathā pārupituṁ na vaṭṭati. Pāḷiyaṁ muṇḍavaṭṭīti mallādayo.",
  "tika-vin07t31:42_0": "282.Pamāṇaṅgulenāti vaḍḍhakīaṅgulena. Keci pana “pakatiaṅgulenā”ti vadanti, taṁ caturaṅgulapacchimakavacanena",
  "tika-vin07t31:42_1": "na sameti. Na hi pakataṅgulena caturaṅgulappamāṇaṁ dantakaṭṭhaṁ kaṇṭhe avilaggaṁ khādituṁ sakāti.",
  "tika-vin07t31:43": "285. Pāḷiyaṁ sakāya niruttiyā buddhavacanaṁ dūsentīti māgadhabhāsāya sabbesaṁ vattuṁ sukaratāya hīnajaccāpi uggaṇhantā dūsentīti attho.",
  "tika-vin07t31:44": "289.Mā bhikkhū byābādhayiṁsūti lasuṇagandhena bhikkhū mā bādhayiṁsu.",
  "tika-vin07t31:45": "291.Avalekhanapīṭharoti avalekhanakaṭṭhānaṁ ṭhapanabhājanaviseso. Apidhānanti pidhānaphalakādi.",
  "tika-vin07t31:46": "Khuddakavatthukathāvaṇṇanā niṭṭhitā.",
  "tika-vin07t31:47": "Khuddakavatthukkhandhakavaṇṇanānayo niṭṭhito."
}