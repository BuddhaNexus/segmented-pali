{
  "ja507:0.1": "Jātaka ",
  "ja507:0.2": "Vīsatinipāta ",
  "ja507:0.3": "Mātaṅgavagga ",
  "ja507:0.4": "11. Mahāpalobhanajātaka ",
  "ja507:1.1": "Brahmalokā cavitvāna, ",
  "ja507:1.2": "devaputto mahiddhiko; ",
  "ja507:1.3": "Rañño putto udapādi, ",
  "ja507:1.4": "sabbakāmasamiddhisu. ",
  "ja507:2.1": "Kāmā vā kāmasaññā vā, ",
  "ja507:2.2": "brahmaloke na vijjati; ",
  "ja507:2.3": "Svāssu tāyeva saññāya, ",
  "ja507:2.4": "kāmehi vijigucchatha. ",
  "ja507:3.1": "Tassa cantepure āsi, ",
  "ja507:3.2": "jhānāgāraṁ sumāpitaṁ; ",
  "ja507:3.3": "So tattha paṭisallīno, ",
  "ja507:3.4": "eko rahasi jhāyatha. ",
  "ja507:4.1": "Sa rājā paridevesi, ",
  "ja507:4.2": "puttasokena aṭṭito; ",
  "ja507:4.3": "“Ekaputto cayaṁ mayhaṁ, ",
  "ja507:4.4": "na ca kāmāni bhuñjati. ",
  "ja507:5.1": "Ko nu khvettha upāyo so, ",
  "ja507:5.2": "ko vā jānāti kiñcanaṁ; ",
  "ja507:5.3": "Yo me puttaṁ palobheyya, ",
  "ja507:5.4": "yathā kāmāni patthaye”. ",
  "ja507:6.1": "Ahu kumārī tattheva, ",
  "ja507:6.2": "vaṇṇarūpasamāhitā; ",
  "ja507:6.3": "Kusalā naccagītassa, ",
  "ja507:6.4": "vādite ca padakkhiṇā. ",
  "ja507:7.1": "Sā tattha upasaṅkamma, ",
  "ja507:7.2": "rājānaṁ etadabravi; ",
  "ja507:7.3": "“Ahaṁ kho naṁ palobheyyaṁ, ",
  "ja507:7.4": "sace bhattā bhavissati”. ",
  "ja507:8.1": "Taṁ tathāvādiniṁ rājā, ",
  "ja507:8.2": "kumāriṁ etadabravi; ",
  "ja507:8.3": "“Tvaññeva naṁ palobhehi, ",
  "ja507:8.4": "tava bhattā bhavissati”. ",
  "ja507:9.1": "Sā ca antepuraṁ gantvā, ",
  "ja507:9.2": "bahuṁ kāmupasaṁhitaṁ; ",
  "ja507:9.3": "Hadayaṅgamā pemanīyā, ",
  "ja507:9.4": "citrā gāthā abhāsatha. ",
  "ja507:10.1": "Tassā ca gāyamānāya, ",
  "ja507:10.2": "saddaṁ sutvāna nāriyā; ",
  "ja507:10.3": "Kāmacchandassa uppajji, ",
  "ja507:10.4": "janaṁ so paripucchatha. ",
  "ja507:11.1": "“Kasseso saddo ko vā so, ",
  "ja507:11.2": "bhaṇati uccāvacaṁ bahuṁ; ",
  "ja507:11.3": "Hadayaṅgamaṁ pemanīyaṁ, ",
  "ja507:11.4": "aho kaṇṇasukhaṁ mama”. ",
  "ja507:12.1": "“Esā kho pamadā deva, ",
  "ja507:12.2": "khiḍḍā esā anappikā; ",
  "ja507:12.3": "Sace tvaṁ kāme bhuñjeyya, ",
  "ja507:12.4": "bhiyyo bhiyyo chādeyyu taṁ”. ",
  "ja507:13.1": "“Iṅgha āgacchatorena, ",
  "ja507:13.2": "avidūramhi gāyatu; ",
  "ja507:13.3": "Assamassa samīpamhi, ",
  "ja507:13.4": "santike mayhaṁ gāyatu”. ",
  "ja507:14.1": "Tirokuṭṭamhi gāyitvā, ",
  "ja507:14.2": "jhānāgāramhi pāvisi; ",
  "ja507:14.3": "Bandhi naṁ anupubbena, ",
  "ja507:14.4": "āraññamiva kuñjaraṁ. ",
  "ja507:15.1": "Tassa kāmarasaṁ ñatvā, ",
  "ja507:15.2": "issādhammo ajāyatha; ",
  "ja507:15.3": "“Ahameva kāme bhuñjeyyaṁ, ",
  "ja507:15.4": "mā añño puriso ahu”. ",
  "ja507:16.1": "Tato asiṁ gahetvāna, ",
  "ja507:16.2": "purise hantuṁ upakkami; ",
  "ja507:16.3": "“Ahameveko bhuñjissaṁ, ",
  "ja507:16.4": "mā añño puriso siyā”. ",
  "ja507:17.1": "Tato jānapadā sabbe, ",
  "ja507:17.2": "vikkandiṁsu samāgatā; ",
  "ja507:17.3": "“Putto tyāyaṁ mahārāja, ",
  "ja507:17.4": "janaṁ heṭhetyadūsakaṁ”. ",
  "ja507:18.1": "Tañca rājā vivāhesi, ",
  "ja507:18.2": "samhā raṭṭhā ca khattiyo; ",
  "ja507:18.3": "“Yāvatā vijitaṁ mayhaṁ, ",
  "ja507:18.4": "na te vatthabba tāvade”. ",
  "ja507:19.1": "Tato so bhariyamādāya, ",
  "ja507:19.2": "samuddaṁ upasaṅkami; ",
  "ja507:19.3": "Paṇṇasālaṁ karitvāna, ",
  "ja507:19.4": "vanamuñchāya pāvisi. ",
  "ja507:20.1": "Athettha isi māgacchi, ",
  "ja507:20.2": "samuddaṁ uparūpari; ",
  "ja507:20.3": "So tassa gehaṁ pāvekkhi, ",
  "ja507:20.4": "bhattakāle upaṭṭhite. ",
  "ja507:21.1": "Tañca bhariyā palobhesi, ",
  "ja507:21.2": "passa yāva sudāruṇaṁ; ",
  "ja507:21.3": "Cuto so brahmacariyamhā, ",
  "ja507:21.4": "iddhiyā parihāyatha. ",
  "ja507:22.1": "Rājaputto ca uñchāto, ",
  "ja507:22.2": "vanamūlaphalaṁ bahuṁ; ",
  "ja507:22.3": "Sāyaṁ kājena ādāya, ",
  "ja507:22.4": "assamaṁ upasaṅkami. ",
  "ja507:23.1": "Isī ca khattiyaṁ disvā, ",
  "ja507:23.2": "samuddaṁ upasaṅkami; ",
  "ja507:23.3": "“Vehāyasaṁ gamissan”ti, ",
  "ja507:23.4": "sīdate so mahaṇṇave. ",
  "ja507:24.1": "Khattiyo ca isiṁ disvā, ",
  "ja507:24.2": "sīdamānaṁ mahaṇṇave; ",
  "ja507:24.3": "Tasseva anukampāya, ",
  "ja507:24.4": "imā gāthā abhāsatha. ",
  "ja507:25.1": "“Abhijjamāne vārismiṁ, ",
  "ja507:25.2": "sayaṁ āgamma iddhiyā; ",
  "ja507:25.3": "Missībhāvitthiyā gantvā, ",
  "ja507:25.4": "saṁsīdasi mahaṇṇave. ",
  "ja507:26.1": "Āvaṭṭanī mahāmāyā, ",
  "ja507:26.2": "brahmacariyavikopanā; ",
  "ja507:26.3": "Sīdanti naṁ viditvāna, ",
  "ja507:26.4": "ārakā parivajjaye. ",
  "ja507:27.1": "Analā mudusambhāsā, ",
  "ja507:27.2": "duppūrā tā nadīsamā; ",
  "ja507:27.3": "Sīdanti naṁ viditvāna, ",
  "ja507:27.4": "ārakā parivajjaye. ",
  "ja507:28.1": "Yaṁ etā upasevanti, ",
  "ja507:28.2": "chandasā vā dhanena vā; ",
  "ja507:28.3": "Jātavedova saṁ ṭhānaṁ, ",
  "ja507:28.4": "khippaṁ anudahanti naṁ”. ",
  "ja507:29.1": "Khattiyassa vaco sutvā, ",
  "ja507:29.2": "isissa nibbidā ahu; ",
  "ja507:29.3": "Laddhā porāṇakaṁ maggaṁ, ",
  "ja507:29.4": "gacchate so vihāyasaṁ. ",
  "ja507:30.1": "Khattiyo ca isiṁ disvā, ",
  "ja507:30.2": "gacchamānaṁ vihāyasaṁ; ",
  "ja507:30.3": "Saṁvegaṁ alabhī dhīro, ",
  "ja507:30.4": "pabbajjaṁ samarocayi. ",
  "ja507:31.1": "Tato so pabbajitvāna, ",
  "ja507:31.2": "kāmarāgaṁ virājayi; ",
  "ja507:31.3": "Kāmarāgaṁ virājetvā, ",
  "ja507:31.4": "brahmalokūpago ahūti. ",
  "ja507:32.1": "Mahāpalobhanajātakaṁ ekādasamaṁ. "
}