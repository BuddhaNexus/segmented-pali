{
  "atk-s0403a1:0": "2. Balavaggo",
  "atk-s0403a1:1": "1. Ananussutasuttavaṇṇanā",
  "atk-s0403a1:2_0": "11. Dutiyassa paṭhame pubbāhaṁ, bhikkhave, ananussutesu dhammesūti ahaṁ, bhikkhave,",
  "atk-s0403a1:2_1": "pubbe ananussutesu catūsu saccadhammesu. Abhiññāvosānapāramippatto paṭijānāmīti catūsu",
  "atk-s0403a1:2_2": "saccesu catūhi maggehi soḷasavidhassa kiccassa karaṇena abhijānitvā vosānapāramiṁ",
  "atk-s0403a1:2_3": "sabbesaṁ kiccānaṁ niṭṭhitattā katakiccabhāvaṁ pāraṁ patto paṭijānāmīti mahābodhipallaṅke",
  "atk-s0403a1:2_4": "attano āgamanīyaguṇaṁ dasseti. Tathāgatassāti aṭṭhahi kāraṇehi tathāgatassa. Tathāgatabalānīti",
  "atk-s0403a1:2_5": "yathā tehi gantabbaṁ, tatheva gatāni pavattāni ñāṇabalāni. Āsabhaṁ ṭhānanti seṭṭhaṭṭhānaṁ.",
  "atk-s0403a1:2_6": "Sīhanādanti abhītanādaṁ. Brahmacakkanti seṭṭhacakkaṁ. Pavattetīti katheti.",
  "atk-s0403a1:3": "2. Kūṭasuttavaṇṇanā",
  "atk-s0403a1:4": "12. Dutiye sekhabalānīti sekhānaṁ ñāṇabalāni. Agganti uttamaṁ. Sesabalāni gopānasiyo kūṭaṁ viya saṅgaṇhātīti saṅgāhikaṁ. Tāneva balāni saṁhatāni karotīti saṅghātaniyaṁ.",
  "atk-s0403a1:5": "3. Saṁkhittasuttavaṇṇanā",
  "atk-s0403a1:6": "13. Tatiye tattha muṭṭhassacce na kampatīti satibalaṁ. Uddhacce na kampatīti samādhibalaṁ.",
  "atk-s0403a1:7": "4. Vitthatasuttavaṇṇanā",
  "atk-s0403a1:8": "14. Catutthe satinepakkenāti ettha nepakkaṁ vuccati paññā, sā satiyā upakārakabhāvena gahitā.",
  "atk-s0403a1:9": "5. Daṭṭhabbasuttavaṇṇanā",
  "atk-s0403a1:10_0": "15. Pañcame savisayasmiṁyeva lokiyalokuttaradhamme kathetuṁ kattha ca, bhikkhave,",
  "atk-s0403a1:10_1": "saddhābalaṁ daṭṭhabbantiādimāha. Yathā hi cattāro seṭṭhiputtā, rājāti rājapañcamesu",
  "atk-s0403a1:10_2": "sahāyesu ‘‘nakkhattaṁ kīḷissāmā’’ti vīthiṁ otiṇṇesu ekassa seṭṭhiputtassa gehaṁ gatakāle",
  "atk-s0403a1:10_3": "itare cattāro tuṇhī nisīdanti, gehasāmikova ‘‘imesaṁ khādanīyaṁ bhojanīyaṁ detha,",
  "atk-s0403a1:10_4": "gandhamālālaṅkārādīni dethā’’ti gehe vicāreti. Dutiyatatiyacatutthassa gehaṁ gatakāle",
  "atk-s0403a1:10_5": "itare cattāro tuṇhī nisīdanti, gehasāmikova ‘‘imesaṁ khādanīyaṁ bhojanīyaṁ detha,",
  "atk-s0403a1:10_6": "gandhamālālaṅkārādīni dethā’’ti gehe vicāreti. Atha sabbapacchā rañño gehaṁ gatakāle",
  "atk-s0403a1:10_7": "kiñcāpi rājā sabbattha issaro, imasmiṁ pana kāle attano geheyeva ‘‘imesaṁ khādanīyaṁ",
  "atk-s0403a1:10_8": "bhojanīyaṁ detha, gandhamālālaṅkārādīni dethā’’ti vicāreti, evamevaṁ saddhāpañcamesu",
  "atk-s0403a1:10_9": "balesu tesu sahāyesu ekato vīthiṁ otarantesu viya ekārammaṇe uppajjamānesupi yathā",
  "atk-s0403a1:10_10": "paṭhamassa gehe itare cattāro tuṇhī nisīdanti, gehasāmikova vicāreti, evaṁ sotāpattiyaṅgāni",
  "atk-s0403a1:10_11": "patvā adhimokkhalakkhaṇaṁ saddhābalameva jeṭṭhakaṁ hoti pubbaṅgamaṁ, sesāni tadanvayāni",
  "atk-s0403a1:10_12": "honti. Yathā dutiyassa gehe itare cattāro tuṇhī nisīdanti, gehasāmikova vicāreti,",
  "atk-s0403a1:10_13": "evaṁ sammappadhānāni patvā paggahalakkhaṇaṁ vīriyabalameva jeṭṭhakaṁ hoti pubbaṅgamaṁ",
  "atk-s0403a1:10_14": ", sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova",
  "atk-s0403a1:10_15": "vicāreti, evaṁ satipaṭṭhānāni patvā upaṭṭhānalakkhaṇaṁ satibalameva jeṭṭhakaṁ hoti",
  "atk-s0403a1:10_16": "pubbaṅgamaṁ, sesāni tadanvayāni honti. Yathā catutthassa gehe itare cattāro tuṇhī",
  "atk-s0403a1:10_17": "nisīdanti, gehasāmikova vicāreti, evaṁ jhānavimokkhe patvā avikkhepalakkhaṇaṁ samādhibalameva",
  "atk-s0403a1:10_18": "jeṭṭhakaṁ hoti pubbaṅgamaṁ, sesāni tadanvayāni honti. Sabbapacchā rañño gehaṁ gatakāle",
  "atk-s0403a1:10_19": "pana yathā itare cattāro tuṇhī nisīdanti, rājāva gehe vicāreti, evameva ariyasaccāni",
  "atk-s0403a1:10_20": "patvā pajānanalakkhaṇaṁ paññābalameva jeṭṭhakaṁ hoti pubbaṅgamaṁ, sesāni tadanvayāni",
  "atk-s0403a1:10_21": "hontīti evamidha pañca balāni missakāni kathitāni. Chaṭṭhaṁ uttānatthameva. Evaṁ",
  "atk-s0403a1:10_22": "purimavagge ca idha ca aṭṭhasu suttesu sekhabalāneva kathitāni. Karaṇḍakolavāsī mahādattatthero",
  "atk-s0403a1:10_23": "panāha – ‘‘heṭṭhā catūsu suttesu sekhabalāni kathitāni, upari catūsu asekhabalānī’’ti.",
  "atk-s0403a1:11": "7. Paṭhamahitasuttavaṇṇanā",
  "atk-s0403a1:12": "17. Sattame sīlādayo missakāva kathitā. Vimuttīti arahattaphalavimuttiyeva. Vimuttiñāṇadassanaṁ paccavekkhaṇañāṇaṁ, taṁ lokiyameva.",
  "atk-s0403a1:13": "8-10. Dutiyahitasuttādivaṇṇanā",
  "atk-s0403a1:14": "18-20. Aṭṭhame dussīlo bahussuto kathito, navame appassuto dussīlo, dasame bahussuto khīṇāsavoti.",
  "atk-s0403a1:15": "Balavaggo dutiyo."
}