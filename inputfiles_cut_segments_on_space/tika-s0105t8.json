{
  "tika-s0105t8:0": "10. Subhasuttavaṇṇanā",
  "tika-s0105t8:1": "Subhamāṇavakavatthuvaṇṇanā",
  "tika-s0105t8:2_0": "444. Evaṁ poṭṭhapādasuttaṁ saṁvaṇṇetvā idāni subhasuttaṁ saṁvaṇṇento yathānupubbaṁ",
  "tika-s0105t8:2_1": "saṁvaṇṇanokāsassa pattabhāvaṁ vibhāvetuṁ, poṭṭhapādasuttassānantaraṁ saṅgītassa suttassa",
  "tika-s0105t8:2_2": "subhasuttabhāvaṁ vā pakāsetuṁ “evaṁ me sutaṁ…pe… sāvatthiyanti subhasutta”nti āha.",
  "tika-s0105t8:2_3": "Anunāsikalopena “acira parinibbute”ti vuttanti dasseti “aciraṁ parinibbute”ti iminā",
  "tika-s0105t8:2_4": "yathā poṭṭhapādasutte “appāṭihīraka taṁ bhāsitaṁ sampajjatī”ti, aciraṁ parinibbutassa",
  "tika-s0105t8:2_5": "assāti vā aciraparinibbuto yathā “acirapakkanto, māsajāto”ti. Atthamattaṁ pana dassetuṁ",
  "tika-s0105t8:2_6": "evaṁ vuttaṁ. Aciraparinibbuteti ca satthu parinibbutabhāvassa cirakālatāpaṭikkhepena",
  "tika-s0105t8:2_7": "āsannatāmattaṁ dassitaṁ, kālaparicchedo pana na dassitoti taṁ dassento “parinibbānato”tiādimāha.",
  "tika-s0105t8:2_8": "Visākhapuṇṇamito uddhaṁ yāva jeṭṭhapuṇṇamī, tāva kālaṁ sandhāya “māsamatte”ti vuttaṁ.",
  "tika-s0105t8:2_9": "Mattasaddena pana tassa kālassa kiñci asampuṇṇataṁ joteti. Tudisaññito gāmo nivāso",
  "tika-s0105t8:2_10": "etassāti todeyyo. Taṁ panesa yasmā soṇadaṇḍo viya campaṁ, kūṭadanto viya ca khāṇumataṁ",
  "tika-s0105t8:2_11": "ajjhāvasati, tasmā vuttaṁ “tassa adhipatittā”ti, issarabhāvatoti attho. Ayampi hi",
  "tika-s0105t8:2_12": "rañño pasenadikosalassa purohitabrāhmaṇo. Puttampi āhāti subhaṁ māṇavampi ovadanto āha.",
  "tika-s0105t8:3_0": "Añjanānanti akkhiañjanatthāya ghaṁsitaañjanānaṁ. Vammikānanti kimisamāhaṭavammikānaṁ",
  "tika-s0105t8:3_1": "sañcayaṁ disvāti sambandho. Madhūnanti makkhikamadhūnaṁ. Samāhāranti makarandasannicayaṁ.",
  "tika-s0105t8:3_2": "Paṇḍito gharamāvaseti yasmā appatarappatarepi gayhamāne bhogā khīyanti, appatarappatarepi",
  "tika-s0105t8:3_3": "ca sañciyamāne vaḍḍhanti, tasmā yathāvuttamupamattayaṁ paññāya disvā viññujātiko",
  "tika-s0105t8:3_4": "kiñcipi vayamakatvā āyameva uppādento gharevase gharāvāsamanutiṭṭheyyāti lobhādesitapaṭipattiṁ upadisati.",
  "tika-s0105t8:4_0": "Adānameva sikkhāpetvā sikkhāpanahetu lobhābhibhūtatāya tasmiṁyeva ghare sunakho hutvā",
  "tika-s0105t8:4_1": "nibbatti. Lobhavasikassa hi duggati pāṭikaṅkhā, “janavasabho nāma yakkho hutvā nibbattī”ti",
  "tika-s0105t8:4_2": "ettha vuttanayena attho veditabbo. Pubbaparicayena ativiya piyāyati. Vuttañhi “pubbeva",
  "tika-s0105t8:4_3": "sannivāsenā”tiādi. Nikkhanteti kenacideva karaṇīyena bahi niggate. Subhaṁ māṇavaṁ",
  "tika-s0105t8:4_4": "anuggaṇhitukāmo ekakova bhagavā piṇḍāya pāvisi. Bhukkāranti “bhu bhū”ti sunakhasaddakaraṇaṁ.",
  "tika-s0105t8:4_5": "“Bho bho”ti brāhmaṇasamudācārena paribhavitvā paribhavanahetu. “Bhovādi nāma so hoti,",
  "tika-s0105t8:4_6": "sace hoti sakiñcano”ti hi vuttaṁ. Nanu ca heṭṭhā “adānameva sikkhāpetvā sunakho hutvā",
  "tika-s0105t8:4_7": "nibbatto”ti āha, kasmā panettha “pubbepi maṁ ‘bho bho’ti paribhavitvā sunakho jāto”ti",
  "tika-s0105t8:4_8": "vadatīti? Tathā nibbattiyā tadubhayasādhāraṇaphalattā. Ānisaṁsaphalañhi sādhāraṇakammenapi",
  "tika-s0105t8:4_9": "jātaṁ, na vipākaphalaṁ viya ekakammenevāti daṭṭhabbaṁ. Avīciṁ gamissasi katokāsassa",
  "tika-s0105t8:4_10": "kammassa paṭibāhitumasakkuṇeyyabhāvato. “Jānāti maṁ samaṇo gotamo”ti vippaṭisārī",
  "tika-s0105t8:4_11": "hutvā. Uddhanantareti cullikantare. Nanti sunakhaṁ.",
  "tika-s0105t8:5_0": "Taṁ pavattinti bhagavatā yathāvuttakāraṇaṁ. Brāhmaṇacārittassa aparihāpitataṁ sandhāya,",
  "tika-s0105t8:5_1": "tathā pitaraṁ ukkaṁsento “brahmaloke nibbatto”ti āha. Mukhāruḷhanti sayaṁpaṭibhānavasena",
  "tika-s0105t8:5_2": "mukhamāruḷhaṁ. Taṁ pavattiṁ pucchīti “sutametaṁ bho gotama mayhaṁ pitā sunakho hutvā",
  "tika-s0105t8:5_3": "nibbatto”ti tumhehi vuttaṁ, “kimidaṁ saccaṁ vā asaccaṁ vā”ti pucchi. Tatheva vatvāti",
  "tika-s0105t8:5_4": "yathā pubbe sunakhassa vuttaṁ, tatheva vatvā. Avisaṁvādanatthanti saccāpanatthaṁ,",
  "tika-s0105t8:5_5": "“todeyyabrāhmaṇo sunakho hutvā nibbatto”ti vacanassa avisaṁvādanena attano avisaṁvādibhāvadassanatthanti",
  "tika-s0105t8:5_6": "vuttaṁ hoti. Appodakanti appakena udakena sampāditaṁ. Madhupāyāsanti sādurasaṁ, madhuyojitaṁ",
  "tika-s0105t8:5_7": "vā pāyāsaṁ. Tathā akāsi, yathā bhagavatā vuttaṁ. “Sabbaṁ dassesīti buddhānubhāvena",
  "tika-s0105t8:5_8": "so sunakho taṁ sabbaṁ netvā dassesi, na jātissaratāya. Bhagavantaṁ disvā bhukkaraṇaṁ",
  "tika-s0105t8:5_9": "pana purimajātisiddhavāsanāvasenā”ti evaṁ ācariyena vuttaṁ. Uparipaṇṇāsake pana cūḷakammavibhaṅgasuttaṭṭhakathāyaṁ",
  "tika-s0105t8:5_10": "“sunakho ‘ñātomhi iminā’ti roditvā ‘huṁ hu’nti karonto dhananidhānaṭṭhānaṁ gantvā",
  "tika-s0105t8:5_11": "pādena pathaviṁ khaṇitvā saññaṁ adāsī”ti jātissarākāramāha, vīmaṁsitvā gahetabbaṁ.",
  "tika-s0105t8:6_0": "“Bhavapaṭicchannaṁ nāma evarūpaṁ sunakhapaṭisandhiantaraṁ pākaṭaṁ samaṇassa gotamassa,",
  "tika-s0105t8:6_1": "addhā esa sabbaññū”ti bhagavati pasannacitto. Aṅgavijjāpāṭhako kiresa. Tenassa etadahosi",
  "tika-s0105t8:6_2": "“imaṁ dhammapaṇṇākāraṁ katvā samaṇaṁ gotamaṁ pañhaṁ pucchissāmī”ti, tato so cuddasa",
  "tika-s0105t8:6_3": "pañhe abhisaṅkharitvā bhagavantaṁ pucchi. Tena vuttaṁ “cuddasa pañhe pucchitvā”ti.",
  "tika-s0105t8:6_4": "Tattha cuddasa pañheti “dissanti hi bho gotama manussā appāyukā, dissanti dīghāyukā.",
  "tika-s0105t8:6_5": "Dissanti bavhābādhā, appābādhā. Dubbaṇṇā, vaṇṇavanto. Appesakkhā, mahesakkhā. Appabhogā,",
  "tika-s0105t8:6_6": "mahābhogā. Nīcakulīnā, uccākulīnā. Dissanti duppaññā, dissanti paññavanto. Ko nu",
  "tika-s0105t8:6_7": "kho bho gotama hetu ko paccayo, yena manussānaṁyeva sataṁ manussabhūtānaṁ dissanti",
  "tika-s0105t8:6_8": "hīnapaṇītatā”ti ime cūḷakammavibhaṅgasutte āgate cuddasa pañhe. “Kammassakā māṇava",
  "tika-s0105t8:6_9": "sattā kammadāyādā”tiādinā saṅkhepato, vitthārato ca vissajjanapariyosāne bhagavantaṁ",
  "tika-s0105t8:6_10": "saraṇaṁ gato. Aṅgasubhatāya “subho” tissa nāmaṁ. Māṇavoti pana mahallakakālepi taruṇavohārena",
  "tika-s0105t8:6_11": "naṁ voharati. Attano bhogagāmatoti tudigāmato āgantvā taṅkhaṇikaṁ vasati. Teneva",
  "tika-s0105t8:6_12": "pāḷiyaṁ “kenacideva karaṇīyenā”ti vuttaṁ.",
  "tika-s0105t8:7_0": "445.“Ekā ca me kaṅkhā atthī”ti iminā upari pucchiyamānassa pañhassa pageva tena abhisaṅkhatabhāvaṁ",
  "tika-s0105t8:7_1": "dasseti. Māṇavakanti khuddakamāṇavaṁ “ekaputtako, piyaputtako”tiādīsu viya ka-saddassa",
  "tika-s0105t8:7_2": "khuddakatthe pavattanato. Visabhāgavedanāti dukkhavedanā. Sā hi kusalakammanibbatte",
  "tika-s0105t8:7_3": "attabhāve uppajjanakasukhavedanāpaṭipakkhabhāvato “visabhāgavedanā”ti ca kāyaṁ gāḷhā",
  "tika-s0105t8:7_4": "hutvā bādhanato pīḷanato “ābādho”ti ca vuccati. Kīdisā pana sāti āha “yā ekadese”tiādi.",
  "tika-s0105t8:7_5": "Ekadese uppajjitvāti sarīrekadese uṭṭhahitvāpi aparivattibhāvakaraṇato ayapaṭṭena",
  "tika-s0105t8:7_6": "ābandhitvā viya gaṇhāti, iminā balavarogo ābādho nāmāti dasseti. Kicchajīvitakaroti",
  "tika-s0105t8:7_7": "asukhajīvitāvaho, iminā dubbalo appamattako rogo ātaṅko nāmāti dasseti. Uṭṭhānanti",
  "tika-s0105t8:7_8": "sayananisajjādito uṭṭhahanaṁ, tena yathā tathā aparāparaṁ sarīrassa parivattanaṁ",
  "tika-s0105t8:7_9": "vadati. Garukanti bhāriyaṁ akiccasiddhikaṁ. Gilānasseva kāye balaṁ na hotīti sambandho.",
  "tika-s0105t8:7_10": "Lahuṭṭhānena cettha gelaññābhāvo pucchito. Heṭṭhā catūhi padehi aphāsuvihārābhāvaṁ",
  "tika-s0105t8:7_11": "pucchitvāpi idāni puna phāsuvihārabhāvaṁ pucchati, tena saviseso ettha phāsuvihāro",
  "tika-s0105t8:7_12": "pucchitoti viññāyati. Asatipi hi atisayatthajotane sadde atthāpattito atisayattho",
  "tika-s0105t8:7_13": "labbhateva yathā “abhirūpassa kaññā dātabbā”ti. Tenāha “gamanaṭṭhānā”tiādi. Purimaṁ",
  "tika-s0105t8:7_14": "āṇāpanavacanaṁ, idaṁ pana pucchitabbākāradassananti ayamimesaṁ visesoti dasseti “athassā”tiādinā.",
  "tika-s0105t8:8_0": "447.Kālo nāma upasaṅkamanassa yuttapattakālo, samayo nāma tasseva paccayasāmaggī,",
  "tika-s0105t8:8_1": "atthato panesa tajjaṁ sarīrabalañceva tappaccayaparissayābhāvo ca. Upādānaṁ nāma",
  "tika-s0105t8:8_2": "ñāṇena tesaṁ gahaṇaṁ sallakkhaṇanti āha “paññāyā”tiādi. “Sve gamanakālo bhavissatī”ti",
  "tika-s0105t8:8_3": "iminā kālaṁ, “kāye”tiādinā samayañca sarūpato dasseti. Pharissatīti pharaṇavasena ṭhassati.",
  "tika-s0105t8:9_0": "448.Cetiyaraṭṭheti cetiraṭṭhe. Ya-kārena hi padaṁ vaḍḍhetvā evaṁ vuttaṁ. “Cetiraṭṭhato",
  "tika-s0105t8:9_1": "aññaṁ visuṁyevekaṁ raṭṭha”ntipi vadanti. “Yasmā maraṇaṁ nāma tādisānaṁ dasabalānaṁ",
  "tika-s0105t8:9_2": "rogavaseneva hoti, tasmā yena rogena taṁ jātaṁ, tassa sarūpapucchā, kāraṇapucchā,",
  "tika-s0105t8:9_3": "maraṇahetukacittasantāpapucchā, tassa ca santāpassa sabbalokasādhāraṇatā, tathā maraṇassa",
  "tika-s0105t8:9_4": "ca appaṭikaraṇatā”ti evamādinā maraṇapaṭisaññuttaṁ sammodanīyaṁ kathaṁ kathesīti",
  "tika-s0105t8:9_5": "dassetuṁ “bho ānandā”tiādi vuttaṁ. “Ko nāmā”tiādinā hi rogaṁ pucchati, “kiṁ bhagavā",
  "tika-s0105t8:9_6": "paribhuñjī”ti iminā kāraṇaṁ, “apicā”tiādinā cittasantāpaṁ, “satthā nāmā”tiādinā tassa",
  "tika-s0105t8:9_7": "sabbalokasādhāraṇataṁ, “ekā dānī”tiādinā maraṇassa appaṭikaraṇataṁ dassetīti daṭṭhabbaṁ.",
  "tika-s0105t8:9_8": "Mahājānīti mahāhāni. Yatrāti yena kāraṇena parinibbuto, tena ko dāni añño maraṇā",
  "tika-s0105t8:9_9": "muccissatītiādinā yojetabbaṁ. Idānīti ca attano manasikāraṁ pati vohāramattena vuttaṁ.",
  "tika-s0105t8:9_10": "Lajjissatīti lajjā viya bhavissati, vijjissatīti attho. Pītabhesajjānurūpaṁ āhārabhojanaṁ",
  "tika-s0105t8:9_11": "porāṇāciṇṇanti āha “pīta…pe… datvā”ti.",
  "tika-s0105t8:10_0": "Hutvāti pāṭhaseso santikāvacarabhāvassa visesanato. Māro pāpimā viya na randhagavesī,",
  "tika-s0105t8:10_1": "uttaramāṇavo viya ca na vīmaṁsanādhippāyo, api tu khalu upaṭṭhāko hutvā santikāvacaroti",
  "tika-s0105t8:10_2": "hi viseseti. Na randhagavesīti na chiddagavesī. Yesu dhammesūti vimokkhupāyesu niyyānikadhammesu.",
  "tika-s0105t8:10_3": "Dharantīti adhunā tiṭṭhanti, pavattantīti attho.",
  "tika-s0105t8:11_0": "449. Atthato payuttatāya saddapayogassa saddapabandhalakkhaṇāni tīṇi piṭakāni tadatthabhūtehi",
  "tika-s0105t8:11_1": "sīlādīhi tīhi dhammakkhandhehi saṅgayhantīti vuttaṁ “tīṇi piṭakāni tīhi khandhehi",
  "tika-s0105t8:11_2": "saṅgahetvā”ti. Saṅkhittena kathitanti “tiṇṇaṁ kho māṇava khandhāna”nti evaṁ gaṇanato,",
  "tika-s0105t8:11_3": "sāmaññato ca saṅkhepeneva kathitaṁ. “Katamesaṁ tiṇṇa”nti ayaṁ adiṭṭhajotanāpucchāyeva,",
  "tika-s0105t8:11_4": "na kathetukamyatāpucchā. Māṇavasseva hi ayaṁ pucchā, na therassāti āha “māṇavo”tiādi.",
  "tika-s0105t8:11_5": "Aññattha pana īdisesu ṭhānesu kathetukamyatāpucchāyeva dissati, na adiṭṭhajotanāpucchā.",
  "tika-s0105t8:11_6": "Idha pana aṭṭhakathāyaṁ evaṁ vuttaṁ, tadetaṁ aṭṭhakathāpamāṇato paccetabbaṁ. Tadā",
  "tika-s0105t8:11_7": "pavattamānañhi paccakkhaṁ katvā aṭṭhakathampi saṅgahamāropiṁsu. Kathetukamyatāpucchābhāve",
  "tika-s0105t8:11_8": "panassa therasseva vacanatā siyā.",
  "tika-s0105t8:12": "Sīlakkhandhavaṇṇanā",
  "tika-s0105t8:13_0": "450-453.Sīlakkhandhassāti ettha padatthavipallāsakārī itisaddo lutto, atthaniddeso",
  "tika-s0105t8:13_1": "viya saddaniddeso vā, yathāruto ca itisaddo ādyattho, pakārattho vā, tena “ariyassa",
  "tika-s0105t8:13_2": "samādhikkhandhassa…pe… patiṭṭhapesī”ti ayaṁ pāṭho gahitoti daṭṭhabbaṁ. Tena vuttaṁ",
  "tika-s0105t8:13_3": "“tesu dassitesū”ti, tesu tīsu khandhesu uddesavasena dassitesūti attho. Bhagavatā",
  "tika-s0105t8:13_4": "vuttanayenevāti sāmaññaphalādīsu desitanayeneva, tena imassa suttassa buddhabhāsitabhāvaṁ",
  "tika-s0105t8:13_5": "dassetīti veditabbaṁ. Sāsane na sīlameva sāroti ariyamaggasāre bhagavato sāsane yathādassitaṁ",
  "tika-s0105t8:13_6": "sīlaṁ sāro eva na hoti sāravato mahato rukkhassa papaṭikaṭṭhānikattā. Aṭṭhānapayutto",
  "tika-s0105t8:13_7": "hi evasaddo yathāṭhāne na yojetabbo. Yajjevaṁ kasmā tamidha gahitanti āha “kevala”ntiādi.",
  "tika-s0105t8:13_8": "Jhānādiuttarimanussadhamme adhigantukāmassa adhiṭṭhānamattaṁ tattha appatiṭṭhitassa",
  "tika-s0105t8:13_9": "tesamasambhavato. Vuttañhi “sīle patiṭṭhāya naro sapañño”tiādi atha vā sāsane na",
  "tika-s0105t8:13_10": "sīlameva sāroti kāmañcettha sāsane maggaphalasīlasaṅkhātaṁ lokuttarasīlampi sārameva,",
  "tika-s0105t8:13_11": "tathāpi na sīlakkhandho eva sāro hoti, atha kho samādhikkhandhopi paññākkhandhopi",
  "tika-s0105t8:13_12": "sāro evāti evampettha yathāpayuttena evasaddena attho veditabbo, purimoyeva panattho",
  "tika-s0105t8:13_13": "yuttataro. Tathā hi vuttaṁ “ito uttarī”tiādi. Aññampi kattabbanti sesakhandhadvayaṁ.",
  "tika-s0105t8:14": "Samādhikkhandhavaṇṇanā",
  "tika-s0105t8:15_0": "454. Kasmā panettha thero samādhikkhandhaṁ puṭṭhopi indriyasaṁvarādike vissajjesi,",
  "tika-s0105t8:15_1": "nanu evaṁ sante aññaṁ puṭṭho aññaṁ byākaronto ambaṁ puṭṭho labujaṁ byākaronto viya",
  "tika-s0105t8:15_2": "hotīti īdisī codanā idha anokāsāti dassento “kathañca…pe… ārabhī”ti āha, tenettha",
  "tika-s0105t8:15_3": "indriyasaṁvarādayopi samādhiupakārakataṁ upādāya samādhikkhandhapakkhikabhāvena uddiṭṭhāti",
  "tika-s0105t8:15_4": "dasseti. Ye te indriyasaṁvarādayoti sambandho. Rūpāvacaracatutthajjhānadesanānantaraṁ",
  "tika-s0105t8:15_5": "abhiññādesanāya avasaroti katvā rūpajjhānāneva āgatāni,na arūpajjhānāni. Rūpāvacaracatutthajjhānapādikā",
  "tika-s0105t8:15_6": "hi saparibhaṇḍā chapi abhiññāyo. Yasmā pana lokiyābhiññāyo ijjhamānā aṭṭhasu samāpattīsu",
  "tika-s0105t8:15_7": "cuddasavidhena cittaparidamanena vinā na ijjhanti, tasmā abhiññāsu desiyamānāsu arūpajjhānānipi",
  "tika-s0105t8:15_8": "desitāneva honti nānantarikabhāvato. Tenāha “ānetvā pana dīpetabbānī”ti, vuttanayena",
  "tika-s0105t8:15_9": "desitāneva katvā saṁvaṇṇakehi pakāsetabbānīti attho. Aṭṭhakathāyaṁ pana “catutthajjhānaṁ",
  "tika-s0105t8:15_10": "upasampajja viharatī”ti imināva arūpajjhānampi saṅgahitanti dassetuṁ “catutthajjhānena",
  "tika-s0105t8:15_11": "hī”tiādi vuttaṁ. Catutthajjhānameva hi rūpavirāgabhāvanāvasena pavattaṁ “arūpajjhāna”nti vuccati.",
  "tika-s0105t8:16_0": "471-480.Na cittekaggatāmattakenevāti ettha heṭṭhā vuttanayānusārena ṭhānāṭhānapayuttassa",
  "tika-s0105t8:16_1": "evasaddassānurūpamattho veditabbo. Lokiyasamādhikkhandhassa pana adhippetattā “na",
  "tika-s0105t8:16_2": "cittekaggatā…pe… atthī”ti vuttaṁ. Ariyo samādhikkhandhoti ettha hi ariyasaddo suddhamattapariyāyova,",
  "tika-s0105t8:16_3": "na lokuttarapariyāyo. Yathā cettha, tathā ariyo sīlakkhandhoti etthāpi. Itoti paññākkhandhato,",
  "tika-s0105t8:16_4": "so ca ukkaṭṭhato arahattaphalapariyāpanno evāti āha “arahattapariyosāna”ntiādi. Lokiyābhiññāpaṭisambhidāhi",
  "tika-s0105t8:16_5": "vināpi hi arahatte adhigate “nattheva uttarikaraṇīya”nti sakkā vattuṁ yadatthaṁ bhagavati",
  "tika-s0105t8:16_6": "brahmacariyaṁ vussati, tassa siddhattā. Idha pana lokiyābhiññāyopi āgatāyeva. Sesamettha suviññeyyaṁ.",
  "tika-s0105t8:17_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t8:17_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā subhasuttavaṇṇanāya līnatthapakāsanā.",
  "tika-s0105t8:18": "Subhasuttavaṇṇanā niṭṭhitā."
}