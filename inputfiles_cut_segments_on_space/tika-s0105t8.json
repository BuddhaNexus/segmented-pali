{
  "tika-s0105t8:0": "10. Subhasuttavaṇṇanā",
  "tika-s0105t8:1": "Subhamāṇavakavatthuvaṇṇanā",
  "tika-s0105t8:2_0": "444. Evaṁ poṭṭhapādasuttaṁ saṁvaṇṇetvā idāni subhasuttaṁ saṁvaṇṇento yathānupubbaṁ",
  "tika-s0105t8:2_1": "saṁvaṇṇanokāsassa pattabhāvaṁ vibhāvetuṁ, poṭṭhapādasuttassānantaraṁ saṅgītassa suttassa",
  "tika-s0105t8:2_2": "subhasuttabhāvaṁ vā pakāsetuṁ ‘‘evaṁ me sutaṁ…pe… sāvatthiyanti subhasutta’’nti āha.",
  "tika-s0105t8:2_3": "Anunāsikalopena ‘‘acira parinibbute’’ti vuttanti dasseti ‘‘aciraṁ parinibbute’’ti",
  "tika-s0105t8:2_4": "iminā yathā poṭṭhapādasutte ‘‘appāṭihīraka taṁ bhāsitaṁ sampajjatī’’ti, aciraṁ parinibbutassa",
  "tika-s0105t8:2_5": "assāti vā aciraparinibbuto yathā ‘‘acirapakkanto, māsajāto’’ti. Atthamattaṁ pana",
  "tika-s0105t8:2_6": "dassetuṁ evaṁ vuttaṁ. Aciraparinibbuteti ca satthu parinibbutabhāvassa cirakālatāpaṭikkhepena",
  "tika-s0105t8:2_7": "āsannatāmattaṁ dassitaṁ, kālaparicchedo pana na dassitoti taṁ dassento ‘‘parinibbānato’’tiādimāha.",
  "tika-s0105t8:2_8": "Visākhapuṇṇamito uddhaṁ yāva jeṭṭhapuṇṇamī, tāva kālaṁ sandhāya ‘‘māsamatte’’ti vuttaṁ.",
  "tika-s0105t8:2_9": "Mattasaddena pana tassa kālassa kiñci asampuṇṇataṁ joteti. Tudisaññito gāmo nivāso",
  "tika-s0105t8:2_10": "etassāti todeyyo. Taṁ panesa yasmā soṇadaṇḍo (dī. ni. 1.300) viya campaṁ, kūṭadanto",
  "tika-s0105t8:2_11": "(dī. ni. 1.323) viya ca khāṇumataṁ ajjhāvasati, tasmā vuttaṁ ‘‘tassa adhipatittā’’ti,",
  "tika-s0105t8:2_12": "issarabhāvatoti attho. Ayampi hi rañño pasenadikosalassa purohitabrāhmaṇo. Puttampi",
  "tika-s0105t8:2_13": "āhāti subhaṁ māṇavampi ovadanto āha.",
  "tika-s0105t8:3_0": "Añjanānanti akkhiañjanatthāya ghaṁsitaañjanānaṁ. Vammikānanti kimisamāhaṭavammikānaṁ",
  "tika-s0105t8:3_1": "sañcayaṁ disvāti sambandho. Madhūnanti makkhikamadhūnaṁ. Samāhāranti makarandasannicayaṁ.",
  "tika-s0105t8:3_2": "Paṇḍito gharamāvaseti yasmā appatarappatarepi gayhamāne bhogā khīyanti, appatarappatarepi",
  "tika-s0105t8:3_3": "ca sañciyamāne vaḍḍhanti, tasmā yathāvuttamupamattayaṁ paññāya disvā viññujātiko",
  "tika-s0105t8:3_4": "kiñcipi vayamakatvā āyameva uppādento gharevase gharāvāsamanutiṭṭheyyāti lobhādesitapaṭipattiṁ upadisati.",
  "tika-s0105t8:4_0": "Adānameva sikkhāpetvā sikkhāpanahetu lobhābhibhūtatāya tasmiṁyeva ghare sunakho hutvā",
  "tika-s0105t8:4_1": "nibbatti. Lobhavasikassa hi duggati pāṭikaṅkhā , ‘‘janavasabho nāma yakkho hutvā",
  "tika-s0105t8:4_2": "nibbattī’’ti (dī. ni. aṭṭha. 1.150) ettha vuttanayena attho veditabbo. Pubbaparicayena",
  "tika-s0105t8:4_3": "ativiya piyāyati. Vuttañhi ‘‘pubbeva sannivāsenā’’tiādi (jā. 1.2.174). Nikkhanteti",
  "tika-s0105t8:4_4": "kenacideva karaṇīyena bahi niggate. Subhaṁ māṇavaṁ anuggaṇhitukāmo ekakova bhagavā",
  "tika-s0105t8:4_5": "piṇḍāya pāvisi. Bhukkāranti ‘‘bhu bhū’’ti sunakhasaddakaraṇaṁ. ‘‘Bho bho’’ti brāhmaṇasamudācārena",
  "tika-s0105t8:4_6": "paribhavitvā paribhavanahetu. ‘‘Bhovādi nāma so hoti, sace hoti sakiñcano’’ti (dha.",
  "tika-s0105t8:4_7": "pa. 396; su. ni. 625) hi vuttaṁ. Nanu ca heṭṭhā ‘‘adānameva sikkhāpetvā sunakho hutvā",
  "tika-s0105t8:4_8": "nibbatto’’ti āha, kasmā panettha ‘‘pubbepi maṁ ‘bho bho’ti paribhavitvā sunakho jāto’’ti",
  "tika-s0105t8:4_9": "vadatīti? Tathā nibbattiyā tadubhayasādhāraṇaphalattā. Ānisaṁsaphalañhi sādhāraṇakammenapi",
  "tika-s0105t8:4_10": "jātaṁ, na vipākaphalaṁ viya ekakammenevāti daṭṭhabbaṁ. Avīciṁ gamissasi katokāsassa",
  "tika-s0105t8:4_11": "kammassa paṭibāhitumasakkuṇeyyabhāvato. ‘‘Jānāti maṁ samaṇo gotamo’’ti vippaṭisārī",
  "tika-s0105t8:4_12": "hutvā. Uddhanantareti cullikantare. Nanti sunakhaṁ.",
  "tika-s0105t8:5_0": "Taṁ pavattinti bhagavatā yathāvuttakāraṇaṁ. Brāhmaṇacārittassa aparihāpitataṁ sandhāya,",
  "tika-s0105t8:5_1": "tathā pitaraṁ ukkaṁsento ‘‘brahmaloke nibbatto’’ti āha. Mukhāruḷhanti sayaṁpaṭibhānavasena",
  "tika-s0105t8:5_2": "mukhamāruḷhaṁ. Taṁ pavattiṁ pucchīti ‘‘sutametaṁ bho gotama mayhaṁ pitā sunakho hutvā",
  "tika-s0105t8:5_3": "nibbatto’’ti tumhehi vuttaṁ, ‘‘kimidaṁ saccaṁ vā asaccaṁ vā’’ti pucchi. Tatheva vatvāti",
  "tika-s0105t8:5_4": "yathā pubbe sunakhassa vuttaṁ, tatheva vatvā. Avisaṁvādanatthanti saccāpanatthaṁ,",
  "tika-s0105t8:5_5": "‘‘todeyyabrāhmaṇo sunakho hutvā nibbatto’’ti vacanassa avisaṁvādanena attano avisaṁvādibhāvadassanatthanti",
  "tika-s0105t8:5_6": "vuttaṁ hoti. Appodakanti appakena udakena sampāditaṁ. Madhupāyāsanti sādurasaṁ, madhuyojitaṁ",
  "tika-s0105t8:5_7": "vā pāyāsaṁ. Tathā akāsi, yathā bhagavatā vuttaṁ. ‘‘Sabbaṁ dassesīti buddhānubhāvena",
  "tika-s0105t8:5_8": "so sunakho taṁ sabbaṁ netvā dassesi, na jātissaratāya. Bhagavantaṁ disvā bhukkaraṇaṁ",
  "tika-s0105t8:5_9": "pana purimajātisiddhavāsanāvasenā’’ti (dī. ni. ṭī. 1.444) evaṁ ācariyena vuttaṁ.",
  "tika-s0105t8:5_10": "Uparipaṇṇāsake pana cūḷakammavibhaṅgasuttaṭṭhakathāyaṁ ‘‘sunakho ‘ñātomhi iminā’ti",
  "tika-s0105t8:5_11": "roditvā ‘huṁ hu’nti karonto dhananidhānaṭṭhānaṁ gantvā pādena pathaviṁ khaṇitvā saññaṁ",
  "tika-s0105t8:5_12": "adāsī’’ti (ma. ni. aṭṭha. 3.289) jātissarākāramāha, vīmaṁsitvā gahetabbaṁ.",
  "tika-s0105t8:6_0": "‘‘Bhavapaṭicchannaṁ nāma evarūpaṁ sunakhapaṭisandhiantaraṁ pākaṭaṁ samaṇassa gotamassa,",
  "tika-s0105t8:6_1": "addhā esa sabbaññū’’ti bhagavati pasannacitto. Aṅgavijjāpāṭhako kiresa. Tenassa etadahosi",
  "tika-s0105t8:6_2": "‘‘imaṁ dhammapaṇṇākāraṁ katvā samaṇaṁ gotamaṁ pañhaṁ pucchissāmī’’ti, tato so cuddasa",
  "tika-s0105t8:6_3": "pañhe abhisaṅkharitvā bhagavantaṁ pucchi. Tena vuttaṁ ‘‘cuddasa pañhe pucchitvā’’ti.",
  "tika-s0105t8:6_4": "Tattha cuddasa pañheti ‘‘dissanti hi bho gotama manussā appāyukā, dissanti dīghāyukā.",
  "tika-s0105t8:6_5": "Dissanti bavhābādhā, appābādhā. Dubbaṇṇā, vaṇṇavanto. Appesakkhā, mahesakkhā. Appabhogā,",
  "tika-s0105t8:6_6": "mahābhogā. Nīcakulīnā, uccākulīnā. Dissanti duppaññā, dissanti paññavanto. Ko nu",
  "tika-s0105t8:6_7": "kho bho gotama hetu ko paccayo, yena manussānaṁyeva sataṁ manussabhūtānaṁ dissanti",
  "tika-s0105t8:6_8": "hīnapaṇītatā’’ti (ma. ni. 3.289) ime cūḷakammavibhaṅgasutte āgate cuddasa pañhe.",
  "tika-s0105t8:6_9": "‘‘Kammassakā māṇava sattā kammadāyādā’’tiādinā (ma. ni. 3.289) saṅkhepato, vitthārato",
  "tika-s0105t8:6_10": "ca vissajjanapariyosāne bhagavantaṁ saraṇaṁ gato. Aṅgasubhatāya ‘‘subho’’ tissa nāmaṁ.",
  "tika-s0105t8:6_11": "Māṇavoti pana mahallakakālepi taruṇavohārena naṁ voharati. Attano bhogagāmatoti tudigāmato",
  "tika-s0105t8:6_12": "āgantvā taṅkhaṇikaṁ vasati. Teneva pāḷiyaṁ ‘‘kenacideva karaṇīyenā’’ti vuttaṁ.",
  "tika-s0105t8:7_0": "445.‘‘Ekā ca me kaṅkhā atthī’’ti iminā upari pucchiyamānassa pañhassa pageva tena",
  "tika-s0105t8:7_1": "abhisaṅkhatabhāvaṁ dasseti. Māṇavakanti khuddakamāṇavaṁ ‘‘ekaputtako, (ma. ni. 2.296,",
  "tika-s0105t8:7_2": "353; pārā. 26) piyaputtako’’tiādīsu viya ka-saddassa khuddakatthe pavattanato. Visabhāgavedanāti",
  "tika-s0105t8:7_3": "dukkhavedanā. Sā hi kusalakammanibbatte attabhāve uppajjanakasukhavedanāpaṭipakkhabhāvato",
  "tika-s0105t8:7_4": "‘‘visabhāgavedanā’’ti ca kāyaṁ gāḷhā hutvā bādhanato pīḷanato ‘‘ābādho’’ti ca vuccati.",
  "tika-s0105t8:7_5": "Kīdisā pana sāti āha ‘‘yā ekadese’’tiādi. Ekadese uppajjitvāti sarīrekadese uṭṭhahitvāpi",
  "tika-s0105t8:7_6": "aparivattibhāvakaraṇato ayapaṭṭena ābandhitvā viya gaṇhāti, iminā balavarogo ābādho",
  "tika-s0105t8:7_7": "nāmāti dasseti. Kicchajīvitakaroti asukhajīvitāvaho, iminā dubbalo appamattako rogo",
  "tika-s0105t8:7_8": "ātaṅko nāmāti dasseti. Uṭṭhānanti sayananisajjādito uṭṭhahanaṁ, tena yathā tathā",
  "tika-s0105t8:7_9": "aparāparaṁ sarīrassa parivattanaṁ vadati. Garukanti bhāriyaṁ akiccasiddhikaṁ. Gilānasseva",
  "tika-s0105t8:7_10": "kāye balaṁ na hotīti sambandho. Lahuṭṭhānena cettha gelaññābhāvo pucchito. Heṭṭhā",
  "tika-s0105t8:7_11": "catūhi padehi aphāsuvihārābhāvaṁ pucchitvāpi idāni puna phāsuvihārabhāvaṁ pucchati,",
  "tika-s0105t8:7_12": "tena saviseso ettha phāsuvihāro pucchitoti viññāyati. Asatipi hi atisayatthajotane",
  "tika-s0105t8:7_13": "sadde atthāpattito atisayattho labbhateva yathā ‘‘abhirūpassa kaññā dātabbā’’ti.",
  "tika-s0105t8:7_14": "Tenāha ‘‘gamanaṭṭhānā’’tiādi. Purimaṁ āṇāpanavacanaṁ, idaṁ pana pucchitabbākāradassananti",
  "tika-s0105t8:7_15": "ayamimesaṁ visesoti dasseti ‘‘athassā’’tiādinā.",
  "tika-s0105t8:8_0": "447.Kālo nāma upasaṅkamanassa yuttapattakālo, samayo nāma tasseva paccayasāmaggī,",
  "tika-s0105t8:8_1": "atthato panesa tajjaṁ sarīrabalañceva tappaccayaparissayābhāvo ca. Upādānaṁ nāma",
  "tika-s0105t8:8_2": "ñāṇena tesaṁ gahaṇaṁ sallakkhaṇanti āha ‘‘paññāyā’’tiādi. ‘‘Sve gamanakālo bhavissatī’’ti",
  "tika-s0105t8:8_3": "iminā kālaṁ, ‘‘kāye’’tiādinā samayañca sarūpato dasseti. Pharissatīti pharaṇavasena ṭhassati.",
  "tika-s0105t8:9_0": "448.Cetiyaraṭṭheti cetiraṭṭhe. Ya-kārena hi padaṁ vaḍḍhetvā evaṁ vuttaṁ. ‘‘Cetiraṭṭhato",
  "tika-s0105t8:9_1": "aññaṁ visuṁyevekaṁ raṭṭha’’ntipi vadanti. ‘‘Yasmā maraṇaṁ nāma tādisānaṁ dasabalānaṁ",
  "tika-s0105t8:9_2": "rogavaseneva hoti, tasmā yena rogena taṁ jātaṁ, tassa sarūpapucchā, kāraṇapucchā,",
  "tika-s0105t8:9_3": "maraṇahetukacittasantāpapucchā, tassa ca santāpassa sabbalokasādhāraṇatā, tathā maraṇassa",
  "tika-s0105t8:9_4": "ca appaṭikaraṇatā’’ti evamādinā maraṇapaṭisaññuttaṁ sammodanīyaṁ kathaṁ kathesīti",
  "tika-s0105t8:9_5": "dassetuṁ ‘‘bho ānandā’’tiādi vuttaṁ. ‘‘Ko nāmā’’tiādinā hi rogaṁ pucchati, ‘‘kiṁ",
  "tika-s0105t8:9_6": "bhagavā paribhuñjī’’ti iminā kāraṇaṁ, ‘‘apicā’’tiādinā cittasantāpaṁ, ‘‘satthā nāmā’’tiādinā",
  "tika-s0105t8:9_7": "tassa sabbalokasādhāraṇataṁ, ‘‘ekā dānī’’tiādinā maraṇassa appaṭikaraṇataṁ dassetīti",
  "tika-s0105t8:9_8": "daṭṭhabbaṁ. Mahājānīti mahāhāni. Yatrāti yena kāraṇena parinibbuto, tena ko dāni",
  "tika-s0105t8:9_9": "añño maraṇā muccissatītiādinā yojetabbaṁ. Idānīti ca attano manasikāraṁ pati vohāramattena",
  "tika-s0105t8:9_10": "vuttaṁ. Lajjissatīti lajjā viya bhavissati, vijjissatīti attho . Pītabhesajjānurūpaṁ",
  "tika-s0105t8:9_11": "āhārabhojanaṁ porāṇāciṇṇanti āha ‘‘pīta…pe… datvā’’ti.",
  "tika-s0105t8:10_0": "Hutvāti pāṭhaseso santikāvacarabhāvassa visesanato. Māro pāpimā viya na randhagavesī,",
  "tika-s0105t8:10_1": "uttaramāṇavo viya ca na vīmaṁsanādhippāyo, api tu khalu upaṭṭhāko hutvā santikāvacaroti",
  "tika-s0105t8:10_2": "hi viseseti. Na randhagavesīti na chiddagavesī. Yesu dhammesūti vimokkhupāyesu niyyānikadhammesu.",
  "tika-s0105t8:10_3": "Dharantīti adhunā tiṭṭhanti, pavattantīti attho.",
  "tika-s0105t8:11_0": "449. Atthato payuttatāya saddapayogassa saddapabandhalakkhaṇāni tīṇi piṭakāni tadatthabhūtehi",
  "tika-s0105t8:11_1": "sīlādīhi tīhi dhammakkhandhehi saṅgayhantīti vuttaṁ ‘‘tīṇi piṭakāni tīhi khandhehi",
  "tika-s0105t8:11_2": "saṅgahetvā’’ti. Saṅkhittena kathitanti ‘‘tiṇṇaṁ kho māṇava khandhāna’’nti evaṁ gaṇanato,",
  "tika-s0105t8:11_3": "sāmaññato ca saṅkhepeneva kathitaṁ. ‘‘Katamesaṁ tiṇṇa’’nti ayaṁ adiṭṭhajotanāpucchāyeva,",
  "tika-s0105t8:11_4": "na kathetukamyatāpucchā. Māṇavasseva hi ayaṁ pucchā, na therassāti āha ‘‘māṇavo’’tiādi.",
  "tika-s0105t8:11_5": "Aññattha pana īdisesu ṭhānesu kathetukamyatāpucchāyeva dissati, na adiṭṭhajotanāpucchā.",
  "tika-s0105t8:11_6": "Idha pana aṭṭhakathāyaṁ evaṁ vuttaṁ, tadetaṁ aṭṭhakathāpamāṇato paccetabbaṁ. Tadā",
  "tika-s0105t8:11_7": "pavattamānañhi paccakkhaṁ katvā aṭṭhakathampi saṅgahamāropiṁsu. Kathetukamyatāpucchābhāve",
  "tika-s0105t8:11_8": "panassa therasseva vacanatā siyā.",
  "tika-s0105t8:12": "Sīlakkhandhavaṇṇanā",
  "tika-s0105t8:13_0": "450-453.Sīlakkhandhassāti ettha padatthavipallāsakārī itisaddo lutto, atthaniddeso",
  "tika-s0105t8:13_1": "viya saddaniddeso vā, yathāruto ca itisaddo ādyattho, pakārattho vā, tena ‘‘ariyassa",
  "tika-s0105t8:13_2": "samādhikkhandhassa…pe… patiṭṭhapesī’’ti ayaṁ pāṭho gahitoti daṭṭhabbaṁ. Tena vuttaṁ",
  "tika-s0105t8:13_3": "‘‘tesu dassitesū’’ti, tesu tīsu khandhesu uddesavasena dassitesūti attho. Bhagavatā",
  "tika-s0105t8:13_4": "vuttanayenevāti sāmaññaphalādīsu (dī. ni. 1.194) desitanayeneva, tena imassa suttassa",
  "tika-s0105t8:13_5": "buddhabhāsitabhāvaṁ dassetīti veditabbaṁ. Sāsane na sīlameva sāroti ariyamaggasāre",
  "tika-s0105t8:13_6": "bhagavato sāsane yathādassitaṁ sīlaṁ sāro eva na hoti sāravato mahato rukkhassa papaṭikaṭṭhānikattā",
  "tika-s0105t8:13_7": ". Aṭṭhānapayutto hi evasaddo yathāṭhāne na yojetabbo. Yajjevaṁ kasmā tamidha gahitanti",
  "tika-s0105t8:13_8": "āha ‘‘kevala’’ntiādi. Jhānādiuttarimanussadhamme adhigantukāmassa adhiṭṭhānamattaṁ",
  "tika-s0105t8:13_9": "tattha appatiṭṭhitassa tesamasambhavato. Vuttañhi ‘‘sīle patiṭṭhāya naro sapañño’’tiādi",
  "tika-s0105t8:13_10": "(saṁ. ni. 1.23, 192; peṭako. 22) atha vā sāsane na sīlameva sāroti kāmañcettha sāsane",
  "tika-s0105t8:13_11": "maggaphalasīlasaṅkhātaṁ lokuttarasīlampi sārameva, tathāpi na sīlakkhandho eva sāro",
  "tika-s0105t8:13_12": "hoti, atha kho samādhikkhandhopi paññākkhandhopi sāro evāti evampettha yathāpayuttena",
  "tika-s0105t8:13_13": "evasaddena attho veditabbo, purimoyeva panattho yuttataro. Tathā hi vuttaṁ ‘‘ito",
  "tika-s0105t8:13_14": "uttarī’’tiādi. Aññampi kattabbanti sesakhandhadvayaṁ.",
  "tika-s0105t8:14": "Samādhikkhandhavaṇṇanā",
  "tika-s0105t8:15_0": "454. Kasmā panettha thero samādhikkhandhaṁ puṭṭhopi indriyasaṁvarādike vissajjesi,",
  "tika-s0105t8:15_1": "nanu evaṁ sante aññaṁ puṭṭho aññaṁ byākaronto ambaṁ puṭṭho labujaṁ byākaronto viya",
  "tika-s0105t8:15_2": "hotīti īdisī codanā idha anokāsāti dassento ‘‘kathañca…pe… ārabhī’’ti āha, tenettha",
  "tika-s0105t8:15_3": "indriyasaṁvarādayopi samādhiupakārakataṁ upādāya samādhikkhandhapakkhikabhāvena uddiṭṭhāti",
  "tika-s0105t8:15_4": "dasseti. Ye te indriyasaṁvarādayoti sambandho. Rūpāvacaracatutthajjhānadesanānantaraṁ",
  "tika-s0105t8:15_5": "abhiññādesanāya avasaroti katvā rūpajjhānāneva āgatāni,na arūpajjhānāni. Rūpāvacaracatutthajjhānapādikā",
  "tika-s0105t8:15_6": "hi saparibhaṇḍā chapi abhiññāyo. Yasmā pana lokiyābhiññāyo ijjhamānā aṭṭhasu samāpattīsu",
  "tika-s0105t8:15_7": "cuddasavidhena cittaparidamanena vinā na ijjhanti, tasmā abhiññāsu desiyamānāsu arūpajjhānānipi",
  "tika-s0105t8:15_8": "desitāneva honti nānantarikabhāvato. Tenāha ‘‘ānetvā pana dīpetabbānī’’ti, vuttanayena",
  "tika-s0105t8:15_9": "desitāneva katvā saṁvaṇṇakehi pakāsetabbānīti attho. Aṭṭhakathāyaṁ pana ‘‘catutthajjhānaṁ",
  "tika-s0105t8:15_10": "upasampajja viharatī’’ti imināva arūpajjhānampi saṅgahitanti dassetuṁ ‘‘catutthajjhānena",
  "tika-s0105t8:15_11": "hī’’tiādi vuttaṁ. Catutthajjhānameva hi rūpavirāgabhāvanāvasena pavattaṁ ‘‘arūpajjhāna’’nti vuccati.",
  "tika-s0105t8:16_0": "471-480.Na cittekaggatāmattakenevāti ettha heṭṭhā vuttanayānusārena ṭhānāṭhānapayuttassa",
  "tika-s0105t8:16_1": "evasaddassānurūpamattho veditabbo. Lokiyasamādhikkhandhassa pana adhippetattā ‘‘na",
  "tika-s0105t8:16_2": "cittekaggatā…pe… atthī’’ti vuttaṁ. Ariyo samādhikkhandhoti ettha hi ariyasaddo suddhamattapariyāyova,",
  "tika-s0105t8:16_3": "na lokuttarapariyāyo. Yathā cettha, tathā ariyo sīlakkhandhoti etthāpi. Itoti paññākkhandhato,",
  "tika-s0105t8:16_4": "so ca ukkaṭṭhato arahattaphalapariyāpanno evāti āha ‘‘arahattapariyosāna’’ntiādi.",
  "tika-s0105t8:16_5": "Lokiyābhiññāpaṭisambhidāhi vināpi hi arahatte adhigate ‘‘nattheva uttarikaraṇīya’’nti",
  "tika-s0105t8:16_6": "sakkā vattuṁ yadatthaṁ bhagavati brahmacariyaṁ vussati, tassa siddhattā. Idha pana",
  "tika-s0105t8:16_7": "lokiyābhiññāyopi āgatāyeva. Sesamettha suviññeyyaṁ.",
  "tika-s0105t8:17_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t8:17_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā subhasuttavaṇṇanāya līnatthapakāsanā.",
  "tika-s0105t8:18": "Subhasuttavaṇṇanā niṭṭhitā."
}