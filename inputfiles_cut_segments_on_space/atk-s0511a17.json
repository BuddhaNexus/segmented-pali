{
  "atk-s0511a17:0": "17. Dhammadassībuddhavaṁsavaṇṇanā",
  "atk-s0511a17:1_0": "Atthadassimhi sammāsambuddhe parinibbute antarakappe ca vītivatte aparimitāyukesu",
  "atk-s0511a17:1_1": "sattesu anupubbena parihāyitvā vassasatasahassāyukesu jātesu dhammadassī nāma satthā",
  "atk-s0511a17:1_2": "lokālokakaro lobhādilokamalavinayakaro lokekanāyako loke udapādi. Sopi bhagavā pāramiyo",
  "atk-s0511a17:1_3": "pūretvā tusitapure nibbattitvā tato cavitvā saraṇanagare sabbalokasaraṇassa saraṇassa",
  "atk-s0511a17:1_4": "nāma rañño aggamahesiyā sunandāya nāma deviyā kucchismiṁ paṭisandhiṁ aggahesi. So",
  "atk-s0511a17:1_5": "dasannaṁ māsānaṁ accayena saraṇuyyāne mātukucchito pāvussakāle saliladharavivaragato",
  "atk-s0511a17:1_6": "puṇṇacando viya nikkhami. Mahāpurise pana mātukucchito nikkhantamatteyeva adhikaraṇavohārasatthapotthakesu",
  "atk-s0511a17:1_7": "adhammiyā vohārā sayameva antaradhāyiṁsu. Dhammikavohārāyeva aṭṭhaṁsu. Tenassa nāmaggahaṇadivase",
  "atk-s0511a17:1_8": "‘‘dhammadassī’’ti nāmamakaṁsu. So aṭṭhavassasahassāni agāraṁ ajjhāvasi. Tassa kira",
  "atk-s0511a17:1_9": "araja-viraja-sudassananāmakā tayo pāsādā ahesuṁ. Vicikoḷidevippamukhānaṁ itthīnaṁ",
  "atk-s0511a17:1_10": "vīsatisahassādhikaṁ satasahassaṁ ahosi.",
  "atk-s0511a17:2_0": "So cattāri nimittāni disvā vicikoḷideviyā puññavaḍḍhane nāma putte uppanne devakumāro",
  "atk-s0511a17:2_1": "viya ativiya sukhumālo devasampattimiva sampattimanubhavamāno majjhimayāme vuṭṭhāya",
  "atk-s0511a17:2_2": "sirisayane nisinno niddopagatānaṁ itthīnaṁ vippakāraṁ disvā sañjātasaṁvego mahābhinikkhamanāya",
  "atk-s0511a17:2_3": "cittaṁ uppādesi. Cittuppādasamanantaramevassa sudassanapāsādo gaganatalamabbhuggantvā",
  "atk-s0511a17:2_4": "caturaṅginiyā senāya parivuto dutiyo divasakaro viya dibbavimānaṁ viya ca gantvā",
  "atk-s0511a17:2_5": "rattakuravakatarubodhisamīpeyeva otaritvā aṭṭhāsi. Mahāpuriso kira brahmunā upanītāni",
  "atk-s0511a17:2_6": "kāsāyāni gahetvā pabbajitvā pāsādato otaritvā avidūre aṭṭhāsi. Pāsādo puna ākāsena",
  "atk-s0511a17:2_7": "gantvā bodhirukkhaṁ antokatvā pathaviyaṁ patiṭṭhāsi. Itthiyopi saparivārā pāsādato",
  "atk-s0511a17:2_8": "otaritvā aḍḍhagāvutamattaṁ gantvā aṭṭhaṁsu. Tattha itthiyo ca tāsaṁ paricārikā ceṭikāyo",
  "atk-s0511a17:2_9": "ca ṭhapetvā sabbe manussā taṁ anupabbajiṁsu. Bhikkhūnaṁ koṭisatasahassaṁ ahosi.",
  "atk-s0511a17:3_0": "Atha dhammadassī bodhisatto sattāhaṁ padhānacariyaṁ caritvā vicikoḷideviyā dinnaṁ",
  "atk-s0511a17:3_1": "madhupāyāsaṁ paribhuñjitvā badaravane divāvihāraṁ katvā sāyanhasamaye sirivaḍḍhanena",
  "atk-s0511a17:3_2": "nāma yavapālakena dinnā aṭṭha tiṇamuṭṭhiyo gahetvā bimbijālabodhiṁ upagantvā tepaṇṇāsahatthavitthataṁ",
  "atk-s0511a17:3_3": "tiṇasantharaṁ santharitvā tattha sabbaññutaññāṇaṁ paṭivijjhitvā – ‘‘anekajātisaṁsāraṁ…pe…",
  "atk-s0511a17:3_4": "taṇhānaṁ khayamajjhagā’’ti udānaṁ udānetvāva bodhisamīpe sattasattāhaṁ vītināmetvā",
  "atk-s0511a17:3_5": "katabrahmayācano attanā saddhiṁ pabbajitassa bhikkhūnaṁ koṭisatasahassassa saddhammappaṭivedhasamatthataṁ",
  "atk-s0511a17:3_6": "ñatvā aṭṭhārasayojanikamaggaṁ ekāheneva isipatanaṁ gantvā tehi parivuto tattha dhammacakkaṁ",
  "atk-s0511a17:3_7": "pavattesi, tadā koṭisatasahassānaṁ paṭhamābhisamayo ahosi. Tena vuttaṁ –",
  "atk-s0511a17:4": "1.",
  "atk-s0511a17:5": " ‘‘Tattheva maṇḍakappamhi, dhammadassī mahāyaso;",
  "atk-s0511a17:6": "Tamandhakāraṁ vidhamitvā, atirocati sadevake.",
  "atk-s0511a17:7": "2.",
  "atk-s0511a17:8": " ‘‘Tassāpi atulatejassa, dhammacakkappavattane;",
  "atk-s0511a17:9": "Koṭisatasahassānaṁ, paṭhamābhisamayo ahū’’ti.",
  "atk-s0511a17:10": "Tattha tamandhakāranti tamasaṅkhātaṁ mohandhakāranti attho.",
  "atk-s0511a17:11_0": "Yadā pana tagaranāmake nagare sañjayo nāma rājā kāmesu ādīnavaṁ nekkhammaṁ khemato",
  "atk-s0511a17:11_1": "ca disvā isipabbajjaṁ pabbaji. Taṁ navutikoṭiyo anupabbajiṁsu. Te sabbeyeva pañcābhiññāaṭṭhasamāpattilābhino",
  "atk-s0511a17:11_2": "ahesuṁ. Atha satthā dhammadassī tesaṁ upanissayasampattiṁ disvā ākāsena gantvā sañjayassa",
  "atk-s0511a17:11_3": "tāpasassa assamapadaṁ gantvā ākāse ṭhatvā tesaṁ tāpasānaṁ ajjhāsayānurūpaṁ dhammaṁ",
  "atk-s0511a17:11_4": "desetvā dhammacakkhuṁ uppādesi, so dutiyo abhisamayo ahosi. Tena vuttaṁ –",
  "atk-s0511a17:12": "3.",
  "atk-s0511a17:13": " ‘‘Yadā buddho dhammadassī, vinesi sañjayaṁ isiṁ;",
  "atk-s0511a17:14": "Tadā navutikoṭīnaṁ, dutiyābhisamayo ahū’’ti.",
  "atk-s0511a17:15": "Yadā pana sakko devānamindo dasabalassa dhammaṁ sotukāmo taṁ upasaṅkami, tadā asītiyā koṭīnaṁ tatiyo abhisamayo ahosi. Tena vuttaṁ –",
  "atk-s0511a17:16": "4.",
  "atk-s0511a17:17": " ‘‘Yadā sakko upagañchi, sapariso vināyakaṁ;",
  "atk-s0511a17:18": "Tadā asītikoṭīnaṁ, tatiyābhisamayo ahū’’ti.",
  "atk-s0511a17:19_0": "Yadā pana saraṇanagare vemātikabhātikaṁ padumakumāraṁ phussadevakumārañca saparivāre",
  "atk-s0511a17:19_1": "pabbājesi, tasmiṁ antovasse pabbajitānaṁ bhikkhūnaṁ koṭisatasahassānaṁ majjhe visuddhipavāraṇaṁ",
  "atk-s0511a17:19_2": "pavāresi, so paṭhamo sannipāto ahosi. Puna bhagavato devalokato orohaṇe satakoṭīnaṁ",
  "atk-s0511a17:19_3": "dutiyo sannipāto ahosi. Yadā pana sudassanārāme terasannaṁ dhutaguṇānaṁ guṇe ānisaṁse",
  "atk-s0511a17:19_4": "pakāsetvā hāritaṁ nāma mahāsāvakaṁ etadagge ṭhapesi, tadā asītiyā koṭīnaṁ majjhe",
  "atk-s0511a17:19_5": "bhagavā pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a17:20": "5.",
  "atk-s0511a17:21": " ‘‘Tassāpi devadevassa, sannipātā tayo ahuṁ;",
  "atk-s0511a17:22": "Khīṇāsavānaṁ vimalānaṁ, santacittāna tādinaṁ.",
  "atk-s0511a17:23": "6.",
  "atk-s0511a17:24": " ‘‘Yadā buddho dhammadassī, saraṇe vassaṁ upāgami;",
  "atk-s0511a17:25": "Tadā koṭisatasahassānaṁ, paṭhamo āsi samāgamo.",
  "atk-s0511a17:26": "7.",
  "atk-s0511a17:27": " ‘‘Punāparaṁ yadā buddho, devato eti mānusaṁ;",
  "atk-s0511a17:28": "Tadāpi satakoṭīnaṁ, dutiyo āsi samāgamo.",
  "atk-s0511a17:29": "8.",
  "atk-s0511a17:30": " ‘‘Punāparaṁ yadā buddho, pakāsesi dhute guṇe;",
  "atk-s0511a17:31": "Tadā asītikoṭīnaṁ, tatiyo āsi samāgamo’’ti.",
  "atk-s0511a17:32_0": "Tadā amhākaṁ bodhisatto sakko devarājā hutvā dvīsu devalokesu devehi parivuto āgantvā",
  "atk-s0511a17:32_1": "dibbehi gandhapupphādīhi dibbaturiyehi ca tathāgataṁ pūjesi. Sopi naṁ satthā – ‘‘anāgate",
  "atk-s0511a17:32_2": "gotamo nāma buddho bhavissatī’’ti byākāsi. Tena vuttaṁ –",
  "atk-s0511a17:33": "9.",
  "atk-s0511a17:34": " ‘‘Ahaṁ tena samayena, sakko āsiṁ purindado;",
  "atk-s0511a17:35": "Dibbena gandhamālena, turiyenābhipūjayiṁ.",
  "atk-s0511a17:36": "10.",
  "atk-s0511a17:37": " ‘‘Sopi maṁ tadā byākāsi, devamajjhe nisīdiya;",
  "atk-s0511a17:38": "Aṭṭhārase kappasate, ayaṁ buddho bhavissati.",
  "atk-s0511a17:39": "11.",
  "atk-s0511a17:40": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a17:41": "12.",
  "atk-s0511a17:42": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a17:43": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a17:44_0": "Tassa pana bhagavato saraṇaṁ nāma nagaraṁ ahosi. Saraṇo nāma rājā pitā, sunandā nāma",
  "atk-s0511a17:44_1": "mātā, padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā",
  "atk-s0511a17:44_2": "ca dve aggasāvikā, bimbijālarukkho bodhi, sarīraṁ panassa asītihatthubbedhaṁ ahosi,",
  "atk-s0511a17:44_3": "āyu vassasatasahassaṁ, vicikoḷidevī nāmassa aggamahesī, puññavaḍḍhano nāmassa putto,",
  "atk-s0511a17:44_4": "pāsādena nikkhami. Tena vuttaṁ –",
  "atk-s0511a17:45": "13.",
  "atk-s0511a17:46": " ‘‘Saraṇaṁ nāma nagaraṁ, saraṇo nāma khattiyo;",
  "atk-s0511a17:47": "Sunandā nāma janikā, dhammadassissa satthuno.",
  "atk-s0511a17:48": "18.",
  "atk-s0511a17:49": " ‘‘Padumo phussadevo ca, ahesuṁ aggasāvakā;",
  "atk-s0511a17:50": "Sunetto nāmupaṭṭhāko, dhammadassissa satthuno.",
  "atk-s0511a17:51": "19.",
  "atk-s0511a17:52": " ‘‘Khemā ca sabbanāmā ca, ahesuṁ aggasāvikā;",
  "atk-s0511a17:53": "Bodhi tassa bhagavato, bimbijāloti vuccati.",
  "atk-s0511a17:54": "21.",
  "atk-s0511a17:55": " ‘‘Sopi buddho asamasamo, asītihatthamuggato;",
  "atk-s0511a17:56": "Atirocati tejena, dasasahassimhi dhātuyā.",
  "atk-s0511a17:57": "22.",
  "atk-s0511a17:58": " ‘‘Suphullo sālarājāva, vijjūva gagane yathā;",
  "atk-s0511a17:59": "Majjhanhikeva sūriyo, evaṁ so upasobhatha.",
  "atk-s0511a17:60": "23.",
  "atk-s0511a17:61": " ‘‘Tassāpi atulatejassa, samakaṁ āsi jīvikaṁ;",
  "atk-s0511a17:62": "Vassasatasahassāni, loke aṭṭhāsi cakkhumā.",
  "atk-s0511a17:63": "24.",
  "atk-s0511a17:64": " ‘‘Obhāsaṁ dassayitvāna, vimalaṁ katvāna sāsanaṁ;",
  "atk-s0511a17:65": "Cavi candova gagane, nibbuto so sasāvako’’ti.",
  "atk-s0511a17:66_0": "Tattha bimbijāloti rattakuravakarukkho. Dasasahassimhi dhātuyāti dasasahassiyā lokadhātuyā.",
  "atk-s0511a17:66_1": "Vijjūvāti vijjulatā viya. Upasobhathāti yathā gagane vijju ca majjanhike sūriyo ca",
  "atk-s0511a17:66_2": "upasobhati, evaṁ so bhagavā upasobhitthāti attho. Samakanti sabbehi narasattehi samameva",
  "atk-s0511a17:66_3": "tassa āyu ahosīti attho. Cavīti cuto. Candovāti gaganato candimā viya cavīti attho.",
  "atk-s0511a17:66_4": "Dhammadassī kira bhagavā sālavatīnagare kesārāme parinibbāyi sesamettha gāthāsu pākaṭamevāti.",
  "atk-s0511a17:67": "Dhammadassībuddhavaṁsavaṇṇanā niṭṭhitā.",
  "atk-s0511a17:68": "Niṭṭhito pannarasamo buddhavaṁso."
}