{
  "tika-abh06t74:0": "2. Dutiyo paricchedo",
  "tika-abh06t74:1": "Khandhattayasaṅkhepo",
  "tika-abh06t74:2": "73.",
  "tika-abh06t74:3": "Vedanānubhavo tedhā, sukhadukkhamupekkhayā;",
  "tika-abh06t74:4": "Iṭṭhāniṭṭhānubhavanamajjhānubhavalakkhaṇā.",
  "tika-abh06t74:5": "74.",
  "tika-abh06t74:6": "Kāyikaṁ mānasaṁ dukkhaṁ, sukhopekkhā ca vedanā;",
  "tika-abh06t74:7": "Ekaṁ mānasameveti, pañcadhindriyabhedato.",
  "tika-abh06t74:8": "75.",
  "tika-abh06t74:9": "Yathā tathā vā saññāṇaṁ, saññā satinibandhanaṁ;",
  "tika-abh06t74:10": "Chadhā chadvārasambhūtaphassajānaṁ vasena sā.",
  "tika-abh06t74:11": "76.",
  "tika-abh06t74:12": "Saṅkhārā cetanā phasso,",
  "tika-abh06t74:13": "Manakkārāyu saṇṭhiti;",
  "tika-abh06t74:14": "Takko cāro ca vāyāmo,",
  "tika-abh06t74:15": "Pīti chandodhimokkhako.",
  "tika-abh06t74:16": "77.",
  "tika-abh06t74:17": "Saddhā sati hirottappaṁ, cāgo mettā mati puna;",
  "tika-abh06t74:18": "Majjhattatā ca passaddhī, kāyacittavasā duve.",
  "tika-abh06t74:19": "78.",
  "tika-abh06t74:20": "Lahutā mudukammaññapāguññamujutā tathā;",
  "tika-abh06t74:21": "Dayā mudā micchāvācā, kammantājīvasaṁvaro.",
  "tika-abh06t74:22": "79.",
  "tika-abh06t74:23": "Lobho doso ca moho ca, diṭṭhi uddhaccameva ca;",
  "tika-abh06t74:24": "Ahirīkaṁ anottappaṁ, vicikicchitameva ca.",
  "tika-abh06t74:25": "80.",
  "tika-abh06t74:26": "Māno issā ca maccheraṁ, kukkuccaṁ thinamiddhakaṁ;",
  "tika-abh06t74:27": "Iti eteva paññāsa, saṅkhārakkhandhasaññitā.",
  "tika-abh06t74:28": "81.",
  "tika-abh06t74:29": "Byāpāro cetanā phasso, phusanaṁ saraṇaṁ tahiṁ;",
  "tika-abh06t74:30": "Manakkāro pālanāyu, samādhi avisāratā.",
  "tika-abh06t74:31": "82.",
  "tika-abh06t74:32": "Āropanānumajjaṭṭhā, takkacārā panīhanā;",
  "tika-abh06t74:33": "Vīriyaṁ pīnanā pīti, chando tu kattukāmatā.",
  "tika-abh06t74:34": "83.",
  "tika-abh06t74:35": "Adhimokkho nicchayo saddhā,",
  "tika-abh06t74:36": "Pasādo saraṇaṁ sati;",
  "tika-abh06t74:37": "Hirī pāpajigucchā hi,",
  "tika-abh06t74:38": "Ottappaṁ tassa bhīrutā.",
  "tika-abh06t74:39": "84.",
  "tika-abh06t74:40": "Alaggo ca acaṇḍikkaṁ, cāgo mettā mati pana;",
  "tika-abh06t74:41": "Yāthāvabodho majjhattaṁ, samavāhitalakkhaṇaṁ.",
  "tika-abh06t74:42": "85.",
  "tika-abh06t74:43": "Cha yugāni kāyacittadaragāravathaddhatā-",
  "tika-abh06t74:44": "Akammaññattagelaññakuṭilānaṁ vinodanā.",
  "tika-abh06t74:45": "86.",
  "tika-abh06t74:46": "Tānuddhatādithinādidiṭṭhādīnaṁ yathākkamaṁ;",
  "tika-abh06t74:47": "Sesakādiasaddhādimāyādīnaṁ vipakkhino.",
  "tika-abh06t74:48": "87.",
  "tika-abh06t74:49": "Dukkhāpanayanakāmā, dayā modā pamodanā;",
  "tika-abh06t74:50": "Vacīduccaritādīnaṁ, virāmo viratittayaṁ.",
  "tika-abh06t74:51": "88.",
  "tika-abh06t74:52": "Lobho doso ca moho ca,",
  "tika-abh06t74:53": "Gedhacaṇḍamanandhanā;",
  "tika-abh06t74:54": "Kamena diṭṭhi duggāho,",
  "tika-abh06t74:55": "Uddhaccaṁ bhantataṁ mataṁ.",
  "tika-abh06t74:56": "89.",
  "tika-abh06t74:57": "Ahirīkamalajjattaṁ, anottappamatāsatā;",
  "tika-abh06t74:58": "Saṁsayo vicikicchā hi, māno unnatilakkhaṇo.",
  "tika-abh06t74:59": "90.",
  "tika-abh06t74:60": "Parassakasampattīnaṁ,",
  "tika-abh06t74:61": "Usūyā ca nigūhanā;",
  "tika-abh06t74:62": "Issāmaccherakā tāpo,",
  "tika-abh06t74:63": "Katākatassa socanā.",
  "tika-abh06t74:64": "91.",
  "tika-abh06t74:65": "Thinaṁ cittassa saṅkoco, akammaññattatā pana;",
  "tika-abh06t74:66": "Middhamiccevametesaṁ, lakkhaṇañca naye budho.",
  "tika-abh06t74:67": "92.",
  "tika-abh06t74:68": "Vedanādisamādhantā, satta sabbagasaññitā;",
  "tika-abh06t74:69": "Takkādiadhimokkhantā, cha pakiṇṇakanāmakā.",
  "tika-abh06t74:70": "93.",
  "tika-abh06t74:71": "Saddhādayo viramantā, araṇā pañcavīsati;",
  "tika-abh06t74:72": "Lobhādimiddhakantāni, saraṇāni catuddasa.",
  "tika-abh06t74:73": "94.",
  "tika-abh06t74:74": "Issāmaccherakukkuccadosā kāme dayā mudā;",
  "tika-abh06t74:75": "Kāme rūpe ca sesā cha-cattālīsa tidhātujā.",
  "tika-abh06t74:76": "95.",
  "tika-abh06t74:77": "Chandanicchayamajjhattamanakkārā sauddhavā;",
  "tika-abh06t74:78": "Dayādī pañca mānādī, cha yevāpana soḷasa.",
  "tika-abh06t74:79": "96.",
  "tika-abh06t74:80": "Chandādī pañca niyatā, tatthekādasa netarā;",
  "tika-abh06t74:81": "Ahirīkamanottappaṁ, lokanāsanakaṁ dvayaṁ.",
  "tika-abh06t74:82": "97.",
  "tika-abh06t74:83": "Ete dve mohuddhaccāti, cattāro pāpasabbagā;",
  "tika-abh06t74:84": "Lokapāladukaṁ vuttaṁ, hiriottappanāmakaṁ.",
  "tika-abh06t74:85": "98.",
  "tika-abh06t74:86": "Ārammaṇūpanijjhānā, jhānaṅgā takkacārakā;",
  "tika-abh06t74:87": "Pīti ekaggatā ceti, satta vittittayena ve.",
  "tika-abh06t74:88": "99.",
  "tika-abh06t74:89": "Saddhā sati matekagga-dhiti lokavināsakā;",
  "tika-abh06t74:90": "Pālakā nava cetāni, balāni avikampato.",
  "tika-abh06t74:91": "100.",
  "tika-abh06t74:92": "Ettha saddhādipañcāyu, katvātra catudhā matiṁ;",
  "tika-abh06t74:93": "Vedanāhi dvisattete, indriyānādhipaccato.",
  "tika-abh06t74:94": "101.",
  "tika-abh06t74:95": "Manarūpindriyehete, sabbe indriyanāmakā;",
  "tika-abh06t74:96": "Bāvīsati bhavantāyudvayaṁ katvekasaṅgahaṁ.",
  "tika-abh06t74:97": "102.",
  "tika-abh06t74:98": "Diṭṭhīhekaggatātakkasatīviratiyo pathā;",
  "tika-abh06t74:99": "Aṭṭha niyyānato ādicaturo bhitvāna dvādasa.",
  "tika-abh06t74:100": "103.",
  "tika-abh06t74:101": "Phasso ca cetanā ceva,",
  "tika-abh06t74:102": "Dvevetthāhāraṇattato;",
  "tika-abh06t74:103": "Āhārā manavojāhi,",
  "tika-abh06t74:104": "Bhavanti caturothavā.",
  "tika-abh06t74:105": "104.",
  "tika-abh06t74:106": "Hetu mūlaṭṭhato pāpe,",
  "tika-abh06t74:107": "Lobhādittayamīritaṁ;",
  "tika-abh06t74:108": "Kusalābyākate cāpi,",
  "tika-abh06t74:109": "Alobhādittayaṁ tathā.",
  "tika-abh06t74:110": "105.",
  "tika-abh06t74:111": "Diṭṭhilobhadusā kammapathāpāyassa maggato;",
  "tika-abh06t74:112": "Tabbipakkhā sugatiyā, tayoti cha pathīritā.",
  "tika-abh06t74:113": "106.",
  "tika-abh06t74:114": "Passaddhādiyugāni cha, vaggattā yugaḷāni tu;",
  "tika-abh06t74:115": "Upakārā sati dhī ca, bahūpakārabhāvato.",
  "tika-abh06t74:116": "107.",
  "tika-abh06t74:117": "Oghāharaṇato yogā,",
  "tika-abh06t74:118": "Yojanenābhavaggato;",
  "tika-abh06t74:119": "Savanenāsavā diṭṭhi-",
  "tika-abh06t74:120": "Mohejettha dudhā lubho.",
  "tika-abh06t74:121": "108.",
  "tika-abh06t74:122": "Daḷhaggāhena diṭṭhejā, upādānaṁ tidhā tahiṁ;",
  "tika-abh06t74:123": "Diṭṭhi dosena te ganthā, ganthato diṭṭhiha dvidhā.",
  "tika-abh06t74:124": "109.",
  "tika-abh06t74:125": "Pañcāvaraṇato kāma-kaṅkhādosuddhavaṁ tapo;",
  "tika-abh06t74:126": "Thinamiddhañca mohena, cha vā nīvaraṇānitha.",
  "tika-abh06t74:127": "110.",
  "tika-abh06t74:128": "Katvā tāpuddhavaṁ ekaṁ, thinamiddhañca vuccati;",
  "tika-abh06t74:129": "Kiccassāhārato ceva, vipakkhassa ca lesato.",
  "tika-abh06t74:130": "111.",
  "tika-abh06t74:131": "Diṭṭhejuddhavadosandha-",
  "tika-abh06t74:132": "Kaṅkhāthinuṇṇatī dasa;",
  "tika-abh06t74:133": "Lokanāsayugenete,",
  "tika-abh06t74:134": "Kilesā cittaklesato.",
  "tika-abh06t74:135": "112.",
  "tika-abh06t74:136": "Lobhadosamūhamāna-diṭṭhikaṅkhissamaccharā;",
  "tika-abh06t74:137": "Saṁyojanāni diṭṭhejā, bhitvā bandhanato dudhā.",
  "tika-abh06t74:138": "113.",
  "tika-abh06t74:139": "Tāni mohuddhavaṁmānakaṅkhādosejadiṭṭhiyo;",
  "tika-abh06t74:140": "Dudhādiṭṭhi tidhā lobhaṁ, bhitvā sutte dasīritā.",
  "tika-abh06t74:141": "114.",
  "tika-abh06t74:142": "Diṭṭhilobhamūhamānadosakaṅkhā tahiṁ dudhā;",
  "tika-abh06t74:143": "Katvā lobhamime sattānusayā samudīritā.",
  "tika-abh06t74:144": "115.",
  "tika-abh06t74:145": "Diṭṭhi eva parāmāso, ñeyyo evaṁ samāsato;",
  "tika-abh06t74:146": "Attho saṅkhārakkhandhassa, vutto vuttānusārato.",
  "tika-abh06t74:147": "Iti saccasaṅkhepe khandhattayasaṅkhepo nāma",
  "tika-abh06t74:148": "Dutiyo paricchedo."
}