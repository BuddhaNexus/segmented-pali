{
  "atk-s0502a20:0": "20. Maggavaggo",
  "atk-s0502a20:1": "1. Pañcasatabhikkhuvatthu",
  "atk-s0502a20:2": "Maggānaṭṭhaṅgikoti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a20:3_0": "Te kira satthari janapadacārikaṁ caritvā puna sāvatthiṁ āgate upaṭṭhānasālāya nisīditvā",
  "atk-s0502a20:3_1": "“asukagāmato asukagāmassa maggo samo, asukagāmassa maggo visamo, sasakkharo, asakkharo”tiādinā",
  "atk-s0502a20:3_2": "nayena attano vicaritamaggaṁ ārabbha maggakathaṁ kathesuṁ. Satthā tesaṁ arahattassūpanissayaṁ",
  "atk-s0502a20:3_3": "disvā taṁ ṭhānaṁ āgantvā paññattāsane nisinno “kāya nuttha, bhikkhave, etarahi kathāya",
  "atk-s0502a20:3_4": "sannisinnā”ti pucchitvā “imāya nāmā”ti vutte, “bhikkhave, ayaṁ bāhirakamaggo, bhikkhunā",
  "atk-s0502a20:3_5": "nāma ariyamagge kammaṁ kātuṁ vaṭṭati, evañhi karonto bhikkhu sabbadukkhā pamuccatī”ti",
  "atk-s0502a20:3_6": "vatvā imā gāthā abhāsi –",
  "atk-s0502a20:4": "273.",
  "atk-s0502a20:5": "“Maggānaṭṭhaṅgiko seṭṭho, saccānaṁ caturo padā;",
  "atk-s0502a20:6": "Virāgo seṭṭho dhammānaṁ, dvipadānañca cakkhumā.",
  "atk-s0502a20:7": "274.",
  "atk-s0502a20:8": "“Eseva maggo natthañño, dassanassa visuddhiyā;",
  "atk-s0502a20:9": "Etañhi tumhe paṭipajjatha, mārassetaṁ pamohanaṁ.",
  "atk-s0502a20:10": "275.",
  "atk-s0502a20:11": "“Etañhi tumhe paṭipannā, dukkhassantaṁ karissatha;",
  "atk-s0502a20:12": "Akkhāto vo mayā maggo, aññāya sallakantanaṁ.",
  "atk-s0502a20:13": "276.",
  "atk-s0502a20:14": "“Tumhehi kiccamātappaṁ, akkhātāro tathāgatā;",
  "atk-s0502a20:15": "Paṭipannā pamokkhanti, jhāyino mārabandhanā”ti.",
  "atk-s0502a20:16_0": "Tattha maggānaṭṭhaṅgikoti jaṅghamaggādayo vā hontu dvāsaṭṭhi diṭṭhigatamaggā vā,",
  "atk-s0502a20:16_1": "tesaṁ sabbesampi maggānaṁ sammādiṭṭhiādīhi aṭṭhahi aṅgehi micchādiṭṭhiādīnaṁ aṭṭhannaṁ",
  "atk-s0502a20:16_2": "pahānaṁ karonto nirodhaṁ ārammaṇaṁ katvā catūsupi saccesu dukkhaparijānanādikiccaṁ",
  "atk-s0502a20:16_3": "sādhayamāno aṭṭhaṅgiko maggo seṭṭho uttamo. Saccānaṁ caturo padāti “saccaṁ bhaṇe",
  "atk-s0502a20:16_4": "na kujjheyyā”ti āgataṁ vacīsaccaṁ vā hotu, “sacco brāhmaṇo sacco khattiyo”tiādibhedaṁ",
  "atk-s0502a20:16_5": "sammutisaccaṁ vā “idameva saccaṁ moghamañña”nti diṭṭhisaccaṁ vā “dukkhaṁ ariyasacca”ntiādibhedaṁ",
  "atk-s0502a20:16_6": "paramatthasaccaṁ vā hotu, sabbesampi imesaṁ saccānaṁ parijānitabbaṭṭhena sacchikātabbaṭṭhena",
  "atk-s0502a20:16_7": "pahātabbaṭṭhena bhāvetabbaṭṭhena ekapaṭivedhaṭṭhena ca tathapaṭivedhaṭṭhena ca dukkhaṁ",
  "atk-s0502a20:16_8": "ariyasaccantiādayo caturo padā seṭṭhā nāma. Virāgo seṭṭho dhammānanti “yāvatā, bhikkhave,",
  "atk-s0502a20:16_9": "dhammā saṅkhatā vā asaṅkhatā vā, virāgo tesaṁ aggamakkhāyatī”ti vacanato sabbadhammānaṁ",
  "atk-s0502a20:16_10": "nibbānasaṅkhāto virāgo seṭṭho. Dvipadānañca cakkhumāti sabbesaṁ devamanussādibhedānaṁ",
  "atk-s0502a20:16_11": "dvipadānaṁ pañcahi cakkhūhi cakkhumā tathāgatova seṭṭho. Ca-saddo sampiṇḍanattho,",
  "atk-s0502a20:16_12": "arūpadhamme sampiṇḍeti. Tasmā arūpadhammānampi tathāgato seṭṭho uttamo.",
  "atk-s0502a20:17_0": "Dassanassa visuddhiyāti maggaphaladassanassa visuddhatthaṁ yo mayā “seṭṭho”ti vutto,",
  "atk-s0502a20:17_1": "esova maggo, natthañño. Etañhi tumheti tasmā tumhe etameva paṭipajjatha. Mārassetaṁ",
  "atk-s0502a20:17_2": "pamohananti etaṁ māramohanaṁ māramanthananti vuccati. Dukkhassantanti sakalassapi",
  "atk-s0502a20:17_3": "vaṭṭadukkhassa antaṁ paricchedaṁ karissathāti attho. Aññāya sallakantananti rāgasallādīnaṁ",
  "atk-s0502a20:17_4": "kantanaṁ nimmathanaṁ abbūhaṇaṁ etaṁ maggaṁ, mayā vinā anussavādīhi attapaccakkhato",
  "atk-s0502a20:17_5": "ñatvāva ayaṁ maggo akkhāto, idāni tumhehi kilesānaṁ ātāpanena “ātappa”nti saṅkhaṁ",
  "atk-s0502a20:17_6": "gataṁ tassa adhigamatthāya sammappadhānavīriyaṁ kiccaṁ karaṇīyaṁ. Kevalañhi akkhātārova",
  "atk-s0502a20:17_7": "tathāgatā. Tasmā tehi akkhātavasena ye paṭipannā dvīhi jhānehi jhāyino, te tebhūmakavaṭṭasaṅkhātā",
  "atk-s0502a20:17_8": "mārabandhanā pamokkhantīti attho.",
  "atk-s0502a20:18": "Desanāvasāne te bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a20:19": "Pañcasatabhikkhuvatthu paṭhamaṁ.",
  "atk-s0502a20:20": "2. Aniccalakkhaṇavatthu",
  "atk-s0502a20:21": "Sabbesaṅkhārā aniccāti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a20:22_0": "Te kira satthu santike kammaṭṭhānaṁ gahetvā gantvā araññe vāyamantāpi arahattaṁ appatvā",
  "atk-s0502a20:22_1": "“visesetvā kammaṭṭhānaṁ uggaṇhissāmā”ti satthu santikaṁ āgamiṁsu. Satthā “kiṁ nu",
  "atk-s0502a20:22_2": "kho imesaṁ sappāya”nti vīmaṁsanto “ime kassapabuddhakāle vīsati vassasahassāni aniccalakkhaṇe",
  "atk-s0502a20:22_3": "anuyuñjiṁsu, tasmā aniccalakkhaṇeneva tesaṁ ekaṁ gāthaṁ desetuṁ vaṭṭatī”ti cintetvā,",
  "atk-s0502a20:22_4": "“bhikkhave, kāmabhavādīsu sabbepi saṅkhārā hutvā abhāvaṭṭhena aniccā evā”ti vatvā imaṁ gāthamāha –",
  "atk-s0502a20:23": "277.",
  "atk-s0502a20:24": "“Sabbe saṅkhārā aniccāti, yadā paññāya passati;",
  "atk-s0502a20:25": "Atha nibbindati dukkhe, esa maggo visuddhiyā”ti.",
  "atk-s0502a20:26_0": "Tattha sabbe saṅkhārāti kāmabhavādīsu uppannā khandhā tattha tattheva nirujjhanato",
  "atk-s0502a20:26_1": "aniccāti yadā vipassanāpaññāya passati, atha imasmiṁ khandhapariharaṇadukkhe nibbindati,",
  "atk-s0502a20:26_2": "nibbindanto dukkhaparijānanādivasena saccāni paṭivijjhati. Esa maggo visuddhiyāti",
  "atk-s0502a20:26_3": "visuddhatthāya vodānatthāya esa maggoti attho.",
  "atk-s0502a20:27": "Desanāvasāne te bhikkhū arahatte patiṭṭhahiṁsu, sampattaparisānampi sātthikā dhammadesanā ahosīti.",
  "atk-s0502a20:28": "Aniccalakkhaṇavatthu dutiyaṁ.",
  "atk-s0502a20:29": "3. Dukkhalakkhaṇavatthu",
  "atk-s0502a20:30_0": "Dutiyagāthāyapi evarūpameva vatthu. Tadā hi bhagavā tesaṁ bhikkhūnaṁ dukkhalakkhaṇe",
  "atk-s0502a20:30_1": "katābhiyogabhāvaṁ ñatvā, “bhikkhave, sabbepi khandhā paṭipīḷanaṭṭhena dukkhā evā”ti",
  "atk-s0502a20:30_2": "vatvā imaṁ gāthamāha –",
  "atk-s0502a20:31": "278.",
  "atk-s0502a20:32": "“Sabbe saṅkhārā dukkhāti, yadā paññāya passati;",
  "atk-s0502a20:33": "Atha nibbindati dukkhe, esa maggo visuddhiyā”ti.",
  "atk-s0502a20:34": "Tattha dukkhāti paṭipīḷanaṭṭhena dukkhā. Sesaṁ purimasadisameva.",
  "atk-s0502a20:35": "Dukkhalakkhaṇavatthu tatiyaṁ.",
  "atk-s0502a20:36": "4. Anattalakkhaṇavatthu",
  "atk-s0502a20:37_0": "Tatiyagāthāyapi eseva nayo. Kevalañhi ettha bhagavā tesaṁ bhikkhūnaṁ pubbe anattalakkhaṇe",
  "atk-s0502a20:37_1": "anuyuttabhāvaṁ ñatvā, “bhikkhave, sabbepi khandhā avasavattanaṭṭhena anattā evā”ti",
  "atk-s0502a20:37_2": "vatvā imaṁ gāthamāha –",
  "atk-s0502a20:38": "279.",
  "atk-s0502a20:39": "“Sabbe dhammā anattāti, yadā paññāya passati;",
  "atk-s0502a20:40": "Atha nibbindati dukkhe, esa maggo visuddhiyā”ti.",
  "atk-s0502a20:41_0": "Tattha sabbe dhammāti pañcakkhandhā eva adhippetā. Anattāti “mā jīyantu mā mīyantū”ti",
  "atk-s0502a20:41_1": "vase vattetuṁ na sakkāti avasavattanaṭṭhena anattā attasuññā assāmikā anissarāti",
  "atk-s0502a20:41_2": "attho. Sesaṁ purimasadisamevāti.",
  "atk-s0502a20:42": "Anattalakkhaṇavatthu catutthaṁ.",
  "atk-s0502a20:43": "5. Padhānakammikatissattheravatthu",
  "atk-s0502a20:44": "Uṭṭhānakālamhīti imaṁ dhammadesanaṁ satthā jetavane viharanto padhānakammikatissattheraṁ ārabbha kathesi.",
  "atk-s0502a20:45_0": "Sāvatthivāsino kira pañcasatā kulaputtā satthu santike pabbajitvā kammaṭṭhānaṁ gahetvā",
  "atk-s0502a20:45_1": "araññaṁ agamaṁsu. Tesu eko tattheva ohīyi. Avasesā araññe samaṇadhammaṁ karontā arahattaṁ",
  "atk-s0502a20:45_2": "patvā “paṭiladdhaguṇaṁ satthu ārocessāmā”ti puna sāvatthiṁ agamaṁsu. Te sāvatthito",
  "atk-s0502a20:45_3": "yojanamatte ekasmiṁ gāmake piṇḍāya carante disvā eko upāsako yāgubhattādīhi patimānetvā",
  "atk-s0502a20:45_4": "anumodanaṁ sutvā punadivasatthāyapi nimantesi. Te tadaheva sāvatthiṁ gantvā pattacīvaraṁ",
  "atk-s0502a20:45_5": "paṭisāmetvā sāyanhasamaye satthāraṁ upasaṅkamitvā vanditvā ekamantaṁ nisīdiṁsu. Satthā",
  "atk-s0502a20:45_6": "tehi saddhiṁ ativiya tuṭṭhiṁ pavedayamāno paṭisanthāraṁ akāsi.",
  "atk-s0502a20:46_0": "Atha nesaṁ tattha ohīno sahāyakabhikkhu cintesi – “satthu imehi saddhiṁ paṭisanthāraṁ",
  "atk-s0502a20:46_1": "karontassa mukhaṁ nappahoti, mayhaṁ pana maggaphalābhāvena mayā saddhiṁ na katheti,",
  "atk-s0502a20:46_2": "ajjeva arahattaṁ patvā satthāraṁ upasaṅkamitvā mayā saddhiṁ kathāpessāmī”ti. Tepi",
  "atk-s0502a20:46_3": "bhikkhū, “bhante, mayaṁ āgamanamagge ekena upāsakena svātanāya nimantitā, tattha",
  "atk-s0502a20:46_4": "pātova gamissāmā”ti satthāraṁ apalokesuṁ. Atha nesaṁ sahāyako bhikkhu sabbarattiṁ",
  "atk-s0502a20:46_5": "caṅkamanto niddāvasena caṅkamakoṭiyaṁ ekasmiṁ pāsāṇaphalake pati, ūruṭṭhi bhijji.",
  "atk-s0502a20:46_6": "So mahāsaddena viravi. Tassa te sahāyakā bhikkhū saddaṁ sañjānitvā ito cito ca upadhāviṁsu.",
  "atk-s0502a20:46_7": "Tesaṁ dīpaṁ jāletvā tassa kattabbakiccaṁ karontānaṁyeva aruṇo uṭṭhahi, te taṁ gāmaṁ",
  "atk-s0502a20:46_8": "gantuṁ okāsaṁ na labhiṁsu. Atha ne satthā āha – “kiṁ, bhikkhave, bhikkhācāragāmaṁ",
  "atk-s0502a20:46_9": "na gamitthā”ti. Te “āma, bhante”ti taṁ pavattiṁ ārocesuṁ. Satthā “na, bhikkhave,",
  "atk-s0502a20:46_10": "esa idāneva tumhākaṁ lābhantarāyaṁ karoti, pubbepi akāsiyevā”ti vatvā tehi yācito atītaṁ āharitvā –",
  "atk-s0502a20:47": "“Yo pubbe karaṇīyāni, pacchā so kātumicchati;",
  "atk-s0502a20:48": "Varuṇakaṭṭhabhañjova, sa pacchā manutappatī”ti. –",
  "atk-s0502a20:49": "Jātakaṁ vitthāresi. Tadā kira te bhikkhū pañcasatā māṇavakā ahesuṁ, kusītamāṇavako ayaṁ bhikkhu ahosi, ācariyo pana tathāgatova ahosīti.",
  "atk-s0502a20:50": "Satthā imaṁ dhammadesanaṁ āharitvā, “bhikkhave, yo hi uṭṭhānakāle uṭṭhānaṁ na karoti, saṁsannasaṅkappo hoti, kusīto so jhānādibhedaṁ visesaṁ nādhigacchatī”ti vatvā imaṁ gāthamāha –",
  "atk-s0502a20:51": "280.",
  "atk-s0502a20:52": "“Uṭṭhānakālamhi anuṭṭhahāno,",
  "atk-s0502a20:53": "Yuvā balī ālasiyaṁ upeto;",
  "atk-s0502a20:54": "Saṁsannasaṅkappamano kusīto,",
  "atk-s0502a20:55": "Paññāya maggaṁ alaso na vindatī”ti.",
  "atk-s0502a20:56_0": "Tattha anuṭṭhahānoti anuṭṭhahanto avāyamanto. Yuvā balīti paṭhamayobbane ṭhito balasampannopi",
  "atk-s0502a20:56_1": "hutvā alasabhāvena upeto hoti, bhutvā sayati. Saṁsannasaṅkappamanoti tīhi micchāvitakkehi",
  "atk-s0502a20:56_2": "suṭṭhu avasannasammāsaṅkappacitto. Kusītoti nibbīriyo. Alasoti mahāalaso paññāya",
  "atk-s0502a20:56_3": "daṭṭhabbaṁ ariyamaggaṁ apassanto na vindati, na paṭilabhatīti attho.",
  "atk-s0502a20:57": "Desanāvasāne bahū sotāpattiphalādīni pāpuṇiṁsūti.",
  "atk-s0502a20:58": "Padhānakammikatissattheravatthu pañcamaṁ.",
  "atk-s0502a20:59": "6. Sūkarapetavatthu",
  "atk-s0502a20:60": "Vācānurakkhīti imaṁ dhammadesanaṁ satthā veḷuvane viharanto sūkarapetaṁ ārabbha kathesi.",
  "atk-s0502a20:61_0": "Ekasmiñhi divase mahāmoggallānatthero lakkhaṇattherena saddhiṁ gijjhakūṭā orohanto",
  "atk-s0502a20:61_1": "ekasmiṁ padese sitaṁ pātvākāsi. “Ko nu kho, āvuso, hetu sitassa pātukammāyā”ti lakkhaṇattherena",
  "atk-s0502a20:61_2": "puṭṭho “akālo, āvuso, imassa pañhassa, satthu santike maṁ puccheyyāthā”ti vatvā lakkhaṇattherena",
  "atk-s0502a20:61_3": "saddhiṁyeva rājagahe piṇḍāya caritvā piṇḍapātapaṭikkanto veḷuvanaṁ gantvā satthāraṁ",
  "atk-s0502a20:61_4": "vanditvā nisīdi. Atha naṁ lakkhaṇatthero tamatthaṁ pucchi. So āha – “āvuso, ahaṁ",
  "atk-s0502a20:61_5": "ekaṁ petaṁ addasaṁ, tassa tigāvutappamāṇaṁ sarīraṁ, taṁ manussasarīrasadisaṁ. Sīsaṁ",
  "atk-s0502a20:61_6": "pana sūkarassa viya, tassa mukhe naṅguṭṭhaṁ jātaṁ, tato puḷavā paggharanti. Svāhaṁ",
  "atk-s0502a20:61_7": "‘na me evarūpo satto diṭṭhapubbo’ti taṁ disvā sitaṁ pātvākāsi”nti. Satthā “cakkhubhūtā",
  "atk-s0502a20:61_8": "vata, bhikkhave, mama sāvakā viharantī”ti vatvā “ahampetaṁ sattaṁ bodhimaṇḍeyeva",
  "atk-s0502a20:61_9": "addasaṁ. ‘Ye pana me na saddaheyyuṁ, tesaṁ ahitāya assā’ti paresaṁ anukampāya na",
  "atk-s0502a20:61_10": "kathesiṁ. Idāni moggallānaṁ sakkhiṁ katvā kathemi. Saccaṁ, bhikkhave, moggallāno",
  "atk-s0502a20:61_11": "āhā”ti kathesi. Taṁ sutvā bhikkhū satthāraṁ pucchiṁsu – “kiṁ pana, bhante, tassa",
  "atk-s0502a20:61_12": "pubbakamma”nti. Satthā “tena hi, bhikkhave, suṇāthā”ti atītaṁ āharitvā tassa pubbakammaṁ kathesi.",
  "atk-s0502a20:62_0": "Kassapabuddhakāle kira ekasmiṁ gāmakāvāse dve therā samaggavāsaṁ vasiṁsu. Tesu eko",
  "atk-s0502a20:62_1": "saṭṭhivasso, eko ekūnasaṭṭhivasso. Ekūnasaṭṭhivasso itarassa pattacīvaraṁ ādāya vicari,",
  "atk-s0502a20:62_2": "sāmaṇero viya sabbaṁ vattapaṭivattaṁ akāsi. Tesaṁ ekamātukucchiyaṁ vutthabhātūnaṁ",
  "atk-s0502a20:62_3": "viya samaggavāsaṁ vasantānaṁ vasanaṭṭhānaṁ eko dhammakathiko āgami. Tadā ca dhammassavanadivaso",
  "atk-s0502a20:62_4": "hoti. Therā naṁ saṅgaṇhitvā “dhammakathaṁ no kathehi sappurisā”ti āhaṁsu. So dhammakathaṁ",
  "atk-s0502a20:62_5": "kathesi. Therā “dhammakathiko no laddho”ti tuṭṭhacittā punadivase taṁ ādāya dhuragāmaṁ",
  "atk-s0502a20:62_6": "piṇḍāya pavisitvā tattha katabhattakiccā, “āvuso, hiyyo kathitaṭṭhānatova thokaṁ",
  "atk-s0502a20:62_7": "dhammaṁ kathehī”ti manussānaṁ dhammaṁ kathāpesuṁ. Manussā dhammakathaṁ sutvā punadivasatthāyapi",
  "atk-s0502a20:62_8": "nimantayiṁsu. Evaṁ samantā bhikkhācāragāmesu dve dve divase taṁ ādāya piṇḍāya cariṁsu.",
  "atk-s0502a20:63_0": "Dhammakathiko cintesi – “ime dvepi atimudukā, mayā ubhopete palāpetvā imasmiṁ vihāre",
  "atk-s0502a20:63_1": "vasituṁ vaṭṭatī”ti. So sāyaṁ therūpaṭṭhānaṁ gantvā bhikkhūnaṁ uṭṭhāya gatakāle nivattitvā",
  "atk-s0502a20:63_2": "mahātheraṁ upasaṅkamitvā, “bhante, kiñci vattabbaṁ atthī”ti vatvā “kathehi, āvuso”ti",
  "atk-s0502a20:63_3": "vutte thokaṁ cintetvā, “bhante, kathā nāmesā mahāsāvajjā”ti vatvā akathetvāva pakkāmi.",
  "atk-s0502a20:63_4": "Anutherassāpi santikaṁ gantvā tatheva akāsi. So dutiyadivase tatheva katvā tatiyadivase",
  "atk-s0502a20:63_5": "tesaṁ ativiya kotuhale uppanne mahātheraṁ upasaṅkamitvā, “bhante, kiñci vattabbaṁ",
  "atk-s0502a20:63_6": "atthi, tumhākaṁ pana santike vattuṁ na visahāmī”ti vatvā therena “hotu, āvuso, kathehī”ti",
  "atk-s0502a20:63_7": "nippīḷito āha – “kiṁ pana, bhante, anuthero tumhehi saddhiṁ saṁbhogo”ti. Sappurisa,",
  "atk-s0502a20:63_8": "kiṁ nāmetaṁ kathesi, mayaṁ ekamātukucchiyaṁ vutthaputtā viya, amhesu ekena yaṁ laddhaṁ,",
  "atk-s0502a20:63_9": "itarenāpi laddhameva hoti. Mayā etassa ettakaṁ kālaṁ aguṇo nāma na diṭṭhapubboti?",
  "atk-s0502a20:63_10": "Evaṁ, bhanteti. Āmāvusoti. Bhante maṁ anuthero evamāha – “sappurisa, tvaṁ kulaputto,",
  "atk-s0502a20:63_11": "ayaṁ mahāthero lajjī pesaloti etena saddhiṁ saṁbhogaṁ karonto upaparikkhitvā kareyyāsī”ti",
  "atk-s0502a20:63_12": "evamesa maṁ āgatadivasato paṭṭhāya vadatīti.",
  "atk-s0502a20:64_0": "Mahāthero taṁ sutvāva kuddhamānaso daṇḍābhihataṁ kulālabhājanaṁ viya bhijji. Itaropi",
  "atk-s0502a20:64_1": "uṭṭhāya anutherassa santikaṁ gantvā tatheva avoca, sopi tatheva bhijji. Tesu kiñcāpi",
  "atk-s0502a20:64_2": "ettakaṁ kālaṁ ekopi visuṁ piṇḍāya paviṭṭhapubbo nāma natthi, punadivase pana visuṁ",
  "atk-s0502a20:64_3": "piṇḍāya pavisitvā anuthero puretaraṁ āgantvā upaṭṭhānasālāya aṭṭhāsi, mahāthero pacchā",
  "atk-s0502a20:64_4": "agamāsi. Taṁ disvā anuthero cintesi – “kiṁ nu kho imassa pattacīvaraṁ paṭiggahetabbaṁ,",
  "atk-s0502a20:64_5": "udāhu no”ti. So “na idāni paṭiggahessāmī”ti cintetvāpi “hotu, na mayā evaṁ katapubbaṁ,",
  "atk-s0502a20:64_6": "mayā attano vattaṁ hāpetuṁ na vaṭṭatī”ti cittaṁ mudukaṁ katvā theraṁ upasaṅkamitvā,",
  "atk-s0502a20:64_7": "“bhante, pattacīvaraṁ dethā”ti āha. Itaro “gaccha, dubbinīta, na tvaṁ mama pattacīvaraṁ",
  "atk-s0502a20:64_8": "paṭiggahetuṁ yuttarūpo”ti accharaṁ paharitvā tenapi “āma, bhante, ahampi tumhākaṁ",
  "atk-s0502a20:64_9": "pattacīvaraṁ na paṭiggaṇhāmīti cintesi”nti vutte, “āvuso navaka, kiṁ tvaṁ cintesi,",
  "atk-s0502a20:64_10": "mama imasmiṁ vihāre koci saṅgo atthī”ti āha. Itaropi “tumhe pana, bhante, kiṁ evaṁ",
  "atk-s0502a20:64_11": "maññatha ‘mama imasmiṁ vihāre koci saṅgo atthī’ti, eso te vihāro”ti vatvā pattacīvaraṁ",
  "atk-s0502a20:64_12": "ādāya nikkhami. Itaropi nikkhami. Te ubhopi ekamaggenāpi agantvā eko pacchimadvārena",
  "atk-s0502a20:64_13": "maggaṁ gaṇhi, eko puratthimadvārena. Dhammakathiko, “bhante, mā evaṁ karotha, mā",
  "atk-s0502a20:64_14": "evaṁ karothā”ti vatvā “tiṭṭhāvuso”ti vutte nivatti. So punadivase dhuragāmaṁ paviṭṭho",
  "atk-s0502a20:64_15": "manussehi, “bhante, bhaddantā kuhi”nti vutte, “āvuso, mā pucchatha, tumhākaṁ kulupakā",
  "atk-s0502a20:64_16": "hiyyo kalahaṁ katvā nikkhamiṁsu, ahaṁ yācantopi nivattetuṁ nāsakkhi”nti āha. Tesu",
  "atk-s0502a20:64_17": "bālā tuṇhī ahesuṁ. Paṇḍitā pana “amhehi ettakaṁ kālaṁ bhaddantānaṁ kiñci khalitaṁ",
  "atk-s0502a20:64_18": "nāma na diṭṭhapubbaṁ, tesaṁ bhayaṁ imaṁ nissāya uppannaṁ bhavissatī”ti domanassappattā ahesuṁ.",
  "atk-s0502a20:65_0": "Tepi therā gataṭṭhāne cittasukhaṁ nāma na labhiṁsu. Mahāthero cintesi – “aho navakassa",
  "atk-s0502a20:65_1": "bhikkhuno bhāriyaṁ kammaṁ kataṁ, muhuttaṁ diṭṭhaṁ nāma āgantukabhikkhuṁ āha – ‘mahātherena",
  "atk-s0502a20:65_2": "saddhiṁ saṁbhogaṁ mā akāsī”’ti. Itaropi cintesi – “aho mahātherassa bhāriyaṁ kammaṁ",
  "atk-s0502a20:65_3": "kataṁ, muhuttaṁ diṭṭhaṁ nāma āgantukabhikkhuṁ āha – ‘iminā saddhiṁ saṁbhogaṁ mā akāsī”’ti.",
  "atk-s0502a20:65_4": "Tesaṁ neva sajjhāyo na manasikāro ahosi. Te vassasataccayena pacchimadisāya ekaṁ",
  "atk-s0502a20:65_5": "vihāraṁ agamaṁsu. Tesaṁ ekameva senāsanaṁ pāpuṇi. Mahāthere pavisitvā mañcake nisinne",
  "atk-s0502a20:65_6": "itaropi pāvisi. Mahāthero taṁ disvāva sañjānitvā assūni sandhāretuṁ nāsakkhi. Itaropi",
  "atk-s0502a20:65_7": "mahātheraṁ sañjānitvā assupuṇṇehi nettehi “kathemi nu kho mā kathemī”ti cintetvā",
  "atk-s0502a20:65_8": "“na taṁ saddheyyarūpa”nti theraṁ vanditvā “ahaṁ, bhante, ettakaṁ kālaṁ tumhākaṁ pattacīvaraṁ",
  "atk-s0502a20:65_9": "gahetvā vicariṁ, api nu kho me kāyadvārādīsu tumhehi kiñci asāruppaṁ diṭṭhapubba”nti.",
  "atk-s0502a20:65_10": "“Na diṭṭhapubbaṁ, āvuso”ti. Atha kasmā dhammakathikaṁ avacuttha “mā etena saddhiṁ",
  "atk-s0502a20:65_11": "saṁbhogamakāsī”ti? “Nāhaṁ, āvuso, evaṁ kathemi, tayā kira mama antare evaṁ vutta”nti.",
  "atk-s0502a20:65_12": "“Ahampi, bhante, na vadāmī”ti. Te tasmiṁ khaṇe “tena amhe bhinditukāmena evaṁ vuttaṁ",
  "atk-s0502a20:65_13": "bhavissatī”ti ñatvā aññamaññaṁ accayaṁ desayiṁsu. Te vassasataṁ cittassādaṁ alabhantā",
  "atk-s0502a20:65_14": "taṁ divasaṁ samaggā hutvā “āyāma, naṁ tato vihārā nikkaḍḍhissāmā”ti pakkamitvā anupubbena",
  "atk-s0502a20:65_15": "taṁ vihāraṁ agamaṁsu.",
  "atk-s0502a20:66_0": "Dhammakathikopi there disvā pattacīvaraṁ paṭiggahetuṁ upagacchi. Therā “na tvaṁ imasmiṁ",
  "atk-s0502a20:66_1": "vihāre vasituṁ yuttarūpo”ti accharaṁ pahariṁsu. So saṇṭhātuṁ asakkonto tāvadeva nikkhamitvā",
  "atk-s0502a20:66_2": "palāyi. Atha naṁ vīsati vassasahassāni kato samaṇadhammo sandhāretuṁ nāsakkhi, tato",
  "atk-s0502a20:66_3": "cavitvā avīcimhi nibbatto ekaṁ buddhantaraṁ paccitvā idāni gijjhakūṭe vuttappakārena",
  "atk-s0502a20:66_4": "attabhāvena dukkhaṁ anubhotīti.",
  "atk-s0502a20:67": "Satthā idaṁ tassa pubbakammaṁ āharitvā, “bhikkhave, bhikkhunā nāma kāyādīhi upasantarūpena bhavitabba”nti vatvā imaṁ gāthamāha –",
  "atk-s0502a20:68": "281.",
  "atk-s0502a20:69": "“Vācānurakkhī manasā susaṁvuto,",
  "atk-s0502a20:70": "Kāyena ca nākusalaṁ kayirā;",
  "atk-s0502a20:71": "Ete tayo kammapathe visodhaye,",
  "atk-s0502a20:72": "Ārādhaye maggamisippavedita”nti.",
  "atk-s0502a20:73_0": "Tassattho – catunnaṁ vacīduccaritānaṁ vajjanena vācānurakkhī abhijjhādīnaṁ anuppādanena",
  "atk-s0502a20:73_1": "manasā ca suṭṭhu saṁvuto pāṇātipātādayo pajahanto kāyena ca akusalaṁ na kayirā. Evaṁ",
  "atk-s0502a20:73_2": "ete tayo kammapathe visodhaye. Evaṁ visodhento hi sīlakkhandhādīnaṁ esakehi buddhādīhi",
  "atk-s0502a20:73_3": "isīhi paveditaṁ aṭṭhaṅgikamaggaṁ ārādheyyāti.",
  "atk-s0502a20:74": "Desanāvasāne bahū sotāpattiphalādīni pāpuṇiṁsūti.",
  "atk-s0502a20:75": "Sūkarapetavatthu chaṭṭhaṁ.",
  "atk-s0502a20:76": "7. Poṭṭhilattheravatthu",
  "atk-s0502a20:77": "Yogā veti imaṁ dhammadesanaṁ satthā jetavane viharanto poṭṭhilaṁ nāma theraṁ ārabbha kathesi.",
  "atk-s0502a20:78_0": "So kira sattannampi buddhānaṁ sāsane tepiṭako pañcannaṁ bhikkhusatānaṁ dhammaṁ vācesi.",
  "atk-s0502a20:78_1": "Satthā cintesi – “imassa bhikkhuno ‘attano dukkhanissaraṇaṁ karissāmī’ti cittampi",
  "atk-s0502a20:78_2": "natthi saṁvejessāmi na”nti. Tato paṭṭhāya taṁ theraṁ attano upaṭṭhānaṁ āgatakāle",
  "atk-s0502a20:78_3": "“ehi, tucchapoṭṭhila, vanda, tucchapoṭṭhila, nisīda, tucchapoṭṭhila, yāhi, tucchapoṭṭhilā”ti",
  "atk-s0502a20:78_4": "vadati. Uṭṭhāya gatakālepi “tucchapoṭṭhilo gato”ti vadati. So cintesi – “ahaṁ sāṭṭhakathāni",
  "atk-s0502a20:78_5": "tīṇi piṭakāni dhāremi, pañcannaṁ bhikkhusatānaṁ aṭṭhārasa mahāgaṇe dhammaṁ vācemi,",
  "atk-s0502a20:78_6": "atha pana maṁ satthā abhikkhaṇaṁ, ‘tucchapoṭṭhilā’ti vadeti, addhā maṁ satthā jhānādīnaṁ",
  "atk-s0502a20:78_7": "abhāvena evaṁ vadetī”ti. So uppannasaṁvego “dāni araññaṁ pavisitvā samaṇadhammaṁ",
  "atk-s0502a20:78_8": "karissāmī”ti sayameva pattacīvaraṁ saṁvidahitvā paccūsakāle sabbapacchā dhammaṁ uggaṇhitvā",
  "atk-s0502a20:78_9": "nikkhamantena bhikkhunā saddhiṁ nikkhami. Pariveṇe nisīditvā sajjhāyantā naṁ “ācariyo”ti",
  "atk-s0502a20:78_10": "na sallakkhesuṁ. So vīsayojanasatamaggaṁ gantvā ekasmiṁ araññāvāse tiṁsa bhikkhū",
  "atk-s0502a20:78_11": "vasanti, te upasaṅkamitvā saṅghattheraṁ vanditvā, “bhante, avassayo me hothā”ti āha.",
  "atk-s0502a20:78_12": "Āvuso, tvaṁ dhammakathiko, amhehi nāma taṁ nissāya kiñci jānitabbaṁ bhaveyya, kasmā",
  "atk-s0502a20:78_13": "evaṁ vadesīti? Mā, bhante, evaṁ karotha, avassayo me hothāti. Te pana sabbe khīṇāsavāva.",
  "atk-s0502a20:78_14": "Atha naṁ mahāthero “imassa uggahaṁ nissāya māno atthiyevā”ti anutherassa santikaṁ",
  "atk-s0502a20:78_15": "pahiṇi. Sopi naṁ tathevāha. Iminā nīhārena sabbepi taṁ pesentā divāṭṭhāne nisīditvā",
  "atk-s0502a20:78_16": "sūcikammaṁ karontassa sabbanavakassa sattavassikasāmaṇerassa santikaṁ pahiṇiṁsu.",
  "atk-s0502a20:78_17": "Evamassa mānaṁ nīhariṁsu.",
  "atk-s0502a20:79_0": "So nihatamāno sāmaṇerassa santike añjaliṁ paggahetvā “avassayo me hohi sappurisā”ti",
  "atk-s0502a20:79_1": "āha. Aho, ācariya, kiṁ nāmetaṁ kathetha, tumhe mahallakā bahussutā, tumhākaṁ santike",
  "atk-s0502a20:79_2": "mayā kiñci kāraṇaṁ jānitabbaṁ bhaveyyāti. Mā evaṁ kari, sappurisa, hohiyeva me avassayoti.",
  "atk-s0502a20:79_3": "Bhante, sacepi ovādakkhamā bhavissatha, bhavissāmi vo avassayoti. Homi, sappurisa,",
  "atk-s0502a20:79_4": "ahaṁ “aggiṁ pavisā”ti vutte aggiṁ pavisāmiyevāti. Atha naṁ so avidūre ekaṁ saraṁ",
  "atk-s0502a20:79_5": "dassetvā, “bhante, yathānivatthapārutova imaṁ saraṁ pavisathā”ti āha. So hissa mahagghānaṁ",
  "atk-s0502a20:79_6": "dupaṭṭacīvarānaṁ nivatthapārutabhāvaṁ ñatvāpi “ovādakkhamo nu kho”ti vīmaṁsanto evamāha.",
  "atk-s0502a20:79_7": "Theropi ekavacaneneva udakaṁ otari. Atha naṁ cīvarakaṇṇānaṁ temitakāle “etha, bhante”ti",
  "atk-s0502a20:79_8": "vatvā ekavacaneneva āgantvā ṭhitaṁ āha – “bhante, ekasmiṁ vammike cha chiddāni, tattha",
  "atk-s0502a20:79_9": "ekena chiddena godhā anto paviṭṭhā, taṁ gaṇhitukāmo itarāni pañca chiddāni thaketvā",
  "atk-s0502a20:79_10": "chaṭṭhaṁ bhinditvā paviṭṭhachiddeneva gaṇhāti, evaṁ tumhepi chadvārikesu ārammaṇesu",
  "atk-s0502a20:79_11": "sesāni pañcadvārāni pidhāya manodvāre kammaṁ paṭṭhapethā”ti. Bahussutassa bhikkhuno",
  "atk-s0502a20:79_12": "ettakeneva padīpujjalanaṁ viya ahosi. So “ettakameva hotu sappurisā”ti karajakāye",
  "atk-s0502a20:79_13": "ñāṇaṁ otāretvā samaṇadhammaṁ ārabhi.",
  "atk-s0502a20:80_0": "Satthā vīsayojanasatamatthake nisinnova taṁ bhikkhuṁ oloketvā “yathevāyaṁ bhikkhu",
  "atk-s0502a20:80_1": "bhūripañño, evamevaṁ anena attānaṁ patiṭṭhāpetuṁ vaṭṭatī”ti cintetvā tena saddhiṁ",
  "atk-s0502a20:80_2": "kathento viya obhāsaṁ pharitvā imaṁ gāthamāha –",
  "atk-s0502a20:81": "282.",
  "atk-s0502a20:82": "“Yogā ve jāyatī bhūri, ayogā bhūrisaṅkhayo;",
  "atk-s0502a20:83": "Etaṁ dvedhāpathaṁ ñatvā, bhavāya vibhavāya ca;",
  "atk-s0502a20:84": "Tathāttānaṁ niveseyya, yathā bhūri pavaḍḍhatī”ti.",
  "atk-s0502a20:85_0": "Tattha yogāti aṭṭhatiṁsāya ārammaṇesu yoniso manasikārā. Bhūrīti pathavīsamāya vitthatāya",
  "atk-s0502a20:85_1": "paññāyetaṁ nāmaṁ. Saṅkhayoti vināso. Etaṁ dvedhāpathanti etaṁ yogañca ayogañca. Bhavāya",
  "atk-s0502a20:85_2": "vibhavāya cāti vuddhiyā ca avuddhiyā ca. Tathāti yathā ayaṁ bhūrisaṅkhātā paññā pavaḍḍhati,",
  "atk-s0502a20:85_3": "evaṁ attānaṁ niveseyyāti attho.",
  "atk-s0502a20:86": "Desanāvasāne poṭṭhilatthero arahatte patiṭṭhahīti.",
  "atk-s0502a20:87": "Poṭṭhilattheravatthu sattamaṁ.",
  "atk-s0502a20:88": "8. Pañcamahallakattheravatthu",
  "atk-s0502a20:89": "Vanaṁ chindathāti imaṁ dhammadesanaṁ satthā jetavane viharanto sambahule mahallake bhikkhū ārabbha kathesi.",
  "atk-s0502a20:90_0": "Te kira gihikāle sāvatthiyaṁ kuṭumbikā mahaddhanā aññamaññasahāyakā ekato puññāni",
  "atk-s0502a20:90_1": "karontā satthu dhammadesanaṁ sutvā “mayaṁ mahallakā, kiṁ no gharāvāsenā”ti satthāraṁ",
  "atk-s0502a20:90_2": "pabbajjaṁ yācitvā pabbajiṁsu, mahallakabhāvena pana dhammaṁ pariyāpuṇituṁ asakkontā",
  "atk-s0502a20:90_3": "vihārapariyante paṇṇasālaṁ kāretvā ekatova vasiṁsu. Piṇḍāya carantāpi yebhuyyena",
  "atk-s0502a20:90_4": "puttadārasseva gehaṁ gantvā bhuñjiṁsu. Tesu ekassa purāṇadutiyikā madhurapācikā nāma,",
  "atk-s0502a20:90_5": "sā tesaṁ sabbesampi upakārikā ahosi. Kasmā sabbepi attanā laddhāhāraṁ gahetvā tassā",
  "atk-s0502a20:90_6": "eva gehe nisīditvā bhuñjanti? Sāpi nesaṁ yathāsannihitaṁ sūpabyañjanaṁ deti. Sā aññatarābādhena",
  "atk-s0502a20:90_7": "phuṭṭhā kālamakāsi. Atha te mahallakattherā sahāyakassa therassa paṇṇasālāya sannipatitvā",
  "atk-s0502a20:90_8": "aññamaññaṁ gīvāsu gahetvā “madhurapācikā upāsikā kālakatā”ti vilapantā rodiṁsu. Bhikkhūhi",
  "atk-s0502a20:90_9": "ca samantato upadhāvitvā “kiṁ idaṁ, āvuso”ti puṭṭhā, “bhante, sahāyakassa no purāṇadutiyikā",
  "atk-s0502a20:90_10": "kālakatā, sā amhākaṁ ativiya upakārikā. Idāni kuto tathārūpiṁ labhissāmāti iminā",
  "atk-s0502a20:90_11": "kāraṇena rodāmā”ti āhaṁsu.",
  "atk-s0502a20:91_0": "Bhikkhū dhammasabhāyaṁ kathaṁ samuṭṭhāpesuṁ. Satthā āgantvā “kāya nuttha, bhikkhave,",
  "atk-s0502a20:91_1": "etarahi kathāya sannisinnā”ti pucchitvā “imāya nāmā”ti vutte “na, bhikkhave, idāneva,",
  "atk-s0502a20:91_2": "pubbepi te kākayoniyaṁ nibbattitvā samuddatīre caramānā samuddaūmiyā samuddaṁ pavesetvā",
  "atk-s0502a20:91_3": "māritāya kākiyā roditvā paridevitvā taṁ nīharissāmāti mukhatuṇḍakehi mahāsamuddaṁ",
  "atk-s0502a20:91_4": "ussiñcantā kilamiṁsū”ti atītaṁ āharitvā –",
  "atk-s0502a20:92": "“Api nu hanukā santā, mukhañca parisussati;",
  "atk-s0502a20:93": "Oramāma na pārema, pūrateva mahodadhī”ti. ;",
  "atk-s0502a20:94_0": "Imaṁ kākajātakaṁ vitthāretvā te bhikkhū āmantetvā, “bhikkhave, rāgadosamohavanaṁ",
  "atk-s0502a20:94_1": "nissāya tumhehi idaṁ dukkhaṁ pattaṁ, taṁ vanaṁ chindituṁ vaṭṭati, evaṁ niddukkhā",
  "atk-s0502a20:94_2": "bhavissathā”ti vatvā imā gāthā abhāsi –",
  "atk-s0502a20:95": "283.",
  "atk-s0502a20:96": "“Vanaṁ chindatha mā rukkhaṁ, vanato jāyate bhayaṁ;",
  "atk-s0502a20:97": "Chetvā vanañca vanathañca, nibbanā hotha bhikkhavo.",
  "atk-s0502a20:98": "284.",
  "atk-s0502a20:99": "“Yāva hi vanatho na chijjati,",
  "atk-s0502a20:100": "Aṇumattopi narassa nārisu;",
  "atk-s0502a20:101": "Paṭibaddhamanova tāva so,",
  "atk-s0502a20:102": "Vaccho khīrapakova mātarī”ti.",
  "atk-s0502a20:103_0": "Tattha mā rukkhanti satthārā hi “vanaṁ chindathā”ti vutte tesaṁ acirapabbajitānaṁ",
  "atk-s0502a20:103_1": "“satthā amhe vāsiādīni gahetvā vanaṁ chindāpetī”ti rukkhaṁ chinditukāmatā uppajji.",
  "atk-s0502a20:103_2": "Atha ne “mayā rāgādikilesavanaṁ sandhāyetaṁ vuttaṁ, na rukkhe”ti paṭisedhento “mā",
  "atk-s0502a20:103_3": "rukkha”nti āha. Vanatoti yathā pākatikavanato sīhādibhayaṁ jāyati, evaṁ jātiādibhayampi",
  "atk-s0502a20:103_4": "kilesavanato jāyatīti attho. Vanañca vanathañcāti ettha mahantā rukkhā vanaṁ nāma,",
  "atk-s0502a20:103_5": "khuddakā tasmiṁ vane ṭhitattā vanathā nāma. Pubbuppattikarukkhā vā vanaṁ nāma, aparāparuppattikā",
  "atk-s0502a20:103_6": "vanathā nāma. Evameva mahantamahantā bhavākaḍḍhanakā kilesā vanaṁ nāma, pavattiyaṁ",
  "atk-s0502a20:103_7": "vipākadāyakā vanathā nāma. Pubbappattikā vanaṁ nāma, aparāparuppattikā vanathā nāma.",
  "atk-s0502a20:103_8": "Taṁ ubhayaṁ catutthamaggañāṇena chinditabbaṁ. Tenāha – “chetvā vanañca vanathañca,",
  "atk-s0502a20:103_9": "nibbanā hotha bhikkhavo”ti. Nibbanā hothāti nikkilesā hotha. Yāva hi vanathoti yāva",
  "atk-s0502a20:103_10": "esa aṇumattopi kilesavanatho narassa nārīsu na chijjati, tāva so khīrapako vaccho",
  "atk-s0502a20:103_11": "mātari viya paṭibaddhamano laggacittova hotīti attho.",
  "atk-s0502a20:104": "Desanāvasāne pañcapi te mahallakattherā sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a20:105": "Pañcamahallakattheravatthu aṭṭhamaṁ.",
  "atk-s0502a20:106": "9. Suvaṇṇakārattheravatthu",
  "atk-s0502a20:107": "Ucchindāti imaṁ dhammadesanaṁ satthā jetavane viharanto sāriputtattherassa saddhivihārikaṁ ārabbha kathesi.",
  "atk-s0502a20:108_0": "Eko kira suvaṇṇakāraputto abhirūpo sāriputtattherassa santike pabbaji. Thero “taruṇānaṁ",
  "atk-s0502a20:108_1": "rāgo ussanno hotī”ti cintetvā tassa rāgapaṭighātāya asubhakammaṭṭhānaṁ adāsi. Tassa",
  "atk-s0502a20:108_2": "pana taṁ asappāyaṁ. Tasmā araññaṁ pavisitvā temāsaṁ vāyamanto cittekaggamattampi",
  "atk-s0502a20:108_3": "alabhitvā puna therassa santikaṁ āgantvā therena “upaṭṭhitaṁ te, āvuso, kammaṭṭhāna”nti",
  "atk-s0502a20:108_4": "vutte taṁ pavattiṁ ārocesi. Athassa thero “kammaṭṭhānaṁ na sampajjatīti vosānaṁ āpajjituṁ",
  "atk-s0502a20:108_5": "na vaṭṭatī”ti vatvā puna tadeva kammaṭṭhānaṁ sādhukaṁ kathetvā adāsi. So dutiyavārepi",
  "atk-s0502a20:108_6": "kiñci visesaṁ nibbattetuṁ asakkonto āgantvā therassa ārocesi. Athassa theropi sakāraṇaṁ",
  "atk-s0502a20:108_7": "saupamaṁ katvā tadeva kammaṭṭhānaṁ ācikkhi. So punapi āgantvā kammaṭṭhānassa asampajjanabhāvaṁ",
  "atk-s0502a20:108_8": "kathesi. Thero cintesi – “kārako bhikkhu attani vijjamāne kāmacchandādayo vijjamānāti",
  "atk-s0502a20:108_9": "avijjamāne avijjamānāti pajānāti. Ayaṁ bhikkhu kārako, no akārako, paṭipanno, no",
  "atk-s0502a20:108_10": "appaṭipanno, ahaṁ panetassa ajjhāsayaṁ na jānāmi, buddhaveneyyo eso bhavissatī”ti",
  "atk-s0502a20:108_11": "taṁ ādāya sāyanhasamaye satthāraṁ upasaṅkamitvā “ayaṁ, bhante, mama saddhivihāriko,",
  "atk-s0502a20:108_12": "imassa mayā iminā kāraṇena idaṁ nāma kammaṭṭhānaṁ dinna”nti sabbaṁ taṁ pavattiṁ ārocesi.",
  "atk-s0502a20:109_0": "Atha naṁ satthā “āsayānusayañāṇaṁ nāmetaṁ pāramiyo pūretvā dasasahassilokadhātuṁ",
  "atk-s0502a20:109_1": "unnādetvā sabbaññutaṁ pattānaṁ buddhānaṁyeva visayo”ti vatvā “katarakulā nu kho esa",
  "atk-s0502a20:109_2": "pabbajito”ti āvajjento “suvaṇṇakārakulā”ti ñatvā atīte attabhāve olokento tassa suvaṇṇakārakuleyeva",
  "atk-s0502a20:109_3": "paṭipāṭiyā nibbattāni pañca attabhāvasatāni disvā “iminā daharena dīgharattaṁ suvaṇṇakārakammaṁ",
  "atk-s0502a20:109_4": "karontena kaṇikārapupphapadumapupphādīni karissāmīti rattasuvaṇṇameva samparivattitaṁ,",
  "atk-s0502a20:109_5": "tasmā imassa asubhapaṭikūlakammaṭṭhānaṁ na vaṭṭati, manāpamevassa kammaṭṭhānaṁ sappāya”nti",
  "atk-s0502a20:109_6": "cintetvā, “sāriputta, tayā kammaṭṭhānaṁ datvā cattāro māse kilamitaṁ bhikkhuṁ ajja",
  "atk-s0502a20:109_7": "pacchābhatteyeva arahattaṁ pattaṁ passissasi, gaccha tva”nti theraṁ uyyojetvā iddhiyā",
  "atk-s0502a20:109_8": "cakkamattaṁ suvaṇṇapadumaṁ māpetvā pattehi ceva nālehi ca udakabindūni muñcantaṁ",
  "atk-s0502a20:109_9": "viya katvā “bhikkhu imaṁ padumaṁ ādāya vihārapaccante vālukarāsimhi ṭhapetvā sammukhaṭṭhāne",
  "atk-s0502a20:109_10": "pallaṅkena nisīditvā ‘lohitakaṁ lohitaka’nti parikammaṁ karohī”ti adāsi. Tassa satthuhatthato",
  "atk-s0502a20:109_11": "padumaṁ gaṇhantasseva cittaṁ pasīdi. So vihārapaccantaṁ gantvā vālukaṁ ussāpetvā",
  "atk-s0502a20:109_12": "tattha padumanālaṁ pavesetvā sammukhe pallaṅkena nisinno “lohitakaṁ lohitaka”nti",
  "atk-s0502a20:109_13": "parikammaṁ ārabhi. Athassa taṅkhaṇaññeva nīvaraṇāni vikkhambhiṁsu, upacārajjhānaṁ",
  "atk-s0502a20:109_14": "uppajji. Tadanantaraṁ paṭhamajjhānaṁ nibbattetvā pañcahākārehi vasībhāvaṁ pāpetvā",
  "atk-s0502a20:109_15": "yathānisinnova dutiyajjhānādīnipi patvā vasībhūto catutthajjhānena jhānakīḷaṁ kīḷanto nisīdi.",
  "atk-s0502a20:110_0": "Satthā tassa jhānānaṁ uppannabhāvaṁ ñatvā “sakkhissati nu kho esa attano dhammatāya",
  "atk-s0502a20:110_1": "uttari visesaṁ nibbattetu”nti olokento “na sakkhissatī”ti ñatvā “taṁ padumaṁ milāyatū”ti",
  "atk-s0502a20:110_2": "adhiṭṭhahi. Taṁ hatthehi madditapadumaṁ milāyantaṁ viya kāḷavaṇṇaṁ ahosi. So jhānā",
  "atk-s0502a20:110_3": "vuṭṭhāya taṁ oloketvā “kiṁ nu kho imaṁ padumaṁ jarāya pahaṭaṁ paññāyati, anupādiṇṇakepi",
  "atk-s0502a20:110_4": "evaṁ jarāya abhibhuyyamāne upādiṇṇake kathāva natthi. Idampi hi jarā abhibhavissatī”ti",
  "atk-s0502a20:110_5": "aniccalakkhaṇaṁ passi. Tasmiṁ pana diṭṭhe dukkhalakkhaṇañca anattalakkhaṇañca diṭṭhameva",
  "atk-s0502a20:110_6": "hoti. Tassa tayo bhavā ādittā viya kaṇḍe baddhakuṇapā viya ca khāyiṁsu. Tasmiṁ khaṇe",
  "atk-s0502a20:110_7": "tassa avidūre kumārakā ekaṁ saraṁ otaritvā kumudāni bhañjitvā thale rāsiṁ karonti.",
  "atk-s0502a20:110_8": "So jale ca thale ca kumudāni olokesi. Athassa jale kumudāni abhirūpāni udakapaggharantāni",
  "atk-s0502a20:110_9": "viya upaṭṭhahiṁsu, itarāni aggaggesu parimilātāni. So “anupādiṇṇakaṁ jarā evaṁ paharati,",
  "atk-s0502a20:110_10": "upādiṇṇakaṁ kiṁ pana na paharissatī”ti suṭṭhutaraṁ aniccalakkhaṇādīni addasa. Satthā",
  "atk-s0502a20:110_11": "“pākaṭībhūtaṁ idāni imassa bhikkhuno kammaṭṭhāna”nti ñatvā gandhakuṭiyaṁ nisinnakova",
  "atk-s0502a20:110_12": "obhāsaṁ muñci, so tassa mukhaṁ pahari. Athassa “kiṁ nu kho eta”nti olokentassa satthā",
  "atk-s0502a20:110_13": "āgantvā sammukhe ṭhito viya ahosi. So uṭṭhāya añjaliṁ paggaṇhi. Athassa satthā sappāyaṁ",
  "atk-s0502a20:110_14": "sallakkhetvā imaṁ gāthamāha –",
  "atk-s0502a20:111": "285.",
  "atk-s0502a20:112": "“Ucchinda sinehamattano, kumudaṁ sāradikaṁva pāṇinā;",
  "atk-s0502a20:113": "Santimaggameva brūhaya, nibbānaṁ sugatena desita”nti.",
  "atk-s0502a20:114_0": "Tattha ucchindāti arahattamaggena ucchinda. Sāradikanti saradakāle nibbattaṁ. Santimagganti",
  "atk-s0502a20:114_1": "nibbānagāmiṁ aṭṭhaṅgikaṁ maggaṁ. Brūhayāti vaḍḍhaya. Nibbānañhi sugatena desitaṁ,",
  "atk-s0502a20:114_2": "tasmā tassa maggaṁ bhāvehīti attho.",
  "atk-s0502a20:115": "Desanāvasāne so bhikkhu arahatte patiṭṭhahi.",
  "atk-s0502a20:116": "Suvaṇṇakārattheravatthu navamaṁ.",
  "atk-s0502a20:117": "10. Mahādhanavāṇijavatthu",
  "atk-s0502a20:118": "Idha vassanti imaṁ dhammadesanaṁ satthā jetavane viharanto mahādhanavāṇijaṁ nāma ārabbha kathesi.",
  "atk-s0502a20:119_0": "So kira bārāṇasito kusumbharattānaṁ vatthānaṁ pañca sakaṭasatāni pūretvā vaṇijjāya",
  "atk-s0502a20:119_1": "sāvatthiṁ āgato nadītīraṁ patvā “sve nadiṁ uttarissāmī”ti tattheva sakaṭāni mocetvā",
  "atk-s0502a20:119_2": "vasi. Rattiṁ mahāmegho uṭṭhahitvā vassi. Nadī sattāhaṁ udakassa pūrā aṭṭhāsi. Nāgarāpi",
  "atk-s0502a20:119_3": "sattāhaṁ nakkhattaṁ kīḷiṁsu. Kusumbharattehi vatthehi kiccaṁ na niṭṭhitaṁ. Vāṇijo",
  "atk-s0502a20:119_4": "cintesi – “ahaṁ dūraṁ āgato. Sace puna gamissāmi, papañco bhavissati. Idheva vassañca",
  "atk-s0502a20:119_5": "hemantañca gimhañca mama kammaṁ karonto vasitvā imāni vikkiṇissāmī”ti. Satthā nagare",
  "atk-s0502a20:119_6": "piṇḍāya caranto tassa cittaṁ ñatvā sitaṁ pātukaritvā ānandattherena sitakāraṇaṁ puṭṭho",
  "atk-s0502a20:119_7": "āha – “diṭṭho te, ānanda, mahādhanavāṇijo”ti? “Āma, bhante”ti. So attano jīvitantarāyaṁ",
  "atk-s0502a20:119_8": "ajānitvā imaṁ saṁvaccharaṁ idheva vasitvā bhaṇḍaṁ vikkiṇituṁ cittamakāsīti. “Kiṁ",
  "atk-s0502a20:119_9": "pana tassa, bhante, antarāyo bhavissatī”ti? Satthā “āmānanda, sattāhameva jīvitvā",
  "atk-s0502a20:119_10": "so maccumukhe patissatī”ti vatvā imā gāthā abhāsi –",
  "atk-s0502a20:120": "“Ajjeva kiccamātappaṁ, ko jaññā maraṇaṁ suve;",
  "atk-s0502a20:121": "Na hi no saṅgaraṁ tena, mahāsenena maccunā.",
  "atk-s0502a20:122": "“Evaṁ vihāriṁ ātāpiṁ, ahorattamatanditaṁ;",
  "atk-s0502a20:123": "Taṁ ve bhaddekarattoti, santo ācikkhate munī”ti. ;",
  "atk-s0502a20:124_0": "Gacchāmissa, bhante, ārocessāmīti. Vissattho gacchānandāti. Thero sakaṭaṭṭhānaṁ gantvā",
  "atk-s0502a20:124_1": "bhikkhāya cari. Vāṇijo theraṁ āhārena patimānesi. Atha naṁ thero āha – “kittakaṁ",
  "atk-s0502a20:124_2": "kālaṁ idha vasissasī”ti? “Bhante, ahaṁ dūrato āgato”. Sace puna gamissāmi, papañco",
  "atk-s0502a20:124_3": "bhavissati, imaṁ saṁvaccharaṁ idha vasitvā bhaṇḍaṁ vikkiṇitvā gamissāmīti. Upāsaka,",
  "atk-s0502a20:124_4": "dujjāno jīvitantarāyo, appamādaṁ kātuṁ vaṭṭatīti. “Kiṁ pana, bhante, antarāyo bhavissatī”ti.",
  "atk-s0502a20:124_5": "“Āma, upāsaka, sattāhameva te jīvitaṁ pavattissatīti”. So saṁviggamānaso hutvā buddhappamukhaṁ",
  "atk-s0502a20:124_6": "bhikkhusaṅghaṁ nimantetvā sattāhaṁ mahādānaṁ datvā anumodanatthāya pattaṁ gaṇhi.",
  "atk-s0502a20:124_7": "Athassa satthā anumodanaṁ karonto, “upāsaka, paṇḍitena nāma ‘idheva vassādīni vasissāmi,",
  "atk-s0502a20:124_8": "idañcidañca kammaṁ payojessāmī’ti cintetuṁ na vaṭṭati, attano pana jīvitantarāyameva",
  "atk-s0502a20:124_9": "cintetuṁ vaṭṭatī”ti vatvā imaṁ gāthamāha –",
  "atk-s0502a20:125": "286.",
  "atk-s0502a20:126": "“Idha vassaṁ vasissāmi, idha hemantagimhisu;",
  "atk-s0502a20:127": "Iti bālo vicinteti, antarāyaṁ na bujjhatī”ti.",
  "atk-s0502a20:128_0": "Tattha idha vassanti imasmiṁ ṭhāne idañcidañca karonto catumāsaṁ vassaṁ vasissāmi.",
  "atk-s0502a20:128_1": "Hemantagimhisūti hemantagimhesupi “cattāro māse idañcidañca karonto idheva vasissāmī”ti",
  "atk-s0502a20:128_2": "evaṁ diṭṭhadhammikasamparāyikaṁ atthaṁ ajānanto bālo vicinteti. Antarāyanti “asukasmiṁ",
  "atk-s0502a20:128_3": "nāma kāle vā dese vā vaye vā marissāmī”ti attano jīvitantarāyaṁ na bujjhatīti.",
  "atk-s0502a20:129_0": "Desanāvasāne so vāṇijo sotāpattiphale patiṭṭhahi, sampattānampi sātthikā dhammadesanā",
  "atk-s0502a20:129_1": "ahosi. Vāṇijopi satthāraṁ anugantvā nivattitvā “sīsarogo viya me uppanno”ti sayane",
  "atk-s0502a20:129_2": "nipajji, tathānipannova kālaṁ katvā tusitavimāne nibbatti.",
  "atk-s0502a20:130": "Mahādhanavāṇijavatthu dasamaṁ.",
  "atk-s0502a20:131": "11. Kisāgotamīvatthu",
  "atk-s0502a20:132": "Taṁputtapasusammattanti imaṁ dhammadesanaṁ satthā jetavane viharanto kisāgotamiṁ ārabbha kathesi. Vatthu sahassavagge –",
  "atk-s0502a20:133": "“Yo ca vassasataṁ jīve, apassaṁ amataṁ padaṁ;",
  "atk-s0502a20:134": "Ekāhaṁ jīvitaṁ seyyo, passato amataṁ pada”nti. –",
  "atk-s0502a20:135_0": "Gāthāvaṇṇanāya vitthāretvā kathitaṁ. Tadā hi satthā “kisāgotami laddhā te ekaccharamattā",
  "atk-s0502a20:135_1": "siddhatthakā”ti āha. “Na laddhā, bhante, sakalagāme jīvantehi kira matakā eva bahutarā”ti.",
  "atk-s0502a20:135_2": "Atha naṁ satthā “tvaṁ ‘mameva putto mato’ti sallakkhesi, dhuvadhammo esa sabbasattānaṁ.",
  "atk-s0502a20:135_3": "Maccurājā hi sabbasatte aparipuṇṇajjhāsaye eva mahogho viya parikaḍḍhamāno apāyasamudde",
  "atk-s0502a20:135_4": "pakkhipatī”ti vatvā dhammaṁ desento imaṁ gāthamāha –",
  "atk-s0502a20:136": "287.",
  "atk-s0502a20:137": "“Taṁ puttapasusammattaṁ, byāsattamanasaṁ naraṁ;",
  "atk-s0502a20:138": "Suttaṁ gāmaṁ mahoghova, maccu ādāya gacchatī”ti.",
  "atk-s0502a20:139_0": "Tattha taṁ puttapasusammattanti taṁ rūpabalādisampanne putte ca pasū ca labhitvā",
  "atk-s0502a20:139_1": "“mama puttā abhirūpā balasampannā paṇḍitā sabbakiccasamatthā, mama goṇā abhirūpā",
  "atk-s0502a20:139_2": "arogā mahābhāravahā, mama gāvī bahukhīrā”ti evaṁ puttehi ca pasūhi ca sammattaṁ naraṁ.",
  "atk-s0502a20:139_3": "Byāsattamanasanti hiraññasuvaṇṇādīsu vā pattacīvarādīsu vā kiñcideva labhitvā tato",
  "atk-s0502a20:139_4": "uttaritaraṁ patthanatāya āsattamānasaṁ vā, cakkhuviññeyyādīsu ārammaṇesu vuttappakāresu",
  "atk-s0502a20:139_5": "vā parikkhāresu yaṁ yaṁ laddhaṁ hoti, tattha tattheva lagganatāya byāsattamānasaṁ",
  "atk-s0502a20:139_6": "vā. Suttaṁ gāmanti niddaṁ upagataṁ sattanikāyaṁ. Mahoghovāti yathā evarūpaṁ gāmaṁ",
  "atk-s0502a20:139_7": "gambhīravitthato mahanto mahānadīnaṁ ogho antamaso sunakhampi asesetvā sabbaṁ ādāya",
  "atk-s0502a20:139_8": "gacchati, evaṁ vuttappakāraṁ naraṁ maccu ādāya gacchatīti attho.",
  "atk-s0502a20:140": "Desanāvasāne kisāgotamī sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a20:141": "Kisāgotamīvatthu ekādasamaṁ.",
  "atk-s0502a20:142": "12. Paṭācārāvatthu",
  "atk-s0502a20:143": "Nasanti puttāti imaṁ dhammadesanaṁ satthā jetavane viharanto paṭācāraṁ ārabbha kathesi. Vatthu sahassavagge –",
  "atk-s0502a20:144": "“Yo ca vassasataṁ jīve, apassaṁ udayabbayaṁ;",
  "atk-s0502a20:145": "Ekāhaṁ jīvitaṁ seyyo, passato udayabbaya”nti. –",
  "atk-s0502a20:146_0": "Gāthāvaṇṇanāya vitthāretvā kathitaṁ. Tadā pana satthā paṭācāraṁ tanubhūtasokaṁ ñatvā",
  "atk-s0502a20:146_1": "“paṭācāre puttādayo nāma paralokaṁ gacchantassa tāṇaṁ vā leṇaṁ vā saraṇaṁ vā bhavituṁ",
  "atk-s0502a20:146_2": "na sakkonti, tasmā vijjamānāpi te na santiyeva. Paṇḍitena pana sīlaṁ visodhetvā attano",
  "atk-s0502a20:146_3": "nibbānagāmimaggameva sodhetuṁ vaṭṭatī”ti vatvā dhammaṁ desento imā gāthā abhāsi –",
  "atk-s0502a20:147": "288.",
  "atk-s0502a20:148": "“Na santi puttā tāṇāya, na pitā nāpi bandhavā;",
  "atk-s0502a20:149": "Antakenādhipannassa, natthi ñātīsu tāṇatā.",
  "atk-s0502a20:150": "289.",
  "atk-s0502a20:151": "“Etamatthavasaṁ ñatvā, paṇḍito sīlasaṁvuto;",
  "atk-s0502a20:152": "Nibbānagamanaṁ maggaṁ, khippameva visodhaye”ti.",
  "atk-s0502a20:153_0": "Tattha tāṇāyāti tāṇabhāvāya patiṭṭhānatthāya. Bandhavāti putte ca mātāpitaro ca ṭhapetvā",
  "atk-s0502a20:153_1": "avasesā ñātisuhajjā. Antakenādhipannassāti maraṇena abhibhūtassa. Pavattiyañhi puttādayo",
  "atk-s0502a20:153_2": "annapānādidānena ceva uppannakiccanittharaṇena ca tāṇā hutvāpi maraṇakāle kenaci",
  "atk-s0502a20:153_3": "upāyena maraṇaṁ paṭibāhituṁ asamatthatāya tāṇatthāya leṇatthāya na santi nāma. Teneva",
  "atk-s0502a20:153_4": "vuttaṁ – “natthi ñātīsu tāṇatā”ti. Etamatthavasanti evaṁ tesaṁ aññamaññassa tāṇaṁ",
  "atk-s0502a20:153_5": "bhavituṁ asamatthabhāvasaṅkhātaṁ kāraṇaṁ jānitvā paṇḍito catupārisuddhisīlena saṁvuto",
  "atk-s0502a20:153_6": "rakkhitagopito hutvā nibbānagamanaṁ aṭṭhaṅgikaṁ maggaṁ sīghaṁ sīghaṁ visodheyyāti attho.",
  "atk-s0502a20:154": "Desanāvasāne paṭācārā sotāpattiphale patiṭṭhahi, aññe ca bahū sotāpattiphalādīni pāpuṇiṁsūti.",
  "atk-s0502a20:155": "Paṭācārāvatthu dvādasamaṁ.",
  "atk-s0502a20:156": "Maggavaggavaṇṇanā niṭṭhitā.",
  "atk-s0502a20:157": "Vīsatimo vaggo."
}