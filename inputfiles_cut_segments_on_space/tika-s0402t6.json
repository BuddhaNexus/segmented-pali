{
  "tika-s0402t6:0": "(7) 2. Sukhavaggavaṇṇanā",
  "tika-s0402t6:1": "65. Dutiyassa paṭhame sabbakāmanipphattimūlakaṁ sukhanti anavasesaupabhogaparibhogavatthunipphattihetukaṁ kāmasukhaṁ. Pabbajjāmūlakaṁ sukhanti pabbajjāhetukaṁ pavivekasukhaṁ.",
  "tika-s0402t6:2_0": "66. Dutiye kāmeti pañca kāmaguṇe, sabbepi vā tebhūmake dhamme. Vuttañhetaṁ ‘‘sabbepi",
  "tika-s0402t6:2_1": "tebhūmakā dhammā kamanīyaṭṭhena kāmā’’ti (mahāni. 1). Nekkhammaṁ vuccati pabbajjā",
  "tika-s0402t6:2_2": "gharabandhanato nikkhantattā. Nibbānameva vā –",
  "tika-s0402t6:3": "‘‘Pabbajjā paṭhamaṁ jhānaṁ, nibbānañca vipassanā;",
  "tika-s0402t6:4": "Sabbepi kusalā dhammā, nekkhammanti pavuccare’’ti. (itivu. aṭṭha. 109) –",
  "tika-s0402t6:5": "Hi vuttaṁ.",
  "tika-s0402t6:6": "67. Tatiye upadhī vuccanti pañcupādānakkhandhā, tannissitaṁ sukhaṁ upadhisukhaṁ. Tappaṭipakkhato nirupadhisukhaṁ lokuttarasukhaṁ.",
  "tika-s0402t6:7": "68. Catutthe vaṭṭapariyāpannaṁ sukhaṁ vaṭṭasukhaṁ. Nibbānārammaṇaṁ sukhaṁ vivaṭṭasukhaṁ.",
  "tika-s0402t6:8": "69. Pañcame saṁkilesanti saṁkiliṭṭhaṁ. Tenāha ‘‘vaṭṭagāmisukha’’nti. Vivaṭṭasukhanti maggaphalasahagataṁ sukhaṁ.",
  "tika-s0402t6:9": "70. Chaṭṭhe ariyānameva sukhaṁ ariyasukhaṁ, ariyañca taṁ sukhañcātipi ariyasukhaṁ. Anariyānameva sukhaṁ anariyasukhaṁ. Anariyañca taṁ sukhañcātipi anariyasukhaṁ.",
  "tika-s0402t6:10": "71. Sattame tanti cetasikasukhaṁ.",
  "tika-s0402t6:11_0": "72. Aṭṭhame saha pītiyā vattatīti sappītikaṁ, pītisahagataṁ sukhaṁ. Sabhāvato virāgato",
  "tika-s0402t6:11_1": "ca natthi etassa pītīti nippītikaṁ sukhaṁ. Aṭṭhakathāyaṁ panettha jhānasukhameva",
  "tika-s0402t6:11_2": "uddhaṭaṁ, tathā ca ‘‘lokiyasappītikasukhato lokiyanippītikasukhaṁ agga’’nti vuttaṁ.",
  "tika-s0402t6:11_3": "Lokiyanippītikampi hi aggaṁ labbhatevāti bhūmantaraṁ bhinditvā aggabhāvo veditabbo.",
  "tika-s0402t6:12_0": "73. Navame sātasabhāvameva sukhaṁ sātasukhaṁ, na upekkhāsukhaṁ viya asātasabhāvaṁ.",
  "tika-s0402t6:12_1": "Kāmañcettha kāyaviññāṇasahagatampi sātasukhameva, aṭṭhakathāyaṁ pana ‘‘tīsu jhānesu",
  "tika-s0402t6:12_2": "sukha’’nteva vuttaṁ.",
  "tika-s0402t6:13": "74. Dasame samādhisampayuttaṁ sukhaṁ samādhisukhaṁ. Na samādhisampayuttaṁ sukhaṁ asamādhisukhaṁ.",
  "tika-s0402t6:14": "75. Ekādasame suttantakathā esāti ‘‘sappītikaṁ jhānadvaya’’nti vuttaṁ.",
  "tika-s0402t6:15_0": "77. Terasame rūpajjhānaṁ rūpaṁ uttarapadalopena, taṁ ārammaṇaṁ etassāti rūpārammaṇaṁ.",
  "tika-s0402t6:15_1": "Catutthajjhānaggahaṇaṁ pana yadassa paṭiyogī, tena samānayogakkhamadassanaparaṁ.",
  "tika-s0402t6:15_2": "Yaṁ kiñci rūpanti yaṁ kiñci ruppanalakkhaṇaṁ rūpaṁ. Tappaṭikkhepena arūpaṁ veditabbaṁ.",
  "tika-s0402t6:16": "Sukhavaggavaṇṇanā niṭṭhitā."
}