{
  "atk-s0404a8:0": "(9) 4. Sativaggo",
  "atk-s0404a8:1": "1-2. Satisampajaññasuttavaṇṇanā",
  "atk-s0404a8:2_0": "81-82. Navamassa paṭhamaṁ heṭṭhā vuttanayameva. Dutiye saddhoti duvidhāya saddhāya",
  "atk-s0404a8:2_1": "samannāgato. No cupasaṅkamitāti na upaṭṭhahati. Noca paripucchitāti atthānatthaṁ",
  "atk-s0404a8:2_2": "kāraṇākāraṇaṁ paripucchitā na hoti. Samannāgatoti sāmiatthe paccattaṁ, samannāgatassāti",
  "atk-s0404a8:2_3": "vuttaṁ hoti. Ekantapaṭibhānā tathāgataṁ dhammadesanā hotīti tathāgatassa ekantapaṭibhānā",
  "atk-s0404a8:2_4": "dhammadesanā hoti, ekanteneva paṭibhāti upaṭṭhātīti attho.",
  "atk-s0404a8:3": "3. Mūlakasuttavaṇṇanā",
  "atk-s0404a8:4_0": "83. Tatiye sabbe dhammāti pañcakkhandhā. Chandamūlakāti ajjhāsayacchando kattukamyatāchando",
  "atk-s0404a8:4_1": "taṁ mūlaṁ etesanti chandamūlakā. Manasikārato sambhavantīti manasikārasambhavā. Phassato",
  "atk-s0404a8:4_2": "samudenti rāsī bhavantīti phassasamudayā. Vedanāya samosarantīti vedanāsamosaraṇā.",
  "atk-s0404a8:4_3": "Samādhi etesaṁ pamukhoti samādhippamukhā. Jeṭṭhakaṭṭhena sati adhipati etesanti satādhipateyyā,",
  "atk-s0404a8:4_4": "satijeṭṭhakāti attho. Paññā uttarā etesanti paññuttarā. Vimutti eva sāro etesanti",
  "atk-s0404a8:4_5": "vimuttisārā. Ettha ca chandamūlakādayo cattāropi lokiyā kathitā, sesā lokiyalokuttaramissakāti.",
  "atk-s0404a8:5": "4. Corasuttavaṇṇanā",
  "atk-s0404a8:6_0": "84. Catutthe mahācoroti rajjantare dubbhituṁ samattho mahācoro. Pariyāpajjatīti pariyādānaṁ",
  "atk-s0404a8:6_1": "gacchati. Na ciraṭṭhitiko hotīti addhānaṁ pālento ṭhātuṁ na sakkoti. Appaharantassa",
  "atk-s0404a8:6_2": "paharatīti attano averine appaharante guṇasampanne ca mahallake ca taruṇadārake ca",
  "atk-s0404a8:6_3": "appaharitabbayuttake paharati. Anavasesaṁ ādiyatīti nissesaṁ gaṇhāti. Byattacorānañhi",
  "atk-s0404a8:6_4": "idaṁ vattaṁ – parassa dvīsu sāṭakesu eko gahetabbo, ekasmiṁ sante dubbalaṁ datvā",
  "atk-s0404a8:6_5": "thiro gahetabbo. Puṭabhattataṇḍulādīsu ekaṁ koṭṭhāsaṁ datvā eko gahetabboti. Accāsanne",
  "atk-s0404a8:6_6": "kammaṁ karotīti gāmanigamarājadhānīnaṁ āsannaṭṭhāne corikakammaṁ karoti. Na ca nidhānakusalo",
  "atk-s0404a8:6_7": "hotīti yaṁ laddhaṁ, taṁ dakkhiṇeyye nidahituṁ cheko na hoti, paralokamaggaṁ na sodheti.",
  "atk-s0404a8:7": "5. Samaṇasuttavaṇṇanā",
  "atk-s0404a8:8_0": "85. Pañcame yaṁ samaṇenāti yaṁ guṇajātaṁ samaṇena pattabbaṁ. Vusīmatāti brahmacariyavāsaṁvutena.",
  "atk-s0404a8:8_1": "Mutto mocemi bandhanāti ahaṁ sabbabandhanehi mutto hutvā mahājanampi rāgādibandhanato",
  "atk-s0404a8:8_2": "mocemi. Paramadantoti aññena kenaci asikkhāpito acodito sayambhuñāṇena paṭivijjhitvā",
  "atk-s0404a8:8_3": "paramadamathena dantattā paramadanto nāma. Parinibbutoti kilesaparinibbānena parinibbuto.",
  "atk-s0404a8:9": "6. Yasasuttavaṇṇanā",
  "atk-s0404a8:10_0": "86. Chaṭṭhe mā ca mayā yasoti yaso ca mayā saddhiṁ mā gañchi. Akasiralābhīti vipulalābhī.",
  "atk-s0404a8:10_1": "Sīlapaññāṇanti sīlañceva ñāṇañca. Saṅgammāti sannipatitvā. Samāgammāti samāgantvā.",
  "atk-s0404a8:10_2": "Saṅgaṇikavihāranti gaṇasaṅgaṇikavihāraṁ. Na hi nūnameti na hi nūna ime. Tathā hi",
  "atk-s0404a8:10_3": "panameti tathā hi pana ime. Aṅgulipatodakehīti aṅgulipatodayaṭṭhiṁ katvā vijjhanena.",
  "atk-s0404a8:10_4": "Sañjagghanteti mahāhasitaṁ hasante. Saṁkīḷanteti keḷiṁ karonte.",
  "atk-s0404a8:11": "7. Pattanikujjanasuttavaṇṇanā",
  "atk-s0404a8:12_0": "87. Sattame nikkujjeyyāti tena dinnassa deyyadhammassa appaṭiggahaṇatthaṁ pattanikkujjanakammavācāya",
  "atk-s0404a8:12_1": "nikujjeyya, na adhomukhaṭhapanena. Alābhāyāti catunnaṁ paccayānaṁ alābhatthāya. Anatthāyāti",
  "atk-s0404a8:12_2": "upaddavāya avaḍḍhiyā. Ukkujjeyyāti ukkujjanakammavācāya ukkujjeyya.",
  "atk-s0404a8:13": "8. Appasādapavedanīyasuttavaṇṇanā",
  "atk-s0404a8:14_0": "88. Aṭṭhame appasādaṁ pavedeyyunti appasannabhāvaṁ jānāpeyyuṁ. Appasādaṁ pavedentena",
  "atk-s0404a8:14_1": "pana kiṁ kātabbanti? Nisinnāsanato na uṭṭhātabbaṁ na vanditabbaṁ na paccuggamanaṁ",
  "atk-s0404a8:14_2": "kātabbaṁ, na deyyadhammo dātabbo. Agocareti pañcavidhe agocare.",
  "atk-s0404a8:15": "9. Paṭisāraṇīyasuttavaṇṇanā",
  "atk-s0404a8:16": "89. Navame dhammikañca gihipaṭissavanti “imaṁ temāsaṁ idheva vasitabba”nti vutto “evaṁ hotū”tiādinā nayena paṭissavaṁ. Na saccāpetīti vuttaṁ na saccaṁ karoti visaṁvādeti.",
  "atk-s0404a8:17": "10. Sammāvattanasuttavaṇṇanā",
  "atk-s0404a8:18_0": "90. Dasame paccekaṭṭhāneti adhipatiṭṭhāne jeṭṭhakaṭṭhāne. Tañhi jeṭṭhakaṁ katvā kiñci",
  "atk-s0404a8:18_1": "saṅghakammaṁ kātuṁ na labhati. Na ca tena mūlena vuṭṭhāpetabboti taṁ mūlaṁ katvā",
  "atk-s0404a8:18_2": "abbhānakammaṁ kātuṁ na labhati. Sesaṁ sabbattha uttānamevāti.",
  "atk-s0404a8:19": "Sativaggo navamo."
}