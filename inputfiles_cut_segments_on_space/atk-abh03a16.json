{
  "atk-abh03a16:0": "9. Hevatthikathāvaṇṇanā",
  "atk-abh03a16:1_0": "304. Idāni hevatthikathā nāma hoti. Tattha yesaṁ “sabbepi atītādibhedā dhammā rūpādivasena",
  "atk-abh03a16:1_1": "atthi, atītaṁ anāgatapaccuppannavasena, anāgatapaccuppannāni vā atītādivasena natthi;",
  "atk-abh03a16:1_2": "tasmā sabbamevidaṁ evaṁ atthi evaṁ natthī”ti laddhi, seyyathāpi etarahi vuttappabhedānaṁ",
  "atk-abh03a16:1_3": "andhakānaṁ; te sandhāya atītaṁ atthīti pucchā sakavādissa. Hevatthi heva natthīti",
  "atk-abh03a16:1_4": "vissajjanaṁ paravādissa. Tattha hevāti evaṁ. Atha naṁ sakavādī “yadi atītova evaṁ",
  "atk-abh03a16:1_5": "atthi, evaṁ natthīti laddhi, evaṁ sante soyeva atthi, soyeva natthi nāmā”ti pucchanto",
  "atk-abh03a16:1_6": "sevatthi, seva natthīti āha. Itaro teneva sabhāvena atthitaṁ, teneva natthitaṁ sandhāya",
  "atk-abh03a16:1_7": "paṭikkhipati. Dutiyaṁ puṭṭho sakabhāveneva atthitaṁ, parabhāveneva natthitaṁ sandhāya",
  "atk-abh03a16:1_8": "paṭijānāti. Tato paraṁ atthaṭṭho natthaṭṭhoti atthisabhāvo natthisabhāvo nāma hotīti",
  "atk-abh03a16:1_9": "pucchati. Imināvupāyena sabbavāresu attho veditabbo. Pariyosāne pana “tena hi atītaṁ",
  "atk-abh03a16:1_10": "hevatthi, heva natthī”ti ca “tena hi rūpaṁ hevatthi, heva natthī”ti cātiādīni vatvā",
  "atk-abh03a16:1_11": "kiñcāpi paravādinā laddhi patiṭṭhāpitā, ayoniso patiṭṭhāpitattā panesā appatiṭṭhāpitāyevāti.",
  "atk-abh03a16:2": "Hevatthikathāvaṇṇanā.",
  "atk-abh03a16:3": "Mahāvaggo niṭṭhito."
}