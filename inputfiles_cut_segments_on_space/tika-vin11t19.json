{
  "tika-vin11t19:0": "Vassūpanāyikakkhandhakakathāvaṇṇanā",
  "tika-vin11t19:1_0": "2608. Vassūpanāyikā vuttāti seso. Pacchimā cāti ettha iti-saddo nidassane. Vassūpanāyikāti",
  "tika-vin11t19:1_1": "vassūpagamanā. Ālayo, vacībhedo vā kātabbo upagacchatāti iminā vassūpagamanappakāro",
  "tika-vin11t19:1_2": "dassito. Upagacchatā ālayo kattabbo, vacībhedo vā kattabboti sambandho. Upagacchantena",
  "tika-vin11t19:1_3": "ca senāsane asati “idha vassaṁ vasissāmī”ti cittuppādamattaṁ vā kātabbaṁ, senāsane",
  "tika-vin11t19:1_4": "sati “imasmiṁ vihāre imaṁ temāsaṁ vassaṁ upemī”ti ca “idha vassaṁ upemī”ti ca vacībhedo vā kātabboti attho.",
  "tika-vin11t19:2_0": "2609. Jānaṁ vassūpagamanaṁ anupagacchato vāpīti yojanā. Temāsanti ettha “purimaṁ",
  "tika-vin11t19:2_1": "vā pacchimaṁ vā”ti seso. Carantassāpīti ettha “cārika”nti seso. Purimaṁ vā temāsaṁ",
  "tika-vin11t19:2_2": "pacchimaṁ vā temāsaṁ avasitvāva cārikaṁ carantassāpi dukkaṭanti yojanā. Temāsanti",
  "tika-vin11t19:2_3": "accantasaṁyoge upayogavacanaṁ. Yathāha – “na, bhikkhave, vassaṁ upagantvā purimaṁ",
  "tika-vin11t19:2_4": "vā temāsaṁ pacchimaṁ vā temāsaṁ avasitvā cārikā pakkamitabbā, yo pakkameyya, āpatti dukkaṭassā”ti.",
  "tika-vin11t19:3_0": "2610.Rukkhassasusireti ettha “suddhe”ti seso. Yathāha – “rukkhasusireti ettha suddhe",
  "tika-vin11t19:3_1": "rukkhasusireyeva na vaṭṭati, mahantassa pana rukkhasusirassa anto padaracchadanaṁ",
  "tika-vin11t19:3_2": "kuṭikaṁ katvā pavisanadvāraṁ yojetvā upagantuṁ vaṭṭatī”ti. “Rukkhassa susire”ti iminā",
  "tika-vin11t19:3_3": "rukkhekadeso viṭapopi saṅgahito, sopi suddhova na vaṭṭati. Yathāha – “rukkhaviṭabhiyāti",
  "tika-vin11t19:3_4": "etthāpi suddhe viṭapamatte na vaṭṭati, mahāviṭape pana aṭṭakaṁ bandhitvā tattha padaracchadanaṁ",
  "tika-vin11t19:3_5": "kuṭikaṁ katvā upagantuṁ vaṭṭatī”ti.",
  "tika-vin11t19:4_0": "“Chatteti etthāpi catūsu thambhesu chattaṁ ṭhapetvā āvaraṇaṁ katvā dvāraṁ yojetvā",
  "tika-vin11t19:4_1": "upagantuṁ vaṭṭati, chattakuṭikā nāmesā hoti. Cāṭiyāti etthāpi mahantena kapallena",
  "tika-vin11t19:4_2": "chatte vuttanayena kuṭiṁ katvāva upagantuṁ vaṭṭatī”ti aṭṭhakathāvacanato evamakatāsu",
  "tika-vin11t19:4_3": "suddhachattacāṭīsu nivāraṇaṁ veditabbaṁ. Chavakuṭīti ṭaṅkitamañcādayo vuttā. Yathāha",
  "tika-vin11t19:4_4": "– “chavakuṭikā nāma ṭaṅkitamañcādibhedā kuṭi, tattha upagantuṁ na vaṭṭatī”ti.",
  "tika-vin11t19:5_0": "Susāne pana aññaṁ kuṭikaṁ katvā upagantuṁ vaṭṭati. “Chavasarīraṁ jhāpetvā chārikāya,",
  "tika-vin11t19:5_1": "aṭṭhikānañca atthāya kuṭikā karīyatī”ti andhakaṭṭhakathāyaṁ chavakuṭi vuttā. “Ṭaṅkitamañcoti",
  "tika-vin11t19:5_2": "kasikuṭikāpāsāṇagharanti likhita”nti vajirabuddhitthero. Catunnaṁ pāsāṇānaṁ upari",
  "tika-vin11t19:5_3": "pāsāṇaṁ attharitvā kato gehopi “ṭaṅkitamañco”ti vuccati. Dīghe mañcapāde majjhe vijjhitvā",
  "tika-vin11t19:5_4": "aṭaniyo pavesetvā mañcaṁ karontīti tassa idaṁ upari, idaṁ heṭṭhāti natthi, parivattetvā",
  "tika-vin11t19:5_5": "atthatopi tādisova hoti, taṁ susāne, devaṭṭhāne ca ṭhapenti, ayampi ṭaṅkitamañco nāma.",
  "tika-vin11t19:6": "2611. “Sati paccayavekalle, sarīrāphāsutāya vā”ti avasesantarāyānaṁ vakkhamānattā “antarāyo”ti iminā rājantarāyādi dasavidho gahetabbo.",
  "tika-vin11t19:7_0": "2612-4. “Anujānāmi, bhikkhave, sattannaṁ sattāhakaraṇīyena appahitepi gantuṁ, pageva",
  "tika-vin11t19:7_1": "pahite bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa",
  "tika-vin11t19:7_2": "cā”ti vuttanayaṁ dassetumāha “mātāpitūna”ntiādi.",
  "tika-vin11t19:8_0": "Mātāpitūnaṁ dassanatthaṁ, pañcannaṁ sahadhammikānaṁ dassanatthaṁ vā nesaṁ atthe sati",
  "tika-vin11t19:8_1": "vā nesaṁ antare gilānaṁ daṭṭhuṁ vā tadupaṭṭhākānaṁ bhattādiṁ pariyesanatthaṁ vā nesaṁ",
  "tika-vin11t19:8_2": "bhattādiṁ pariyesanatthaṁ vā tathā nesaṁ pañcannaṁ sahadhammikānaṁ aññataraṁ anabhirataṁ",
  "tika-vin11t19:8_3": "ukkaṇṭhitaṁ ahaṁ gantvā vūpakāsessaṁ vā vūpakāsāpessāmi vā dhammakathamassa karissāmīti",
  "tika-vin11t19:8_4": "vā tassa pañcannaṁ sahadhammikānaṁ aññatarassa uṭṭhitaṁ uppannaṁ diṭṭhiṁ vivecessāmi",
  "tika-vin11t19:8_5": "vā vivecāpessāmi vā dhammakathamassa karissāmīti vā tathā uppannaṁ kukkuccaṁ vinodessāmīti",
  "tika-vin11t19:8_6": "vā vinodāpessāmīti vā dhammakathamassa karissāmīti vā evaṁ vinayaññunā bhikkhunā",
  "tika-vin11t19:8_7": "sattāhakiccena apesitepi gantabbaṁ, pageva pahiteti yojanā.",
  "tika-vin11t19:9_0": "Bhattādīti ettha ādi-saddena bhesajjapariyesanādiṁ saṅgaṇhāti. Yathāha – “gilānabhattaṁ",
  "tika-vin11t19:9_1": "vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi,",
  "tika-vin11t19:9_2": "pucchissāmi vā upaṭṭhahissāmi vā”ti. Vūpakāsessanti yattha anabhirati uppannā, tato",
  "tika-vin11t19:9_3": "aññattha gahetvā gamissāmīti attho.",
  "tika-vin11t19:10_0": "Vinodessāmahanti vāti ettha vā-saddena “idha pana, bhikkhave, bhikkhu garudhammaṁ",
  "tika-vin11t19:10_1": "ajjhāpanno hoti parivāsāraho, so ce bhikkhūnaṁ santike dūtaṁ pahiṇeyya ‘ahañhi garudhammaṁ",
  "tika-vin11t19:10_2": "ajjhāpanno parivāsāraho, āgacchantu bhikkhū, icchāmi bhikkhūnaṁ āgata’nti. Gantabbaṁ,",
  "tika-vin11t19:10_3": "bhikkhave, sattāhakaraṇīyena appahitepi, pageva pahite ‘parivāsadānaṁ ussukkaṁ karissāmi",
  "tika-vin11t19:10_4": "vā anussāvessāmi vā gaṇapūrako vā bhavissāmī”tiādinayaṁ saṅgaṇhāti. Evaṁ sattāhakiccena",
  "tika-vin11t19:10_5": "gacchantena antoupacārasīmāya ṭhiteneva “antosattāhe āgacchissāmī”ti ābhogaṁ katvā",
  "tika-vin11t19:10_6": "gantabbaṁ. Sace ābhogaṁ akatvā upacārasīmaṁ atikkamati, chinnavasso hotīti vadanti.",
  "tika-vin11t19:11_0": "2615. “Ayaṁ panettha pāḷimuttakaratticchedavinicchayo”ti aṭṭhakathāgataṁ ratticchedavinicchayaṁ",
  "tika-vin11t19:11_1": "dassetumāha “vassaṁ upagatenetthā”tiādi. Etthāti imasmiṁ sattāhakiccādhikāre. Ayaṁ",
  "tika-vin11t19:11_2": "pāḷimuttakavinicchayo daṭṭhabboti attho.",
  "tika-vin11t19:12_0": "2616.“Asukaṁ nāma divasa”ntiādinā nimantanākāraṁ vakkhati. Pubbanti paṭhamaṁ. Vaṭṭatīti",
  "tika-vin11t19:12_1": "sattāhakiccena gantuṁ vaṭṭati. Yathāha – “sace ekasmiṁ mahāvāse paṭhamaṁyeva katikā",
  "tika-vin11t19:12_2": "katā hoti ‘asukadivasaṁ nāma sannipatitabba’nti, nimantitoyeva nāma hoti, gantuṁ",
  "tika-vin11t19:12_3": "vaṭṭatī”ti. “Upāsakehi ‘imasmiṁ nāma divase dānādīni karoma, sabbe eva sannipatantū’ti",
  "tika-vin11t19:12_4": "katikāyapi katāya gantuṁ vaṭṭati, nimantitoyeva nāma hotī”ti keci.",
  "tika-vin11t19:13_0": "2617.Bhaṇḍakanti attano cīvarabhaṇḍaṁ. Na vaṭṭatīti sattāhakiccena gantuṁ na vaṭṭati.",
  "tika-vin11t19:13_1": "Pahiṇantīti cīvaradhovanādikammena pahiṇanti. Ācariyupajjhāyānaṁ āṇattiyena kenaci",
  "tika-vin11t19:13_2": "anavajjakiccena sattāhakaraṇīyena gantuṁ vaṭṭatīti imināva dīpitaṁ hoti.",
  "tika-vin11t19:14_0": "2618.Uddesādīnamatthāyāti pāḷivācanāni sandhāya. Ādi-saddena paripucchādiṁ saṅgaṇhāti.",
  "tika-vin11t19:14_1": "Garūnanti agilānānampi ācariyupajjhāyānaṁ. Gantuṁ labhatīti sattāhakaraṇīyena gantuṁ",
  "tika-vin11t19:14_2": "labhati. Puggaloti pakaraṇato bhikkhuṁyeva gaṇhāti.",
  "tika-vin11t19:15_0": "2619.Ācariyoti nidassanamattaṁ, upajjhāyena nivāritepi eseva nayo. “Sace pana naṁ",
  "tika-vin11t19:15_1": "ācariyo ‘ajja mā gacchā’ti vadati, vaṭṭatī”ti aṭṭhakathānayaṁ dassetumāha “ratticchede",
  "tika-vin11t19:15_2": "anāpatti, hotīti paridīpitā”ti. Ratticchedeti vassacchedanimittaṁ. “Ratticchede”ti",
  "tika-vin11t19:15_3": "sabbattha vassacchedoti sanniṭṭhānaṁ katvā vadanti, evaṁ sattāhakaraṇīyena gataṁ",
  "tika-vin11t19:15_4": "naṁ antosattāheyeva puna āgacchantaṁ sace ācariyo vā upajjhāyo vā “ajja mā gacchā”ti",
  "tika-vin11t19:15_5": "vadati, sattāhātikkamepi anāpattīti adhippāyo, vassacchedo pana hotiyevāti daṭṭhabbaṁ",
  "tika-vin11t19:15_6": "sattāhassa bahiddhā vītināmitattā.",
  "tika-vin11t19:16_0": "2620.Yassa kassaci ñātissāti mātāpitūhi aññassa ñātijanassa. “Gacchato dassanatthāyā”ti",
  "tika-vin11t19:16_1": "iminā sesañātikehi “mayaṁ gilānā bhadantānaṁ āgamanaṁ icchāmā”ti ca “upaṭṭhākakulehi",
  "tika-vin11t19:16_2": "dānaṁ dassāma, dhammaṁ sossāma, bhikkhūnaṁ dassanaṁ icchāmā”ti ca evaṁ kattabbaṁ",
  "tika-vin11t19:16_3": "niddisitvā dūte vā pesite sattāhakaraṇīyena gacchato ratticchedo ca dukkaṭañca na",
  "tika-vin11t19:16_4": "hotīti vuttaṁ hoti. Yathāha “idha pana, bhikkhave, bhikkhussa ñātako gilāno hoti…pe…",
  "tika-vin11t19:16_5": "gantabbaṁ, bhikkhave, sattāhakaraṇīyena pahite, na tveva appahite”ti ca “idha pana,",
  "tika-vin11t19:16_6": "bhikkhave, upāsakena saṅghaṁ uddissa vihāro kārāpito hoti…pe… icchāmi dānañca dātuṁ",
  "tika-vin11t19:16_7": "dhammañca sotuṁ bhikkhū ca passitunti. Gantabbaṁ, bhikkhave, sattāhakaraṇīyena pahite,",
  "tika-vin11t19:16_8": "na tveva appahite”ti ca.",
  "tika-vin11t19:17_0": "2621. “Ahaṁ gāmakaṁ gantvā ajjeva āgamissāmī”ti āgacchaṁ āgacchanto sace pāpuṇituṁ",
  "tika-vin11t19:17_1": "na sakkoteva, vaṭṭatīti yojanā. Vaṭṭatīti ettha “ajjeva āgamissāmī”ti gantvā āgacchantassa",
  "tika-vin11t19:17_2": "antarāmagge sace aruṇuggamanaṁ hoti, vassacchedopi na hoti, ratticchedadukkaṭañca natthīti adhippāyo.",
  "tika-vin11t19:18_0": "2622.Vajeti gopālakānaṁ nivāsanaṭṭhāne. Sattheti jaṅghasatthasakaṭasatthānaṁ sanniviṭṭhokāse.",
  "tika-vin11t19:18_1": "Tīsu ṭhānesu bhikkhuno, vassacchede anāpattīti tehi saddhiṁ gacchantasseva natthi",
  "tika-vin11t19:18_2": "āpatti, tehi viyuñjitvā gamane pana āpattiyeva, pavāretuñca na labhati.",
  "tika-vin11t19:19_0": "Vajādīsu vassaṁ upagacchantena vassūpanāyikadivase tena bhikkhunā upāsakā vattabbā",
  "tika-vin11t19:19_1": "“kuṭikā laddhuṁ vaṭṭatī”ti. Sace karitvā denti, tattha pavisitvā “idha vassaṁ upemī”ti",
  "tika-vin11t19:19_2": "tikkhattuṁ vattabbaṁ. No ce denti, sālāsaṅkhepena ṭhitasakaṭassa heṭṭhā upagantabbaṁ.",
  "tika-vin11t19:19_3": "Tampi alabhantena ālayo kātabbo. Satthe pana kuṭikādīnaṁ abhāve “idha vassaṁ upemī”ti",
  "tika-vin11t19:19_4": "vacībhedaṁ katvā upagantuṁ na vaṭṭati, ālayakaraṇamattameva vaṭṭati. Ālayo nāma “idha",
  "tika-vin11t19:19_5": "vassaṁ vasissāmī”ti cittuppādamattaṁ.",
  "tika-vin11t19:20_0": "Sace maggappaṭipanneyeva satthe pavāraṇadivaso hoti, tattheva pavāretabbaṁ. Atha",
  "tika-vin11t19:20_1": "sattho antovasseyeva bhikkhunā patthitaṭṭhānaṁ patvā atikkamati. Patthitaṭṭhāne vasitvā",
  "tika-vin11t19:20_2": "tattha bhikkhūhi saddhiṁ pavāretabbaṁ. Athāpi sattho antovasseyeva antarā ekasmiṁ",
  "tika-vin11t19:20_3": "gāme tiṭṭhati vā vippakirati vā, tasmiṁyeva gāme bhikkhūhi saddhiṁ vasitvā pavāretabbaṁ,",
  "tika-vin11t19:20_4": "appavāretvā tato paraṁ gantuṁ na vaṭṭati.",
  "tika-vin11t19:21_0": "Nāvāya vassaṁ upagacchantenāpi kuṭiyaṁyeva upagantabbaṁ. Pariyesitvā alabhante ālayo",
  "tika-vin11t19:21_1": "kātabbo. Sace antotemāsaṁ nāvā samuddeyeva hoti, tattheva pavāretabbaṁ. Atha nāvā",
  "tika-vin11t19:21_2": "kūlaṁ labhati, sayañca parato gantukāmo hoti, gantuṁ na vaṭṭati. Nāvāya laddhagāmeyeva",
  "tika-vin11t19:21_3": "vasitvā bhikkhūhi saddhiṁ pavāretabbaṁ. Sacepi nāvā anutīrameva aññattha gacchati,",
  "tika-vin11t19:21_4": "bhikkhu ca paṭhamaṁ laddhagāmeyeva vasitukāmo, nāvā gacchatu, bhikkhunā tattheva",
  "tika-vin11t19:21_5": "vasitvā bhikkhūhi saddhiṁ pavāretabbaṁ.",
  "tika-vin11t19:22": "Iti vaje, satthe, nāvāyanti tīsu ṭhānesu natthi vassacchede āpatti, pavāretuñca labhati.",
  "tika-vin11t19:23_0": "2623.Sati paccayavekalleti piṇḍapātādīnaṁ paccayānaṁ ūnatte sati. Sarīrāphāsutāya",
  "tika-vin11t19:23_1": "vāti sarīrassa aphāsutāya ābādhe vā sati. Vassaṁ chetvāpi pakkameti vassacchedaṁ",
  "tika-vin11t19:23_2": "katvāpi yathāphāsukaṭṭhānaṁ gaccheyya. Api-saddena vassaṁ achetvā vassacchedakāraṇe",
  "tika-vin11t19:23_3": "sati sattāhakaraṇīyena gantumpi vaṭṭatīti dīpeti.",
  "tika-vin11t19:24": "2624.Yena kenantarāyenāti rājantarāyādīsu yena kenaci antarāyena. Yo bhikkhu vassaṁ nopagato, tenāpi chinnavassena vāpi dutiyā vassūpanāyikā upagantabbāti yojanā.",
  "tika-vin11t19:25_0": "2625-6.Sattāhanti accantasaṁyoge upayogavacanaṁ. “Vītināmetī”ti iminā sambandho.",
  "tika-vin11t19:25_1": "Upagantvāpi vā bahiddhā eva sattāhaṁ vītināmeti ce. Yo gacchati, yo ca vītināmeti,",
  "tika-vin11t19:25_2": "tassa bhikkhussa. Purimāpi na vijjatīti anupagatattā, chinnavassattā ca purimāpi",
  "tika-vin11t19:25_3": "vassūpanāyikā na vijjati na labhati. Imesaṁ dvinnaṁ yathākkamaṁ upacārātikkame, sattāhātikkame",
  "tika-vin11t19:25_4": "ca āpatti veditabbā.",
  "tika-vin11t19:26_0": "Paṭissave ca bhikkhussa, hoti āpatti dukkaṭanti “idha vassaṁ vasathā”ti vutte “sādhū”ti",
  "tika-vin11t19:26_1": "paṭissuṇitvā tassa visaṁvāde asaccāpane āpatti hoti. Katamāti āha “dukkaṭa”nti. Na",
  "tika-vin11t19:26_2": "kevalaṁ etasseva visaṁvāde āpatti hoti, atha kho itaresampi paṭissavānaṁ visaṁvāde",
  "tika-vin11t19:26_3": "āpatti veditabbā. Yathāha – “paṭissave ca āpatti dukkaṭassāti ettha na kevalaṁ ‘imaṁ",
  "tika-vin11t19:26_4": "temāsaṁ idha vassaṁ vasathā’ti etasseva paṭissavassa visaṁvāde āpatti, ‘imaṁ temāsaṁ",
  "tika-vin11t19:26_5": "bhikkhaṁ gaṇhatha, ubhopi mayaṁ idha vassaṁ vasissāma, ekatova uddisāpessāmā’ti evamādināpi",
  "tika-vin11t19:26_6": "tassa tassa paṭissavassa visaṁvāde dukkaṭa”nti. Tañca kho paṭissavakāle suddhacittassa",
  "tika-vin11t19:26_7": "pacchā visaṁvādanapaccayā hoti. Paṭhamaṁ asuddhacittassa pana paṭissave pācittiyaṁ,",
  "tika-vin11t19:26_8": "visaṁvādena dukkaṭanti pācittiyena saddhiṁ dukkaṭaṁ yujjati.",
  "tika-vin11t19:27_0": "2627. “Vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena pakkamantassāpi",
  "tika-vin11t19:27_1": "antosattāhe nivattantassa anāpattī”ti aṭṭhakathāvacanato, “ko vādo vasitvā bahi gacchato”ti",
  "tika-vin11t19:27_2": "vakkhamānattā ca “nuṭṭhāpetvā panāruṇa”nti pāṭho gahetabbo. Katthaci potthakesu “uṭṭhāpetvā",
  "tika-vin11t19:27_3": "panāruṇa”nti pāṭho dissati, so na gahetabbo.",
  "tika-vin11t19:28_0": "2628.Vasitvāti dvīhatīhaṁ vasitvā. Yathā vassaṁ vasitvā aruṇaṁ anuṭṭhāpetvāva sattāhakaraṇīyena",
  "tika-vin11t19:28_1": "gacchato anāpatti, tathā gataṭṭhānato antosattāhe āgantvā punapi aruṇaṁ anuṭṭhāpetvāva",
  "tika-vin11t19:28_2": "sattāhakaraṇīyena gacchato anāpatti. “Sattāhavārena aruṇo uṭṭhāpetabbo”ti aṭṭhakathāvacanaṁ",
  "tika-vin11t19:28_3": "sattamāruṇena paṭibaddhadivasaṁ sattamena aruṇeneva saṅgahetvā sattamaaruṇabbhantare",
  "tika-vin11t19:28_4": "anāgantvā aṭṭhamaṁ aruṇaṁ bahi uṭṭhāpentassa ratticchedadassanaparaṁ, na sattamaaruṇasseva",
  "tika-vin11t19:28_5": "tattha uṭṭhāpetabbabhāvadassanaparanti gahetabbaṁ sikkhābhājanaaṭṭhakathāya, sīhaḷagaṇṭhipadesu",
  "tika-vin11t19:28_6": "ca tathā vinicchitattā.",
  "tika-vin11t19:29": "2629. “Nopeti asatiyā”ti padacchedo, nopetīti “imasmiṁ vihāre imaṁ temāsaṁ vassaṁ upemī”ti vacībhedena na upagacchati.",
  "tika-vin11t19:30": "2630. Vuttamevatthaṁ samatthetumāha “na doso koci vijjatī”ti.",
  "tika-vin11t19:31_0": "2631. “Imasmiṁ vihāre imaṁ temāsaṁ vassaṁ upemī”ti tikkhattuṁ vacane nicchārite eva",
  "tika-vin11t19:31_1": "vassaṁ upagato siyāti yojanā. “Nicchāriteva tikkhattu”nti idaṁ ukkaṁsavasena vuttaṁ,",
  "tika-vin11t19:31_2": "sakiṁ, dvikkhattuṁ vā nicchāritepi vassūpagato nāma hotīti. Yathāha – “imasmiṁ vihāre",
  "tika-vin11t19:31_3": "imaṁ temāsaṁ vassaṁ upemīti sakiṁ vā dvattikkhattuṁ vā vācaṁ nicchāretvāva vassaṁ upagantabba”nti.",
  "tika-vin11t19:32_0": "2632. Navamito paṭṭhāya gantuṁ vaṭṭati, āgacchatu vā mā vā, anāpattī”ti aṭṭhakathānayaṁ",
  "tika-vin11t19:32_1": "dassetumāha “ādiṁ tu navamiṁ katvā”tiādi. Navamiṁ pabhuti ādiṁ katvā, navamito paṭṭhāyāti",
  "tika-vin11t19:32_2": "vuttaṁ hoti. Gantuṁ vaṭṭatīti sattāhakaraṇīyeneva gantuṁ vaṭṭati, tasmā pavāraṇadivasepi",
  "tika-vin11t19:32_3": "tadaheva āgantuṁ asakkuṇeyyaṭṭhānaṁ pavāraṇatthāya gacchantena labbhamānena sattāhakaraṇīyena",
  "tika-vin11t19:32_4": "gantuṁ vaṭṭati. “Pavāretvā pana gantuṁ vaṭṭati pavāraṇāya taṁdivasasannissitattā”ti",
  "tika-vin11t19:32_5": "hi vajirabuddhitthero. So pacchā āgacchatu vā mā vā, doso na vijjatīti yojanā.",
  "tika-vin11t19:33": "Vassūpanāyikakkhandhakakathāvaṇṇanā."
}