{
  "anya-e1102n3:0": "3. Nibbānakaṇḍo",
  "anya-e1102n3:1_0": "Idāni ‘‘saddhammasavanampi cāti imassa saṁvaṇṇanākkamo sampatto tattha saddhammasavanampi",
  "anya-e1102n3:1_1": "ca loke dullabhameva tathā hi saddhammo nāma tividho hoti. Pariyattisaddhammo, paṭipattisaddhammo,",
  "anya-e1102n3:1_2": "paṭivedhasaddhammoti. Tattha pariyattisaddhammo nāma tepiṭakaṁ buddhavacanaṁ. Paṭipattisaddhammo",
  "anya-e1102n3:1_3": "nāma terasadhutaṅgāni asīti khandhakavattādayo abhisamācāravattādīni. Paṭivedhasaddhammo",
  "anya-e1102n3:1_4": "nāma catusaccappaṭivedho. Tesu pariyattisaddhammo dvinnaṁ saddhammānaṁ pubbaṅgamoyeva",
  "anya-e1102n3:1_5": "padaṭṭhānañca. Kasmā taṁmūlakattā tathā hi pariyattiyā asati paṭivedho nāma natthi.",
  "anya-e1102n3:1_6": "Pariyattiyā antarahitāya paṭipatti, paṭipattiyā antarahitāya adhigamo antaradhāyati.",
  "anya-e1102n3:1_7": "Kiṁ kāraṇā ayañhi pariyatti paṭipattiyā paccayo hoti. Paṭipattiadhigamassāpi pariyattiyeva",
  "anya-e1102n3:1_8": "pamāṇaṁ. Tattha paṭivedho ca paṭipatti ca hotipi nahotipi. Ekasmiñhi kāle paṭivedhadharā",
  "anya-e1102n3:1_9": "bhikkhū bahū honti, ‘‘esa bhikkhu puthujjano’’ti aṅguliṁ paharitvā dassetabbo hoti.",
  "anya-e1102n3:1_10": "Imasmiṁ yeva dīpe ekavāraṁ puthujjanabhikkhunāma nāhosi. Paṭipattipūrakāpi kadāci",
  "anya-e1102n3:1_11": "bahū honti kadāci appā. Iti paṭivedho ca paṭipatti ca hotipi na hotipi. Sāsanassa",
  "anya-e1102n3:1_12": "ṭhitiyā pana pariyattiyeva pamāṇaṁ paṇḍito hi tepiṭakaṁ sutvā dvepi pūreti, yathā",
  "anya-e1102n3:1_13": "amhākaṁ bodhisatto āḷārassa santike pañca abhiññā satta ca samāpattiyo nibbattetvā",
  "anya-e1102n3:1_14": "nevasaññānāsaññāyatana samāpattiyā parikammaṁ pucchi. So ‘‘na jānāmī’’ti āha. Tato",
  "anya-e1102n3:1_15": "udakassa santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ",
  "anya-e1102n3:1_16": "pucchi. So ācikkhi, tassa vacanasamanantarameva mahāsatto taṁ sampādesi evameva paññavā",
  "anya-e1102n3:1_17": "bhikkhu pariyattiṁ sutvā dvepi pūreti tasmā pariyattiyā ṭhitāya sāsanaṁ ṭhitaṁ hoti",
  "anya-e1102n3:1_18": "yathā mahātaḷākassa pāḷiyā thirāya udakaṁ na ṭhassatīti na vattabbaṁ udake sati padumādīni",
  "anya-e1102n3:1_19": "pupphāni na pupphissantīti na vattabbaṁ evameva mahātaḷākassa thirapāḷisadise tepiṭake",
  "anya-e1102n3:1_20": "buddhavacane sati mahātaḷāke udakasadisā paṭipattipūrakā kulaputtā natthīti na vattabbaṁ.",
  "anya-e1102n3:1_21": "Tesu sati mahātaḷākesu padumādīni pupphāni viya sotāpannādayo ariyapuggalā natthīti",
  "anya-e1102n3:1_22": "na vattabbaṁ, ekantato pariyattiyeva pamāṇaṁ pariyattiyā antarahitāya paṭipattipaṭivedhānaṁ",
  "anya-e1102n3:1_23": "antaradhānato. Tattha pariyattināma tepiṭakaṁ buddhavacanaṁ sāṭṭhakathā pāḷiyāva",
  "anya-e1102n3:1_24": "sā tiṭṭhati, tāva pariyatti paripuṇṇā hoti. Gacchante kāle kaliyugarājāno adhammikā",
  "anya-e1102n3:1_25": "honti tesu adhammikesu rājāmaccādayo adhammikā honti tathā raṭṭhajanapadavāsinopi",
  "anya-e1102n3:1_26": "adhammikā etesaṁ adhammikatāya na devo sammā vassati, tato sassāni na sampajjanti.",
  "anya-e1102n3:1_27": "Tesu sampajjantesu paccayadāyakā bhikkhusaṅghassa paccaye dātuṁ na sakkonti. Bhikkhū",
  "anya-e1102n3:1_28": "paccayehi kilamantā antevāsike saṅgahetuṁ na sakkonti. Gacchante gacchante kāle pariyatti",
  "anya-e1102n3:1_29": "parihāyati, atthavasena dhāretuṁ na sakkonti, pāḷivaseneva dhārenti. Tato kāle gacchante",
  "anya-e1102n3:1_30": "pāḷimpi sakalaṁ dhāretuṁ na sakkonti paṭhamaṁ abhidhammapiṭakaṁ parihāyati. Parihāyamānaṁ",
  "anya-e1102n3:1_31": "matthakato paṭṭhāya pariyatti hāyati paṭhamañhi mahāpakaraṇaṁ parihāyati. Tasmiṁ",
  "anya-e1102n3:1_32": "parihāyamāne yamakaṁ, kathāvatthu, puggalapaññatti, dhātukathā, vibhaṅgo, dhammasaṅgahoti",
  "anya-e1102n3:1_33": "evaṁ abhidhammapiṭake parihīne matthakato paṭṭhāya suttantapiṭakaṁ parihāyati. Paṭhamañhi",
  "anya-e1102n3:1_34": "aṅguttaranikāyo parihāyati. Tasmimpi paṭhamaṁ ekādasanipāto…pe… tato ekanipātoti",
  "anya-e1102n3:1_35": "evaṁ aṅguttare parihīne matthakato paṭṭhāya saṁyuttanikāyo parihāyati, paṭhamaṁ mahāvaggo",
  "anya-e1102n3:1_36": "parihāyati. Tato paṭṭhāya saḷāyatanavaggo, khandhavaggo, nidānavaggo, sagāthāvaggoti",
  "anya-e1102n3:1_37": "evaṁ saṁyuttanikāye parihīne matthakato paṭṭhāya majjhimanikāyo parihāyati paṭhamañhi",
  "anya-e1102n3:1_38": "uparipaṇṇāsako parihāyati. Tato majjhimapaṇṇāsako, tato mūlapaṇṇāsakoti evaṁ majjhimanikāye",
  "anya-e1102n3:1_39": "parihīne matthakato paṭṭhāya dīghanikāyo parihāyati, paṭhamañhi pāthiyavaggo parihāyati",
  "anya-e1102n3:1_40": "tato mahāvaggo, tato khandhakavaggoti dīghanikāye parihīne suttantapiṭakaṁ parihīnaṁ",
  "anya-e1102n3:1_41": "nāma hoti. Vinayapiṭakena saddhiṁ jātakameva dhārenti. Vinayapiṭakaṁ lajjino dhārenti.",
  "anya-e1102n3:1_42": "Lābhakāmā pana suttante kathitepi sallakkhentā natthīti jātakameva dhārenti. Gacchante",
  "anya-e1102n3:1_43": "kāle jātakampi dhāretuṁ na sakkonti. Atha nesaṁ paṭhamaṁ vessantarajātakaṁ parihāyati.",
  "anya-e1102n3:1_44": "Tato paṭilomakkamena puṇṇakajākatakaṁ, mahānāradakassapajātakaṁ parihāyati. Vinayapiṭakameva",
  "anya-e1102n3:1_45": "dhārenti. Gacchante kāle tampi matthakato parihāyati paṭhamañhi parivāro parihāyati,",
  "anya-e1102n3:1_46": "tato khandhako bhikkhunīvibhaṅgo mahāvibhaṅgoti anukkamena uposathakkhandhakamattameva",
  "anya-e1102n3:1_47": "dhārenti, tadā pariyatti anantarahitāva hoti. Yāva pana manussesu catuppadikagāthāpi",
  "anya-e1102n3:1_48": "pavattati, tāva pariyatti anantarahitāva hoti. Yadā saddho pasanno rājā hatthikkhandhe",
  "anya-e1102n3:1_49": "suvaṇṇacaṅkoṭakamhi sahassatthavikaṁ ṭhapāpetvā ‘‘buddhehi kathitaṁ catuppadikaṁ",
  "anya-e1102n3:1_50": "gāthaṁ jānanto imaṁ sahassaṁ gaṇhatū’’ti nagare bheriṁ carāpetvā gaṇhakaṁ alabhitvā",
  "anya-e1102n3:1_51": "ekavāraṁ carāpite na suṇantāpi honti asuṇantāpi, yāva tatiyaṁ carāpetvā gaṇhakaṁ",
  "anya-e1102n3:1_52": "alabhitvā rājapurisā sahassatthavikaṁ puna rājakulaṁ pavesenti, tadā pariyattiantarahitā",
  "anya-e1102n3:1_53": "nāma hoti. Evaṁ pariyattiyā antarahitāya paṭipattipi paṭivedhopi antarahitova hoti.",
  "anya-e1102n3:1_54": "Saddhammasavanassa dullabhabhāvo dhammasoṇḍakavatthunā dīpetabbo amhākaṁ kira sammāsambuddho",
  "anya-e1102n3:1_55": "kassapasammāsambuddhassa dhammarājassa sāsanantaradhānato nacireneva kālena bārāṇasirañño",
  "anya-e1102n3:1_56": "putto dhammasoṇḍakarājakumāro hutvā pituaccayena rajje patiṭṭhāya kassapadasabalena",
  "anya-e1102n3:1_57": "desitaṁ dhammaṁ sotukāmo hutvā māsamattaṁ rajjaṁ katvā amhākaṁ sammāsambuddho imasmiṁ",
  "anya-e1102n3:1_58": "yeva bhaddakappe rajjaṁ kāretvā devanagarasadise bārāṇasinagare cakkavattirajjasadisaṁ",
  "anya-e1102n3:1_59": "rajjaṁ karonto evaṁ cintesi… ‘‘mayhaṁ evarūpaṁ rajjaṁ kiṁ vilāsaṁ rajjānubhāvaṁ saddhammaviyogena,",
  "anya-e1102n3:1_60": "divākaravirahito ākāso viya, sasaṅkavirahitaratti viya, dāṭhāvirahitagajo viya, velantavirahitamahāsamuddo",
  "anya-e1102n3:1_61": "viya cakkhuvirahita susajjitavadanaṁ viya, sugandhavirahitapārichattapupphaṁ viya,",
  "anya-e1102n3:1_62": "catuakkharaniyamitadhammadesanāviyogena mayhaṁ idaṁ rajjaṁ na sobhatī’’ti cintetvā",
  "anya-e1102n3:1_63": "suvaṇṇacaṅkoṭakena sahassatthavikaṁ bhaṇḍakaṁ susajjitaṁ maṅgalahatthikumbhe ṭhapetvā",
  "anya-e1102n3:1_64": "bārāṇasīnagare mahāvīthiyaṁ bheriṁ carāpeti ‘‘ekapadikaṁ vā dvipadikaṁ vā tipadikaṁ",
  "anya-e1102n3:1_65": "vā catuppadikaṁ vā dhammapadaṁ jānantassa dammī’’ti evaṁ bheriṁ carāpetvā dhammajānanakaṁ",
  "anya-e1102n3:1_66": "alabhitvā punappunaṁ dvisahassaṁ tisahassaṁ yāva satasahassaṁ koṭi dve sahassakoṭi,",
  "anya-e1102n3:1_67": "satasahassakoṭi gāmanigamajanapadasenāpatiṭṭhānaṁ uparājaṭṭhānaṁ. Pariyosāne dhammadesakaṁ",
  "anya-e1102n3:1_68": "alabhitvā attano suvaṇṇapīṭhakaṁ setacchattaṁ cajitvāpi dhammadesakaṁ alabhitvā rajjasiriṁ",
  "anya-e1102n3:1_69": "pahāya attānaṁ cajitvā ‘‘dhammadesakassa dāso hutvāpi dhammaṁ sossāmī’’ti vatvā evampi",
  "anya-e1102n3:1_70": "dhamma desakaṁ alabhitvā vippaṭisārī hutvā ‘‘kiṁ me saddhammaviyogena rajjenāti amaccānaṁ",
  "anya-e1102n3:1_71": "rajjaṁ niyyātetvā saddhammagavesako hutvā dhammasoṇḍakamahārājā mahāvanaṁ pāvisi",
  "anya-e1102n3:1_72": "dhammasoṇḍakamahārājassa saddhammasavanaṁ sandhāya paviṭṭhakkhake sakkadevamahārājassa",
  "anya-e1102n3:1_73": "vejayantapāsādo saheva kiṇṇikāya kampo ahosi, paṇḍukambalasilāsanaṁ uṇhākāraṁ ahosi.",
  "anya-e1102n3:1_74": "Sakkodevarājā kenakāraṇena paṇḍukambalasilāsanaṁ uṇhākāraṁ ahosī’’ti cintetvā attano",
  "anya-e1102n3:1_75": "sahassanettena devamanussesu vitthāretvā olokento dhammagavesako hutvā vanaṁ paviṭṭhaṁ",
  "anya-e1102n3:1_76": "dhammasoṇḍakamahārājānaṁ disvā cintesi… ‘‘ajja me attānampi jahāya rakkhasavesaṁ",
  "anya-e1102n3:1_77": "māpetvā etaṁ aniccaparidīpanaṁ jātijarābyādhimaraṇaṁ sakalasarīre dosaṁ dassetvā",
  "anya-e1102n3:1_78": "dhammaṁ desetvā etaṁ sakarajjeyeva patiṭṭhāpetabba’’nti cintetvā sakko devarājā yakkhasarūpaṁ",
  "anya-e1102n3:1_79": "māpetvā bodhisattassa abhimukho avidūre attānaṁ dassesi. Taṁ disvā dhammasoṇḍakamahārājā",
  "anya-e1102n3:1_80": "evaṁ cintesi… ‘‘evaṁrūpo nāma rakkhaso dhammaṁ jāneyyā’’ti, cintetvā avidūre ṭhāne",
  "anya-e1102n3:1_81": "ṭhatvā pucchāmīti rakkhasena saddhiṁ sallapanto āha ‘‘sāmipuññadevarāja imasmiṁ pana",
  "anya-e1102n3:1_82": "vanaghane vasanakadevarājā kiṁ nukho dhammaṁ jānāsī’’ti, devatā ‘‘mahārāja dhammaṁ",
  "anya-e1102n3:1_83": "jānāmī’’ti āha. ‘‘Yadi dhammaṁ jānāsi, mayhaṁ dhammakathaṁ kathethā’’ti āha. ‘‘Ahaṁ",
  "anya-e1102n3:1_84": "tuyhaṁ dhammaṁ kathessāmi, tvaṁ mayhaṁ kīdisaṁ dhammakathikassa sakkāraṁ karissasī’’ti",
  "anya-e1102n3:1_85": "āha. ‘‘Evaṁ sante mayhaṁ dhammaṁ kathetvā pacchā mayhaṁ sarīre maṁsaṁ khādissasī’’ti",
  "anya-e1102n3:1_86": "āha. ‘‘Ahaṁ mahārāja chāto hutvā dhammaṁ kathetuṁ na sakkomī’’ti āha. ‘‘Yadi tumhe",
  "anya-e1102n3:1_87": "paṭhamaṁ maṁsaṁ khādatha, dhammaṁ ko suṇissatī’’ti āha. Puna so rakkhaso ‘‘nāhaṁ",
  "anya-e1102n3:1_88": "dhammaṁ desetuṁ sakkomī’’ti. Puna rājā ‘‘mayhaṁ dhammapaṭilābhañca tumhākaṁ maṁsapaṭilābhañca",
  "anya-e1102n3:1_89": "tumhe jānitvā mayhaṁ dhammaṁ desethā’’ti āha. Atha sakko devarājā ‘‘sādhu hothā’’ti",
  "anya-e1102n3:1_90": "vatvā avidūre ṭhāne ubbedhena tigāvutamattaṁ mahantaṁ añjanapabbataṁ māpetvā evamāha…",
  "anya-e1102n3:1_91": "‘‘sace mahārāja imaṁ pabbatamuddhaniṁ ārūyha ākāsā uppatitvā tvaṁ mama mukhe patissasi,",
  "anya-e1102n3:1_92": "ahaṁ te ākāsagatakāle dhammaṁ desessāmi, evaṁ sante tuyhañca dhammappalābho mayhañca",
  "anya-e1102n3:1_93": "maṁsapaṭilābho bhavissatī’’ti āha. Tassa kathaṁ sutvā dhammasoṇḍakamahārājā ‘‘anamatagge",
  "anya-e1102n3:1_94": "saṁsāre puriso hutvā adhammasamaṅgī hutvā adhammasseva atthāya pāṇātipāto adinnādāno",
  "anya-e1102n3:1_95": "kāmesumicchācāro sūkariko orabbhiko sākuṇi ko coro paradāriko taṁ gahetvā sīsacchinnānaṁ",
  "anya-e1102n3:1_96": "lohitaṁ catūsu mahāsamuddesu udakatopi bahutaraṁ mātāpituādīnampi manāpānaṁ atthāya",
  "anya-e1102n3:1_97": "rodantānaṁ assu catūsumahāsamuddesu udakatopi bahutaraṁ, imaṁ pana sarīraṁ dhammassa",
  "anya-e1102n3:1_98": "atthāya vikkiṇāmi taṁ mahapphalañca manāpañcā’’ti cintetvā ‘‘sādhu mārisa evaṁ karomī’’ti",
  "anya-e1102n3:1_99": "pabbataṁ ārūyha pabbatagge ṭhito ‘‘mama rajjena saddhiṁ mayhaṁ sajīvasarīraṁ saddhammassatthāya",
  "anya-e1102n3:1_100": "dassāmī’’ti somanasso hutvā ‘‘dhammaṁ kathethā’’ti saddhammatthāya jīvitaṁ pariccajitvā",
  "anya-e1102n3:1_101": "ākāsato uppatitvā dhammaṁ kathethāti āha. Atha sakko devarājā sakattabhāvena sabbālaṅkārehi",
  "anya-e1102n3:1_102": "paṭimaṇḍito ativiya sotuṁ somanasso ākāsato patantaṁ dibbaphassena parāmasanto urena",
  "anya-e1102n3:1_103": "paṭiggaṇhitvā devalokaṁ netvā paṇḍukambalasilāsane nisīdāpetvā mālāgandhādīhi pūjetvā",
  "anya-e1102n3:1_104": "dhammasoṇḍakamahārājassa dhammaṁ desento imaṁ gāthamāha.",
  "anya-e1102n3:2": "‘‘Aniccā vata saṅkhārā, uppādavayadhammino;",
  "anya-e1102n3:3": "Uppajjitvā nirujjhanti, tesaṁ vūpasamo sukho’’ti.",
  "anya-e1102n3:4_0": "Evaṁ sakko dhammasoṇḍakamahārājassa dhammaṁ desetvā devalokasampattiṁ dassetvā devalokato",
  "anya-e1102n3:4_1": "ānetvā sakarajje patiṭṭhāpetvā appamādena ovaditvā devalokameva agamāsi evaṁ saddhammasavanassāpi",
  "anya-e1102n3:4_2": "dullabhabhāvo veditabbo. Evaṁ pariyattiantaradhānena paṭipatti paṭivedhāpi antaradhāyanti.",
  "anya-e1102n3:4_3": "Ettha ca tīṇi parinibbānāni veditabbāni katamāni tīṇi parinibbānāni. Kilesaparinibbānaṁ,",
  "anya-e1102n3:4_4": "khandhaparinibbānaṁ, dhātuparinibbānanti. Tattha kilesaparinibbānaṁ bodhimaṇḍeyeva",
  "anya-e1102n3:4_5": "hoti, bhagavā hi bodhimaṇḍeyeva vīriyapādehi sīlapathaviyaṁ patiṭṭhāya saddhāhatthena",
  "anya-e1102n3:4_6": "kammakkhayakaraṁ ñāṇapharasuṁ gahetvā sabbo lobhadosamohaviparītamanasikāraahirīkānottappakodhūpanāhamakkhapaḷāsa-",
  "anya-e1102n3:4_7": "issāmacchariyamāyāsāṭheyyathambhasārambhamānāti mānamadapamādataṇhā’vijjātividhākusalamūladuccaritasaṁkilesamalavisamasaññāvitakka",
  "anya-e1102n3:4_8": "papañcacatubbidhavipariyesaāsavaganthaoghayogā’gatiganthu’ pādānapañcacetokhilavinibandhanīvaraṇā’bhinandana",
  "anya-e1102n3:4_9": "chavivādamūlataṇhākāyasattānusaya aṭṭhamicchattanavataṇhāmūlakadasākusalakammapatha",
  "anya-e1102n3:4_10": "dvāsaṭṭhidiṭṭhigata aṭṭhasatataṇhāvicaritappa bheda sabbadarathapariḷāhakilesasatasahassāni,",
  "anya-e1102n3:4_11": "saṅkhepato vā pañca kilesaabhisaṅkhārakhandhamaccudevaputtamāre asesato hatā vihatā",
  "anya-e1102n3:4_12": "anabhāvaṁkatā tasmā sabbepi kilesā bodhimaṇḍeyeva nibbānaṁ nirodhaṁ gacchantīti kilesanibbānaṁ",
  "anya-e1102n3:4_13": "bodhimaṇḍeyeva hoti ettha ca bodhīti arahattamaggaññāṇaṁ adhippetaṁ tathā hi sabbesampi",
  "anya-e1102n3:4_14": "buddhapaccekabuddhaariyasāvakānaṁ arahattamaggakkhaṇeyeva sabbepi kilesā asesaṁ nirodhaṁ",
  "anya-e1102n3:4_15": "nibbānaṁ gacchanti tepi buddhā ugghaṭitaviññūvibhajjitaññūneyyavasena tividhā honti",
  "anya-e1102n3:4_16": "vuttañhetaṁ jātattakīsotattakīnidāne.",
  "anya-e1102n3:5": "‘‘Ugghaṭitaññunāmako, vibhajjitaññuno duve;",
  "anya-e1102n3:6": "Tatiyo neyyo nāmena, bodhisatto tidhā mato.",
  "anya-e1102n3:7": "Ugghaṭitaññubodhisatto, paññādhikoti nāmaso;",
  "anya-e1102n3:8": "Vibhajjitaññubodhisatto, vutto vīriyādhiko.",
  "anya-e1102n3:9": "Mato neyyo saddhādhiko nāma, bodhisattā ime tayo;",
  "anya-e1102n3:10": "Kappeca satasahasse, caturo ca asaṅkhyeyye.",
  "anya-e1102n3:11": "Pūretvā bodhisambhāre, laddhabyākaraṇo pure;",
  "anya-e1102n3:12": "Ugghaṭitaññubodhisatto, patto sambodhimuttamaṁ.",
  "anya-e1102n3:13": "Aṭṭhame ca asaṅkhyeyye, kappe ca satasahasse;",
  "anya-e1102n3:14": "Pūretvā bodhisambhāre, laddhabyākaraṇo pure.",
  "anya-e1102n3:15": "Vipañcitaññubodhisatto, patto sambodhimuttamaṁ;",
  "anya-e1102n3:16": "Neyyo tu bodhisatto ca, soḷase asaṅkhyeyye.",
  "anya-e1102n3:17": "Kappe ca satasahasse, laddhabyākaraṇo pure;",
  "anya-e1102n3:18": "Pūretvā bodhisambhāre, patto sambodhimuttama’’ nti.",
  "anya-e1102n3:19_0": "Suttanipātaapadānaṭṭhakathāsu pana ‘‘buddhānaṁ ānanda heṭṭhimaparicchedena cattāri",
  "anya-e1102n3:19_1": "asaṅkhyeyyāni kappasatasahassañca, majjhimaparicchedena aṭṭha asaṅkhyeyyāni kappasatasahassañca,",
  "anya-e1102n3:19_2": "uparimaparicchedena soḷasāsaṅkhyyeyyāni kappasatasahassañca. Eteca paññādhikasaddhādhikavīriyādhikavasena",
  "anya-e1102n3:19_3": "veditabbāti vuttaṁ tesu paññādhiko cattāri asaṅkhyeyyāni kappasatasahassañca, saddhādhiko",
  "anya-e1102n3:19_4": "aṭṭhaasaṅkheyyeyyāni kappasatasahassañca, vīriyādhiko soḷasaasaṅkhyeyyāni kappasatasahassañcāti",
  "anya-e1102n3:19_5": "veditabbaṁ. Tattha paññādhiko yonigativiññāṇaṭṭhitisattāvāsesu saṁsarantopi paññābahullavasena",
  "anya-e1102n3:19_6": "sampannajjhāsaya sambhavato khippaññeva tassa sambodhi. Saddhādhiko pana mandapaññattā",
  "anya-e1102n3:19_7": "assaddahitabbepi saddahati, tasmā tassa mandaññeva sambodhi. Vīriyādhiko pana ubhayamando",
  "anya-e1102n3:19_8": "assaddahitabbampi saddahati, akattabbampi karoti, rājā passenadīkosalo yathā so hi",
  "anya-e1102n3:19_9": "sabbaññubuddhe dharamāneyeva agamanīyampi paradāraṁ gantuṁ cittaṁ uppādetvā paraṁ",
  "anya-e1102n3:19_10": "jīvitā voropetuṁ āraddho nerayikānaṁ viravantānaṁ du-sa-na-soti saddampi sutvā ativimūḷho",
  "anya-e1102n3:19_11": "sabbaññubuddhaṁ ṭhapetvā micchādiṭṭhibrāhmaṇaṁ pucchitvā tassa vacanena sabbajanānaṁ",
  "anya-e1102n3:19_12": "yaññatthāya dukkhaṁ uppādesi ko panavādo anuppanne buddhe, tathā hi esa kassapabhagavato",
  "anya-e1102n3:19_13": "sāsanantaradhānena andhabhūte loke bārāṇasiyaṁ rājā hutvāpi nigrodharukkhadevatāya",
  "anya-e1102n3:19_14": "yaññatthāya ekasatarājāno mahesīhi saddhiṁ māretuṁ āraddho. Evaṁ vīriyādhiko ubhayamando,",
  "anya-e1102n3:19_15": "tasmā tassa sambodhi atimandoti evaṁ paññādhikasaddhādhikavīriyādhikavasena kālassāpi",
  "anya-e1102n3:19_16": "rassadīghabhāvo veditabboti. Pacchimanayoeva pasaṁsitabboti ayamettha amhākaṁ attanomati.",
  "anya-e1102n3:19_17": "Khandhaparinibbānaṁ pana kusinārāya upavattane mallānaṁ sālavane yamakasālānamantare",
  "anya-e1102n3:19_18": "vesākhapuṇṇamadivase paccūsasamaye ekūnavīsatiyā cuticittesu mettāpubbabhāgassa somanassañāṇasampayuttaasaṅkhārikakusalacittasadisena",
  "anya-e1102n3:19_19": "mahāvipākacittena abyākatena carimakaṁ katvā katthaci bhave paṭisandhiviññāṇassa",
  "anya-e1102n3:19_20": "anantarapaccayo hutvā kammataṇhākilesehi anupādāno sabbupadhipaṭinissaggo upādinnakakkhandhapariccāgo",
  "anya-e1102n3:19_21": "hotīti veditabbaṁ. Vitthāro pana dīghanikāye mahāvagge mahāparinibbānasuttavaṇṇanāyaṁ",
  "anya-e1102n3:19_22": "oloketabbo. Tattha videsaṁ gacchanto puriso sabbaṁ ñātijanaṁ āliṅgetvā sīse cumbitvā",
  "anya-e1102n3:19_23": "gacchati viya bhagavāpi nibbānapuraṁ pavisanto sabbepi catuvīsatikoṭisatasahassasamāpattiyo",
  "anya-e1102n3:19_24": "anavasesaṁ samāpajjitvā yāva saññāvedayitaṁ, tatopi vuṭṭhāya yāva nevasaññānāsaññāyatanaṁ",
  "anya-e1102n3:19_25": "samāpajjitvā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena",
  "anya-e1102n3:19_26": "parinibbāyi. Pāḷiyaṁ pana ‘‘catutthajjhānā vuṭṭhahitvā samanantarā bhagavā parinibbāyī’’ti",
  "anya-e1102n3:19_27": "vuttaṁ tattha dve samanantarā jhānasamanantarā, paccavekkhaṇasamanantarāti. Tattha",
  "anya-e1102n3:19_28": "jhānā vuṭṭhāya bhavaṅgaṁ otiṇṇassa tattheva parinibbānaṁ jhānasamanantaraṁ nāma.",
  "anya-e1102n3:19_29": "Jhānā vuṭṭhahitvā puna jhānaṅgāni paccavekkhitvā bhavaṅgaṁ otiṇṇassa tattheva parinibbānaṁ",
  "anya-e1102n3:19_30": "paccavekkhaṇasamanantaraṁ nāma. Bhagavā pana jhānasamanantarā apari nibbāyittā paccavekkhaṇasamanantarameva",
  "anya-e1102n3:19_31": "parinibbāyīti veditabbaṁ, tenevāha ‘‘bhagavā pana jhānaṁ samāpajjitvā jhānā vuṭṭhāya",
  "anya-e1102n3:19_32": "jhānaṅgāni paccavekkhitvā bhavaṅgacittena abyākatena dukkhasaccena parinibbāyī’’ti.",
  "anya-e1102n3:19_33": "Ettha bhagavato parinibbānacittassa kiṁ ārammaṇaṁ kammaṁ vā hoti, udāhu kammanimittagatinimittāni,",
  "anya-e1102n3:19_34": "atha nibbānanti apare evaṁ vadanti.",
  "anya-e1102n3:20": "Nāhu assāsapassāsā, ṭhitacittassa tādino;",
  "anya-e1102n3:21": "Anejo santi’mārabbha, yaṁkāla’makarī muni.",
  "anya-e1102n3:22": "Asallīnena cittena, vedanaṁ ajjhavāsayi;",
  "anya-e1102n3:23": "Pajjotasse’va nibbānaṁ, vimokkho cetaso ahū’ti.",
  "anya-e1102n3:24_0": "Imissāgāthāya ‘‘yaṁ yo muni anejo santi nibbānaṁ ārabbha kālaṁ akarī’’ti yojetvā",
  "anya-e1102n3:24_1": "bhagavato parinibbānacittassa nibbānārammaṇanti tamayuttaṁ, paṭisandhibhavaṅgacutīnaṁ",
  "anya-e1102n3:24_2": "nibbānārammaṇassa anārahattā ‘‘nibbānaṁ gotrabhussa vodānassa maggassa ārammaṇapaccayenapaccayo,",
  "anya-e1102n3:24_3": "nibbānaṁ phalassa āvajjanāyā’’ti paṭṭhānapāḷiyā javanaāvajjanānameva adhippetattā",
  "anya-e1102n3:24_4": "tasmā ettha ‘‘yaṁ yo muni phalasamāpattiyā anejo anejasaṅkhāto taṇhārahito santiṁ",
  "anya-e1102n3:24_5": "nibbānaṁ ārabbha ārammaṇaṁ katvā kālaṁ asītivassaparimāṇaṁ akari atikkamī’’ti yojanā",
  "anya-e1102n3:24_6": "kātabbā. Keci pana evaṁ vadanti… ‘‘katthaci pana anuppajjamānassa khīṇāsavassa yathopaṭṭhitaṁ",
  "anya-e1102n3:24_7": "nāmarūpadhammādikameva cutipariyosānānaṁ gocarabhāvaṁ gacchati, na kamma-kammanimittādayo’’ti",
  "anya-e1102n3:24_8": "vuttattā kammanittagatinimittāni arahato cuticittassa ārammaṇabhāvaṁ na gacchantīti",
  "anya-e1102n3:24_9": "tampi ayuttameva ayañhetthattho katthaci pana bhave anuppajjamānassa khīṇāsavassa",
  "anya-e1102n3:24_10": "arahato yathā yathā yena yena pakārena upaṭṭhitaṁ nāmarūpadhammādikameva cutipariyosānaṁ",
  "anya-e1102n3:24_11": "āvajjanajavanacittānaṁ gocarabhāvaṁ gacchati, puna bhavābhinibbattiyā abhāvato. Kiṁ",
  "anya-e1102n3:24_12": "kāraṇaṁ bhūtāni kammakammanimittagatinimittāni gocarabhāvaṁ na gacchantīti. Cuticittassa",
  "anya-e1102n3:24_13": "pana paṭisandhicittena gahitaṁ atītārammaṇameva gocarabhāvaṁ gacchati. ‘‘Nāmarūpādikamevā",
  "anya-e1102n3:24_14": "ti ettha nāma’’nti cittacetasikanibbānaṁ rūpanti aṭṭhārasavidhaṁ rūpaṁ saṅgaṇhāti.",
  "anya-e1102n3:24_15": "Nāmañca rūpañca nāmarūpā. Nāmarūpā ca te dhammā ceti tathā. Te ādi yesaṁ teti nāmarūpadhammādi",
  "anya-e1102n3:24_16": "tameva nāmarūpadhammādikaṁ. Ādisaddena cha paññattiyo saṅgaṇhāti, tena nibbānampi",
  "anya-e1102n3:24_17": "arahato maraṇāsannakāle kriyajavanassapi ārammaṇabhāvo bhaveyyāti amhākaṁ khanti",
  "anya-e1102n3:24_18": "vīmaṁsitvā pana gahetabbaṁ. Bhagavato nibbānacittassa pana tusitapurato cavitvā sirīmahāmāyāya",
  "anya-e1102n3:24_19": "kucchimhi vasitapaṭisandhicittena gahitārammaṇameva ārammaṇaṁ hotīti daṭṭhabbaṁ tañca",
  "anya-e1102n3:24_20": "kho gatinimittameva, na kammakammanimittāni. Yuttitopi āgamatopi gatinimittameva",
  "anya-e1102n3:24_21": "yujjati tathā hi tusitapureyeva setaketudevaputto hutvā dibbagaṇanāya cattāri sahassāni,",
  "anya-e1102n3:24_22": "manussagaṇanāya sattapaññāsavassakoṭi,saṭṭhivassasatasahassāni ṭhatvā pariyosāne",
  "anya-e1102n3:24_23": "pañca pubbanimittāni disvā suddhāvāse arahantabrahmunā dasahi cakkavāḷasahassehi",
  "anya-e1102n3:24_24": "āgamma devatāvisesehi ca.",
  "anya-e1102n3:25": "‘‘Kālo deva mahāvīra, uppajja mātukucchayaṁ;",
  "anya-e1102n3:26": "Sadevakaṁ tārayanto, bujjhassu amataṁ pada’’nti.",
  "anya-e1102n3:27_0": "Yāciyamāno ‘‘kālaṁ dīpañca desañca, kulaṁ mātarameva cā’’ti vuttāni pañca mahāvilokanāni",
  "anya-e1102n3:27_1": "viloketvā tusitapurato cavitvā āsāḷhīpuṇṇamāyaṁ uttarāsāḷhanakkhatteneva saddhiṁ",
  "anya-e1102n3:27_2": "ekūnavīsatiyā paṭisandhicittesu mettāpubbabhāgamassa somanassañāṇasampayuttaasaṅkhārikakusalacittassa",
  "anya-e1102n3:27_3": "sadisena mahāvipākacittena paṭisandhiṁ aggahesi. Tadārammaṇāsannavīthito pubbabhāge",
  "anya-e1102n3:27_4": "ālokitāni kāladīpadesakulamātaravasena imāni pañca paṭisandhicittassa gatinimittārammaṇabhāvena",
  "anya-e1102n3:27_5": "gocarabhāvaṁ gacchantīti amhākaṁ khanti tanninnatappoṇatappabbhāravasena bāhullappavattito",
  "anya-e1102n3:27_6": "teneva abhidhammatthasaṅgahādīsu abhidhammattha vibhāvaniyaṁ ‘‘maraṇakāle yathārahaṁ",
  "anya-e1102n3:27_7": "abhimukhībhūtaṁ bhavantare paṭisandhijanakaṁ kammaṁ vā taṁ kammakaraṇakāle rūpādikamupaladdhapubbamupakaraṇabhūtañca",
  "anya-e1102n3:27_8": "kammanimittaṁ vā anantaramuppajjamānabhave upalabhitabbaṁ upabhogabhūtaṁ gatinimittaṁ",
  "anya-e1102n3:27_9": "vā kammabalena channaṁ dvārānamaññatarasmiṁ paccupaṭṭhāsi, tato paraṁ tameva tathopaṭṭhitamālambaṇaṁ",
  "anya-e1102n3:27_10": "ārabbha vipaccamānakakammānurūpaṁ parisuddhaṁ vā, upakkiliṭṭhaṁ vā upapajjitabbabhavānurūpaṁ",
  "anya-e1102n3:27_11": "tatthoṇataṁva cittasantānamabhiṇhaṁ pavattati bāhullena. Tameva vā pana janakabhūtaṁ",
  "anya-e1102n3:27_12": "kammaṁ abhinavakaraṇavasena dvārappattaṁ hoti. Paccāsannamaraṇassa pana tassa vīthicittāvasāne",
  "anya-e1102n3:27_13": "bhavaṅgakkhayevā cavanavasena paccuppannabhavapariyosānabhūtaṁ cuticittaṁ uppajjitvā",
  "anya-e1102n3:27_14": "nirujjhati. Tasmiṁ niruddhāvasāne tassānantarameva tathā gahitamālambaṇamārabbha",
  "anya-e1102n3:27_15": "savatthukamavatthukameva vā yathārahaṁ avijjānusayaparikkhittena taṇhānusayamūlakena",
  "anya-e1102n3:27_16": "saṅkhārena janiyamānaṁ sampayuttehi pariggayhamānaṁ sahajātānamadhiṭṭhānabhāvena",
  "anya-e1102n3:27_17": "pubbaṅgamabhūtaṁ bhavantarapaṭisandhānavasena paṭisandhisaṅkhātaṁ mānasamuppajjamānameva",
  "anya-e1102n3:27_18": "patiṭṭhāti bhavantare’’ti vuttaṁ. Tattha ‘‘tatthoṇataṁva cittasantānamabhiṇhaṁ pavattati",
  "anya-e1102n3:27_19": "bāhullenā’’ti iminā kammabalena upaṭṭhitaṁ gatinimittaṁ maraṇāsannavīthito pubbe",
  "anya-e1102n3:27_20": "ekāhadvīhādivasena sattāhampi, sattāhato uttaripi uppajjate vāti dasseti tathā hi",
  "anya-e1102n3:27_21": "parisuddhaṁ vā upakkiliṭṭhaṁ vā vipaccamānakakammānurūpaṁ gatinimittaṁ cirakālampi",
  "anya-e1102n3:27_22": "tiṭṭhati, ariyagālatissacoraghātakādayo viya tathā hi ariyagālatisso nāma upāsako",
  "anya-e1102n3:27_23": "sīhaḷadīpe attano bhariyāya sumanāya saddhiṁ yāvajīvaṁ dānādi puññakammāni katvā",
  "anya-e1102n3:27_24": "āyūhapariyosāne ariyagālatissassa maraṇamañce nipannassa chadevalokato rathaṁ ānetvā",
  "anya-e1102n3:27_25": "attano attano devalokaṁ vaṇṇesuṁ. Upāsako devatānaṁ kathaṁ sutvā tusitapurato āhaṭarathaṁ",
  "anya-e1102n3:27_26": "ṭhapetvā avasesarathe ‘‘gahetvā gacchathā’’ti āha. Sumanā pana attano sāmikassa vacanaṁ",
  "anya-e1102n3:27_27": "sutvā ‘‘kiṁ tissa maraṇāsanne vilāpaṁ akāsī’’ti āha. Tisso attano bhariyāya kathaṁ",
  "anya-e1102n3:27_28": "sutvā āha… ‘‘ahaṁ vilāpaṁ na karomi, devalokato devatā cha rathe ānesuṁ tāhi devatāhi",
  "anya-e1102n3:27_29": "saddhaṁ kathemī’’ti. Taṁ napassāmi kuhi’’nti vutte pupphadāmaṁ āharāpetvā ākāse khipāpesi.",
  "anya-e1102n3:27_30": "Sā taṁ pupphadāmaṁ rathasīse olambamānaṁ disvā gabbhaṁ pavisitvā sayane sayitvā nāsikavātaṁ",
  "anya-e1102n3:27_31": "sannirujjhitvā cavitvā pāturahosi. Sā attano sāmikassa sāsanaṁ pesesi… ‘‘ahaṁ pana",
  "anya-e1102n3:27_32": "paṭhamaṁ āgatomhi, tvaṁ kasmā cirāyasī’’ti. Ubhopi rathe ṭhatvā sabbe olokentānaṁyeva",
  "anya-e1102n3:27_33": "tusitapuraṁ agamaṁsu. Imasmiñhi vatthusmiṁ sāmikassa upaṭṭhitagatinimittaṁ bhariyāya",
  "anya-e1102n3:27_34": "pākaṭaṁ hutvā puretaratusitapure nibbattitvā sāmikassa sāsanaṁ pesesi tena ariyagālatissassa",
  "anya-e1102n3:27_35": "cirakālaṁ gatinimittaṁ upaṭṭhātīti veditabbaṁ. Manussaloke hi cirakālaṁ tusitapure",
  "anya-e1102n3:27_36": "muhuttaṁva hoti. Evaṁ parisuddhaṁ vipaccamānakakammānurūpaṁ gatinimittaṁ cirakālaṁ",
  "anya-e1102n3:27_37": "pavattati iminā nayena duṭṭhagāmaṇiabhayadhammikaupsakādīnampi vatthu vitthāretabbaṁ.",
  "anya-e1102n3:27_38": "Coraghātakassa pana mahāniraye vipaccamānakakammānurūpaṁ nerayaggijālādikaṁ sattāhaṁ",
  "anya-e1102n3:27_39": "upaṭṭhāti. Sāvatthinagare kira pañcasatā corā bahinagare corakammaṁ karonti. Athekadivasaṁ",
  "anya-e1102n3:27_40": "janapadapuriso tesaṁ abbhantaro hutvā corakammaṁ akāsi, tadā te sabbepi rājapurisā",
  "anya-e1102n3:27_41": "aggahesuṁ. Rājā te disvā ‘‘tumhākaṁ antare ime sabbe māretuṁ samatthassa jīvitaṁ",
  "anya-e1102n3:27_42": "dammī’’ti āha. Pañcasatā corā aññamaññaṁ sambandhā aññamaññaṁ sahāyakāti aññamaññaṁ",
  "anya-e1102n3:27_43": "māretuṁ na icchiṁsu, janapadamanusso pana ‘‘ahaṁ māremī’’ti vatvā sabbe māresi. Rājā",
  "anya-e1102n3:27_44": "tassa tussitvā coraghātakakammaṁ adāsi. So pañcavīsativassāni coraghātakakammaṁ ākāsi.",
  "anya-e1102n3:27_45": "Rājā tassa mahallakoti vatvā aññassa coraghātaka kammaṁ dāpesi. So coraghātakakammā",
  "anya-e1102n3:27_46": "apanīto aññatarassa santike nāsikavātaṁ uggaṇhitvā hatthapādakaṇṇanāsādīhi chinditabbānaṁ",
  "anya-e1102n3:27_47": "ūrūthanakaṭṭhānaṁ bhindantamāretabbayuttānaṁ nāsikavātaṁ vissajjetvā māretabbaṁ mantaṁ",
  "anya-e1102n3:27_48": "labhi. So rājānaṁ ārocetvā nāsikavātena coraghātakakammaṁ karontasseva tiṁsa vassāni",
  "anya-e1102n3:27_49": "atikkami. So pacchā mahallako hutvā maraṇamañce nipajji ‘‘sattadivasena kālaṁ karissatī’’ti.",
  "anya-e1102n3:27_50": "Maraṇakāle mahantaṁ vedanaṁ ahosi. So mahāniraye nibbatto viya mahāsaddaṁ katvā dukkhito",
  "anya-e1102n3:27_51": "hoti. Tassa saddena bhītā manussā ubhatopasse gehaṁ chaḍḍetvā palāyiṁsu. Tassa maraṇadivase",
  "anya-e1102n3:27_52": "sāriputtatthero dibbacakkhunā lokaṁ olokento etassa kālaṁ katvā mahāniraye nibbattamānaṁ",
  "anya-e1102n3:27_53": "disvā tassa anukampaṁ paṭicca gehadvāre pākaṭo ahosi. So kujjhitvā nāsikavātaṁ vissajjesi.",
  "anya-e1102n3:27_54": "Yāva tatiyaṁ vissajjamānopi vissajjāpetuṁ asakkonto theraṁ atirekena virocamānaṁ",
  "anya-e1102n3:27_55": "disvā cittaṁ pasādetvā pāyāsaṁ therassa dāpesi. Thero maṅgalaṁ vaḍḍhetvā agamāsi.",
  "anya-e1102n3:27_56": "Coraghātako therassa dinnadānaṁ anussaritvā cavitvā sagge nibbatti, nirayajālādayo",
  "anya-e1102n3:27_57": "antaradhāyanti. So anāgatepi paccekabuddho bhavissati. Evaṁ upakkiliṭṭhaṁ vā vipaccamāna",
  "anya-e1102n3:27_58": "kakammānurūpaṁ gatinimittampi sattāhaparamaṁ upaṭṭhāti. Atthikehi pana sahassavatthu",
  "anya-e1102n3:27_59": "sagāthāvaggesu oloketabbo. Bhagavato pana parisuddhaṁ mettāpubbabhāgassa somanassa",
  "anya-e1102n3:27_60": "ñāṇasampayuttakusalassa kammassa vegena kāladīpadesakulamātaravasena imāni pañcagatinimittāni",
  "anya-e1102n3:27_61": "cirakālaṁ hutvā upaṭṭhahanti. Cirakālanti manussaloke sattāhamattaṁ, tusitapuremuhuttameva,",
  "anya-e1102n3:27_62": "tathāpi manussaloke sattāhamatte kāle devatānaṁ pañcapubbanimittāni paññāyanti tañca",
  "anya-e1102n3:27_63": "kho puññavantānaṁyeva paññāyanti, na sabbesaṁ manussaloke puññavantānaṁ rājarājamahāmattādīnaṁ",
  "anya-e1102n3:27_64": "viya taṁ disvā mahesakkhā devatā jānanti, na appesakkhā, manussaloke nemittakā brāhmaṇapaṇḍitādayoviya.",
  "anya-e1102n3:27_65": "Mahesakkhā devatā taṁ pubbanimittaṁ disvā nandavanaṁ netvā ‘‘kālo devā’’ti ādīhi",
  "anya-e1102n3:27_66": "yācanti. Mahāsakko tattheva nandavanuyyāne kāladīpadesakulamātaravasena pañca viloketvā",
  "anya-e1102n3:27_67": "cavitvā tamārammaṇaṁ katvā mahāmāyāya kucchimhi paṭisandhiṁ aggahesīti sanniṭṭhānamavagantabbaṁ.",
  "anya-e1102n3:28_0": "Tattha kālanti manussaloke ekūnatiṁsatime vasse vesākhapuṇṇamadivase buddho bhavissāmīti",
  "anya-e1102n3:28_1": "kālaṁ olokesi. Dīpanti jambudīpeyeva bhavissāmi, na aññadīpesūti dīpaṁ olokesi. Desanti",
  "anya-e1102n3:28_2": "majjhimadeseyeva, tañca kho mahābodhimaṇḍeyeva, na aññadeseti desaṁ olokesi. Kulanti",
  "anya-e1102n3:28_3": "dve kulāni khattiyakulabrāhmaṇakulavasena. Tattha yasmiṁ kāle khattiyakulaṁ loke",
  "anya-e1102n3:28_4": "seṭṭhabhāvena ‘‘ayameva loke aggo’’ti sammannati, tadā khattiyakuleyeva buddhā uppajjanti.",
  "anya-e1102n3:28_5": "Yasmiṁ pana kāle brāhmaṇakulaṁ ayameva loke aggoti, tadā brāhmaṇakuleyeva buddhā",
  "anya-e1102n3:28_6": "uppajjanti. Idāni pana khattiyakulameva aggoti sammannanti. Khattiyakulepi sakyarājānova",
  "anya-e1102n3:28_7": "loke uttamā, asambhinnakhattiyakulattā tasmā sakyarājakuleyeva bhavissāmīti kulaṁ",
  "anya-e1102n3:28_8": "olokesi. Mātaranti mama mātaraṁ dasa māsāni satta ca divasāni ṭhassati, etthantare",
  "anya-e1102n3:28_9": "mama mātuyā arogo bhavissatīti mātarampi olokesi. Bodhisattamātā pana pacchimavaye",
  "anya-e1102n3:28_10": "ṭhitā. Evaṁ yuttitopi āgamatopi bhagavato nibbānacittassa paṭasandhicittena gahitanimittameva",
  "anya-e1102n3:28_11": "ārammaṇaṁ hotīti veditabbaṁ.",
  "anya-e1102n3:29": "Sabbaññujinanibbāna, cittassa gocaraṁ subhaṁ;",
  "anya-e1102n3:30": "Viññeyyaṁ gatinimittaṁ, ganthehi avirodhato.",
  "anya-e1102n3:31_0": "Dhātuparinibbānampi bodhimaṇḍeyeva bhavissati vuttañhetaṁ uparipaṇṇāsake ‘‘dhātuparinibbānaṁ",
  "anya-e1102n3:31_1": "anāgate bhavissati sāsanassa hi osakkanakāle imasmiṁ tambapaṇṇidīpe dhātuyo sannipatitvā",
  "anya-e1102n3:31_2": "mahācetiyato nāgadīpe rājāyatanacetiyaṁ, tato mahābodhipallaṅkaṁ gamissanti. Nāgabhavanatopi",
  "anya-e1102n3:31_3": "devalokatopi dhātuyo mahābodhipallaṅkameva gamissanti sāsapamattāpi dhātuyo antarā",
  "anya-e1102n3:31_4": "na nassissanti, sabbā dhātuyo mahābodhipallaṅke rāsibhūtā suvaṇṇakkhandhā viya ekagghanā",
  "anya-e1102n3:31_5": "hutvā chabbaṇṇarasmiyo vissajjissanti, tā dasasahassalokadhātuṁ pharissanti. Tato",
  "anya-e1102n3:31_6": "dasasahassacakkavāḷesu devatā sannipatitvā ''ajja satthā parinibbāyati ajja sāsanaṁ",
  "anya-e1102n3:31_7": "osakkati pacchimadassanaṁ idaṁ amhāka’’nti dasabalassa parinibbutadivasato mahantataraṁ",
  "anya-e1102n3:31_8": "kāruññaṁ karissanti ṭhapetvā anāgāmikhīṇāsave avasesā sakattabhāvena sandhāretuṁ",
  "anya-e1102n3:31_9": "nāsakkhiṁsu, dhātusarīrato tejodhātu uṭṭhahitvā yāva brahmalokā uggacchissati. Sāsapamattāyapi",
  "anya-e1102n3:31_10": "dhātuyā sati ekajālā bhavissati dhātūsu pariyādānaṁ gatāsu pacchijjissati. Evaṁ mahantaṁ",
  "anya-e1102n3:31_11": "ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti. Yāva evaṁ",
  "anya-e1102n3:31_12": "na antaradhāyati, tāva anantaradhānameva sāsanaṁ. Parinibbānakālato paṭṭhāya yāva",
  "anya-e1102n3:31_13": "sāsapamattā dhātu tiṭṭhati, tāva buddhakālato pacchāti na veditabbaṁ dhātūsu hi ṭhitāsu",
  "anya-e1102n3:31_14": "buddhā ṭhitā va honti, tasmā etthantare aññassa buddhassa uppatti nivāritāva hoti. Teneva vadāma.",
  "anya-e1102n3:32": "Parinibbānakālato, pacchā dharanti dhātuyo;",
  "anya-e1102n3:33": "Anibbutova sambuddho, aññabuddhassa vāritā.",
  "anya-e1102n3:34": "Jīvamānepi sambuddhe, nibbute vā tathāgate;",
  "anya-e1102n3:35": "Yo karoti samaṁ pūjaṁ, phalaṁ tāsa samaṁ siyā’ti.",
  "anya-e1102n3:36": "Iti sāgarabuddhittheravicarite sīmavisodhane dhammavaṇṇanāya",
  "anya-e1102n3:37": "Nibbānakaṇḍo tatiyo paricchedo."
}