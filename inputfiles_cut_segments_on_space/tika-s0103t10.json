{
  "tika-s0103t10:0": "11. Dasuttarasuttavaṇṇanā",
  "tika-s0103t10:1_0": "350.Āvusobhikkhaveti sāvakānaṁ ālapananti sāvakānaṁ āmantanavasena ālapanasamudācāro,",
  "tika-s0103t10:1_1": "na kevalaṁ ‘‘bhikkhave’’ti, so pana buddhānaṁ ālapanaṁ. Tenāha ‘‘buddhā hī’’tiādi.",
  "tika-s0103t10:1_2": "Satthusamudācāravasena asamudācāro evettha satthu uccaṭṭhāne ṭhapanaṁ. Sampati āgatattā",
  "tika-s0103t10:1_3": "katthaci na nibaddho vāso etesanti anibaddhavāsā, antevāsikā. Kammaṭṭhānaṁ gahetvā",
  "tika-s0103t10:1_4": "sappāyasenāsanaṁ gavesantā yaṁ kiñci disaṁ gacchantīti disāgamanīyā. Idāni tamatthaṁ",
  "tika-s0103t10:1_5": "vitthārato dassetuṁ ‘‘buddhakāle’’tiādi vuttaṁ.",
  "tika-s0103t10:2_0": "Asubhakammaṭṭhānanti ekādasavidhaṁ asubhakammaṭṭhānaṁ. Tatthāpi puggalavemattataṁ",
  "tika-s0103t10:2_1": "ñatvā tadanurūpaṁ tadanurūpameva deti. Mohacaritassapi kāmaṁ ānāpānassatikammaṭṭhānaṁ",
  "tika-s0103t10:2_2": "sappāyaṁ, kammaṭṭhānabhāvanāya pana bhājanabhūtaṁ kātuṁ sammohavigamāya paṭhamaṁ",
  "tika-s0103t10:2_3": "uddesaparipucchādhammassavanadhammasākacchāsu niyojetabboti vuttaṁ ‘‘mohacaritassa…pe…",
  "tika-s0103t10:2_4": "ācikkhatī’’ti. Saddhācaritassa visesato purimā cha anussatiyo sappāyā, tāsaṁ pana",
  "tika-s0103t10:2_5": "anuyuñjane ayaṁ pubbabhāgapaṭipattīti dassetuṁ ‘‘pasādanīyasuttante’’tiādi vuttaṁ.",
  "tika-s0103t10:2_6": "Ñāṇacaritassāti buddhicaritassa, tassa pana maraṇassati, upasamānussati, catudhātuvavatthānaṁ,",
  "tika-s0103t10:2_7": "āhārepaṭikūlasaññā visesato sappāyā, tesaṁ pana upakāradhammadassanatthaṁ ‘‘aniccatādi…pe…",
  "tika-s0103t10:2_8": "kathetī’’ti vuttaṁ. Tatthevāti satthu santike eva. Temāsikaṁ paṭipadanti tīhi māsehi",
  "tika-s0103t10:2_9": "sanniṭṭhāpetabbaṁ paṭipadaṁ.",
  "tika-s0103t10:3_0": "Ime bhikkhūti imissā dhammadesanāya bhājanabhūtā bhikkhū. ‘‘Evaṁ āgantvā gacchantepana",
  "tika-s0103t10:3_1": "bhikkhū’’ti idaṁ ‘‘buddhakāle’’tiādinā taduddesikavasena vuttabhikkhū sandhāya vuttaṁ,",
  "tika-s0103t10:3_2": "na ‘‘ime bhikkhū’’ti anantaraṁ vuttabhikkhū. Tenāha ‘‘pesetī’’ti. Apalokethāti āpucchatha.",
  "tika-s0103t10:3_3": "‘‘Paṇḍitā’’tiādi sevanabhajanesu kāraṇavacanaṁ. ‘‘Sotāpattiphale vinetī’’tiādi yebhuyyavasena",
  "tika-s0103t10:3_4": "vuttaṁ. Āyasmā hi dhammasenāpati bhikkhū yebhuyyena sotāpattiphalaṁ pāpetvā vissajjeti",
  "tika-s0103t10:3_5": "‘‘evamete niyatā sambodhiparāyaṇā’’ti. Āyasmā pana mahāmoggallāno ‘‘sabbāpi bhavūpapatti",
  "tika-s0103t10:3_6": "jigucchitabbāvā’’ti bhikkhū yebhuyyena uttamatthaṁyeva pāpeti.",
  "tika-s0103t10:4_0": "Sāvakehi vinetuṁ sakkuṇeyyā sāvakaveneyyā nāma na sāvakeheva vinetabbāti dassento",
  "tika-s0103t10:4_1": "āha ‘‘sāvakaveneyyā nāmā’’tiādi. Dasadhā mātikaṁ ṭhapetvāti ekakato paṭṭhāya yāva",
  "tika-s0103t10:4_2": "dasakā dasadhā dasadhā mātikaṁ ṭhapetvā vibhattoti dasuttaro. Dasuttaro gatotipi",
  "tika-s0103t10:4_3": "dasuttaroti ekakato paṭṭhāya yāva dasakā dasahi uttaro adhiko hutvā gato pavattotipi",
  "tika-s0103t10:4_4": "dasuttaro. Ekekasmiṁ pabbeti ekakato paṭṭhāya yāva dasakā dasasu pabbesu ekekasmiṁ",
  "tika-s0103t10:4_5": "pabbe. Dasa dasa pañhāti ‘‘katamo dhammo bahukāro appamādo kusalesu dhammesū’’tiādinā",
  "tika-s0103t10:4_6": "dasa dasa pañhā. Visesitāti vissajjitā. Dasuttaraṁ pavakkhāmīti desiyamānaṁ desanaṁ",
  "tika-s0103t10:4_7": "nāmakittanamukhena paṭijānāti vaṇṇabhaṇanatthaṁ. Pavakkhāmīti pakārehi vakkhāmi.",
  "tika-s0103t10:4_8": "Tathā hettha paññāsādhikānaṁ pañcannaṁ pañhasatānaṁ vasena desanā pavattā. Dhammanti",
  "tika-s0103t10:4_9": "idha dhamma-saddo pariyattipariyāyo ‘‘idha bhikkhu dhammaṁ pariyāpuṇātī’’tiādīsu",
  "tika-s0103t10:4_10": "(a. ni. 5.73) viya. Suttalakkhaṇo cāyaṁ dhammoti āha ‘‘dhammantisutta’’nti. Svāyaṁ",
  "tika-s0103t10:4_11": "dhammo yathānusiṭṭhaṁ paṭipajjamānassa nibbānāvaho. Tato eva vaṭṭadukkhasamucchedāya",
  "tika-s0103t10:4_12": "hoti, sa cāyamassa ānubhāvo sabbesaṁ khandhānaṁ pamocanupāyabhāvatoti dassento ‘‘nibbānappattiyā’’tiādimāha.",
  "tika-s0103t10:4_13": "Tena vuttaṁ ‘‘nibbānappattiyā’’tiādi.",
  "tika-s0103t10:5_0": "Uccaṁ karontoti udaggaṁ uḷāraṁ paṇītaṁ katvā dassento, paggaṇhantoti attho. Pemaṁ",
  "tika-s0103t10:5_1": "janentoti bhattiṁ uppādento. Idañca desanāya paggaṇhanaṁ buddhānampi āciṇṇaṁ evāti",
  "tika-s0103t10:5_2": "dassento ‘‘ekāyano’’tiādimāha.",
  "tika-s0103t10:6": "Ekadhammavaṇṇanā",
  "tika-s0103t10:7": "351. (Ka) kāra-saddo upa-saddena vināpi upakāratthaṁ vadati, ‘‘bahukārā, bhikkhave, mātāpitaro puttāna’’ntiādīsu (a. ni. 2.34) viyāti āha ‘‘bahukāroti bahūpakāro’’ti.",
  "tika-s0103t10:8_0": "(Kha) vaḍḍhane vutte nānantariyatāya uppādanaṁ vuttameva hotīti ‘‘bhāvetabboti vaḍḍhetabbo’’ti",
  "tika-s0103t10:8_1": "vutto. Uppādanapubbikā hi vaḍḍhanāti. Nanu ca ‘‘eko dhammo uppādetabbo’’ti uppādanaṁ",
  "tika-s0103t10:8_2": "pettha visuṁ gahitaṁ evāti? Aññavisayattā tassa nāyaṁ virodho. Tathā hi ‘‘eko dhammo",
  "tika-s0103t10:8_3": "pariññeyyo’’ti tīhipi pariññāhi pariññeyyataṁ vatvāpi ‘‘eko dhammo pahātabbo’’ti pahātabbatā vuttā.",
  "tika-s0103t10:9": "(Ga) tīhi pariññāhīti ñātatīraṇapahānapariññāhi.",
  "tika-s0103t10:10": "(Gha) pahānānupassanāyāti pajahanavasena pavattāya anupassanāya. Missakavasena cetaṁ anupassanāgahaṇaṁ daṭṭhabbaṁ.",
  "tika-s0103t10:11": "(Ṅa) sīlasampadādīnaṁ parihānāvaho parihānāya saṁvattanako. ",
  "tika-s0103t10:12": "(Ca) jhānādivisesaṁ gametīti visesagāmī.",
  "tika-s0103t10:13": "(Cha) duppaccakkhakaroti anupacitañāṇasambhārehi paccakkhaṁ kātuṁ asakkuṇeyyo.",
  "tika-s0103t10:14": "(Jha) abhijānitabboti abhimukhaṁ ñāṇena jānitabbo.",
  "tika-s0103t10:15_0": "Sabbattha mātikāsūti dukādivasena vuttāsu sabbāsu mātikāsu. Ettha ca āyasmā dhammasenāpati",
  "tika-s0103t10:15_1": "te bhikkhū bhāvanāya niyojetvā uttamatthe patiṭṭhāpetukāmo paṭhamaṁ tāva bhāvanāya",
  "tika-s0103t10:15_2": "upakāradhammaṁ uddesavasena dassento ‘‘eko dhammo bahukāro’’ti vatvā tena upakārakena",
  "tika-s0103t10:15_3": "upakattabbaṁ dassento ‘‘eko dhammo bhāvetabbo’’ti āha. Ayañca bhāvanā vipassanāvasena",
  "tika-s0103t10:15_4": "icchitāti āha ‘‘eko dhammo pariññeyyo’’ti. Pariññā ca nāma yāvadeva pahātabbapajahanatthāti",
  "tika-s0103t10:15_5": "āha ‘‘eko dhammo pahātabbo’’ti. Pajahantena ca hānabhāgiyaṁ nīharitvā visesabhāgiye",
  "tika-s0103t10:15_6": "avaṭṭhātabbanti āha ‘‘eko dhammo hānabhāgiyo, eko dhammo visesabhāgiyo’’ti. Visesabhāgiye",
  "tika-s0103t10:15_7": "avaṭṭhānañca duppaṭivijjhanena, duppaṭivijjhapaṭivijjhanañce ijjhati, nipphādetabbanipphādanaṁ",
  "tika-s0103t10:15_8": "siddhameva hotīti āha ‘‘eko dhammo duppaṭivijjho, eko dhammo uppādetabbo’’ti. Tayidaṁ",
  "tika-s0103t10:15_9": "dvayaṁ abhiññeyyādijānanena hotīti āha ‘‘eko dhammo abhiññeyyo’’ti. Abhiññeyyañce",
  "tika-s0103t10:15_10": "abhiññātaṁ, sacchikātabbaṁ sacchikatameva hotīti. Ettāvatā ca niṭṭhitakiccova hoti,",
  "tika-s0103t10:15_11": "nāssa uttari kiñci karaṇīyanti evaṁ tāva mahāthero ekakavasena tesaṁ bhikkhūnaṁ paṭipattividhiṁ",
  "tika-s0103t10:15_12": "uddisanto imāni dasa padāni iminā anukkamena uddisi.",
  "tika-s0103t10:16_0": "(Ka) evaṁ aniyamato uddiṭṭhadhamme sarūpato niyametvā dassetuṁ ‘‘katamo eko dhammo’’tiādinā",
  "tika-s0103t10:16_1": "desanaṁ ārabhi. Tena vuttaṁ ‘‘iti āyasmā sāriputto’’tiādi. Esa nayo dukādīsu. Veḷukāroti",
  "tika-s0103t10:16_2": "veno. So hi veḷuvikārehi kilañjādikaraṇena ‘‘veḷukāro’’ti vutto. Anto, bahi ca sabbagatagaṇṭhiṁ",
  "tika-s0103t10:16_3": "nīharaṇena niggaṇṭhiṁ katvā. Ekekakoṭṭhāseti ekakādīsu dasasu koṭṭhāsesu ekekasmiṁ koṭṭhāse.",
  "tika-s0103t10:17_0": "Sabbatthakaṁ upakārakanti sabbatthakameva sammā paṭipattiyā upakāravantaṁ. Idāni",
  "tika-s0103t10:17_1": "tamatthaṁ vitthārato dassetuṁ ‘‘ayañhī’’tiādi vuttaṁ. Vipassanāgabbhaṁ gaṇhāpaneti",
  "tika-s0103t10:17_2": "yathā upari vipassanā paripaccati tikkhā visadā hutvā maggena ghaṭeti, evaṁ pubbabhāgavipassanāvaḍḍhane.",
  "tika-s0103t10:17_3": "Atthapaṭisambhidādīsūti atthapaṭisambhidādīsu nipphādetabbesu, tesaṁ sambhārasambharaṇanti",
  "tika-s0103t10:17_4": "attho. Esa nayo ito paresupi. Ṭhānāṭṭhānesūti ṭhāne, aṭṭhāne ca jānitabbe. Mahāvihārasamāpattiyanti",
  "tika-s0103t10:17_5": "mahatiyaṁ jhānādivihārasamāpattiyaṁ. Vipassanāñāṇādīsūti ādi-saddena manomayiddhi",
  "tika-s0103t10:17_6": "ādikāni saṅgaṇhāti. Aṭṭhasu vijjāsūti ambaṭṭhasutte (dī. ni. 1.279) āgatanayāsu aṭṭhasu vijjāsu.",
  "tika-s0103t10:18": "Teneva bhagavā thometīti yojanā. Nanti appamādaṁ.",
  "tika-s0103t10:19_0": "Thāmasampannenāti ñāṇabalasamannāgatena. Dīpetvāti ‘‘evampi appamādo kusalānaṁ dhammānaṁ",
  "tika-s0103t10:19_1": "sampādane bahupakāro’’ti pakāsetvā. Yaṁ kiñci anavajjapakkhikamatthaṁ appamāde pakkhipitvā",
  "tika-s0103t10:19_2": "kathetuṁ yuttanti dassetuṁ ‘‘yaṁ kiñcī’’tiādi vuttaṁ.",
  "tika-s0103t10:20_0": "(Kha) kāyagatāsatīti rassaṁ akatvā niddeso, niddesena vā etaṁ samāsapadaṁ daṭṭhabbaṁ.",
  "tika-s0103t10:20_1": "‘‘Aṭṭhikāni puñjakitāni terovassikāni…pe… pūtīni cuṇṇikajātānī’’ti (dī. ni. 2.379)",
  "tika-s0103t10:20_2": "evaṁ pavattamanasikāro ‘‘cuṇṇikamanasikāro’’ti vadanti. Apare pana bhaṇanti ‘‘cuṇṇikairiyāpathesu",
  "tika-s0103t10:20_3": "pavattamanasikāro’’ti. Ettha uppannasatiyāti etasmiṁ yathāvutte ekūnatiṁsavidhe ṭhāne",
  "tika-s0103t10:20_4": "uppannāya satiyā. Sukhasampayuttāti nippariyāyato sukhasampayuttā, pariyāyato pana",
  "tika-s0103t10:20_5": "catutthajjhāne upekkhāpi ‘‘sukha’’nti vattabbataṁ labhati santasabhāvattā.",
  "tika-s0103t10:21_0": "(Ga) paccayabhūto ārammaṇādivisayopi ārammaṇabhāvena vaṇo viya āsave paggharati,",
  "tika-s0103t10:21_1": "so sampayogasambhavābhāvepi saha āsavehīti sāsavo. Tathā upādānānaṁ hitoti upādāniyo.",
  "tika-s0103t10:21_2": "Itarathā pana paccayabhāvena vidhi paṭikkhepo.",
  "tika-s0103t10:22": "(Gha) asmīti mānoti ‘‘asmī’’ti pavatto māno.",
  "tika-s0103t10:23": "(Ca) vipariyāyenāti ‘‘anicce anicca’’ntiādinā nayena pavatto pathamanasikāro.",
  "tika-s0103t10:24_0": "(Cha) idha pana vipassanānantaro maggo ‘‘ānantariko cetosamādhī’’ti adhippeto. Kasmā?",
  "tika-s0103t10:24_1": "Vipassanāya anantarattā, attano vā pavattiyā anantaraṁ phaladāyakattā. Saddatthato",
  "tika-s0103t10:24_2": "pana anantaraṁ phalaṁ anantaraṁ, tasmiṁ anantare niyuttā, taṁ vā arahati, anantarapayojanoti vā ānantariko.",
  "tika-s0103t10:25": "(Ja) phalanti phalapaññā. Paccavekkhaṇapaññā adhippetā akuppārammaṇatāya.",
  "tika-s0103t10:26_0": "(Jha) attano phalaṁ āharatīti āhāro, paccayoti āha ‘‘āhāraṭṭhitikāti paccayaṭṭhitikā’’ti.",
  "tika-s0103t10:26_1": "Ayaṁ eko dhammoti ayaṁ paccayasaṅkhāto eko dhammoti paccayatāsamaññena ekaṁ katvā",
  "tika-s0103t10:26_2": "vadati. Ñātapariññāya abhiññāyāti ñātapariññāsaṅkhātāya abhiññāya.",
  "tika-s0103t10:27": "(Ña) akuppā cetovimuttīti arahattaphalavimutti akuppabhāvena ukkaṁsagatattā. Aññathā sabbāpi phalasamāpattiyo akuppā eva paṭipakkhehi akopanīyattā.",
  "tika-s0103t10:28_0": "Abhiññāyāti ‘‘abhiññeyyo’’ti ettha laddhaabhiññāya. Pariññāyāti etthāpi eseva nayo.",
  "tika-s0103t10:28_1": "Pahātabbasacchikātabbehīti pahātabbasacchikātabbapadehi. Pahānapariññāva kathitā",
  "tika-s0103t10:28_2": "pahānasacchikiriyānaṁ ekāvāratāya pariññāya saheva ijjhanato. Sacchikātabboti visesato",
  "tika-s0103t10:28_3": "phalaṁ kathitaṁ. Ekasmiṁyeva sattame eva pade labbhati. Phalaṁ pana anekesupi padesu",
  "tika-s0103t10:28_4": "labbhati paṭhamaṭṭhamanavamadasamesu labbhanato. Yasmā taṁ nippariyāyato dasame eva",
  "tika-s0103t10:28_5": "labbhati, itaresu pariyāyato tasmā ‘‘labbhati evā’’ti sāsaṅkaṁ vadati.",
  "tika-s0103t10:29_0": "Sabhāvato vijjamānāti yena bahukārādisabhāvena desitā, tena sabhāvena paramatthato",
  "tika-s0103t10:29_1": "upalabbhamānā . Yāthāvāti aviparītā. Tathāsabhāvāti taṁsabhāvā. Na tathā na hontīti",
  "tika-s0103t10:29_2": "avitathattā tathāva honti. Tato eva vuttappakārato aññathā na hontīti pañcahipi padehi",
  "tika-s0103t10:29_3": "tesaṁ dhammānaṁ yathābhūtameva vadati. Sammāti ñāyena. Yaṁ pana ñātaṁ, taṁ hetuyuttaṁ",
  "tika-s0103t10:29_4": "kāraṇayuttameva hotīti āha ‘‘hetunā kāraṇenā’’ti. Okappanaṁ janesīti jinavacanabhāvena",
  "tika-s0103t10:29_5": "abhippasādaṁ uppādesi.",
  "tika-s0103t10:30": "Ekadhammavaṇṇanā niṭṭhitā.",
  "tika-s0103t10:31": "Dvedhammavaṇṇanā",
  "tika-s0103t10:32_0": "352. (Ka) ‘‘sabbatthā’’ ti idaṁ ‘‘sīlapūraṇādīsū’’ti etena saddhiṁ sambandhitabbaṁ.",
  "tika-s0103t10:32_1": "‘‘Sīlapūraṇādīsu sabbattha appamādo viya upakārakā’’ti etena satisampajaññānampi",
  "tika-s0103t10:32_2": "appamādassa viya sabbattha upakārakatā pakāsitā hoti atthato nātivilakkhaṇattā tato",
  "tika-s0103t10:32_3": "tesaṁ. Satiavippavāso hi appamādo, so ca atthato sabbattha avijahitā sati eva, sā",
  "tika-s0103t10:32_4": "ca kho ñāṇasampayuttā eva daṭṭhabbā, itarāya tathārūpasamatthatābhāvato.",
  "tika-s0103t10:33": "(Kha) tesaṁ pañcasatamattānaṁ bhikkhūnaṁ pubbabhāgapaṭipattivasena desitattā pubbabhāgā kathitā.",
  "tika-s0103t10:34_0": "(Cha) ayonisomanasikāro saṁkilesassa mūlakāraṇabhāvena pavatto hetu, paribrūhanabhāvena",
  "tika-s0103t10:34_1": "pavatto paccayo. Yonisomanasikārepi eseva nayo. Yathā ca sattānaṁ saṁkilesāya, visuddhiyā",
  "tika-s0103t10:34_2": "ca paccayabhūtā ayonisomanasikāro, yonisomanasikāroti ‘‘ime dve dhammā duppaṭivijjhā’’ti",
  "tika-s0103t10:34_3": "ettha nīharitvā vuttā, evaṁ imehi dhammā nīharitvā vattabbāti dassento ‘‘tathā’’tiādimāha.",
  "tika-s0103t10:34_4": "Tattha asubhajjhānādayo cattāro visaṁyogā nāma kāmayogādipaṭipakkhabhāvato . ‘‘Evaṁ",
  "tika-s0103t10:34_5": "pabhedā’’ti iminā ‘‘avijjābhāgino dhammā, vijjābhāgino dhammā, kaṇhā dhammā, sukkā",
  "tika-s0103t10:34_6": "dhammā’’ti (dha. sa. 101, 104) evamādīnaṁ saṅgaho daṭṭhabbo.",
  "tika-s0103t10:35": "(Jha) paccayehi samecca sambhuyya katattā pañcakkhandhā saṅkhatā dhātu. Kenaci anabhisaṅkhatattā nibbānaṁ asaṅkhatā dhātu.",
  "tika-s0103t10:36": "(Ña) tisso vijjā vijjanaṭṭhena, viditakaraṇaṭṭhena ca vijjā. Vimuttīti arahattaphalaṁ paṭipakkhato sabbaso vimuttattā.",
  "tika-s0103t10:37_0": "Abhiññādīnīti abhiññāpaññādīni. Ekakasadisāneva purimavāre viya vibhajja kathetabbato.",
  "tika-s0103t10:37_1": "Maggo kathitoti ettha ‘‘maggova kathito’’ti evamatthaṁ aggahetvā ‘‘maggo kathitovā’’ti",
  "tika-s0103t10:37_2": "evamattho gahetabbo ‘‘anuppāde ñāṇa’’nti iminā phalassa gahitattā. Sacchikātabbapade",
  "tika-s0103t10:37_3": "phalaṁ kathitanti etthāpi ‘‘phalameva kathita’’nti aggahetvā ‘‘phalaṁ kathitamevā’’ti",
  "tika-s0103t10:37_4": "attho gahetabbo vijjāggahaṇena tadaññassa saṅgahitattā. Esa nayo ito paresupi evarūpesu ṭhānesu.",
  "tika-s0103t10:38": "Dvedhammavaṇṇanā niṭṭhitā.",
  "tika-s0103t10:39": "Tayodhammavaṇṇanā",
  "tika-s0103t10:40_0": "353. (Cha) soti anāgāmimaggo. Sabbaso kāmānaṁ nissaraṇaṁ samucchedavasena pajahanato.",
  "tika-s0103t10:40_1": "Āruppe arahattamaggo nāma arūpajjhānaṁ pādakaṁ katvā uppanno aggamaggo. Puna uppattinivāraṇatoti",
  "tika-s0103t10:40_2": "rūpānaṁ uppattiyā sabbaso nivāraṇato. Nirujjhanti saṅkhārā etenāti nirodho, aggamaggo.",
  "tika-s0103t10:40_3": "Tena hi kilesavaṭṭe nirodhite itarampi vaṭṭadvayaṁ nirodhitameva hoti. Tassa pana",
  "tika-s0103t10:40_4": "nirodhassa pariyosānattā aggaphalaṁ ‘‘nirodho’’ti vattabbataṁ labbhatīti āha ‘‘arahattaphalaṁnirodhoti",
  "tika-s0103t10:40_5": "adhippeta’’nti. ‘‘Arahattaphalena hi nibbāne diṭṭhe’’ ti idaṁ arahattamaggena nibbānadassanassāyaṁ",
  "tika-s0103t10:40_6": "nibbattīti katvā vuttaṁ. Evañca katvā ‘‘arahattasaṅkhātanirodhassa paccayattā’’ ti",
  "tika-s0103t10:40_7": "idampi vacanaṁ samatthitaṁ hoti.",
  "tika-s0103t10:41_0": "(Ja) atītaṁsārammaṇanti atītakoṭṭhāsārammaṇaṁ ñāṇaṁ, atītā khandhāyatanadhātuyo ārabbha",
  "tika-s0103t10:41_1": "pavattanakañāṇanti attho. ‘‘Maggo kathitovā’’ti avadhāraṇaṁ daṭṭhabbaṁ, tathā ‘‘sacchikātabbe",
  "tika-s0103t10:41_2": "phalaṁ kathitamevā’’ti.",
  "tika-s0103t10:42": "(Ña) āsavānaṁ khaye ñāṇanti ca āsavānaṁ khayante ñāṇanti adhippāyo, aññathā maggo kathito siyā.",
  "tika-s0103t10:43": "Tayodhammavaṇṇanā niṭṭhitā.",
  "tika-s0103t10:44": "Catudhammavaṇṇanā",
  "tika-s0103t10:45": "354. (Ka) dārumayaṁ cakkaṁ dārucakkaṁ, tathā ratanacakkaṁ. Āṇaṭṭhena dhammo eva dhammacakkaṁ. Iriyāpathānaṁ aparāparappavattito iriyāpathacakkaṁ, tathā sampatticakkaṁ veditabbaṁ.",
  "tika-s0103t10:46_0": "Anucchavike deseti puññakiriyāya, sammāpaṭipattiyā anurūpadese. Sevanaṁ kālena kālaṁ",
  "tika-s0103t10:46_1": "upasaṅkamanaṁ. Bhajanaṁ bhattivasena payirupāsanaṁ. Attano sammā ṭhapananti attano",
  "tika-s0103t10:46_2": "cittasantānassa yoniso ṭhapanaṁ saddhādīsu nivesananti āha ‘‘sace’’tiādi. Idamevettha",
  "tika-s0103t10:46_3": "pamāṇanti idameva pubbekatapuññatāsaṅkhātaṁ sampatticakkamettha etesu sampatticakkesu",
  "tika-s0103t10:46_4": "pamāṇabhūtaṁ itaresaṁ kāraṇabhāvato. Tenāha ‘‘yena hī’’tiādi. So eva ca katapuñño",
  "tika-s0103t10:46_5": "puggalo attānaṁ sammā ṭhapeti akatapuññassa tadabhāvato. Paṭhamo lokiyova, tatthāpi",
  "tika-s0103t10:46_6": "kāmāvacarova. Idhāti imasmiṁ dasuttarasutte. Pubbabhāge lokiyāvāti maggassa pubbabhāge",
  "tika-s0103t10:46_7": "pavattanakā lokiyā eva. Tattha kāraṇaṁ vuttameva.",
  "tika-s0103t10:47": "(Ca) kāmayogavisaṁyogo anāgāmimaggo, diṭṭhiyogavisaṁyogo sotāpattimaggo, itare dve arahattamaggoti evaṁ anāgāmimaggādivasena veditabbā.",
  "tika-s0103t10:48_0": "(Cha) paṭhamassajhānassa lābhinti yvāyaṁ appaguṇassa paṭhamassa jhānassa lābhī, taṁ.",
  "tika-s0103t10:48_1": "Kāmasahagatā saññāmanasikārā samudācarantīti tato vuṭṭhitaṁ ārammaṇavasena kāmasahagatā",
  "tika-s0103t10:48_2": "hutvā saññāmanasikārā samudācaranti codenti tudenti. Tassa kāmānupakkhandānaṁ saññāmanasikārānaṁ",
  "tika-s0103t10:48_3": "vasena so paṭhamajjhānasamādhi hāyati parihāyati, tasmā ‘‘hānabhāgiyo samādhī’’ti",
  "tika-s0103t10:48_4": "vutto. Tadanudhammatāti tadanurūpasabhāvo. ‘‘Sati santiṭṭhatī’’ti idaṁ micchāsatiṁ",
  "tika-s0103t10:48_5": "sandhāya vuttaṁ. Yassa hi paṭhamajjhānānurūpasabhāvā paṭhamajjhānaṁ santato paṇītato",
  "tika-s0103t10:48_6": "disvā assādayamānā apekkhamānā abhinandamānā nikanti hoti, tassa nikantivasena so",
  "tika-s0103t10:48_7": "paṭhamajjhānasamādhi neva hāyati, na vaḍḍhati, ṭhitikoṭṭhāsiko hoti, tena vuttaṁ",
  "tika-s0103t10:48_8": "‘‘ṭhitibhāgiyo samādhī’’ti.",
  "tika-s0103t10:49_0": "Avitakkasahagatāti avitakkaṁ dutiyajjhānaṁ santato paṇītato manasi karoto ārammaṇavasena",
  "tika-s0103t10:49_1": "avitakkasahagatā saññāmanasikārā. Samudācarantīti paguṇapaṭhamajjhānato vuṭṭhitaṁ",
  "tika-s0103t10:49_2": "dutiyajjhānādhigamatthāya codenti tudenti, tassa upari dutiyajjhānupakkhandānaṁ saññāmanasikārānaṁ",
  "tika-s0103t10:49_3": "vasena so paṭhamajjhānasamādhi visesabhūtassa dutiyajjhānassa uppattipadaṭṭhānatāya",
  "tika-s0103t10:49_4": "‘‘visesabhāgiyo samādhī’’ti vutto. Nibbidāsahagatāti tameva paṭhamajjhānalābhiṁ jhānato",
  "tika-s0103t10:49_5": "vuṭṭhitaṁ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgesu",
  "tika-s0103t10:49_6": "pabhedena upaṭṭhahantesu nibbindati ukkaṇṭhati, tasmā ‘‘nibbidā’’ti vuccati. Samudācarantīti",
  "tika-s0103t10:49_7": "nibbānasacchikaraṇatthāya codenti tudenti. Virāgūpasañhitoti virāgasaṅkhātena nibbānena",
  "tika-s0103t10:49_8": "upasañhito. Vipassanāñāṇañhi ‘‘sakkā iminā maggena virāgaṁ nibbānaṁ sacchikātu’’nti",
  "tika-s0103t10:49_9": "pavattito ‘‘virāgūpasañhita’’nti vuccati, taṁsampayuttā saññāmanasikārāpi virāgūpasañhitā",
  "tika-s0103t10:49_10": "eva nāma. Tassa tesaṁ saññāmanasikārānaṁ vasena so paṭhamajjhānasamādhi ariyamaggapaṭivedhassa",
  "tika-s0103t10:49_11": "padaṭṭhānatāya ‘‘nibbedhabhāgiyo samādhī’’ti vutto. Sabbasamāpattiyoti dutiyajjhānādikā",
  "tika-s0103t10:49_12": "sabbā samāpattiyo. Attho veditabboti hānabhāgiyādiattho tāva vitthāretvā veditabbo.",
  "tika-s0103t10:50": "Maggo kathito catunnaṁ ariyasaccānaṁ uddhaṭattā. Phalaṁ kathitaṁ sarūpeneva.",
  "tika-s0103t10:51": "Catudhammavaṇṇanā niṭṭhitā.",
  "tika-s0103t10:52": "Pañcadhammavaṇṇanā",
  "tika-s0103t10:53_0": "355. (Kha) ‘‘pañcaṅgikosammāsamādhī’’ti samādhiaṅgabhāvena paññā uddiṭṭhāti pītipharaṇatādivacanena",
  "tika-s0103t10:53_1": "hi tameva vibhajati. Tenāha ‘‘pītiṁ pharamānā uppajjatī’’tiādi.‘‘So imameva kāyaṁ",
  "tika-s0103t10:53_2": "vivekajena pītisukhena abhisandetī’’tiādinā (ma. ni. 1.427) nayena pītiyā, sukhassa",
  "tika-s0103t10:53_3": "ca pharaṇaṁ veditabbaṁ. Sarāgavirāgatādivibhāgadassanavasena paresaṁ ceto pharamānā.",
  "tika-s0103t10:53_4": "Ālokapharaṇeti kasiṇālokassa pharaṇe sati teneva ālokena pharitappadese. Tassa samādhissa",
  "tika-s0103t10:53_5": "rūpadassanapaccayattā paccavekkhaṇañāṇaṁ paccavekkhaṇanimittaṁ.",
  "tika-s0103t10:54_0": "Pītipharaṇatā sukhapharaṇatāti ārammaṇe ṭhatvā catutthajjhānassa uppādanato tā ‘‘pādā",
  "tika-s0103t10:54_1": "viyā’’ti vuttā. Cetopharaṇatā ālokapharaṇatāti taṁtaṁkiccasādhanato tā ‘‘hatthā viyā’’ti",
  "tika-s0103t10:54_2": "vuttā. Abhiññāpādakajjhānaṁ samādhānassa sarīrabhāvato ‘‘majjhimakāyo viyā’’ti vuttaṁ.",
  "tika-s0103t10:54_3": "Paccavekkhaṇanimittaṁ uttamaṅgabhāvato ‘‘sīsaṁ viyā’’ti vuttaṁ.",
  "tika-s0103t10:55_0": "(Ja) sabbaso kilesadukkhadarathapariḷāhānaṁ vigatattā lokiyasamādhissa sātisayamettha",
  "tika-s0103t10:55_1": "sukhanti vuttaṁ ‘‘appitappitakkhaṇe sukhattā paccuppannasukho’’ti. Purimassa purimassa",
  "tika-s0103t10:55_2": "vasena pacchimaṁ pacchimaṁ laddhāsevanatāya santatarapaṇītatarabhāvappatti hotīti",
  "tika-s0103t10:55_3": "āha ‘‘purimo purimo…pe… sukhavipāko’’ti.",
  "tika-s0103t10:56_0": "Kilesapaṭippassaddhiyāti kilesānaṁ paṭippassambhanena laddhattā. Kilesapaṭippassaddhibhāvanti",
  "tika-s0103t10:56_1": "kilesānaṁ paṭippassambhanabhāvaṁ. Laddhattā pattattā tabbhāvaṁ upagatattā. Lokiyasamādhissa",
  "tika-s0103t10:56_2": "paccanīkāni nīvaraṇapaṭhamajjhānanikantiādīni niggahetabbāni, aññe kilesā vāretabbā,",
  "tika-s0103t10:56_3": "imassa pana arahattasamādhissa paṭippassaddhasabbakilesattā na niggahetabbaṁ, vāretabbañca",
  "tika-s0103t10:56_4": "atthīti maggānantaraṁ samāpattikkhaṇe ca appayogena adhigatattā, ṭhapitattā ca aparihānavasena",
  "tika-s0103t10:56_5": "vā ṭhapitattā nasaṅkhāraniggayhavārivāvaṭo. ‘‘Sativepullappattattā’’ti etena appavattamānāyapi",
  "tika-s0103t10:56_6": "satiyā satibahulatāya sato eva nāmāti dasseti, ‘‘yathāparicchinnakālavasenā’’ti etena",
  "tika-s0103t10:56_7": "paricchindanasatiyā satoti dasseti. Sesesu ñāṇaṅgesu. Pañcañāṇikoti ettha vuttasamādhimukhena",
  "tika-s0103t10:56_8": "pañca ñāṇāneva uddiṭṭhāni, niddiṭṭhāni ca.",
  "tika-s0103t10:57": "Maggokathito indriyasīsena sammāvāyāmādīnaṁ kathitattā. Phalaṁ kathitaṁ asekkhānaṁ sīlakkhandhādīnaṁ kathitattā.",
  "tika-s0103t10:58": "Pañcadhammavaṇṇanā niṭṭhitā.",
  "tika-s0103t10:59": "Chadhammavaṇṇanā",
  "tika-s0103t10:60": "356.Maggo kathitoti ettha vattabbaṁ heṭṭhā vuttameva.",
  "tika-s0103t10:61": "Sattadhammavaṇṇanā",
  "tika-s0103t10:62_0": "357. (Ña) hetunāti ādiantavantato, anaccantikato, tāvakālikato, niccapaṭikkhepatoti",
  "tika-s0103t10:62_1": "evaṁ ādinā hetunā. Nayenāti ‘‘yathā ime saṅkhārā etarahi, evaṁ atīte, anāgate ca",
  "tika-s0103t10:62_2": "aniccā saṅkhatā paṭiccasamuppannā khayadhammā vayadhammā virāgadhammā nirodhadhammā’’ti",
  "tika-s0103t10:62_3": "atītānāgatesu nayananayena. Kāmaṁ khīṇāsavassa sabbesaṁ saṅkhārānaṁ aniccatādi sudiṭṭhā",
  "tika-s0103t10:62_4": "suppaṭividdhā, taṁ pana asammohanavasena kiccato, vipassanāya pana ārammaṇakaraṇavasenāti",
  "tika-s0103t10:62_5": "dassento āha ‘‘vipassanāñāṇena sudiṭṭhā hontī’’ti. Kilesavasena uppajjamāno pariḷāho",
  "tika-s0103t10:62_6": "vatthukāmasannissayo , vatthukāmāvassayo cāti vuttaṁ ‘‘dvepi sapariḷāhaṭṭhena aṅgārakāsu",
  "tika-s0103t10:62_7": "viyā’’ti. Ninnassevāti [ninnassa (aṭṭhakathāyaṁ)] ninnabhāvasseva. Anto vuccati lāmakaṭṭhena",
  "tika-s0103t10:62_8": "taṇhā. Byantaṁ vigatantaṁ bhūtanti byantībhūtanti āha ‘‘niratibhūtaṁ, [niyatibhūtaṁ",
  "tika-s0103t10:62_9": "(aṭṭhakathāyaṁ) vigatantibhūtaṁ (?)] Nittaṇhanti attho’’ti. Idha sattake. Bhāvetabbapade",
  "tika-s0103t10:62_10": "maggo kathito bojjhaṅgānaṁ vuttattā.",
  "tika-s0103t10:63": "Paṭhamabhāṇavāravaṇṇanā niṭṭhitā.",
  "tika-s0103t10:64": "Aṭṭhadhammavaṇṇanā",
  "tika-s0103t10:65_0": "358. (Ka) ādibrahmacariyikāyāti ādibrahmacariyā eva ādibrahmacariyikā yathā ‘‘vinayo",
  "tika-s0103t10:65_1": "eva venayiko’’ti, tassā ādibrahmacariyikāya. Kā pana sāti āha ‘‘paññāyā’’ti. Sikkhattayasaṅgahassāti",
  "tika-s0103t10:65_2": "adhisīlasikkhādisikkhattayasaṅgahassa. Upacārajjhānasahagatā taruṇasamathapaññāva",
  "tika-s0103t10:65_3": "udayabbayānupassanāvasena pavattā taruṇavipassanāpaññā [taruṇasamathavipassanāpaññā",
  "tika-s0103t10:65_4": "(aṭṭhakathāyaṁ)]. Ādibhūtāyāti paṭhamāvayavabhūtāya, desanāvasena cetaṁ vuttaṁ. Uppattikāle",
  "tika-s0103t10:65_5": "pana natthi maggadhammānaṁ ādimajjhapariyosānatā ekacittuppādapariyāpannattā ekajjhaṁyeva",
  "tika-s0103t10:65_6": "uppajjanato. Pemanti daḷhabhatti, taṁ pana vallabhavasena pavattamānaṁ gehasitasadisaṁ",
  "tika-s0103t10:65_7": "hotīti ‘‘gehasitapema’’nti vuttaṁ. Garukaraṇavasena pavattiyā garu cittaṁ etassāti",
  "tika-s0103t10:65_8": "garucitto, tassa bhāvo garucittabhāvo, garumhi garukāro. ‘‘Kilesā na uppajjantī’’ti",
  "tika-s0103t10:65_9": "vatvā tattha kāraṇamāha ‘‘ovādānusāsaniṁ labhatī’’ti. Garūnañhi santike ovādānusāsaniṁ",
  "tika-s0103t10:65_10": "labhitvā yathānusiṭṭhaṁ paṭipajjantassa kilesā na uppajjanti. Tenāha ‘‘tasmā’’tiādi.",
  "tika-s0103t10:66_0": "(Cha) petāti petamahiddhikā. Asurānanti devāsurānaṁ. Petāsurā pana petā evāti tesaṁ",
  "tika-s0103t10:66_1": "petehi saṅgaho avuttasiddhova. Āvāhanaṁ gacchantīti sambhogasaṁsaggamukhena peteheva",
  "tika-s0103t10:66_2": "asurānaṁ saṅgahaṇe kāraṇaṁ dasseti.",
  "tika-s0103t10:67_0": "(Ja) appicchassāti niicchassa. Abhāvattho hettha appa-saddo ‘‘appaḍaṁsamakasavātātapā’’tiādīsu",
  "tika-s0103t10:67_1": "(a. ni. 10.11) viya. Paccayesu appiccho paccayaappiccho, cīvarādipaccayesu icchārahito.",
  "tika-s0103t10:67_2": "Adhigamaappicchoti jhānādiadhigamavibhāvane icchārahito. Pariyattiappicchoti pariyattiyaṁ",
  "tika-s0103t10:67_3": "bāhusaccavibhāvane icchārahito. Dhutaṅgaappicchoti dhutaṅgesu appiccho dhutaṅgavibhāvena",
  "tika-s0103t10:67_4": "icchārahito. Santaguṇanigūhanenāti attani saṁvijjamānānaṁ jhānādiguṇānañceva bāhusaccaguṇassa",
  "tika-s0103t10:67_5": "ca dhutaṅgaguṇassa ca nigūhanena chādanena. Sampajjatīti nippajjati sijjhati. No",
  "tika-s0103t10:67_6": "mahicchassāti mahatiyā icchāya samannāgatassa, icchaṁ vā mahantassa no sampajjati",
  "tika-s0103t10:67_7": "anudhammassāpi anicchanato.",
  "tika-s0103t10:68_0": "Pavivittassāti pakārehi vivittassa. Tenāha ‘‘kāyacittaupadhivivekehi vivittassā’’ti.",
  "tika-s0103t10:68_1": "‘‘Aṭṭhaārambhavatthuvasenā’’ti etena bhāvanābhiyogavasena ekībhāvova idha ‘‘kāyaviveko’’ti",
  "tika-s0103t10:68_2": "adhippeto, na gaṇasaṅgaṇikābhāvamattanti dasseti. Kammanti yogakammaṁ.",
  "tika-s0103t10:69_0": "Sattehi kilesehi ca saṅgaṇanaṁ samodhānaṁ saṅgaṇikā, sā āramitabbaṭṭhena ārāmo etassāti",
  "tika-s0103t10:69_1": "saṅgaṇikārāmo, tassa. Tenāha ‘‘gaṇasaṅgaṇikāya cevā’’tiādi. Āraddhavīriyassāti paggahitavīriyassa,",
  "tika-s0103t10:69_2": "tañca kho upadhiviveke ninnatāvasena ‘‘ayaṁ dhammo’’ti vacanato. Esa nayo ito paresupi.",
  "tika-s0103t10:69_3": "Vivaṭṭasannissitaṁyeva hi samādhānaṁ idhādhippetaṁ, tathā paññāpi. Kammassakatāpaññāya",
  "tika-s0103t10:69_4": "hi patiṭṭhato kammavasena ‘‘bhavesu nānappakāro anattho’’ti jānanto kammakkhayakarañāṇaṁ",
  "tika-s0103t10:69_5": "abhipattheti, tadatthañca ussāhaṁ karoti. Mānādayo sattasantānaṁ saṁsāre papañcenti",
  "tika-s0103t10:69_6": "vitthārentīti papañcāti āha ‘‘nippapañcassāti vigatamānataṇhādiṭṭhipapañcassā’’ti.",
  "tika-s0103t10:70": "Maggo kathito sarūpeneva.",
  "tika-s0103t10:71": "Navadhammavaṇṇanā",
  "tika-s0103t10:72_0": "359. (Kha) visuddhinti ñāṇadassanavisuddhiṁ, accantavisuddhimeva vā. Catupārisuddhisīlanti",
  "tika-s0103t10:72_1": "pātimokkhasaṁvarādinirupakkiliṭṭhatāya catubbidhaparisuddhivantaṁ sīlaṁ. Pārisuddhipadhāniyaṅganti",
  "tika-s0103t10:72_2": "puggalassa parisuddhiyā padhānabhūtaṁ aṅgaṁ. Tenāha ‘‘parisuddhabhāvassa padhānaṅga’’nti.",
  "tika-s0103t10:72_3": "Samathassa visuddhibhāvo vodānaṁ paguṇabhāvena paricchinnanti āha ‘‘aṭṭha paguṇasamāpattiyo’’ti.",
  "tika-s0103t10:72_4": "Vigatupakkilesañhi ‘‘paguṇa’’nti vattabbataṁ labbhati, na saupakkilesaṁ hānabhāgiyādibhāvappattito.",
  "tika-s0103t10:72_5": "Sattadiṭṭhimalavisuddhito nāmarūpaparicchedo diṭṭhivisuddhi. Paccayapariggaho addhattayakaṅkhāmalavidhamanato",
  "tika-s0103t10:72_6": "kaṅkhāvitaraṇavisuddhi. Yasmā nāmarūpaṁ nāma sappaccayameva, tasmā taṁ pariggaṇhantena",
  "tika-s0103t10:72_7": "atthato tassa sappaccayatāpi pariggahitā eva hotīti vuttaṁ ‘‘diṭṭhivisuddhīti sappaccayaṁ",
  "tika-s0103t10:72_8": "nāmarūpadassana’’nti. Yasmā pana nāmarūpassa paccayaṁ pariggaṇhantena tīsu addhāsu",
  "tika-s0103t10:72_9": "kaṅkhāmalavitaraṇapaccayākārāvabodhavaseneva hoti, tasmā ‘‘paccayākārañāṇa’’ntiādi",
  "tika-s0103t10:72_10": "vuttaṁ yathā kaṅkhāvitaraṇavisuddhi ‘‘dhammaṭṭhitiñāṇa’’nti vuccati. Maggāmagge ñāṇanti",
  "tika-s0103t10:72_11": "maggāmagge vavatthapetvā ṭhitañāṇaṁ. Ñāṇanti idha taruṇavipassanā kathitā tesaṁ bhikkhūnaṁ",
  "tika-s0103t10:72_12": "ajjhāsayavasena ‘‘ñāṇadassanavisuddhī’’ti vuṭṭhānagāminiyā vipassanāya vuccamānattā.",
  "tika-s0103t10:72_13": "Yadi ‘‘ñāṇadassanavisuddhī’’ti vuṭṭhānagāminivipassanā adhippetā, ‘‘paññā’’ti ca",
  "tika-s0103t10:72_14": "arahattaphalapaññā, maggo pana kathanti ? Maggo bahukārapade virāgaggahaṇena gahito.",
  "tika-s0103t10:72_15": "Vakkhati hi ‘‘idha bahukārapade maggo kathito’’ti (dī. ni. aṭṭha. 3.359).",
  "tika-s0103t10:73_0": "(Cha) cakkhādidhātunānattanti cakkhādirūpādicakkhuviññāṇādidhātūnaṁ vemattataṁ nissāya.",
  "tika-s0103t10:73_1": "Cakkhusamphassādinānattanti cakkhusamphassasotasamphassaghānasamphassādisamphassavibhāgaṁ.",
  "tika-s0103t10:73_2": "Saññānānattanti ettha rūpasaññādisaññānānattampi labbhateva, taṁ pana kāmasaññādiggahaṇeneva",
  "tika-s0103t10:73_3": "gayhati. Kāmasaññādīti ādi-saddena byāpādasaññādīnaṁ gahaṇaṁ. Saññānidānattā papañcasaṅkhānaṁ",
  "tika-s0103t10:73_4": "‘‘saññānānattaṁ paṭicca saṅkappanānatta’’nti vuttaṁ, ‘‘yaṁ saṅkappeti, taṁ papañcetī’’ti",
  "tika-s0103t10:73_5": "vacanato ‘‘saṅkappanānattaṁ paṭicca chandanānatta’’nti vuttaṁ. Chandanānattanti ca",
  "tika-s0103t10:73_6": "taṇhāchandassa nānattaṁ. Rūpapariḷāhoti rūpavisayo rūpābhipatthanāvasena pavatto",
  "tika-s0103t10:73_7": "kilesapariḷāho. Saddapariḷāhoti etthāpi eseva nayo. Kileso hi uppajjamāno appattepi",
  "tika-s0103t10:73_8": "ārammaṇe patto viya pariḷāhova uppajjati. Tathābhūtassa pana kilesachandassa vasena",
  "tika-s0103t10:73_9": "rūpādipariyesanā hotīti āha ‘‘pariḷāhanānattatāya rūpapariyesanādinānattaṁ uppajjatī’’ti.",
  "tika-s0103t10:73_10": "Tathā pariyesantassa sace taṁ rūpādi labbheyya, taṁ sandhāyāha ‘‘pariyesanādinānattatāya",
  "tika-s0103t10:73_11": "rūpapaṭilābhādinānattaṁ uppajjatī’’ti.",
  "tika-s0103t10:74_0": "(Ja) maraṇānupassanāñāṇeti maraṇassa anupassanāvasena pavattañāṇe, maraṇānussatisahagatapaññāyāti",
  "tika-s0103t10:74_1": "attho. Āhāraṁ pariggaṇhantassāti gamanādivasena āhāraṁ paṭikkūlato pariggaṇhantassa.",
  "tika-s0103t10:74_2": "Ukkaṇṭhantassāti nibbindantassa katthacipi asajjantassa.",
  "tika-s0103t10:75": "Dasadhammavaṇṇanā",
  "tika-s0103t10:76_0": "360. (Jha) nijjarakāraṇānīti pajahanakāraṇāni. Imasmiṁ abhiññāpade maggo kathīyatīti",
  "tika-s0103t10:76_1": "katvā ‘‘ayaṁ heṭṭhā..pe… puna gahitā’’ti vuttaṁ. Tathā hi vakkhati ‘‘idha abhiññāpade",
  "tika-s0103t10:76_2": "maggo kathito’’ (dī. ni. aṭṭha. 3.360) kiñcāpi nijjiṇṇā micchādiṭṭhīti ānetvā sambandhitabbaṁ.",
  "tika-s0103t10:76_3": "Yathā micchādiṭṭhi vipassanāya nijjiṇṇāpi na samucchinnāti samucchedappahānadassanatthaṁ",
  "tika-s0103t10:76_4": "puna gahitā, evaṁ micchāsaṅkappādayopi vipassanāya pahīnāpi asamucchinnatāya idha",
  "tika-s0103t10:76_5": "puna gahitāti ayamattho ‘‘micchāsaṅkappo’’tiādīsu sabbapadesu vattabboti dasseti",
  "tika-s0103t10:76_6": "‘‘evaṁ sabbapadesu nayo netabbo’’ti iminā.",
  "tika-s0103t10:77_0": "Etthacāti ‘‘sammāvimuttipaccayā ca aneke kusalā dhammā bhāvanāpāripūriṁ gacchantī’’ti",
  "tika-s0103t10:77_1": "etasmiṁ pāḷipade. Ettha ca samucchedavasena, paṭippassaddhivasena ca paṭipakkhadhammā",
  "tika-s0103t10:77_2": "sammadeva vimuccanaṁ sammāvimutti, tappaccayā ca maggaphalesu aṭṭha indriyāni bhāvanāpāripūriṁ",
  "tika-s0103t10:77_3": "upagacchantīti maggasampayuttānipi saddhādīni indriyāni uddhaṭāni. Maggavasena hi",
  "tika-s0103t10:77_4": "phalesu bhāvanā pāripūrī nāmāti. Abhinandanaṭṭhenāti ativiya sinehanaṭṭhenidañhi.",
  "tika-s0103t10:77_5": "Somanassindriyaṁ ukkaṁsagatasātasabhāvaṁ sampayuttadhamme sinehantaṁ tementaṁ viya",
  "tika-s0103t10:77_6": "pavattati. Pavattasantatiādhipateyyaṭṭhenāti vipākasantānassa jīvane adhipatibhāvena.",
  "tika-s0103t10:77_7": "‘‘Eva’’ntiādi vuttasseva atthassa nigamanaṁ.",
  "tika-s0103t10:78": "Addhena saha chaṭṭhāni pañhasatāni, paññāsādhikāni saha pañhasatānīti attho.",
  "tika-s0103t10:79_0": "Ettha ca āyasmā dhammasenāpati ‘‘dasasu nāthakaraṇadhammesu patiṭṭhāya dasakasiṇāyatanāni",
  "tika-s0103t10:79_1": "bhāvento dasaāyatanamukhena pariññaṁ paṭṭhapetvā pariññeyyadhamme parijānanto dasamicchatte,",
  "tika-s0103t10:79_2": "dasaakusalakammapathe ca pahāya dasakusalakammapathesu ca avaṭṭhito dasasu ariyāvāsesu",
  "tika-s0103t10:79_3": "āvasitukāmo dasasaññā uppādento dasanijjaravatthūni abhiññāya dasaasekkhadhamme adhigacchatī’’ti",
  "tika-s0103t10:79_4": "tesaṁ bhikkhūnaṁ ovādaṁ matthakaṁ pāpento desanaṁ niṭṭhapesi. Pamodavasena paṭiggaṇhanaṁ",
  "tika-s0103t10:79_5": "abhinandananti āha ‘‘sādhu sādhūti abhinandantā sirasā sampaṭicchiṁsū’’ti. Tāya attamanatāyāti",
  "tika-s0103t10:79_6": "tāya yathādesitadesanāgatāya pahaṭṭhacittatāya, tattha yathāladdhaatthavedadhammavedehīti",
  "tika-s0103t10:79_7": "attho. Imameva suttaṁ āvajjamānāti imasmiṁ sutte tattha tattha āgate abhiññeyyādibhede",
  "tika-s0103t10:79_8": "dhamme abhijānanādivasena samannāharantā. Saha paṭisambhidāhi…pe… patiṭṭhahiṁsūti",
  "tika-s0103t10:79_9": "attano upanissayasampannatāya, therassa ca desanānubhāvena yathāraddhaṁ vipassanaṁ",
  "tika-s0103t10:79_10": "ussukketvā paṭisambhidāparivārāya abhiññāya saṇṭhahiṁsūti.",
  "tika-s0103t10:80": "Sumaṅgalavilāsiniyā dīghanikāyaṭṭhakathāya",
  "tika-s0103t10:81": "Dasuttarasuttavaṇṇanāya līnatthappakāsanā.",
  "tika-s0103t10:82": "Niṭṭhitā ca pāthikavaggaṭṭhakathāya līnatthappakāsanā.",
  "tika-s0103t10:83": "Pāthikavaggaṭīkā niṭṭhitā.",
  "tika-s0103t10:84": "Nigamanakathāvaṇṇanā",
  "tika-s0103t10:85": "Therānaṁ mahākassapādīnaṁ vaṁso paveṇī anvayo etassāti theravaṁsanvayo, tena; catumahānikāyesu theriyenāti attho.",
  "tika-s0103t10:86_0": "Dasabalassa sammāsambuddhassa guṇagaṇānaṁ paridīpanato dasabalaguṇagaṇaparidīpanassa.",
  "tika-s0103t10:86_1": "Ayañhi āgamo brahmajālādīsu, mahāpadānādīsu, sampasādanīyādīsu ca tattha tattha visesato",
  "tika-s0103t10:86_2": "buddhaguṇānaṁ pakāsanavasena pavattoti. Tathā hi vuttaṁ ādito ‘‘saddhāvahaguṇassā’’ti",
  "tika-s0103t10:86_3": "(dī. ni. aṭṭha. 1.ganthārambhakathā).",
  "tika-s0103t10:87": "Mahāṭṭhakathāya sāranti dīghanikāyamahāaṭṭhakathāyaṁ atthasāraṁ.",
  "tika-s0103t10:88": "Ekūnasaṭṭhimattoti thokaṁ ūnabhāvato matta-saddaggahaṇaṁ.",
  "tika-s0103t10:89_0": "Mūlakaṭṭhakathāsāranti pubbe vuttaṁ dīghanikāyamahāaṭṭhakathāsārameva puna nigamanavasena",
  "tika-s0103t10:89_1": "vadati. Atha vā mūlakaṭṭhakathāsāranti porāṇaṭṭhakathāsu atthasāraṁ, tenetaṁ dasseti",
  "tika-s0103t10:89_2": "‘‘dīghanikāyamahāaṭṭhakathāyaṁ atthasāraṁ ādāya imaṁ sumaṅgalavilāsiniṁ karonto sesamahānikāyānampi",
  "tika-s0103t10:89_3": "mūlakaṭṭhakathāsu idha viniyogakkhamaṁ atthasāraṁ ādāyayeva akāsi’’nti.",
  "tika-s0103t10:90_0": "‘‘Mahāvihāravāsīna’’nti [mahāvihāre nivāsinaṁ (aṭṭhakathāyaṁ)] ca idaṁ purimapacchimapadehi",
  "tika-s0103t10:90_1": "saddhiṁ sambandhitabbaṁ ‘‘mahāvihāravāsīnaṁ samayaṁ pakāsayantiṁ, mahāvihāravāsīnaṁ",
  "tika-s0103t10:90_2": "mūlakaṭṭhakathāsāraṁ ādāyā’’ti ca. Tena puññena. Hotu sabbo sukhī lokoti kāmāvacarādivibhāgo",
  "tika-s0103t10:90_3": "sabbopi sattaloko yathārahaṁ bodhittayādhigamanavasena sampattena nibbānasukhena",
  "tika-s0103t10:90_4": "sukhito hotūti sadevakassa lokassa accantasukhādhigamāya attano puññaṁ pariṇāmeti.",
  "tika-s0103t10:91": "Parimāṇato sādhikaṭṭhavīsasahassanavutibhāṇavārā niṭṭhitāti. Parimāṇato sādhikaṭṭhavīsasahassamattaganthena dīghanikāyaṭīkā racitācariyadhammapālena.",
  "tika-s0103t10:92": "Micchādiṭṭhādicorehi , sīlādidhanasañcayaṁ;",
  "tika-s0103t10:93": "Rakkhaṇatthāya sakkaccaṁ, mañjūsaṁ viya kāritanti. (etthantare pāṭho pacchā likhito)",
  "tika-s0103t10:94": "Niṭṭhitā sumaṅgalavilāsiniyā dīghanikāyaṭṭhakathāya līnatthappakāsanā.",
  "tika-s0103t10:95": "Dīghanikāyaṭīkā niṭṭhitā."
}