{
  "tika-vin04t9:0": "Pāṭidesanīyakaṇḍo",
  "tika-vin04t9:1": "1. Paṭhamapāṭidesanīyasikkhāpadavaṇṇanā",
  "tika-vin04t9:2_0": "Pāṭidesanīyesu paṭhame antaragharaṁ paviṭṭhāyāti vacanato sace tassā antarārāmādīsu",
  "tika-vin04t9:2_1": "ṭhatvāpi dadamānāya hatthato sayaṁ rathiyābyūhasiṅghāṭakagharānaṁ aññatarasmiṁ ṭhitopi",
  "tika-vin04t9:2_2": "gaṇhāti, doso natthi. Tassā pana rathiyādīsu ṭhatvā dadamānāya, rathiyādīsu vā, antarārāmādīsu",
  "tika-vin04t9:2_3": "vā ṭhatvāpi yaṁkiñci āmisaṁ ajjhoharaṇatthāya gaṇhato paṭiggahaṇe dukkaṭaṁ, ajjhohāre",
  "tika-vin04t9:2_4": "ajjhohāre pāṭidesanīyaṁ. Tassa desetabbākāro gārayhaṁ āvusotiādinā nayena sikkhāpade dassitoyeva.",
  "tika-vin04t9:3_0": "Sāvatthiyaṁ aññataraṁ bhikkhuṁ ārabbha aññātikāya bhikkhuniyā antaragharaṁ paviṭṭhāya",
  "tika-vin04t9:3_1": "hatthato āmisaṁ paṭiggahaṇavatthusmiṁ paññattaṁ, asādhāraṇapaññatti, anāṇattikaṁ,",
  "tika-vin04t9:3_2": "yathā cetaṁ, tathā sesānipi, tikapāṭidesanīyaṁ, yāmakālikādīsu paṭiggahaṇepi ajjhoharaṇepi",
  "tika-vin04t9:3_3": "dukkaṭaṁ, ekatoupasampannāya yāvakālikepi tatheva, ñātikāya aññātikasaññivematikānampi",
  "tika-vin04t9:3_4": "eseva nayo. Ñātikasaññino pana, ñātikāya vā dāpentiyā, upanikkhipitvā vā dadamānāya,",
  "tika-vin04t9:3_5": "yā ca antarārāmabhikkhunupassayatitthiyaseyyapaṭikkamanesu ṭhatvā gāmato bahi nīharitvā,",
  "tika-vin04t9:3_6": "yāmakālikādīni vā ‘‘sati paccaye paribhuñjā’’ti deti, tassa, sikkhamānasāmaṇerīnañca",
  "tika-vin04t9:3_7": "hatthato gahetvā paribhuñjantassa, ummattakādīnañca anāpatti. Paripuṇṇūpasampannatā,",
  "tika-vin04t9:3_8": "aññātikatā, antaraghare ṭhitāya hatthato sahatthā paṭiggahaṇaṁ, yāvakālikatā, ajjhoharaṇanti",
  "tika-vin04t9:3_9": "imānettha pañca aṅgāni. Samuṭṭhānādīni eḷakalomasadisānīti.",
  "tika-vin04t9:4": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin04t9:5": "2. Dutiyapāṭidesanīyasikkhāpadavaṇṇanā",
  "tika-vin04t9:6_0": "Dutiye idha sūpantiādi vosāsanākāradassanaṁ. Apasakka tāva bhaginītiādi apasādetabbākāradassanaṁ.",
  "tika-vin04t9:6_1": "Tatrāyaṁ vinicchayo – ekenāpi bhikkhunā anapasādite ajjhoharaṇatthāya āmisaṁ gaṇhantānaṁ",
  "tika-vin04t9:6_2": "paṭiggahaṇe dukkaṭaṁ, ajjhohāre ajjhohāre pāṭidesanīyanti.",
  "tika-vin04t9:7_0": "Rājagahe chabbaggiye ārabbha bhikkhuniyā vosāsantiyā nanivāraṇavatthusmiṁ paññattaṁ,",
  "tika-vin04t9:7_1": "tikapāṭidesanīyaṁ, ekatoupasampannāya vosāsantiyā nanivārentassa dukkaṭaṁ, tathā",
  "tika-vin04t9:7_2": "anupasampannāya upasampannasaññino vematikassa ca. Anupasampannasaññino, pana yo",
  "tika-vin04t9:7_3": "ca attano vā bhattaṁ dāpentiyā, aññesaṁ vā bhattaṁ dentiyā, yaṁ vā na dinnaṁ, taṁ",
  "tika-vin04t9:7_4": "dāpentiyā, yattha vā na dinnaṁ, tattha, sabbesaṁ vā samakaṁ dāpentiyā, sikkhamānāya",
  "tika-vin04t9:7_5": "vā sāmaṇeriyā vā vosāsantiyā paṭiggahetvā bhuñjati, tassa, pañca bhojanāni ṭhapetvā",
  "tika-vin04t9:7_6": "sabbattha, ummattakādīnañca anāpatti. Paripuṇṇūpasampannatā, pañcabhojanatā, antaraghare",
  "tika-vin04t9:7_7": "anuññātapakārato aññathā vosāsanā, anivāraṇā, ajjhoharaṇanti imānettha pañca aṅgāni.",
  "tika-vin04t9:7_8": "Samuṭṭhānādīni kathinasadisānīti.",
  "tika-vin04t9:8": "Dutiyapāṭidesanīyasikkhāpadavaṇṇanā niṭṭhitā.",
  "tika-vin04t9:9": "3. Tatiyapāṭidesanīyasikkhāpadavaṇṇanā",
  "tika-vin04t9:10_0": "Tatiye sekkhasammatānīti laddhasekkhasammutikāni. Pubbe animantitoti gharūpacārokkamanato",
  "tika-vin04t9:10_1": "paṭhamataraṁ upacāraṁ anokkamanteyeva pubbe animantito. Agilāno nāma yo sakkoti piṇḍāya",
  "tika-vin04t9:10_2": "carituṁ. Pāṭidesanīyanti gharūpacāraṁ okkamitvā āmisaṁ gaṇhantassa paṭiggahaṇe tāva",
  "tika-vin04t9:10_3": "dukkaṭaṁ, taṁ gahetvā yatthakatthaci bhuñjantassa ajjhohāre ajjhohāre pāṭidesanīyanti.",
  "tika-vin04t9:11_0": "Sāvatthiyaṁ sambahule bhikkhū ārabbha na mattaṁ jānitvā paṭiggahaṇavatthusmiṁ paññattaṁ,",
  "tika-vin04t9:11_1": "‘‘pubbe animantito, agilāno’’ti imā panettha dve anupaññattiyo, tikapāṭidesanīyaṁ,",
  "tika-vin04t9:11_2": "yāmakālikādīsu paṭiggahaṇepi ajjhohārepi dukkaṭaṁ, tathā asekkhasammate sekkhasammatasaññino",
  "tika-vin04t9:11_3": "vematikassa ca. Asekkhasammatasaññino, pana yo ca pubbe nimantito vā gilāno vā aññassa",
  "tika-vin04t9:11_4": "vā tesaṁ ghare paññattaṁ bhikkhaṁ gaṇhāti, yassa ca gharato nīharitvā, āsanasālādīsu",
  "tika-vin04t9:11_5": "vā bhikkhuṁ adisvā paṭhamaṁyeva nīharitvā, dvāramūle vā ṭhapitaṁ denti, tassa taṁ",
  "tika-vin04t9:11_6": "bhuñjantassa, niccabhattake, salākabhatte, pakkhike , uposathike, pāṭipadike, yāmakālikādiṁ",
  "tika-vin04t9:11_7": "‘‘sati paccaye paribhuñjā’’ti dinnaṁ paribhuñjantassa, ummattakādīnañca anāpatti.",
  "tika-vin04t9:11_8": "Sekkhasammatatā, pubbe animantitatā, agilānatā, gharūpacārokkamanaṁ, ṭhapetvā niccabhattakādīni",
  "tika-vin04t9:11_9": "aññaṁ āmisaṁ gahetvā bhuñjananti imānettha pañca aṅgāni. Samuṭṭhānādīni eḷakalomasadisānīti.",
  "tika-vin04t9:12": "Tatiyapāṭidesanīyasikkhāpadavaṇṇanā niṭṭhitā.",
  "tika-vin04t9:13": "4. Catutthapāṭidesanīyasikkhāpadavaṇṇanā",
  "tika-vin04t9:14_0": "Catutthe yāni kho pana tāni āraññakānītiādi cīvaravippavāsasikkhāpade vuttanayeneva",
  "tika-vin04t9:14_1": "veditabbaṁ. Pubbe appaṭisaṁviditanti ettha yaṁ itthiyā vā purisena vā gahaṭṭhena",
  "tika-vin04t9:14_2": "vā pabbajitena vā ārāmaṁ vā ārāmūpacāraṁ vā pavisitvā ‘‘itthannāmassa, bhante, kulassa",
  "tika-vin04t9:14_3": "khādanīyaṁ vā bhojanīyaṁ vā āhariyissatī’’ti (pāci. 573) ārocitaṁ, taṁ pacchā yathāārocitameva",
  "tika-vin04t9:14_4": "vā āhariyatu, tassa parivāraṁ katvā aññaṁ vā tena saddhiṁ bahukampi, ‘‘itthannāmaṁ",
  "tika-vin04t9:14_5": "kulaṁ paṭisaṁviditaṁ katvā khādanīyaṁ vā bhojanīyaṁ vā gahetvā gacchatī’’ti sutvā",
  "tika-vin04t9:14_6": "aññāni vā kulāni tehi saddhiṁ āharantu, taṁ sabbaṁ paṭisaṁviditaṁ nāma. Yaṁ pana",
  "tika-vin04t9:14_7": "evaṁ anārocitaṁ anāhaṭañca, taṁ appaṭisaṁviditaṁ nāma. Agilāno nāma yo sakkoti piṇḍāya",
  "tika-vin04t9:14_8": "gantuṁ. Pāṭidesanīyanti evarūpaṁ antamaso ārāmamajjhena gacchantehi addhikehi dinnampi",
  "tika-vin04t9:14_9": "ārāme vā ārāmūpacāre vā paṭiggahetvā ajjhoharantassa paṭiggahaṇe dukkaṭaṁ, ajjhohāre",
  "tika-vin04t9:14_10": "ajjhohāre pāṭidesanīyanti.",
  "tika-vin04t9:15_0": "Sakkesu sambahule bhikkhū ārabbha ārāme core paṭivasante anārocanavatthusmiṁ paññattaṁ,",
  "tika-vin04t9:15_1": "‘‘agilāno’’ti ayamettha ekā anupaññatti, tikapāṭidesanīyaṁ , yāmakālikādīsu āhāratthāya",
  "tika-vin04t9:15_2": "paṭiggahaṇepi ajjhohārepi dukkaṭameva, tathā paṭisaṁvidite appaṭisaṁviditasaññino",
  "tika-vin04t9:15_3": "vematikassa ca, paṭisaṁviditasaññino, pana gilānassa, yo ca paṭisaṁviditaṁ katvā",
  "tika-vin04t9:15_4": "āhaṭaṁ vā gilānāvasesakaṁ vā bahārāme vā paṭiggahitaṁ, tatthajātakameva vā mūlaphalādiṁ,",
  "tika-vin04t9:15_5": "yāmakālikādīsu vā yaṁkiñci ‘‘sati paccaye paribhuñjā’’ti laddhaṁ paribhuñjantassa,",
  "tika-vin04t9:15_6": "ummattakādīnañca anāpatti. Yathāvuttaāraññakasenāsanatā, yāvakālikassa atatthajātakatā,",
  "tika-vin04t9:15_7": "agilānatā, agilānāvasesakatā, appaṭisaṁviditatā, ajjhārāme paṭiggahaṇaṁ, ajjhoharaṇanti",
  "tika-vin04t9:15_8": "imānettha satta aṅgāni. Samuṭṭhānādīni kathinasadisāneva, idaṁ pana kiriyākiriyanti.",
  "tika-vin04t9:16": "Catutthapāṭidesanīyasikkhāpadavaṇṇanā niṭṭhitā.",
  "tika-vin04t9:17": "Kaṅkhāvitaraṇiyā pātimokkhavaṇṇanāya",
  "tika-vin04t9:18": "Pāṭidesanīyavaṇṇanā niṭṭhitā."
}