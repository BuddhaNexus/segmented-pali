{
  "tika-vin11t33:0": "Kammavipattikathāvaṇṇanā",
  "tika-vin11t33:1_0": "3014. Kammānaṁ vipattiyā dassitāya sampattipi byatirekato viññāyatīti kammavipattiṁ",
  "tika-vin11t33:1_1": "tāva dassetumāha ‘‘vatthuto’’tiādi. Vasati ettha kammasaṅkhātaṁ phalaṁ tadāyattavuttitāyāti",
  "tika-vin11t33:1_2": "vatthu, kammassa padhānakāraṇaṁ, tato vatthuto ca. Anussāvanasīmatoti anussāvanato,",
  "tika-vin11t33:1_3": "sīmato ca. Pañcevāti evakārena kammadosānaṁ etaṁparamataṁ dasseti.",
  "tika-vin11t33:2_0": "3015. Yathānikkhittakammadosamātikānukkame kammavipattiṁ vibhajitvā dassetumāha ‘‘sammukhā’’tiādi.",
  "tika-vin11t33:2_1": "Saṅghadhammavinayapuggalasammukhāsaṅkhātaṁ catubbidhaṁ sammukhāvinayaṁ upanetvā kātabbaṁ",
  "tika-vin11t33:2_2": "kammaṁ sammukhākaraṇīyaṁ nāma.",
  "tika-vin11t33:3_0": "Tattha yāvatikā bhikkhū kammapattā, te āgatā honti, chandārahānaṁ chando āhaṭo hoti,",
  "tika-vin11t33:3_1": "sammukhībhūtā na paṭikkosanti, ayaṁ saṅghasammukhatā. Yena dhammena yena vinayena",
  "tika-vin11t33:3_2": "yena satthusāsanena saṅgho taṁ kammaṁ karoti, ayaṁ dhammasammukhatā, vinayasammukhatā.",
  "tika-vin11t33:3_3": "Tattha dhammoti bhūtaṁ vatthu. Vinayoti codanā ceva sāraṇā ca. Satthusāsanaṁ nāma",
  "tika-vin11t33:3_4": "ñattisampadā ceva anussāvanasampadā ca. Yassa saṅgho taṁ kammaṁ karoti, tassa sammukhabhāvo",
  "tika-vin11t33:3_5": "puggalasammukhatā. Evaṁ catubbidhena sammukhāvinayena yaṁ saṅghakammaṁ ‘‘karaṇīya’’nti",
  "tika-vin11t33:3_6": "vuttaṁ, taṁ asammukhā karoti catubbidhalakkhaṇato ekampi parihāpetvā karoti, taṁ",
  "tika-vin11t33:3_7": "kammaṁ vatthuvipannaṁ sammukhāvinayasaṅkhātena vatthunā vekallaṁ ‘‘adhammakamma’’nti pavuccatīti yojanā.",
  "tika-vin11t33:4": "3016-8. Evaṁ sammukhākaraṇīye vatthuto kammavipattiṁ dassetvā asammukhākaraṇīyaṁ vibhajitvā dassetumāha ‘‘asammukhā’’tiādi.",
  "tika-vin11t33:5_0": "Devadattassa kataṁ pakāsanīyakammañca. Sekkhasammuti ummattakasammutīti yojanā. Avandiyakammaṁ",
  "tika-vin11t33:5_1": "puggalasīsena ‘‘avandiyo’’ti vuttaṁ. Aḍḍhakāsiyā gaṇikāya anuññātā dūtena upasampadā",
  "tika-vin11t33:5_2": "dūtūpasampadā. Iti imāni aṭṭha kammāni ṭhapetvāna sesāni pana sabbaso sabbāni kammāni",
  "tika-vin11t33:5_3": "‘‘sammukhākaraṇīyānī’’ti sobhanagamanādīhi sugato satthā abrvi kathesīti yojanā.",
  "tika-vin11t33:6_0": "3019-20. Evaṁ vatthuto kammavipattiṁ dassetvā ñattito dassetumāha ‘‘ñattito’’tiādi.",
  "tika-vin11t33:6_1": "Vipajjananayāti vinayavipajjanakkamā. Vatthuṁ na parāmasatīti yassa upasampadādikammaṁ",
  "tika-vin11t33:6_2": "karoti, taṁ na parāmasati tassa nāmaṁ na gaṇhāti. ‘‘Suṇātu me, bhante saṅgho, ayaṁ",
  "tika-vin11t33:6_3": "dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu",
  "tika-vin11t33:6_4": "me, bhante saṅgho, āyasmato buddharakkhitassa upasampadāpekkho’’ti vadati. Evaṁ vatthuṁ na parāmasati.",
  "tika-vin11t33:7_0": "Saṅghaṁ na parāmasatīti saṅghassa nāmaṁ na parāmasati tassa nāmaṁ na gaṇhāti. ‘‘Suṇātu",
  "tika-vin11t33:7_1": "me, bhante saṅgho, ayaṁ dhammarakkhito’’ti vattabbe ‘‘suṇātu me, bhante, ayaṁ dhammarakkhito’’ti",
  "tika-vin11t33:7_2": "vadati. Evaṁ saṅghaṁ na parāmasati.",
  "tika-vin11t33:8_0": "Puggalaṁna parāmasatīti yo upasampadāpekkhassa upajjhāyo, taṁ na parāmasati tassa",
  "tika-vin11t33:8_1": "nāmaṁ na gaṇhāti. ‘‘Suṇātu me, bhante saṅgho, ayaṁ dhammarakkhito āyasmato buddharakkhitassa",
  "tika-vin11t33:8_2": "upasampadāpekkho’’ti vattabbe ‘‘suṇātu me, bhante saṅgho, ayaṁ dhammarakkhito upasampadāpekkho’’ti",
  "tika-vin11t33:8_3": "vadati. Evaṁ puggalaṁ na parāmasati.",
  "tika-vin11t33:9_0": "Ñattiṁ na parāmasatīti sabbena sabbaṁ ñattiṁ na parāmasati, ñattidutiyakamme ñattiṁ",
  "tika-vin11t33:9_1": "aṭṭhapetvā dvikkhattuṁ kammavācāya eva anussāvanakammaṁ karoti, ñatticatutthakammepi",
  "tika-vin11t33:9_2": "ñattiṁ aṭṭhapetvā catukkhattuṁ kammavācāya eva anussāvanakammaṁ karoti. Evaṁ ñattiṁ na parāmasati.",
  "tika-vin11t33:10_0": "Pacchā vā ñattiṁ ṭhapetīti paṭhamaṁ kammavācāya anussāvanakammaṁ katvā ‘‘esā ñattī’’ti",
  "tika-vin11t33:10_1": "vatvā ‘‘khamati saṅghassa, tasmā tuṇhī, evametaṁ dhārayāmī’’ti vadati. Evaṁ pacchā",
  "tika-vin11t33:10_2": "ñattiṁ ṭhapeti. Pañcahetehīti etehi pañcahi kāraṇehi.",
  "tika-vin11t33:11_0": "3021-2. Evaṁ ñattito kammavipattiṁ dassetvā idāni anussāvanato dassetumāha ‘‘anussāvanato’’tiādi.",
  "tika-vin11t33:11_1": "Anussāvanato kammadosā pañca pakāsitāti yojanā. ‘‘Na parāmasati vatthuṁ vā’’tiādīsu",
  "tika-vin11t33:11_2": "vatthuādīni vuttanayeneva veditabbāni. Evaṁ pana nesaṁ aparāmasanaṁ hoti (pari. aṭṭha.",
  "tika-vin11t33:11_3": "485) – ‘‘suṇātu me, bhante saṅgho’’ti paṭhamānussāvane vā ‘‘dutiyampi etamatthaṁ",
  "tika-vin11t33:11_4": "vadāmi… tatiyampi etamatthaṁ vadāmi, ‘‘suṇātu me bhante saṅgho’’ti dutiyatatiyānussāvanesu",
  "tika-vin11t33:11_5": "vā ‘‘ayaṁ dhammarakkhito āyasmato buddharakkhitassa upasampadāpekkho’’ti vattabbe",
  "tika-vin11t33:11_6": "‘‘suṇātu me, bhante saṅgho, āyasmato buddharakkhitassā’’ti vadanto vatthuṁ na parāmasati nāma.",
  "tika-vin11t33:12": "‘‘Suṇātu me, bhante saṅgho, ayaṁ dhammarakkhito’’ti vattabbe ‘‘suṇātu me, bhante, ayaṁ dhammarakkhito’’ti vadanto saṅghaṁ na parāmasati nāma.",
  "tika-vin11t33:13_0": "‘‘Suṇātu me, bhante saṅgho, ayaṁ dhammarakkhito āyasmato buddharakkhitassā’’ti vattabbe",
  "tika-vin11t33:13_1": "‘‘suṇātu me, bhante saṅgho, ayaṁ dhammarakkhito upasampadāpekkho’’ti vadanto puggalaṁ na parāmasati nāma.",
  "tika-vin11t33:14_0": "Sāvanaṁ hāpetīti sabbena sabbaṁ kammavācāya anussāvanaṁ na karoti, ñattidutiyakamme",
  "tika-vin11t33:14_1": "dvikkhattuṁ ñattimeva ṭhapeti, ñatticatutthakamme catukkhattuṁ ñattimeva ṭhapeti.",
  "tika-vin11t33:14_2": "Evaṁ anussāvanaṁ hāpeti. Yopi ñattidutiyakamme ekaṁ ñattiṁ ṭhapetvā ekaṁ kammavācaṁ",
  "tika-vin11t33:14_3": "anussāvento akkharaṁ vā chaḍḍeti, padaṁ vā duruttaṁ karoti, ayampi anussāvanaṁ hāpetiyeva.",
  "tika-vin11t33:14_4": "Ñatticatutthakamme pana ekaṁ ñattiṁ ṭhapetvā sakimeva vā dvikkhattuṁ vā kammavācāya",
  "tika-vin11t33:14_5": "anussāvanaṁ karontopi akkharaṁ vā padaṁ vā chaḍḍentopi duruttaṁ karontopi anussāvanaṁ",
  "tika-vin11t33:14_6": "hāpetiyevāti veditabbo.",
  "tika-vin11t33:15_0": "Duruttaṁ karotīti ettha pana ayaṁ vinicchayo (pari. aṭṭha. 485) – yo hi aññasmiṁ",
  "tika-vin11t33:15_1": "akkhare vattabbe aññaṁ vadati, ayaṁ duruttaṁ karoti nāma. Tasmā kammavācaṁ karontena bhikkhunā yvāyaṁ –",
  "tika-vin11t33:16": "‘‘Sithilaṁ dhanitañca dīgharassaṁ;",
  "tika-vin11t33:17": "Garukaṁ lahukañca niggahitaṁ;",
  "tika-vin11t33:18": "Sambandhaṁ vavatthitaṁ vimuttaṁ;",
  "tika-vin11t33:19": "Dasadhā byañjanabuddhiyā pabhedo’’ti. (pari. aṭṭha. 485) –",
  "tika-vin11t33:20": "Vutto , ayaṁ suṭṭhu upalakkhetabbo.",
  "tika-vin11t33:21_0": "Ettha hi sithilaṁ nāma pañcasu vaggesu paṭhamatatiyaṁ. Dhanitaṁ nāma tesveva dutiyacatutthaṁ.",
  "tika-vin11t33:21_1": "Dīghanti dīghena kālena vattabbaṁ ākārādi . Rassanti tato upaḍḍhakālena vattabbaṁ",
  "tika-vin11t33:21_2": "akārādi. Garukanti dīghameva, yaṁ vā ‘‘āyasmato buddharakkhitattherassa, yassa nakkhamatī’’ti",
  "tika-vin11t33:21_3": "evaṁ saṁyogaparaṁ katvā vuccati. Lahukanti rassameva, yaṁ vā ‘‘āyasmato buddharakkhitatherassa,",
  "tika-vin11t33:21_4": "yassa na khamatī’’ti evaṁ asaṁyogaparaṁ katvā vuccati. Niggahitanti yaṁ karaṇāni",
  "tika-vin11t33:21_5": "niggahetvā avissajjetvā avivaṭena mukhena anunāsikaṁ katvā vattabbaṁ. Sambandhanti",
  "tika-vin11t33:21_6": "yaṁ parapadena sambandhitvā ‘‘tuṇhassā’’ti vā ‘‘tuṇhissā’’ti vā vuccati. Vavatthitanti",
  "tika-vin11t33:21_7": "yaṁ parapadena asambandhaṁ katvā vicchinditvā ‘‘tuṇhī assā’’ti vā ‘‘tuṇha assā’’ti",
  "tika-vin11t33:21_8": "vā vuccati. Vimuttanti yaṁ karaṇāni aniggahetvā vissajjetvā vivaṭena mukhena anunāsikaṁ akatvā vuccati.",
  "tika-vin11t33:22_0": "Tattha ‘‘suṇātu me’’ti vattabbe ta-kārassa tha-kāraṁ katvā ‘‘suṇāthu me’’ti vacanaṁ",
  "tika-vin11t33:22_1": "sithilassa dhanitakaraṇaṁ nāma, tathā ‘‘pattakallaṁ, esā ñattī’’ti vattabbe ‘‘patthakallaṁ,",
  "tika-vin11t33:22_2": "esā ñatthī’’tiādivacanañca. ‘‘Bhante saṅgho’’ti vattabbe bhakāraghakārānaṁ bakāragakāre",
  "tika-vin11t33:22_3": "katvā ‘‘bante saṁgo’’ti vacanaṁ dhanitassa sithilakaraṇaṁ nāma. ‘‘Suṇātu me’’ti vivaṭena",
  "tika-vin11t33:22_4": "mukhena vattabbe pana ‘‘suṇaṁtu me’’ti vā ‘‘esā ñattī’’ti vattabbe ‘‘esaṁ ñattī’’ti",
  "tika-vin11t33:22_5": "vā avivaṭena mukhena anunāsikaṁ katvā vacanaṁ vimuttassa niggahitavacanaṁ nāma. ‘‘Pattakalla’’nti",
  "tika-vin11t33:22_6": "avivaṭena mukhena anunāsikaṁ katvā vattabbe ‘‘pattakallā’’ti vivaṭena mukhena anunāsikaṁ",
  "tika-vin11t33:22_7": "akatvā vacanaṁ niggahitassa vimuttavacanaṁ nāma. Iti sithile kattabbe dhanitaṁ, dhanite",
  "tika-vin11t33:22_8": "kattabbe sithilaṁ, vimutte kattabbe niggahitaṁ, niggahite kattabbe vimuttanti imāni",
  "tika-vin11t33:22_9": "cattāri byañjanāni antokammavācāya kammaṁ dūsenti. Evaṁ vadanto hi aññasmiṁ akkhare",
  "tika-vin11t33:22_10": "vattabbe aññaṁ vadati, duruttaṁ karotīti vuccati.",
  "tika-vin11t33:23_0": "Itaresu pana dīgharassādīsu chasu byañjanesu dīghaṭṭhāne dīghameva, rassaṭṭhāne ca",
  "tika-vin11t33:23_1": "rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ",
  "tika-vin11t33:23_2": "avināsentena kammavācā kātabbā. Sace pana evaṁ akatvā dīghe vattabbe rassaṁ, rasse",
  "tika-vin11t33:23_3": "vā vattabbe dīghaṁ vadati , tathā garuke vattabbe lahukaṁ, lahuke vā vattabbe garukaṁ",
  "tika-vin11t33:23_4": "vadati, sambandhe vā pana vattabbe vavatthitaṁ, vavatthite vā vattabbe sambandhaṁ",
  "tika-vin11t33:23_5": "vadati, evaṁ vuttepi kammavācā na kuppati. Imāni hi cha byañjanāni kammaṁ na kopenti.",
  "tika-vin11t33:24_0": "Yaṁ pana suttantikattherā ‘‘da-kāro ta-kāramāpajjati, ta-kāro da-kāramāpajjati, ca-kāro",
  "tika-vin11t33:24_1": "ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati,",
  "tika-vin11t33:24_2": "tasmā da-kārādīsu vattabbesu ta-kārādivacanaṁ na virujjhatī’’ti vadanti, taṁ kammavācaṁ",
  "tika-vin11t33:24_3": "patvā na vaṭṭati. Tasmā vinayadharena neva da-kāro ta-kāro kātabbo…pe… na ka-kāro",
  "tika-vin11t33:24_4": "ya-kāro. Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena",
  "tika-vin11t33:24_5": "kammavācā kātabbā. Itarathā hi sāvanaṁ hāpeti nāma.",
  "tika-vin11t33:25_0": "Asamaye sāvetīti sāvanāya akāle anavakāse ñattiṁ aṭṭhapetvā paṭhamaṁyeva anussāvanakammaṁ",
  "tika-vin11t33:25_1": "katvā pacchā ñattiṁ ṭhapeti. Iti imehi pañcahākārehi anussāvanato kammāni vipajjanti.",
  "tika-vin11t33:25_2": "Tenāha – ‘‘evaṁ pana vipajjanti, anussāvanatopi cā’’ti.",
  "tika-vin11t33:26_0": "3023. Evaṁ anussāvanato kammavipattiṁ dassetvā sīmato kammavipatti uposathakkhandhakakathāya",
  "tika-vin11t33:26_1": "vuttanayā evāti tameva atidisanto āha ‘‘ekādasahi…pe… mayā’’ti. Kammadosoyeva kammadosatā. Tāva paṭhamaṁ.",
  "tika-vin11t33:27_0": "3024-7. Evaṁ sīmato kammavipattiṁ atidesato dassetvā idāni parisavasena dassetumāha",
  "tika-vin11t33:27_1": "‘‘catuvaggenā’’tiādi. Kammapattāti ettha ‘‘cattāro pakatattā’’ti seso. Yathāha –",
  "tika-vin11t33:27_2": "‘‘catuvaggakaraṇe kamme cattāro bhikkhū pakatattā kammapattā’’ti (pari. 497). Ettha",
  "tika-vin11t33:27_3": "ca pakatattā nāma anukkhittā anissāritā parisuddhasīlā cattāro bhikkhū. Kammapattā",
  "tika-vin11t33:27_4": "kammassa arahā anucchavikā sāmino. Na tehi vinā taṁ kammaṁ karīyati, na tesaṁ chando",
  "tika-vin11t33:27_5": "vā pārisuddhi vā eti. Anāgatāti parisāya hatthapāsaṁ anāgatā. Chandoti ettha ‘‘chandārahāna’’nti",
  "tika-vin11t33:27_6": "seso. Yathāha ‘‘avasesā pakatattā chandārahā’’ti. Iminā ayamattho dīpito hoti – ‘‘avasesā",
  "tika-vin11t33:27_7": "pana sacepi sahassamattā honti, sace samānasaṁvāsakā, sabbe chandārahāva honti, chandapārisuddhiṁ",
  "tika-vin11t33:27_8": "datvā āgacchantu vā mā vā, kammaṁ pana tiṭṭhatī’’ti. Sammukhāti sammukhībhūtā.",
  "tika-vin11t33:28": "Tivaṅgikoti kammapattānāgamanachandānāharaṇapaṭikkosanasaṅkhātaaṅgattayayutto. Doso kammavipattilakkhaṇo. Parisāya vasā siyāti parisavasena hoti.",
  "tika-vin11t33:29": "Paṭisedhentīti paṭikkosanti. Dutiye catuvaggike kamme duvaṅgiko doso parisāya vasā siyāti yojanā.",
  "tika-vin11t33:30_0": "Ettha etasmiṁ tatiye catuvaggike paṭikkosova atthi, na itare parisadosāti ekaṅgiko",
  "tika-vin11t33:30_1": "doso parisāya vasā siyāti yojanā. Duvaṅga yuttaparisādosassa dutiyaṁ desitattā duvaṅga",
  "tika-vin11t33:30_2": "yuttaparisādoso ‘‘dutiyo’’ti vutto. Tathā tatiyaṁ desitattā ekaṅgayutto tatiyo veditabbo.",
  "tika-vin11t33:30_3": "Imameva nayaṁ pañcavaggādisaṅghattayassa atidisanto āha ‘‘evaṁ…pe… tividhesupī’’ti.",
  "tika-vin11t33:30_4": "Ādi-saddena dasavaggavīsativaggasaṅghānaṁ gahaṇaṁ.",
  "tika-vin11t33:31_0": "3028. Evaṁ catūsu saṅghesu catunnaṁ tikānaṁ vasena parisato kammavipattiyā dvādasavidhataṁ",
  "tika-vin11t33:31_1": "dassetumāha ‘‘catutthikā’’ti. Anuvādena ‘‘dasa dve siyu’’nti vidhīyati. Parisāvasā",
  "tika-vin11t33:31_2": "catutthikā dosā dasa dve dvādasa siyunti yojanā. Etthāti etesu ‘‘vatthuto’’tiādinā",
  "tika-vin11t33:31_3": "vuttesu pañcasu kammadosesu, niddhāraṇe bhummaṁ. ‘‘Parisāvasā’’ti idaṁ niddhāretabbaṁ.",
  "tika-vin11t33:31_4": "Kammānīti apalokanādīni cattāri. Ettha ca catuvaggādikaraṇīyesu kammesu pakatattena",
  "tika-vin11t33:31_5": "kammavācaṁ sāvetvā katameva kammaṁ kammapattena kataṁ hoti. Kammapatte pakatatte",
  "tika-vin11t33:31_6": "ṭhapetvā apakatattena kenaci, kevaleneva kammavācaṁ sāvetvā kataṁ apakatattakammapattalakkhaṇābhāvā,",
  "tika-vin11t33:31_7": "kammapattena ca kammavācāya assāvitattā anussāvanadosena vipannaṁ hotīti veditabbaṁ.",
  "tika-vin11t33:31_8": "Teneva porāṇakavinayadharattherā kammavipattisaṅkāparihāratthaṁ dvīhi tīhi ekato",
  "tika-vin11t33:31_9": "kammavācaṁ sāvayanti. Ayamettha saṅkhepo, vitthāro pana parivārāvasāne pāḷiyā (pari.",
  "tika-vin11t33:31_10": "482 ādayo) vā aṭṭhakathāya (pari. aṭṭha. 482 ādayo) ca gahetabbo.",
  "tika-vin11t33:32": "Kammavipattikathāvaṇṇanā."
}