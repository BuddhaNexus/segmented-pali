{
  "atk-s0403a29:0": "4. Devatāvaggo",
  "atk-s0403a29:1": "1. Sekhasuttavaṇṇanā",
  "atk-s0403a29:2": "31. Catutthassa paṭhame sekhassāti sattavidhassa sekhassa. Puthujjane pana vattabbameva natthi. Parihānāyāti uparūpariguṇaparihānāya.",
  "atk-s0403a29:3": "2-3. Aparihānasuttadvayavaṇṇanā",
  "atk-s0403a29:4_0": "32-33. Dutiye satthugāravatāti satthari garubhāvo. Dhammagāravatāti navavidhe lokuttaradhamme",
  "atk-s0403a29:4_1": "garubhāvo. Saṅghagāravatāti saṅghe garubhāvo. Sikkhāgāravatāti tīsu sikkhāsu garubhāvo.",
  "atk-s0403a29:4_2": "Appamādagāravatāti appamāde garubhāvo. Paṭisanthāragāravatāti dhammāmisavasena duvidhe",
  "atk-s0403a29:4_3": "paṭisanthāre garubhāvo. Satthā garu assāti satthugaru. Dhammo garu assāti dhammagaru.",
  "atk-s0403a29:4_4": "Tibbagāravoti bahalagāravo. Paṭisanthāre gāravo assāti paṭisanthāragāravo. Tatiye",
  "atk-s0403a29:4_5": "sappatissoti sajeṭṭhako sagāravo. Hirottappaṁ panettha missakaṁ kathitaṁ.",
  "atk-s0403a29:5": "4. Mahāmoggallānasuttavaṇṇanā",
  "atk-s0403a29:6_0": "34. Catutthe tisso nāma bhikkhūti therasseva saddhivihāriko. Mahiddhiko mahānubhāvoti",
  "atk-s0403a29:6_1": "ijjhanaṭṭhena mahatī iddhi assāti mahiddhiko. Anupharaṇaṭṭhena mahā ānubhāvo assāti",
  "atk-s0403a29:6_2": "mahānubhāvo. Cirassaṁ kho, mārisa moggallāna, imaṁ pariyāyamakāsīti evarūpaṁ loke",
  "atk-s0403a29:6_3": "pakatiyā piyasamudāhāravacanaṁ hoti. Lokiyā hi cirassaṁ āgatampi anāgatapubbampi",
  "atk-s0403a29:6_4": "manāpajātiyaṁ āgataṁ disvā ‘‘kuto bhavaṁ āgato, cirassaṁ bhavaṁ āgato, kathaṁ te",
  "atk-s0403a29:6_5": "idhāgamanamaggo ñāto, kiṁ maggamūḷhosī’’tiādīni vadanti. Ayaṁ pana āgatapubbattāyeva",
  "atk-s0403a29:6_6": "evamāha. Thero hi kālena kālaṁ brahmalokaṁ gacchatiyeva. Tattha pariyāyamakāsīti",
  "atk-s0403a29:6_7": "vāraṁ akāsi. Yadidaṁ idhāgamanāyāti yo ayaṁ idhāgamanāya vāro, taṁ cirassaṁ akāsīti",
  "atk-s0403a29:6_8": "vuttaṁ hoti. Idamāsanaṁ paññattanti mahārahaṁ brahmapallaṅkaṁ paññāpetvā evamāha.",
  "atk-s0403a29:6_9": "Aveccappasādenāti adhigatena acalena maggappasādena. Imasmiṁ sutte sotāpattimaggañāṇaṁ kathitaṁ.",
  "atk-s0403a29:7": "5. Vijjābhāgiyasuttavaṇṇanā",
  "atk-s0403a29:8_0": "35. Pañcame vijjābhāgiyāti vijjākoṭṭhāsikā. Aniccasaññāti aniccānupassanāñāṇe uppannasaññā.",
  "atk-s0403a29:8_1": "Anicce dukkhasaññāti dukkhānupassanāñāṇe uppannasaññā. Dukkhe anattasaññāti anattānupassanāñāṇe",
  "atk-s0403a29:8_2": "uppannasaññā. Pahānasaññāti pahānānupassanāñāṇe uppannasaññā. Virāgasaññāti virāgānupassanāñāṇe",
  "atk-s0403a29:8_3": "uppannasaññā. Nirodhasaññāti nirodhānupassanāñāṇe uppannasaññā.",
  "atk-s0403a29:9": "6. Vivādamūlasuttavaṇṇanā",
  "atk-s0403a29:10_0": "36. Chaṭṭhe vivādamūlānīti vivādassa mūlāni. Kodhanoti kujjhanalakkhaṇena kodhena",
  "atk-s0403a29:10_1": "samannāgato. Upanāhīti veraappaṭinissaggalakkhaṇena upanāhena samannāgato. Ahitāya",
  "atk-s0403a29:10_2": "dukkhāya devamanussānanti dvinnaṁ bhikkhūnaṁ vivādo kathaṁ devamanussānaṁ ahitāya",
  "atk-s0403a29:10_3": "dukkhāya saṁvattati? Kosambakakkhandhake viya dvīsu bhikkhūsu vivādaṁ āpannesu tasmiṁ",
  "atk-s0403a29:10_4": "vihāre tesaṁ antevāsikā vivadanti, tesaṁ ovādaṁ gaṇhanto bhikkhunisaṅgho vivadati.",
  "atk-s0403a29:10_5": "Tato tesaṁ upaṭṭhākā vivadanti, atha manussānaṁ ārakkhadevatā dve koṭṭhāsā honti.",
  "atk-s0403a29:10_6": "Tathā dhammavādīnaṁ ārakkhadevatā dhammavādiniyo honti, adhammavādīnaṁ adhammavādiniyo.",
  "atk-s0403a29:10_7": "Tato ārakkhadevatānaṁ mittā bhummadevatā bhijjanti. Evaṁ paramparāya yāva brahmalokā",
  "atk-s0403a29:10_8": "ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova",
  "atk-s0403a29:10_9": "bahutarā honti. Tato yaṁ bahukehi gahitaṁ, taṁ gacchanti. Dhammaṁ vissajjetvā bahutarāva",
  "atk-s0403a29:10_10": "adhammaṁ gaṇhanti. Te adhammaṁ purakkhatvā viharantā apāye nibbattanti. Evaṁ dvinnaṁ",
  "atk-s0403a29:10_11": "bhikkhūnaṁ vivādo devamanussānaṁ ahitāya dukkhāya hoti. Ajjhattaṁ vāti tumhākaṁ abbhantaraparisāya.",
  "atk-s0403a29:10_12": "Bahiddhāti paresaṁ parisāya.",
  "atk-s0403a29:11_0": "Makkhīti paresaṁ guṇamakkhanalakkhaṇena makkhena samannāgato. Paḷāsīti yugaggāhalakkhaṇena",
  "atk-s0403a29:11_1": "paḷāsena samannāgato. Issukīti parassa sakkārādīni issāyanalakkhaṇāya issāya samannāgato.",
  "atk-s0403a29:11_2": "Maccharīti āvāsamacchariyādīhi samannāgato. Saṭhoti kerāṭiko. Māyāvīti katapaṭicchādako.",
  "atk-s0403a29:11_3": "Pāpicchoti asantasambhāvanicchako dussīlo. Micchādiṭṭhīti natthikavādī, ahetuvādī,",
  "atk-s0403a29:11_4": "akiriyavādī. Sandiṭṭhiparāmāsīti sayaṁ diṭṭhameva parāmasati. Ādhānaggāhīti daḷhaggāhī.",
  "atk-s0403a29:11_5": "Duppaṭinissaggīti na sakkā hoti gahitaṁ vissajjāpetuṁ. Imasmiṁ sutte vaṭṭameva kathitaṁ.",
  "atk-s0403a29:12": "7. Dānasuttavaṇṇanā",
  "atk-s0403a29:13_0": "37. Sattame veḷukaṇḍakīti veḷukaṇḍakanagaravāsinī. Chaḷaṅgasamannāgatanti chahi guṇaṅgehi",
  "atk-s0403a29:13_1": "samannāgataṁ. Dakkhiṇaṁ patiṭṭhāpetīti dānaṁ deti. Pubbeva dānā sumanoti dānaṁ dassāmīti",
  "atk-s0403a29:13_2": "māsaḍḍhamāsato paṭṭhāya somanassappatto hoti. Ettha hi pubbecetanā dassāmīti cittuppādakālato",
  "atk-s0403a29:13_3": "paṭṭhāya ‘‘ito uṭṭhitena dānaṁ dassāmī’’ti khettaggahaṇaṁ ādiṁ katvā cintentassa",
  "atk-s0403a29:13_4": "labbhati. Dadaṁ cittaṁ pasādetīti evaṁ vuttā muñcacetanā pana dānakāleyeva labbhati.",
  "atk-s0403a29:13_5": "Datvā attamano hotīti ayaṁ pana aparacetanā aparāparaṁ anussarantassa labbhati. Vītarāgāti",
  "atk-s0403a29:13_6": "vigatarāgā khīṇāsavā. Rāgavinayāya vā paṭipannāti rāgavinayapaṭipadaṁ paṭipannā.",
  "atk-s0403a29:13_7": "Ukkaṭṭhadesanā cesā, na kevalaṁ pana khīṇāsavānaṁ, anāgāmi-sakadāgāmi-sotāpannānampi",
  "atk-s0403a29:13_8": "antamaso tadahupabbajitassa bhaṇḍagāhakasāmaṇerassāpi dinnā dakkhiṇā chaḷaṅgasamannāgatāva",
  "atk-s0403a29:13_9": "hoti. Sopi hi sotāpattimaggatthameva pabbajito.",
  "atk-s0403a29:14_0": "Yaññassa sampadāti dānassa paripuṇṇatā. Saññatāti sīlasaññamena saññatā. Sayaṁ ācamayitvānāti",
  "atk-s0403a29:14_1": "attanāva hatthapāde dhovitvā mukhaṁ vikkhāletvā. Sakehi pāṇibhīti attano hatthehi.",
  "atk-s0403a29:14_2": "Sayehītipi pāṭho. Saddhoti ratanattayaguṇe saddahanto. Muttena cetasāti lābhamacchariyādīhi",
  "atk-s0403a29:14_3": "vimuttena cittena. Abyāpajjhaṁsukhaṁ lokanti niddukkhaṁ uḷārasukhasomanassaṁ devalokaṁ.",
  "atk-s0403a29:15": "8. Attakārīsuttavaṇṇanā",
  "atk-s0403a29:16_0": "38. Aṭṭhame addasaṁ vā assosiṁ vāti akkhīni ummīletvā mā addasaṁ, asukasmiṁ nāma",
  "atk-s0403a29:16_1": "ṭhāne vasatīti mā assosiṁ, kathentassa vā vacanaṁ mā assosiṁ. Kathañhi nāmāti kena",
  "atk-s0403a29:16_2": "nāma kāraṇena. Ārambhadhātūti ārabhanavasena pavattavīriyaṁ. Nikkamadhātūti kosajjato",
  "atk-s0403a29:16_3": "nikkhamanasabhāvaṁ vīriyaṁ. Parakkamadhātūti parakkamasabhāvo. Thāmadhātūti thāmasabhāvo.",
  "atk-s0403a29:16_4": "Ṭhitidhātūti ṭhitisabhāvo. Upakkamadhātūti upakkamasabhāvo. Sabbaṁ cetaṁ tena tenākārena",
  "atk-s0403a29:16_5": "pavattassa vīriyasseva nāmaṁ.",
  "atk-s0403a29:17": "9-10. Nidānasuttādivaṇṇanā",
  "atk-s0403a29:18_0": "39-40. Navame kammānanti vaṭṭagāmikammānaṁ. Samudayāyāti piṇḍakaraṇatthāya. Nidānanti",
  "atk-s0403a29:18_1": "paccayo. Lobhajenāti lobhato jātena. Napaññāyantīti ‘‘evarūpena kammena nibbattā’’ti",
  "atk-s0403a29:18_2": "na dissanti. Sukkapakkhe kammānanti vivaṭṭagāmikammānaṁ. Iti imasmiṁ sutte vaṭṭavivaṭṭaṁ",
  "atk-s0403a29:18_3": "kathitaṁ. Dasame niculavaneti mahāmucalindavane. Saddhammoti sāsanasaddhammo.",
  "atk-s0403a29:19": "11. Dārukkhandhasuttavaṇṇanā",
  "atk-s0403a29:20_0": "41. Ekādasame cetovasippattoti cittavasibhāvaṁ patto. Pathavītveva adhimucceyyāti",
  "atk-s0403a29:20_1": "thaddhākāraṁ pathavīdhātūti sallakkheyya. Yaṁnissāyāti yaṁ vijjamānaṁ thaddhākāraṁ",
  "atk-s0403a29:20_2": "pathavīdhātuṁ nissāya amuṁ dārukkhandhaṁ pathavītveva adhimucceyya, sā ettha pathavīdhātu",
  "atk-s0403a29:20_3": "atthīti. Iminā nayena sesapadānipi veditabbāni. Yatheva hi tasmiṁ thaddhākārā pathavīdhātu",
  "atk-s0403a29:20_4": "atthi, evaṁ yūsākārā āpodhātu, uṇhākārā tejodhātu, vitthambhanākārā vāyodhātu, rattavaṇṇamhi",
  "atk-s0403a29:20_5": "sāre padumapupphavaṇṇā subhadhātu, pūtibhūte cuṇṇe ceva pheggupapaṭikāsu ca amanuññavaṇṇā",
  "atk-s0403a29:20_6": "asubhadhātu, taṁ nissāya amuṁ dārukkhandhaṁ asubhantveva adhimucceyya sallakkheyyāti.",
  "atk-s0403a29:20_7": "Imasmiṁ sutte missakavihāro nāma kathito.",
  "atk-s0403a29:21": "12. Nāgitasuttavaṇṇanā",
  "atk-s0403a29:22_0": "42. Dvādasame gāmantavihārinti gāmantasenāsanavāsiṁ. Samāhitaṁ nisinnanti tasmiṁ",
  "atk-s0403a29:22_1": "gāmantasenāsane samādhiṁ appetvā nisinnaṁ. Idānimanti idāni imaṁ. Samādhimhā cāvessatīti",
  "atk-s0403a29:22_2": "samādhito uṭṭhāpessati. Na attamano homīti na sakamano homi. Pacalāyamānanti niddāyamānaṁ.",
  "atk-s0403a29:22_3": "Ekattanti ekasabhāvaṁ, ekaggatābhūtaṁ araññasaññaṁyeva citte karissatīti attho. Anurakkhissatīti",
  "atk-s0403a29:22_4": "anuggaṇhissati. Avimuttaṁ vā cittaṁ vimocessatīti aññasmiṁ kāle avimuttaṁ cittaṁ",
  "atk-s0403a29:22_5": "idāni pañcahi vimuttīhi vimocayissati. Riñcatīti vajjeti vissajjeti. Paṭipaṇāmetvāti",
  "atk-s0403a29:22_6": "panuditvā vissajjetvā. Uccārapassāvakammāyāti uccārapassāvakaraṇatthāya. Iminā ettakena",
  "atk-s0403a29:22_7": "ṭhānena satthārā araññasenāsanassa vaṇṇo kathito. Suttassa pana paṭhamakoṭṭhāse yaṁ",
  "atk-s0403a29:22_8": "vattabbaṁ, taṁ heṭṭhā vuttamevāti.",
  "atk-s0403a29:23": "Devatāvaggo catuttho."
}