{
  "tika-vin05t19:0": "19. Kappiyabhūmivinicchayakathā",
  "tika-vin05t19:1_0": "101.Kappiyācatubhūmiyoti ettha “anujānāmi, bhikkhave, catasso kappiyabhūmiyo ussāvanantikaṁ",
  "tika-vin05t19:1_1": "gonisādikaṁ gahapatiṁ sammuti”nti vacanato ussāvanantikā gonisādikā gahapati sammutīti",
  "tika-vin05t19:1_2": "imā catasso kappiyabhūmiyo veditabbā. Tattha ussāvanantikā tāva evaṁ kātabbā – yo",
  "tika-vin05t19:1_3": "thambhānaṁ vā upari bhittipāde vā nikhanitvā vihāro karīyati, tassa heṭṭhā thambhapaṭicchakā",
  "tika-vin05t19:1_4": "pāsāṇā bhūmigatikā eva. Paṭhamatthambhaṁ pana paṭhamabhittipādaṁ vā patiṭṭhāpentehi",
  "tika-vin05t19:1_5": "bahūhi samparivāretvā “kappiyakuṭiṁ karoma, kappiyakuṭiṁ karomā”ti vācaṁ nicchārentehi",
  "tika-vin05t19:1_6": "manussesu ukkhipitvā patiṭṭhāpentesu āmasitvā vā sayaṁ ukkhipitvā vā thambho vā bhittipādo",
  "tika-vin05t19:1_7": "vā patiṭṭhāpetabbo. Kurundimahāpaccarīsu pana “kappiyakuṭi kappiyakuṭīti vatvā patiṭṭhāpetabba”nti",
  "tika-vin05t19:1_8": "vuttaṁ. Andhakaṭṭhakathāyaṁ “saṅghassa kappiyakuṭiṁ adhiṭṭhāmī”ti vuttaṁ, taṁ pana",
  "tika-vin05t19:1_9": "avatvāpi aṭṭhakathāsu vuttanayena vutte doso natthi. Idaṁ panettha sādhāraṇalakkhaṇaṁ",
  "tika-vin05t19:1_10": "“thambhapatiṭṭhāpanañca vacanapariyosānañca samakālaṁ vaṭṭatī”ti. Sace hi aniṭṭhite",
  "tika-vin05t19:1_11": "vacane thambho patiṭṭhāti, appatiṭṭhite vā tasmiṁ vacanaṁ niṭṭhāti, akatā hoti kappiyakuṭi.",
  "tika-vin05t19:1_12": "Teneva mahāpaccariyaṁ vuttaṁ “bahūhi samparivāretvā vattabbaṁ, avassañhi ettha ekassapi",
  "tika-vin05t19:1_13": "vacananiṭṭhānañca thambhapatiṭṭhānañca ekato bhavissatī”ti. Iṭṭhakāsilāmattikākuṭṭakāsu",
  "tika-vin05t19:1_14": "pana kuṭīsu heṭṭhā cayaṁ bandhitvā vā abandhitvā vā karontu, yato paṭṭhāya bhittiṁ",
  "tika-vin05t19:1_15": "uṭṭhāpetukāmā honti, taṁ sabbapaṭhamaṁ iṭṭhakaṁ vā silaṁ vā mattikāpiṇḍaṁ vā gahetvā",
  "tika-vin05t19:1_16": "vuttanayeneva kappiyakuṭi kātabbā, iṭṭhakādayo bhittiyaṁ paṭhamiṭṭhakādīnaṁ heṭṭhā",
  "tika-vin05t19:1_17": "na vaṭṭanti, thambhā pana upari uggacchanti, tasmā vaṭṭanti. Andhakaṭṭhakathāyaṁ",
  "tika-vin05t19:1_18": "“thambhehi kariyamāne catūsu koṇesu cattāro thambhā, iṭṭhakādikuṭṭe catūsu koṇesu",
  "tika-vin05t19:1_19": "dve tisso iṭṭhakā adhiṭṭhātabbā”ti vuttaṁ. Tathā pana akatāyapi doso natthi, aṭṭhakathāsu",
  "tika-vin05t19:1_20": "hi vuttameva pamāṇaṁ.",
  "tika-vin05t19:2_0": "Gonisādikā duvidhā ārāmagonisādikā vihāragonisādikāti. Tāsu yattha neva ārāmo, na",
  "tika-vin05t19:2_1": "senāsanāni parikkhittāni honti, ayaṁ ārāmagonisādikā nāma. Yattha senāsanāni sabbāni",
  "tika-vin05t19:2_2": "vā ekaccāni vā parikkhittāni, ārāmo aparikkhitto, ayaṁ vihāragonisādikā nāma. Iti",
  "tika-vin05t19:2_3": "ubhayatrāpi ārāmassa aparikkhittabhāvoyeva pamāṇaṁ. “Ārāmo pana upaḍḍhaparikkhittopi",
  "tika-vin05t19:2_4": "bahutaraṁ parikkhittopi parikkhittoyeva nāmā”ti kurundimahāpaccarīsu vuttaṁ, ettha",
  "tika-vin05t19:2_5": "kappiyakuṭiṁ laddhuṁ vaṭṭati.",
  "tika-vin05t19:3_0": "Gahapatīti manussā āvāsaṁ katvā “kappiyakuṭiṁ dema, paribhuñjathā”ti vadanti, esā",
  "tika-vin05t19:3_1": "gahapati nāma, “kappiyakuṭiṁ kātuṁ demā”ti vuttepi vaṭṭatiyeva. Andhakaṭṭhakathāyaṁ",
  "tika-vin05t19:3_2": "pana “yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato",
  "tika-vin05t19:3_3": "paṭiggaho ca sannidhi ca antovutthañca tesaṁ santakaṁ bhikkhussa vaṭṭati, tasmā tesaṁ",
  "tika-vin05t19:3_4": "gehāni vā tehi dinnakappiyakuṭi vā gahapatīti vuccatī”ti vuttaṁ, punapi vuttaṁ “bhikkhusaṅghassa",
  "tika-vin05t19:3_5": "vihāraṁ ṭhapetvā bhikkhunupassayo vā ārāmikānaṁ vā titthiyānaṁ vā devatānaṁ vā nāgānaṁ",
  "tika-vin05t19:3_6": "vā api brahmānaṁ vimānaṁ kappiyakuṭi hotī”ti, taṁ suvuttaṁ. Saṅghasantakameva hi",
  "tika-vin05t19:3_7": "bhikkhusantakaṁ vā gehaṁ gahapatikuṭikā na hoti.",
  "tika-vin05t19:4": "Sammuti nāma ñattidutiyakammavācāya sāvetvā sammatā. Evañca pana, bhikkhave, sammannitabbā, byattena bhikkhunā paṭibalena saṅgho ñāpetabbo –",
  "tika-vin05t19:5": "“Suṇātu me, bhante, saṅgho. Yadi saṅghassa pattakallaṁ saṅgho itthannāmaṁ vihāraṁ kappiyabhūmiṁ sammanneyya, esā ñatti.",
  "tika-vin05t19:6_0": "“Suṇātu me, bhante, saṅgho. Saṅgho itthannāmaṁ vihāraṁ kappiyabhūmiṁ sammannati.",
  "tika-vin05t19:6_1": "Yassāyasmato khamati itthannāmassa vihārassa kappiyabhūmiyā sammuti, so tuṇhassa.",
  "tika-vin05t19:6_2": "Yassa nakkhamati, so bhāseyya.",
  "tika-vin05t19:7": "“Sammato saṅghena itthannāmo vihāro kappiyabhūmi khamati saṅghassa, tasmā tuṇhī, evametaṁ dhārayāmī”ti.",
  "tika-vin05t19:8": "Kammavācaṁ avatvā apalokanakammavasena sāvetvā katāpi sammatā eva.",
  "tika-vin05t19:9_0": "102. Yaṁ imāsu catūsu kappiyabhūmīsu vuttaṁ āmisaṁ, taṁ sabbaṁ antovutthasaṅkhyaṁ",
  "tika-vin05t19:9_1": "na gacchati. Bhikkhūnañca bhikkhunīnañca antovutthaantopakkamocanatthañhi kappiyakuṭiyo",
  "tika-vin05t19:9_2": "anuññātā. Yaṁ pana akappiyabhūmiyaṁ sahaseyyappahonake gehe vuttaṁ saṅghikaṁ vā puggalikaṁ",
  "tika-vin05t19:9_3": "vā bhikkhussa bhikkhuniyā vā santakaṁ ekarattampi ṭhapitaṁ, taṁ antovutthaṁ, tattha",
  "tika-vin05t19:9_4": "pakkañca antopakkaṁ nāma hoti, etaṁ na kappati. Sattāhakālikaṁ pana yāvajīvikañca vaṭṭati.",
  "tika-vin05t19:10_0": "Tatrāyaṁ vinicchayo – sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ",
  "tika-vin05t19:10_1": "nikkhipitvā punadivase pacitvā deti, antovutthaṁ na hoti. Tattha akappiyakuṭiyaṁ",
  "tika-vin05t19:10_2": "nikkhittasappiādīsu kiñci pakkhipitvā deti. Mukhasannidhi nāma hoti. Mahāpaccariyaṁ",
  "tika-vin05t19:10_3": "pana “antovutthaṁ hotī”ti vuttaṁ. Tattha nāmamattameva nānākaraṇaṁ, bhikkhu akappiyakuṭiyaṁ",
  "tika-vin05t19:10_4": "ṭhapitasappiñca yāvajīvikapaṇṇañca ekato pacitvā paribhuñjati, sattāhaṁ nirāmisaṁ",
  "tika-vin05t19:10_5": "vaṭṭati. Sace āmisasaṁsaṭṭhaṁ katvā paribhuñjati, antovutthañceva sāmaṁpakkañca hoti.",
  "tika-vin05t19:10_6": "Etenupāyena sabbasaṁsaggā veditabbā. Yaṁ kiñci āmisaṁ bhikkhuno pacituṁ na vaṭṭati.",
  "tika-vin05t19:10_7": "Sacepissa uṇhayāguyā sulasipaṇṇāni vā siṅgiveraṁ vā loṇaṁ vā pakkhipanti, tampi cāletuṁ",
  "tika-vin05t19:10_8": "na vaṭṭati, “yāguṁ nibbāpemī”ti pana cāletuṁ vaṭṭati. Uttaṇḍulabhattaṁ labhitvā pidahituṁ",
  "tika-vin05t19:10_9": "na vaṭṭati. Sace pana manussā pidahitvā denti, vaṭṭati. “Bhattaṁ mā nibbāyatū”ti",
  "tika-vin05t19:10_10": "pidahituṁ vaṭṭati, khīratakkādīsu pana sakiṁ kuthitesu aggiṁ kātuṁ vaṭṭati punapākassa anuññātattā.",
  "tika-vin05t19:11_0": "Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṁ",
  "tika-vin05t19:11_1": "upari bhittipāde vā nikhanitvā katā, sā sabbesu thambhesu ca bhittipādesu ca apanītesu",
  "tika-vin05t19:11_2": "jahitavatthukā hoti. Sace pana thambhe vā bhittipāde vā parivattenti, yo yo ṭhito,",
  "tika-vin05t19:11_3": "tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi",
  "tika-vin05t19:11_4": "katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁ",
  "tika-vin05t19:11_5": "katvā vināsitakāle jahitavatthukāva hoti. Yehi pana iṭṭhakādīhi adhiṭṭhitā, tesu",
  "tika-vin05t19:11_6": "apanītesupi tadaññesu patiṭṭhātīti ajahitavatthukāva hoti. Gonisādikā pākārādīhi",
  "tika-vin05t19:11_7": "parikkhepe kate jahitavatthukāva hoti. Puna tasmiṁ ārāme kappiyakuṭiṁ laddhuṁ vaṭṭati.",
  "tika-vin05t19:11_8": "Sace pana punapi pākārādayo tattha tattha khaṇḍā honti, tato tato gāvo pavisanti,",
  "tika-vin05t19:11_9": "puna kappiyakuṭi hoti. Itarā pana dve gopānasīmattaṁ ṭhapetvā sabbasmiṁ chadane vinaṭṭhe",
  "tika-vin05t19:11_10": "jahitavatthukāva honti. Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "tika-vin05t19:12_0": "103. Yatra panimā catassopi kappiyabhūmiyo natthi, tattha kiṁ kātabbanti? Anupasampannassa",
  "tika-vin05t19:12_1": "datvā tassa santakaṁ katvā paribhuñjitabbaṁ. Tatridaṁ vatthu – karavikatissatthero",
  "tika-vin05t19:12_2": "kira vinayadharapāmokkho mahāsīvattherassa santikaṁ agamāsi. So dīpālokena sappikumbhaṁ",
  "tika-vin05t19:12_3": "passitvā “bhante, kimeta”nti pucchi. Thero “āvuso, gāmato sappikumbho ābhato lūkhadivase",
  "tika-vin05t19:12_4": "sappinā bhuñjanatthāyā”ti āha. Tato naṁ tissatthero “na vaṭṭati, bhante”ti āha. Thero",
  "tika-vin05t19:12_5": "punadivase pamukhe nikkhipāpesi. Tissatthero puna ekadivasaṁ āgato taṁ disvā tatheva",
  "tika-vin05t19:12_6": "pucchitvā “bhante, sahaseyyappahonakaṭṭhāne ṭhapetuṁ na vaṭṭatī”ti āha. Thero punadivase",
  "tika-vin05t19:12_7": "bahi nīharāpetvā nikkhipāpesi, taṁ corā hariṁsu. So puna ekadivasaṁ āgataṁ tissattheramāha",
  "tika-vin05t19:12_8": "“āvuso, tayā ‘na vaṭṭatī’ti vutte so kumbho bahi nikkhitto corehi haṭo”ti. Tato naṁ",
  "tika-vin05t19:12_9": "tissatthero āha “nanu, bhante, anupasampannassa dātabbo assa, anupasampannassa hi",
  "tika-vin05t19:12_10": "datvā tassa santakaṁ katvā paribhuñjituṁ vaṭṭatī”ti.",
  "tika-vin05t19:13": "Iti pāḷimuttakavinayavinicchayasaṅgahe",
  "tika-vin05t19:14": "Kappiyabhūmivinicchayakathā samattā."
}