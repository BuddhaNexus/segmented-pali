{
  "tika-vin05t19:0": "19. Kappiyabhūmivinicchayakathā",
  "tika-vin05t19:1_0": "101.Kappiyācatubhūmiyoti ettha ‘‘anujānāmi, bhikkhave, catasso kappiyabhūmiyo ussāvanantikaṁ",
  "tika-vin05t19:1_1": "gonisādikaṁ gahapatiṁ sammuti’’nti (mahāva. 295) vacanato ussāvanantikā gonisādikā",
  "tika-vin05t19:1_2": "gahapati sammutīti imā catasso kappiyabhūmiyo veditabbā. Tattha (mahāva. aṭṭha. 295)",
  "tika-vin05t19:1_3": "ussāvanantikā tāva evaṁ kātabbā – yo thambhānaṁ vā upari bhittipāde vā nikhanitvā",
  "tika-vin05t19:1_4": "vihāro karīyati, tassa heṭṭhā thambhapaṭicchakā pāsāṇā bhūmigatikā eva. Paṭhamatthambhaṁ",
  "tika-vin05t19:1_5": "pana paṭhamabhittipādaṁ vā patiṭṭhāpentehi bahūhi samparivāretvā ‘‘kappiyakuṭiṁ karoma,",
  "tika-vin05t19:1_6": "kappiyakuṭiṁ karomā’’ti vācaṁ nicchārentehi manussesu ukkhipitvā patiṭṭhāpentesu",
  "tika-vin05t19:1_7": "āmasitvā vā sayaṁ ukkhipitvā vā thambho vā bhittipādo vā patiṭṭhāpetabbo. Kurundimahāpaccarīsu",
  "tika-vin05t19:1_8": "pana ‘‘kappiyakuṭi kappiyakuṭīti vatvā patiṭṭhāpetabba’’nti vuttaṁ. Andhakaṭṭhakathāyaṁ",
  "tika-vin05t19:1_9": "‘‘saṅghassa kappiyakuṭiṁ adhiṭṭhāmī’’ti vuttaṁ, taṁ pana avatvāpi aṭṭhakathāsu vuttanayena",
  "tika-vin05t19:1_10": "vutte doso natthi. Idaṁ panettha sādhāraṇalakkhaṇaṁ ‘‘thambhapatiṭṭhāpanañca vacanapariyosānañca",
  "tika-vin05t19:1_11": "samakālaṁ vaṭṭatī’’ti. Sace hi aniṭṭhite vacane thambho patiṭṭhāti, appatiṭṭhite",
  "tika-vin05t19:1_12": "vā tasmiṁ vacanaṁ niṭṭhāti, akatā hoti kappiyakuṭi. Teneva mahāpaccariyaṁ vuttaṁ",
  "tika-vin05t19:1_13": "‘‘bahūhi samparivāretvā vattabbaṁ, avassañhi ettha ekassapi vacananiṭṭhānañca thambhapatiṭṭhānañca",
  "tika-vin05t19:1_14": "ekato bhavissatī’’ti. Iṭṭhakāsilāmattikākuṭṭakāsu pana kuṭīsu heṭṭhā cayaṁ bandhitvā",
  "tika-vin05t19:1_15": "vā abandhitvā vā karontu, yato paṭṭhāya bhittiṁ uṭṭhāpetukāmā honti, taṁ sabbapaṭhamaṁ",
  "tika-vin05t19:1_16": "iṭṭhakaṁ vā silaṁ vā mattikāpiṇḍaṁ vā gahetvā vuttanayeneva kappiyakuṭi kātabbā,",
  "tika-vin05t19:1_17": "iṭṭhakādayo bhittiyaṁ paṭhamiṭṭhakādīnaṁ heṭṭhā na vaṭṭanti, thambhā pana upari uggacchanti,",
  "tika-vin05t19:1_18": "tasmā vaṭṭanti. Andhakaṭṭhakathāyaṁ ‘‘thambhehi kariyamāne catūsu koṇesu cattāro",
  "tika-vin05t19:1_19": "thambhā, iṭṭhakādikuṭṭe catūsu koṇesu dve tisso iṭṭhakā adhiṭṭhātabbā’’ti vuttaṁ.",
  "tika-vin05t19:1_20": "Tathā pana akatāyapi doso natthi, aṭṭhakathāsu hi vuttameva pamāṇaṁ.",
  "tika-vin05t19:2_0": "Gonisādikā duvidhā ārāmagonisādikā vihāragonisādikāti. Tāsu yattha neva ārāmo, na",
  "tika-vin05t19:2_1": "senāsanāni parikkhittāni honti, ayaṁ ārāmagonisādikā nāma. Yattha senāsanāni sabbāni",
  "tika-vin05t19:2_2": "vā ekaccāni vā parikkhittāni, ārāmo aparikkhitto, ayaṁ vihāragonisādikā nāma. Iti",
  "tika-vin05t19:2_3": "ubhayatrāpi ārāmassa aparikkhittabhāvoyeva pamāṇaṁ. ‘‘Ārāmo pana upaḍḍhaparikkhittopi",
  "tika-vin05t19:2_4": "bahutaraṁ parikkhittopi parikkhittoyeva nāmā’’ti kurundimahāpaccarīsu vuttaṁ, ettha",
  "tika-vin05t19:2_5": "kappiyakuṭiṁ laddhuṁ vaṭṭati.",
  "tika-vin05t19:3_0": "Gahapatīti manussā āvāsaṁ katvā ‘‘kappiyakuṭiṁ dema, paribhuñjathā’’ti vadanti, esā",
  "tika-vin05t19:3_1": "gahapati nāma, ‘‘kappiyakuṭiṁ kātuṁ demā’’ti vuttepi vaṭṭatiyeva. Andhakaṭṭhakathāyaṁ",
  "tika-vin05t19:3_2": "pana ‘‘yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato",
  "tika-vin05t19:3_3": "paṭiggaho ca sannidhi ca antovutthañca tesaṁ santakaṁ bhikkhussa vaṭṭati, tasmā tesaṁ",
  "tika-vin05t19:3_4": "gehāni vā tehi dinnakappiyakuṭi vā gahapatīti vuccatī’’ti vuttaṁ, punapi vuttaṁ ‘‘bhikkhusaṅghassa",
  "tika-vin05t19:3_5": "vihāraṁ ṭhapetvā bhikkhunupassayo vā ārāmikānaṁ vā titthiyānaṁ vā devatānaṁ vā nāgānaṁ",
  "tika-vin05t19:3_6": "vā api brahmānaṁ vimānaṁ kappiyakuṭi hotī’’ti, taṁ suvuttaṁ. Saṅghasantakameva hi",
  "tika-vin05t19:3_7": "bhikkhusantakaṁ vā gehaṁ gahapatikuṭikā na hoti.",
  "tika-vin05t19:4": "Sammuti nāma ñattidutiyakammavācāya sāvetvā sammatā. Evañca pana, bhikkhave, sammannitabbā, byattena bhikkhunā paṭibalena saṅgho ñāpetabbo –",
  "tika-vin05t19:5": "‘‘Suṇātu me, bhante, saṅgho. Yadi saṅghassa pattakallaṁ saṅgho itthannāmaṁ vihāraṁ kappiyabhūmiṁ sammanneyya, esā ñatti.",
  "tika-vin05t19:6_0": "‘‘Suṇātu me, bhante, saṅgho. Saṅgho itthannāmaṁ vihāraṁ kappiyabhūmiṁ sammannati.",
  "tika-vin05t19:6_1": "Yassāyasmato khamati itthannāmassa vihārassa kappiyabhūmiyā sammuti, so tuṇhassa.",
  "tika-vin05t19:6_2": "Yassa nakkhamati, so bhāseyya.",
  "tika-vin05t19:7": "‘‘Sammato saṅghena itthannāmo vihāro kappiyabhūmi khamati saṅghassa, tasmā tuṇhī, evametaṁ dhārayāmī’’ti (mahāva. 295).",
  "tika-vin05t19:8": "Kammavācaṁ avatvā apalokanakammavasena sāvetvā katāpi sammatā eva.",
  "tika-vin05t19:9_0": "102. Yaṁ (mahāva. aṭṭha. 295) imāsu catūsu kappiyabhūmīsu vuttaṁ āmisaṁ, taṁ sabbaṁ",
  "tika-vin05t19:9_1": "antovutthasaṅkhyaṁ na gacchati. Bhikkhūnañca bhikkhunīnañca antovutthaantopakkamocanatthañhi",
  "tika-vin05t19:9_2": "kappiyakuṭiyo anuññātā. Yaṁ pana akappiyabhūmiyaṁ sahaseyyappahonake gehe vuttaṁ",
  "tika-vin05t19:9_3": "saṅghikaṁ vā puggalikaṁ vā bhikkhussa bhikkhuniyā vā santakaṁ ekarattampi ṭhapitaṁ,",
  "tika-vin05t19:9_4": "taṁ antovutthaṁ, tattha pakkañca antopakkaṁ nāma hoti, etaṁ na kappati. Sattāhakālikaṁ",
  "tika-vin05t19:9_5": "pana yāvajīvikañca vaṭṭati.",
  "tika-vin05t19:10_0": "Tatrāyaṁ vinicchayo – sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ",
  "tika-vin05t19:10_1": "nikkhipitvā punadivase pacitvā deti, antovutthaṁ na hoti. Tattha akappiyakuṭiyaṁ",
  "tika-vin05t19:10_2": "nikkhittasappiādīsu kiñci pakkhipitvā deti. Mukhasannidhi nāma hoti. Mahāpaccariyaṁ",
  "tika-vin05t19:10_3": "pana ‘‘antovutthaṁ hotī’’ti vuttaṁ. Tattha nāmamattameva nānākaraṇaṁ, bhikkhu akappiyakuṭiyaṁ",
  "tika-vin05t19:10_4": "ṭhapitasappiñca yāvajīvikapaṇṇañca ekato pacitvā paribhuñjati, sattāhaṁ nirāmisaṁ",
  "tika-vin05t19:10_5": "vaṭṭati. Sace āmisasaṁsaṭṭhaṁ katvā paribhuñjati, antovutthañceva sāmaṁpakkañca hoti.",
  "tika-vin05t19:10_6": "Etenupāyena sabbasaṁsaggā veditabbā. Yaṁ kiñci āmisaṁ bhikkhuno pacituṁ na vaṭṭati.",
  "tika-vin05t19:10_7": "Sacepissa uṇhayāguyā sulasipaṇṇāni vā siṅgiveraṁ vā loṇaṁ vā pakkhipanti, tampi cāletuṁ",
  "tika-vin05t19:10_8": "na vaṭṭati, ‘‘yāguṁ nibbāpemī’’ti pana cāletuṁ vaṭṭati. Uttaṇḍulabhattaṁ labhitvā",
  "tika-vin05t19:10_9": "pidahituṁ na vaṭṭati. Sace pana manussā pidahitvā denti, vaṭṭati. ‘‘Bhattaṁ mā nibbāyatū’’ti",
  "tika-vin05t19:10_10": "pidahituṁ vaṭṭati, khīratakkādīsu pana sakiṁ kuthitesu aggiṁ kātuṁ vaṭṭati punapākassa anuññātattā.",
  "tika-vin05t19:11_0": "Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṁ",
  "tika-vin05t19:11_1": "upari bhittipāde vā nikhanitvā katā, sā sabbesu thambhesu ca bhittipādesu ca apanītesu",
  "tika-vin05t19:11_2": "jahitavatthukā hoti. Sace pana thambhe vā bhittipāde vā parivattenti, yo yo ṭhito,",
  "tika-vin05t19:11_3": "tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi",
  "tika-vin05t19:11_4": "katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁ",
  "tika-vin05t19:11_5": "katvā vināsitakāle jahitavatthukāva hoti. Yehi pana iṭṭhakādīhi adhiṭṭhitā, tesu",
  "tika-vin05t19:11_6": "apanītesupi tadaññesu patiṭṭhātīti ajahitavatthukāva hoti. Gonisādikā pākārādīhi",
  "tika-vin05t19:11_7": "parikkhepe kate jahitavatthukāva hoti. Puna tasmiṁ ārāme kappiyakuṭiṁ laddhuṁ vaṭṭati.",
  "tika-vin05t19:11_8": "Sace pana punapi pākārādayo tattha tattha khaṇḍā honti, tato tato gāvo pavisanti,",
  "tika-vin05t19:11_9": "puna kappiyakuṭi hoti. Itarā pana dve gopānasīmattaṁ ṭhapetvā sabbasmiṁ chadane vinaṭṭhe",
  "tika-vin05t19:11_10": "jahitavatthukāva honti. Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "tika-vin05t19:12_0": "103. Yatra panimā catassopi kappiyabhūmiyo natthi, tattha kiṁ kātabbanti? Anupasampannassa",
  "tika-vin05t19:12_1": "datvā tassa santakaṁ katvā paribhuñjitabbaṁ. Tatridaṁ vatthu – karavikatissatthero",
  "tika-vin05t19:12_2": "kira vinayadharapāmokkho mahāsīvattherassa santikaṁ agamāsi. So dīpālokena sappikumbhaṁ",
  "tika-vin05t19:12_3": "passitvā ‘‘bhante, kimeta’’nti pucchi. Thero ‘‘āvuso, gāmato sappikumbho ābhato lūkhadivase",
  "tika-vin05t19:12_4": "sappinā bhuñjanatthāyā’’ti āha. Tato naṁ tissatthero ‘‘na vaṭṭati, bhante’’ti āha.",
  "tika-vin05t19:12_5": "Thero punadivase pamukhe nikkhipāpesi. Tissatthero puna ekadivasaṁ āgato taṁ disvā",
  "tika-vin05t19:12_6": "tatheva pucchitvā ‘‘bhante, sahaseyyappahonakaṭṭhāne ṭhapetuṁ na vaṭṭatī’’ti āha.",
  "tika-vin05t19:12_7": "Thero punadivase bahi nīharāpetvā nikkhipāpesi, taṁ corā hariṁsu. So puna ekadivasaṁ",
  "tika-vin05t19:12_8": "āgataṁ tissattheramāha ‘‘āvuso, tayā ‘na vaṭṭatī’ti vutte so kumbho bahi nikkhitto",
  "tika-vin05t19:12_9": "corehi haṭo’’ti. Tato naṁ tissatthero āha ‘‘nanu, bhante, anupasampannassa dātabbo",
  "tika-vin05t19:12_10": "assa, anupasampannassa hi datvā tassa santakaṁ katvā paribhuñjituṁ vaṭṭatī’’ti.",
  "tika-vin05t19:13": "Iti pāḷimuttakavinayavinicchayasaṅgahe",
  "tika-vin05t19:14": "Kappiyabhūmivinicchayakathā samattā."
}