{
  "atk-s0401a5:0": "5. Paṇihitaacchavaggavaṇṇanā",
  "atk-s0401a5:1_0": "41. Pañcamassa paṭhame seyyathāpīti opammatthe nipāto. Tatra bhagavā katthaci atthena",
  "atk-s0401a5:1_1": "upamaṁ parivāretvā dasseti vatthasutte viya, pāricchattakopama- aggikkhandhopamādisuttesu",
  "atk-s0401a5:1_2": "viya ca, katthaci upamāya atthaṁ parivāretvā dasseti loṇambilasutte viya, suvaṇṇakārasuttasūriyopamādisuttesu",
  "atk-s0401a5:1_3": "viya ca. Imasmiṁ pana sālisūkopame upamāya atthaṁ parivāretvā dassento seyyathāpi,",
  "atk-s0401a5:1_4": "bhikkhavetiādimāha. Tattha sālisūkanti sāliphalassa sūkaṁ. Yavasūkepi eseva nayo.",
  "atk-s0401a5:1_5": "Vā-saddo vikappattho. Micchāpaṇihitanti micchāṭhapitaṁ. Yathā vijjhituṁ sakkoti,",
  "atk-s0401a5:1_6": "na evaṁ uddhaggaṁ katvā ṭhapitanti attho. Bhecchatīti bhindissati, chaviṁ chindissatīti",
  "atk-s0401a5:1_7": "attho. Micchāpaṇihitena cittenāti micchāṭhapitena cittena. Vaṭṭavasena uppannacittaṁ",
  "atk-s0401a5:1_8": "sandhāyetaṁ vuttaṁ. Avijjanti aṭṭhasu ṭhānesu aññāṇabhūtaṁ ghanabahalaṁ mahāavijjaṁ.",
  "atk-s0401a5:1_9": "Vijjaṁ uppādessatīti ettha vijjanti arahattamaggañāṇaṁ. Nibbānanti taṇhāvānato nikkhantabhāvena",
  "atk-s0401a5:1_10": "evaṁ vuttaṁ amataṁ. Sacchikarissatīti paccakkhaṁ karissati.",
  "atk-s0401a5:2_0": "42. Dutiye sammāpaṇihitanti yathā bhindituṁ sakkoti, evaṁ uddhaggaṁ katvā suṭṭhu",
  "atk-s0401a5:2_1": "ṭhapitaṁ. Akkantanti ettha pādeneva akkantaṁ nāma hoti, hatthena uppīḷitaṁ. Ruḷhisaddavasena",
  "atk-s0401a5:2_2": "pana akkantanteva vuttaṁ. Ayañhettha ariyavohāro. Kasmā pana aññe sepaṇṇikaṇṭakamadanakaṇṭakādayo",
  "atk-s0401a5:2_3": "mahante aggahetvā sukhumaṁ dubbalaṁ sālisūkayavasūkameva gahitanti? Appamattakassāpi",
  "atk-s0401a5:2_4": "kusalakammassa vivaṭṭāya samatthabhāvadassanatthaṁ. Yathā hi sukhumaṁ dubbalaṁ sālisūkaṁ",
  "atk-s0401a5:2_5": "vā yavasūkaṁ vā hotu, mahantamahantā sepaṇṇikaṇṭakamadanakaṇṭakādayo vā, etesu yaṁkiñci",
  "atk-s0401a5:2_6": "micchā ṭhapitaṁ hatthaṁ vā pādaṁ vā bhindituṁ lohitaṁ vā uppādetuṁ na sakkoti, sammā",
  "atk-s0401a5:2_7": "ṭhapitaṁ pana sakkoti, evameva appamattakaṁ tiṇamuṭṭhi mattadānakusalaṁ vā hotu,",
  "atk-s0401a5:2_8": "mahantaṁ velāmadānādikusalaṁ vā, sace vaṭṭasampattiṁ patthetvā vaṭṭasannissitavasena",
  "atk-s0401a5:2_9": "micchā ṭhapitaṁ hoti, vaṭṭameva āharituṁ sakkoti, no vivaṭṭaṁ. “Idaṁ me dānaṁ āsavakkhayāvahaṁ",
  "atk-s0401a5:2_10": "hotū”ti evaṁ pana vivaṭṭaṁ patthentena vivaṭṭavasena sammā ṭhapitaṁ arahattampi paccekabodhiñāṇampi",
  "atk-s0401a5:2_11": "sabbaññutañāṇampi dātuṁ sakkotiyeva. Vuttañhetaṁ –",
  "atk-s0401a5:3": "“Paṭisambhidā vimokkhā ca, yā ca sāvakapāramī;",
  "atk-s0401a5:4": "Paccekabodhi buddhabhūmi, sabbametena labbhatī”ti. ;",
  "atk-s0401a5:5": "Imasmiṁ suttadvaye ca vaṭṭavivaṭṭaṁ kathitaṁ.",
  "atk-s0401a5:6_0": "43. Tatiye paduṭṭhacittanti dosena paduṭṭhacittaṁ. Cetasā cetopariccāti attano cittena",
  "atk-s0401a5:6_1": "tassa cittaṁ paricchinditvā. Yathābhataṁ nikkhittoti yathā āharitvā ṭhapito. Evaṁ",
  "atk-s0401a5:6_2": "nirayeti evaṁ niraye ṭhitoyevāti vattabbo. Apāyantiādi sabbaṁ nirayavevacanameva.",
  "atk-s0401a5:6_3": "Nirayo hi ayasaṅkhātā sukhā apetoti apāyo, dukkhassa gati paṭisaraṇanti duggati,",
  "atk-s0401a5:6_4": "dukkaṭakārino ettha vivasā nipatantīti vinipāto, nirassādatthena nirayo.",
  "atk-s0401a5:7": "44. Catutthe pasannanti saddhāpasādena pasannaṁ. Sugatinti sukhassa gatiṁ. Saggaṁ lokanti rūpādisampattīhi suṭṭhu aggaṁ lokaṁ.",
  "atk-s0401a5:8_0": "45. Pañcame udakarahadoti udakadaho. Āviloti avippasanno. Luḷitoti aparisaṇṭhito.",
  "atk-s0401a5:8_1": "Kalalībhūtoti kaddamībhūto. Sippisambukantiādīsu sippiyo ca sambukā ca sippisambukaṁ.",
  "atk-s0401a5:8_2": "Sakkharā ca kaṭhalāni ca sakkharakaṭhalaṁ. Macchānaṁ gumbaṁ ghaṭāti macchagumbaṁ.",
  "atk-s0401a5:8_3": "Carantampi tiṭṭhantampīti ettha sakkharakaṭhalaṁ tiṭṭhatiyeva, itarāni carantipi",
  "atk-s0401a5:8_4": "tiṭṭhantipi. Yathā pana antarantarā ṭhitāsupi nisinnāsupi nipajjamānāsupi “etā gāviyo",
  "atk-s0401a5:8_5": "carantī”ti carantiyo upādāya itarāpi “carantī”ti vuccanti, evaṁ tiṭṭhantameva sakkharakaṭhalaṁ",
  "atk-s0401a5:8_6": "upādāya itarampi dvayaṁ “tiṭṭhanta”nti vuttaṁ, itaraṁ dvayaṁ carantaṁ upādāya sakkharakaṭhalampi",
  "atk-s0401a5:8_7": "“caranta”nti vuttaṁ.",
  "atk-s0401a5:9_0": "Āvilenāti pañcahi nīvaraṇehi pariyonaddhena. Attatthaṁ vātiādīsu attano diṭṭhadhammiko",
  "atk-s0401a5:9_1": "lokiyalokuttaramissako attho attattho nāma. Attanova samparāye lokiyalokuttaramissako",
  "atk-s0401a5:9_2": "attho parattho nāma hoti. So hi parattha atthoti parattho. Tadubhayaṁ ubhayattho",
  "atk-s0401a5:9_3": "nāma. Apica attano diṭṭhadhammikasamparāyikopi lokiyalokuttaro attho attattho nāma,",
  "atk-s0401a5:9_4": "parassa tādisova attho parattho nāma, tadubhayampi ubhayattho nāma. Uttariṁ vā manussadhammāti",
  "atk-s0401a5:9_5": "dasakusalakammapathasaṅkhātā manussadhammā uttariṁ. Ayañhi dasavidho dhammo vināpi",
  "atk-s0401a5:9_6": "aññaṁ samādāpakaṁ satthantarakappāvasāne jātasaṁvegehi manussehi sayameva samādinnattā",
  "atk-s0401a5:9_7": "manussadhammoti vuccati, tato uttariṁ pana jhānavipassanāmaggaphalāni veditabbāni.",
  "atk-s0401a5:9_8": "Alamariyañāṇadassanavisesanti ariyānaṁ yuttaṁ, ariyabhāvaṁ vā kātuṁ samatthaṁ ñāṇadassanasaṅkhātaṁ",
  "atk-s0401a5:9_9": "visesaṁ. Ñāṇameva hi jānanaṭṭhena ñāṇaṁ, dassanaṭṭhena dassananti veditabbaṁ, dibbacakkhuñāṇavipassanāñāṇamaggañāṇaphalañāṇapaccavekkhaṇañāṇānametaṁ adhivacanaṁ.",
  "atk-s0401a5:10_0": "46. Chaṭṭhe acchoti abahalo, pasannotipi vaṭṭati. Vippasannoti suṭṭhu pasanno. Anāviloti",
  "atk-s0401a5:10_1": "na āvilo, parisuddhoti attho, pheṇapubbuḷasaṅkhasevālapaṇakavirahitoti vuttaṁ hoti.",
  "atk-s0401a5:10_2": "Anāvilenāti pañcanīvaraṇavimuttena. Sesaṁ catutthe vuttanayameva. Imasmimpi suttadvaye",
  "atk-s0401a5:10_3": "vaṭṭavivaṭṭameva kathitaṁ.",
  "atk-s0401a5:11_0": "47. Sattame rukkhajātānanti paccatte sāmivacanaṁ, rukkhajātānīti attho. Rukkhānametaṁ",
  "atk-s0401a5:11_1": "adhivacanaṁ. Yadidanti nipātamattaṁ. Mudutāyāti mudubhāvena. Koci hi rukkho vaṇṇena",
  "atk-s0401a5:11_2": "aggo hoti, koci gandhena, koci rasena, koci thaddhatāya. Phandano pana mudutāya ceva",
  "atk-s0401a5:11_3": "kammaññatāya ca aggo seṭṭhoti dasseti. Cittaṁ, bhikkhave, bhāvitaṁ bahulīkatanti",
  "atk-s0401a5:11_4": "ettha samathavipassanāvasena bhāvitañceva punappunakatañca cittaṁ adhippetaṁ. Kurundakavāsi",
  "atk-s0401a5:11_5": "phussamittatthero panāha – “ekantaṁ mudu ceva kammaniyañca cittaṁ nāma abhiññāpādakacatutthajjhānacittameva, āvuso”ti.",
  "atk-s0401a5:12_0": "48. Aṭṭhame evaṁ lahuparivattanti evaṁ lahuṁ uppajjitvā lahuṁ nirujjhanakaṁ. Yāvañcāti",
  "atk-s0401a5:12_1": "adhimattapamāṇatthe nipāto, ativiya na sukarāti attho. Idanti nipātamattaṁ. Cittanti",
  "atk-s0401a5:12_2": "ekacce tāva ācariyā “bhavaṅgacitta”nti vadanti, taṁ pana paṭikkhipitvā “idha cittanti",
  "atk-s0401a5:12_3": "yaṁkiñci antamaso cakkhuviññāṇampi adhippetamevā”ti vuttaṁ. Imasmiṁ panatthe milindarājā",
  "atk-s0401a5:12_4": "dhammakathikaṁ nāgasenattheraṁ pucchi, “bhante nāgasena, ekasmiṁ accharākkhaṇe pavattitacittasaṅkhārā",
  "atk-s0401a5:12_5": "sace rūpino assu, kīva mahārāsi bhaveyyā”ti? “Vāhasatānaṁ kho, mahārāja, vīhīnaṁ",
  "atk-s0401a5:12_6": "aḍḍhacūḷañca vāhā vīhisattambaṇāni dve ca tumbā ekaccharākkhaṇe pavattitassa cittassa",
  "atk-s0401a5:12_7": "saṅkhampi na upenti, kalampi na upenti, kalabhāgampi na upentī”ti. Atha kasmā sammāsambuddhena",
  "atk-s0401a5:12_8": "“upamāpi na sukarā”ti vuttaṁ? Yatheva hi upamaṁ paṭikkhipitvāpi kappadīghabhāvassa",
  "atk-s0401a5:12_9": "yojanikapabbatena yojanikasāsapapuṇṇanagarena, nirayadukkhassa sattisatāhatopamena,",
  "atk-s0401a5:12_10": "saggasukhassa ca cakkavattisampattiyā upamā katā, evamidhāpi kātabbāti? Tattha “sakkā",
  "atk-s0401a5:12_11": "pana, bhante, upamā kātu”nti evaṁ pucchāvasena upamā katā, imasmiṁ sutte pucchāya",
  "atk-s0401a5:12_12": "abhāvena na katā. Idañhi suttaṁ dhammadesanāpariyosāne vuttaṁ. Iti imasmiṁ sutte",
  "atk-s0401a5:12_13": "cittarāsi nāma kathitoti.",
  "atk-s0401a5:13_0": "49. Navame pabhassaranti paṇḍaraṁ parisuddhaṁ. Cittanti bhavaṅgacittaṁ. Kiṁ pana",
  "atk-s0401a5:13_1": "cittassa vaṇṇo nāma atthīti? Natthi. Nīlādīnañhi aññataravaṇṇaṁ vā hotu avaṇṇaṁ vā",
  "atk-s0401a5:13_2": "yaṁkiñci parisuddhatāya “pabhassara”nti vuccati. Idampi nirupakkilesatāya parisuddhanti",
  "atk-s0401a5:13_3": "pabhassaraṁ. Tañca khoti taṁ bhavaṅgacittaṁ. Āgantukehīti asahajātehi pacchā javanakkhaṇe",
  "atk-s0401a5:13_4": "uppajjanakehi. Upakkilesehīti rāgādīhi upakkiliṭṭhattā upakkiliṭṭhaṁ nāmāti vuccati.",
  "atk-s0401a5:13_5": "Kathaṁ? Yathā hi sīlavantā ācārasampannā mātāpitaro vā ācariyupajjhāyā vā dussīlānaṁ",
  "atk-s0401a5:13_6": "durācārānaṁ avattasampannānaṁ puttānañceva antevāsikasaddhivihārikānañca vasena “attano",
  "atk-s0401a5:13_7": "putte vā antevāsikasaddhivihārike vā na tajjenti na sikkhāpenti na ovadanti nānusāsantī”ti",
  "atk-s0401a5:13_8": "avaṇṇaṁ akittiṁ labhanti, evaṁsampadamidaṁ veditabbaṁ. Ācārasampannā mātāpitaro viya",
  "atk-s0401a5:13_9": "ca ācariyupajjhāyā viya ca bhavaṅgacittaṁ daṭṭhabbaṁ, puttādīnaṁ vasena tesaṁ akittilābho",
  "atk-s0401a5:13_10": "viya javanakkhaṇe rajjanadussanamuyhanasabhāvānaṁ lobhasahagatādīnaṁ cittānaṁ vasena",
  "atk-s0401a5:13_11": "uppannehi āgantukehi upakkilesehi pakatiparisuddhampi bhavaṅgacittaṁ upakkiliṭṭhaṁ nāma hotīti.",
  "atk-s0401a5:14_0": "50. Dasamepi bhavaṅgacittameva cittaṁ. Vippamuttanti javanakkhaṇe arajjamānaṁ adussamānaṁ",
  "atk-s0401a5:14_1": "amuyhamānaṁ tihetukañāṇasampayuttādikusalavasena uppajjamānaṁ āgantukehi upakkilesehi",
  "atk-s0401a5:14_2": "vippamuttaṁ nāma hoti. Idhāpi yathā sīlavantānaṁ ācārasampannānaṁ puttādīnaṁ vasena",
  "atk-s0401a5:14_3": "mātādayo “sobhanā eteyeva attano puttakādayo sikkhāpenti ovadanti anusāsantī”ti vaṇṇakittilābhino",
  "atk-s0401a5:14_4": "honti, evaṁ javanakkhaṇe uppannakusalacittavasena idaṁ bhavaṅgacittaṁ āgantukehi",
  "atk-s0401a5:14_5": "upakkilesehi vippamuttanti vuccatīti.",
  "atk-s0401a5:15": "Paṇihitaacchavaggavaṇṇanā."
}