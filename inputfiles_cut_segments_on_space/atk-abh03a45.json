{
  "atk-abh03a45:0": "6. Saṅkhārayamakaṁ",
  "atk-abh03a45:1": "1. Paṇṇattivāravaṇṇanā",
  "atk-abh03a45:2_0": "1. Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ",
  "atk-abh03a45:2_1": "saṅgaṇhitvā saccayamakānantaraṁ desitassa saṅkhārayamakassa vaṇṇanā hoti. Tatthāpi",
  "atk-abh03a45:2_2": "heṭṭhā vuttanayeneva paṇṇattivārādayo tayo mahāvārā, antaravārādayo ca avasesapabhedā",
  "atk-abh03a45:2_3": "veditabbā. Ayaṁ panettha viseso – paṇṇattivāre tāva yathā heṭṭhā khandhādayo dhamme",
  "atk-abh03a45:2_4": "uddisitvā “rūpaṁ rūpakkhandho; cakkhu cakkhāyatanaṁ; cakkhu cakkhudhātu; dukkhaṁ",
  "atk-abh03a45:2_5": "dukkhasacca”nti padasodhanavāro āraddho. Tathā anārabhitvā “assāsapassāsā kāyasaṅkhāro”ti",
  "atk-abh03a45:2_6": "paṭhamaṁ tayopi saṅkhārā vibhajitvā dassitā.",
  "atk-abh03a45:3_0": "Tattha kāyassa saṅkhāro kāyasaṅkhāro. “Assāsapassāsā kāyikā, ete dhammā kāyappaṭibaddhā”ti",
  "atk-abh03a45:3_1": "hi vacanato kāraṇabhūtassa karajakāyassa phalabhūto eva saṅkhāroti kāyasaṅkhāro.",
  "atk-abh03a45:3_2": "Aparo nayo – saṅkhariyatīti saṅkhāro. Kena saṅkhariyatīti? Kāyena. Ayañhi vāto viya",
  "atk-abh03a45:3_3": "bhastāya karajakāyena saṅkhariyatīti. Evampi kāyassa saṅkhāroti kāyasaṅkhāro. Kāyena",
  "atk-abh03a45:3_4": "kato assāsapassāsavātoti attho. “Pubbeva kho, āvuso visākha, vitakketvā vicāretvā",
  "atk-abh03a45:3_5": "pacchā vācaṁ bhindati, tasmā vitakkavicārā vacīsaṅkhāro”ti vacanato pana saṅkharotīti",
  "atk-abh03a45:3_6": "saṅkhāro. Kiṁ saṅkharoti? Vaciṁ. Vaciyā saṅkhāroti vacīsaṅkhāro. Vacībhedasamuṭṭhāpakassa",
  "atk-abh03a45:3_7": "vitakkavicāradvayassetaṁ nāmaṁ. “Saññā ca vedanā ca cetasikā ete dhammā cittapaṭibaddhā”ti",
  "atk-abh03a45:3_8": "vacanatoyeva pana tatiyapadepi saṅkhariyatīti saṅkhāro. Kena saṅkhariyati? Cittena.",
  "atk-abh03a45:3_9": "Karaṇatthe sāmivacanaṁ katvā cittassa saṅkhāroti cittasaṅkhāro. Sabbesampi cittasamuṭṭhānānaṁ",
  "atk-abh03a45:3_10": "cetasikadhammānametaṁ adhivacanaṁ. Vitakkavicārānaṁ pana vacīsaṅkhārabhāvena visuṁ",
  "atk-abh03a45:3_11": "gahitattā “ṭhapetvā vitakkavicāre”ti vuttaṁ.",
  "atk-abh03a45:4_0": "2-7. Idāni kāyo kāyasaṅkhāroti padasodhanavāro āraddho. Tassa anulomanaye tīṇi, paṭilomanaye",
  "atk-abh03a45:4_1": "tīṇīti cha yamakāni. Padasodhanamūlacakkavāre ekekasaṅkhāramūlakāni dve dve katvā",
  "atk-abh03a45:4_2": "anulomanaye cha, paṭilomanaye chāti dvādasa yamakāni. Suddhasaṅkhāravāre pana yathā",
  "atk-abh03a45:4_3": "suddhakhandhavārādīsu “rūpaṁ khandho, khandhā rūpaṁ; cakkhu āyatanaṁ, āyatanā cakkhū”tiādinā",
  "atk-abh03a45:4_4": "nayena yamakāni vuttāni. Evaṁ “kāyo saṅkhāro, saṅkhārā kāyo”ti avatvā “kāyasaṅkhāro",
  "atk-abh03a45:4_5": "vacīsaṅkhāro, vacīsaṅkhāro kāyasaṅkhāro”tiādinā nayena kāyasaṅkhāramūlakāni dve,",
  "atk-abh03a45:4_6": "vacīsaṅkhāramūlakaṁ ekanti anulome tīṇi, paṭilome tīṇīti sabbānipi suddhikavāre cha",
  "atk-abh03a45:4_7": "yamakāni vuttāni. Kiṁ kāraṇā? Suddhikaekekapadavasena atthābhāvato. Yathā hi khandhayamakādīsu",
  "atk-abh03a45:4_8": "rūpādivisiṭṭhānaṁ khandhānaṁ cakkhādivisiṭṭhānañca āyatanādīnaṁ adhippetattā “rūpaṁ",
  "atk-abh03a45:4_9": "khandho, khandhā rūpaṁ, cakkhu āyatanaṁ, āyatanā cakkhū”ti suddhikaekekapadavasena",
  "atk-abh03a45:4_10": "attho atthi. Evamidha “kāyo saṅkhāro, saṅkhārā kāyo”ti natthi. Kāyasaṅkhāroti pana",
  "atk-abh03a45:4_11": "dvīhipi padehi ekova attho labbhati. Assāso vā passāso vāti suddhikaekekapadavasena",
  "atk-abh03a45:4_12": "atthābhāvato “kāyo saṅkhāro, saṅkhārā kāyo”ti na vuttaṁ. “Kāyo kāyasaṅkhāro”tiādi",
  "atk-abh03a45:4_13": "pana vattabbaṁ siyā. Tampi kāyavacīcittapadehi idha adhippetānaṁ saṅkhārānaṁ aggahitattā",
  "atk-abh03a45:4_14": "na yujjati. Suddhasaṅkhāravāro hesa. Padasodhane pana vināpi atthena vacanaṁ yujjatīti",
  "atk-abh03a45:4_15": "tattha so nayo gahitova. Idha pana kāyasaṅkhārassa vacīsaṅkhārādīhi, vacīsaṅkhārassa",
  "atk-abh03a45:4_16": "ca cittasaṅkhārādīhi, cittasaṅkhārassa ca kāyasaṅkhārādīhi, aññattā “kāyasaṅkhāro",
  "atk-abh03a45:4_17": "vacīsaṅkhāro, vacīsaṅkhāro, kāyasaṅkhāro”ti ekekasaṅkhāramūlakāni dve dve katvā cha",
  "atk-abh03a45:4_18": "yamakāni yujjanti. Tesu aggahitaggahaṇena tīṇeva labbhanti. Tasmā tāneva dassetuṁ",
  "atk-abh03a45:4_19": "anulomanaye tīṇi, paṭilomanaye tīṇīti cha yamakāni vuttāni. Suddhasaṅkhāramūlacakkavāro",
  "atk-abh03a45:4_20": "panettha na gahitoti. Evaṁ paṇṇattivārassa uddesavāro veditabbo.",
  "atk-abh03a45:5_0": "8-18. Niddesavāre panassa anulome tāva yasmā na kāyādayova kāyasaṅkhārādīnaṁ nāmaṁ,",
  "atk-abh03a45:5_1": "tasmā noti paṭisedho kato. Paṭilome na kāyo na kāyasaṅkhāroti yo na kāyo so kāyasaṅkhāropi",
  "atk-abh03a45:5_2": "na hotīti pucchati. Kāyasaṅkhāro na kāyo kāyasaṅkhāroti kāyasaṅkhāro kāyo na hoti,",
  "atk-abh03a45:5_3": "kāyasaṅkhāroyeva panesoti attho. Avasesanti na kevalaṁ sesasaṅkhāradvayameva. Kāyasaṅkhāravinimuttaṁ",
  "atk-abh03a45:5_4": "pana sesaṁ sabbampi saṅkhatāsaṅkhatapaṇṇattibhedaṁ dhammajātaṁ neva kāyo, na kāyasaṅkhāroti",
  "atk-abh03a45:5_5": "iminā upāyena sabbavissajjanesu attho veditabboti.",
  "atk-abh03a45:6": "Paṇṇattivāravaṇṇanā.",
  "atk-abh03a45:7": "2. Pavattivāravaṇṇanā",
  "atk-abh03a45:8_0": "19. Pavattivāre panettha paccuppannakāle puggalavārassa anulomanaye “yassa kāyasaṅkhāro",
  "atk-abh03a45:8_1": "uppajjati, tassa vacīsaṅkhāro uppajjatī”ti kāyasaṅkhāramūlakāni dve, vacīsaṅkhāramūlakaṁ",
  "atk-abh03a45:8_2": "ekanti tīṇeva yamakāni labbhanti; tāni gahitāneva. Tassa paṭilomanayepi okāsavārādīsupi",
  "atk-abh03a45:8_3": "eseva nayo. Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā.",
  "atk-abh03a45:9_0": "Atthavinicchaye panettha idaṁ lakkhaṇaṁ – imasmiñhi saṅkhārayamake “assāsapassāsānaṁ",
  "atk-abh03a45:9_1": "uppādakkhaṇe vitakkavicārānaṁ uppādakkhaṇe”tiādivacanato paccuppannādikālabhedo pavattivasenāpi",
  "atk-abh03a45:9_2": "gahetabbo, na cutipaṭisandhivaseneva. “Dutiyajjhāne tatiyajjhāne tattha kāyasaṅkhāro",
  "atk-abh03a45:9_3": "uppajjatī”tiādivacanato ca jhānampi okāsavasena gahitanti veditabbaṁ. Evamettha yaṁ",
  "atk-abh03a45:9_4": "yaṁ labbhati, tassa tassa vasena atthavinicchayo veditabbo.",
  "atk-abh03a45:10_0": "Tatridaṁ nayamukhaṁ – vinā vitakkavicārehīti dutiyatatiyajjhānavasena vuttaṁ. Tesanti",
  "atk-abh03a45:10_1": "tesaṁ dutiyatatiyajjhānasamaṅgīnaṁ. Kāmāvacarānanti kāmāvacare uppannasattānaṁ. Rūpāvacaradevānaṁ",
  "atk-abh03a45:10_2": "pana assāsapassāsā natthi. Arūpāvacarānaṁ rūpameva natthi. Vinā assāsapassāsehīti",
  "atk-abh03a45:10_3": "rūpārūpabhavesu nibbattasattānaṁ vitakkavicāruppattiṁ sandhāya vuttaṁ.",
  "atk-abh03a45:11_0": "21.Paṭhamajjhāne kāmāvacareti kāmāvacarabhūmiyaṁ uppanne paṭhamajjhāne. Aṅgamattavasena",
  "atk-abh03a45:11_1": "cettha paṭhamajjhānaṁ gahetabbaṁ, na appanāvaseneva. Anappanāpattepi hi savitakkasavicāracitte",
  "atk-abh03a45:11_2": "idaṁ saṅkhāradvayaṁ uppajjateva.",
  "atk-abh03a45:12": "24.Cittassabhaṅgakkhaṇeti idaṁ kāyasaṅkhārassa ekantacittasamuṭṭhānattā vuttaṁ. Uppajjamānameva hi cittaṁ rūpaṁ vā arūpaṁ vā samuṭṭhāpeti, na bhijjamānaṁ.",
  "atk-abh03a45:13_0": "37.Suddhāvāsānaṁ dutiye citte vattamāneti paṭisandhito dutiye bhavaṅgacitte. Kāmañcetaṁ",
  "atk-abh03a45:13_1": "paṭisandhicittepi vattamāne tesaṁ tattha nuppajjittheva. Yāva pana abbokiṇṇaṁ vipākacittaṁ",
  "atk-abh03a45:13_2": "vattati, tāva nuppajjittheva nāmāti dassanatthametaṁ vuttaṁ. Yassa vā jhānassa vipākacittena",
  "atk-abh03a45:13_3": "te nibbattā, taṁ satasopi sahassasopi uppajjamānaṁ paṭhamacittameva. Vipākacittena",
  "atk-abh03a45:13_4": "pana visadisaṁ bhavanikantiyā āvajjanacittaṁ dutiyacittaṁ nāma. Taṁ sandhāyetaṁ vuttanti veditabbaṁ.",
  "atk-abh03a45:14_0": "44.Pacchimacittasamaṅgīnanti sabbapacchimena appaṭisandhikacittena samaṅgībhūtānaṁ",
  "atk-abh03a45:14_1": "khīṇāsavānaṁ. Avitakkaavicāraṁ pacchimacittanti rūpāvacarānaṁ dutiyajjhānikādicuticittavasena,",
  "atk-abh03a45:14_2": "arūpāvacarānañca catutthajjhānikacuticittavasenetaṁ vuttaṁ. Tesanti tesaṁ pacchimacittasamaṅgīādīnaṁ.",
  "atk-abh03a45:15_0": "79.Yassa kāyasaṅkhāro nirujjhati, tassa cittasaṅkhāro nirujjhatīti ettha niyamato",
  "atk-abh03a45:15_1": "kāyasaṅkhārassa cittasaṅkhārena saddhiṁ ekakkhaṇe nirujjhanato āmantāti paṭivacanaṁ",
  "atk-abh03a45:15_2": "dinnaṁ. Na cittasaṅkhārassa kāyasaṅkhārena saddhiṁ. Kiṁ kāraṇā? Cittasaṅkhāro hi",
  "atk-abh03a45:15_3": "kāyasaṅkhārena vināpi uppajjati ca nirujjhati ca. Kāyasaṅkhāro pana cittasamuṭṭhāno",
  "atk-abh03a45:15_4": "assāsapassāsavāto. Cittasamuṭṭhānarūpañca cittassa uppādakkhaṇe uppajjitvā yāva aññāni",
  "atk-abh03a45:15_5": "soḷasacittāni uppajjanti, tāva tiṭṭhati. Tesaṁ soḷasannaṁ sabbapacchimena saddhiṁ",
  "atk-abh03a45:15_6": "nirujjhatīti yena cittena saddhiṁ uppajjati, tato paṭṭhāya sattarasamena saddhiṁ",
  "atk-abh03a45:15_7": "nirujjhati. Na kassaci cittassa uppādakkhaṇe vā ṭhitikkhaṇe vā nirujjhati, nāpi ṭhitikkhaṇe",
  "atk-abh03a45:15_8": "vā bhaṅgakkhaṇe vā uppajjati. Esā cittasamuṭṭhānarūpassa dhammatāti niyamato cittasaṅkhārena",
  "atk-abh03a45:15_9": "saddhiṁ ekakkhaṇe nirujjhanato āmantāti vuttaṁ. Yaṁ pana vibhaṅgappakaraṇassa sīhaḷaṭṭhakathāyaṁ",
  "atk-abh03a45:15_10": "“cittasamuṭṭhānaṁ rūpaṁ sattarasamassa cittassa uppādakkhaṇe nirujjhatī”ti vuttaṁ,",
  "atk-abh03a45:15_11": "taṁ imāya pāḷiyā virūjjhati. Aṭṭhakathāto ca pāḷiyeva balavatarāti pāḷiyaṁ vuttameva pamāṇaṁ.",
  "atk-abh03a45:16_0": "128.Yassa kāyasaṅkhāro uppajjati, tassa vacīsaṅkhāro nirujjhatīti ettha yasmā kāyasaṅkhāro",
  "atk-abh03a45:16_1": "cittassa uppādakkhaṇe uppajjati, na ca tasmiṁ khaṇe vitakkavicārā nirujjhanti, tasmā",
  "atk-abh03a45:16_2": "noti paṭisedho katoti. Iminā nayamukhena sabbattha atthavinicchayo veditabbo. Pariññāvāro pākatikoyevāti.",
  "atk-abh03a45:17": "Pavattivāravaṇṇanā.",
  "atk-abh03a45:18": "Saṅkhārayamakavaṇṇanā niṭṭhitā."
}