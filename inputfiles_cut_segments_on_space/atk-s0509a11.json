{
  "atk-s0509a11:0": "12. Soḷasanipāto",
  "atk-s0509a11:1": "1. Puṇṇātherīgāthāvaṇṇanā",
  "atk-s0509a11:2_0": "Soḷasanipāte udahārī ahaṁ sītetiādikā puṇṇāya theriyā gāthā. Ayampi purimabuddhesu",
  "atk-s0509a11:2_1": "katādhikārā tattha tattha bhave vivaṭṭūpanissayaṁ kusalaṁ upacinantī vipassissa bhagavato",
  "atk-s0509a11:2_2": "kāle kulagehe nibbattitvā viññutaṁ patvā hetusampannatāya sañjātasaṁvegā bhikkhunīnaṁ",
  "atk-s0509a11:2_3": "santikaṁ gantvā dhammaṁ sutvā laddhappasādā pabbajitvā parisuddhasīlā tīṇi piṭakāni",
  "atk-s0509a11:2_4": "uggahetvā bahussutā dhammadharā dhammakathikā ca ahosi. Yathā ca vipassissa bhagavato",
  "atk-s0509a11:2_5": "sāsane, evaṁ sikhissa vessabhussa kakusandhassa koṇāgamanassa kassapassa ca bhagavato",
  "atk-s0509a11:2_6": "sāsane pabbajitvā sīlasampannā bahussutā dhammadharā dhammakathikā ca ahosi. Mānadhātukattā",
  "atk-s0509a11:2_7": "pana kilese samucchindituṁ nāsakkhi. Mānopanissayavasena kammassa katattā imasmiṁ",
  "atk-s0509a11:2_8": "buddhuppāde anāthapiṇḍikassa seṭṭhino gharadāsiyā kucchimhi nibbatti, puṇṇātissā",
  "atk-s0509a11:2_9": "nāmaṁ ahosi. Sā sīhanādasuttantadesanāya (ma. ni. 1.146 ādayo) sotāpannā hutvā pacchā",
  "atk-s0509a11:2_10": "udakasuddhikaṁ brāhmaṇaṁ dametvā seṭṭhinā sambhāvitā hutvā tena bhujissabhāvaṁ pāpitā",
  "atk-s0509a11:2_11": "taṁ pabbajjaṁ anujānāpetvā pabbajitvā vipassanāya kammaṁ karontī na cirasseva saha",
  "atk-s0509a11:2_12": "paṭisambhidāhi arahattaṁ pāpuṇi. Tena vuttaṁ apadāne (apa. therī 2.4.184-203) –",
  "atk-s0509a11:3": "‘‘Vipassino bhagavato, sikhino vessabhussa ca;",
  "atk-s0509a11:4": "Kakusandhassa munino, koṇāgamanatādino.",
  "atk-s0509a11:5": "‘‘Kassapassa ca buddhassa, pabbajitvāna sāsane;",
  "atk-s0509a11:6": "Bhikkhunī sīlasampannā, nipakā saṁvutindriyā.",
  "atk-s0509a11:7": "‘‘Bahussutā dhammadharā, dhammatthapaṭipucchikā;",
  "atk-s0509a11:8": "Uggahetā ca dhammānaṁ, sotā payirupāsitā.",
  "atk-s0509a11:9": "‘‘Desentī janamajjhehaṁ, ahosiṁ jinasāsane;",
  "atk-s0509a11:10": "Bāhusaccena tenāhaṁ, pesalā abhimaññisaṁ.",
  "atk-s0509a11:11": "‘‘Pacchime ca bhave dāni, sāvatthiyaṁ puruttame;",
  "atk-s0509a11:12": "Anāthapiṇḍino gehe, jātāhaṁ kumbhadāsiyā.",
  "atk-s0509a11:13": "‘‘Gatā udakahāriyaṁ, sotthiyaṁ dijamaddasaṁ;",
  "atk-s0509a11:14": "Sītaṭṭaṁ toyamajjhamhi, taṁ disvā idamabraviṁ.",
  "atk-s0509a11:15": "‘‘Udahārī ahaṁ sīte, sadā udakamotariṁ;",
  "atk-s0509a11:16": "Ayyānaṁ daṇḍabhayabhītā, vācādosabhayaṭṭitā.",
  "atk-s0509a11:17": "‘‘Kassa brāhmaṇa tvaṁ bhīto, sadā udakamotari;",
  "atk-s0509a11:18": "Vedhamānehi gattehi, sītaṁ vedayase bhusaṁ.",
  "atk-s0509a11:19": "‘‘Jānantī vata maṁ bhoti, puṇṇike paripucchasi;",
  "atk-s0509a11:20": "Karontaṁ kusalaṁ kammaṁ, rundhantaṁ katapāpakaṁ.",
  "atk-s0509a11:21": "‘‘Yo ca vuḍḍho daharo vā, pāpakammaṁ pakubbati;",
  "atk-s0509a11:22": "Dakābhisecanā sopi, pāpakammā pamuccati.",
  "atk-s0509a11:23": "‘‘Uttarantassa akkhāsiṁ, dhammatthasaṁhitaṁ padaṁ;",
  "atk-s0509a11:24": "Tañca sutvā sa saṁviggo, pabbajitvārahā ahu.",
  "atk-s0509a11:25": "‘‘Pūrentī ūnakasataṁ, jātā dāsikule yato;",
  "atk-s0509a11:26": "Tato puṇṇāti nāmaṁ me, bhujissaṁ maṁ akaṁsu te.",
  "atk-s0509a11:27": "‘‘Seṭṭhiṁ tatonujānetvā, pabbajiṁ anagāriyaṁ;",
  "atk-s0509a11:28": "Na cireneva kālena, arahattamapāpuṇiṁ.",
  "atk-s0509a11:29": "‘‘Iddhīsu ca vasī homi, dibbāya sotadhātuyā;",
  "atk-s0509a11:30": "Cetopariyañāṇassa, vasī homi mahāmune.",
  "atk-s0509a11:31": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a11:32": "Sabbāsavaparikkhīṇā, natthi dāni punabbhavo.",
  "atk-s0509a11:33": "‘‘Atthadhammaniruttīsu, paṭibhāne tatheva ca;",
  "atk-s0509a11:34": "Ñāṇaṁ me vimalaṁ suddhaṁ, buddhaseṭṭhassa vāhasā.",
  "atk-s0509a11:35": "‘‘Bhāvanāya mahāpaññā, suteneva sutāvinī;",
  "atk-s0509a11:36": "Mānena nīcakulajā, na hi kammaṁ vinassati.",
  "atk-s0509a11:37": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a11:38": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a11:39": "236.",
  "atk-s0509a11:40": " ‘‘Udahārī ahaṁ sīte, sadā udakamotariṁ;",
  "atk-s0509a11:41": "Ayyānaṁ daṇḍabhayabhītā, vācādosabhayaṭṭitā.",
  "atk-s0509a11:42": "237.",
  "atk-s0509a11:43": " ‘‘Kassa brāhmaṇa tvaṁ bhīto, sadā udakamotari;",
  "atk-s0509a11:44": "Vedhamānehi gattehi, sītaṁ vedayase bhusaṁ.",
  "atk-s0509a11:45": "238.",
  "atk-s0509a11:46": " ‘‘Jānantī vata maṁ bhoti, puṇṇike paripucchasi;",
  "atk-s0509a11:47": "Karontaṁ kusalaṁ kammaṁ, rundhantaṁ katapāpakaṁ.",
  "atk-s0509a11:48": "239.",
  "atk-s0509a11:49": " ‘‘Yo ca vuḍḍho daharo vā, pāpakammaṁ pakubbati;",
  "atk-s0509a11:50": "Dakābhisecanā sopi, pāpakammā pamuccati.",
  "atk-s0509a11:51": "240.",
  "atk-s0509a11:52": " ‘‘Ko nu te idamakkhāsi, ajānantassa ajānako;",
  "atk-s0509a11:53": "‘Dakābhisecanā nāma, pāpakammā pamuccati’.",
  "atk-s0509a11:54": "241.",
  "atk-s0509a11:55": " ‘‘Saggaṁ nūna gamissanti, sabbe maṇḍūkakacchapā;",
  "atk-s0509a11:56": "Nāgā ca susumārā ca, ye caññe udake carā.",
  "atk-s0509a11:57": "242.",
  "atk-s0509a11:58": " ‘‘Orabbhikā sūkarikā, macchikā migabandhakā;",
  "atk-s0509a11:59": "Corā ca vajjhaghātā ca, ye caññe pāpakammino;",
  "atk-s0509a11:60": "Dakābhisecanā tepi, pāpakammā pamuccare.",
  "atk-s0509a11:61": "243.",
  "atk-s0509a11:62": " ‘‘Sace imā nadiyo te, pāpaṁ pubbe kataṁ vahuṁ;",
  "atk-s0509a11:63": "Puññampi mā vaheyyuṁ te, tena tvaṁ paribāhiro.",
  "atk-s0509a11:64": "244.",
  "atk-s0509a11:65": " ‘‘Yassa brāhmaṇa tvaṁ bhīto, sadā udakamotari;",
  "atk-s0509a11:66": "Tameva brahme mākāsi, mā te sītaṁ chaviṁ hane.",
  "atk-s0509a11:67": "245.",
  "atk-s0509a11:68": " ‘‘Kummaggapaṭipannaṁ maṁ, ariyamaggaṁ samānayi;",
  "atk-s0509a11:69": "Dakābhisecanā bhoti, imaṁ sāṭaṁ dadāmi te.",
  "atk-s0509a11:70": "246.",
  "atk-s0509a11:71": " ‘‘Tuyheva sāṭako hotu, nāhamicchāmi sāṭakaṁ;",
  "atk-s0509a11:72": "Sace bhāyasi dukkhassa, sace te dukkhamappiyaṁ.",
  "atk-s0509a11:73": "247.",
  "atk-s0509a11:74": " ‘‘Mākāsi pāpakaṁ kammaṁ, āvi vā yadi vā raho;",
  "atk-s0509a11:75": "Sace ca pāpakaṁ kammaṁ, karissasi karosi vā.",
  "atk-s0509a11:76": "248.",
  "atk-s0509a11:77": " ‘‘Na te dukkhā pamutyatthi, upeccāpi palāyato;",
  "atk-s0509a11:78": "Sace bhāyasi dukkhassa, sace te dukkhamappiyaṁ.",
  "atk-s0509a11:79": "249.",
  "atk-s0509a11:80": " ‘‘Upehi saraṇaṁ buddhaṁ, dhammaṁ saṅghañca tādinaṁ;",
  "atk-s0509a11:81": "Samādiyāhi sīlāni, taṁ te atthāya hehiti.",
  "atk-s0509a11:82": "250.",
  "atk-s0509a11:83": " ‘‘Upemi saraṇaṁ buddhaṁ, dhammaṁ saṅghañca tādinaṁ;",
  "atk-s0509a11:84": "Samādiyāmi sīlāni, taṁ me atthāya hehiti.",
  "atk-s0509a11:85": "251.",
  "atk-s0509a11:86": " ‘‘Brahmabandhu pure āsiṁ, ajjamhi saccabrāhmaṇo;",
  "atk-s0509a11:87": "Tevijjo vedasampanno, sottiyo camhi nhātako’’ti. –",
  "atk-s0509a11:88": "Imā gāthā abhāsi.",
  "atk-s0509a11:89_0": "Tattha udahārīti ghaṭena udakaṁ vāhikā. Sīte tadā udakamotarinti sītakālepi sabbadā",
  "atk-s0509a11:89_1": "rattindivaṁ udakaṁ otariṁ. Yadā yadā ayyakānaṁ udakena attho, tadā tadā udakaṁ pāvisiṁ,",
  "atk-s0509a11:89_2": "udakamotaritvā udakaṁ upanesinti adhippāyo. Ayyānaṁ daṇḍabhayabhītāti ayyakānaṁ daṇḍabhayena",
  "atk-s0509a11:89_3": "bhītā. Vācādosabhayaṭṭitāti vacīdaṇḍabhayena ceva dosabhayena ca aṭṭitā pīḷitā, sītepi",
  "atk-s0509a11:89_4": "udakamotarinti yojanā.",
  "atk-s0509a11:90_0": "Athekadivasaṁ puṇṇā dāsī ghaṭena udakaṁ ānetuṁ udakatitthaṁ gatā. Tattha addasa aññataraṁ",
  "atk-s0509a11:90_1": "brāhmaṇaṁ udakasuddhikaṁ himapātasamaye mahati sīte vattamāne pātova udakaṁ otaritvā",
  "atk-s0509a11:90_2": "sasīsaṁ nimujjitvā mante jappitvā udakato uṭṭhahitvā allavatthaṁ allakesaṁ pavedhantaṁ",
  "atk-s0509a11:90_3": "dantavīṇaṁ vādayamānaṁ. Taṁ disvā karuṇāya sañcoditamānasā tato naṁ diṭṭhigatā vivecetukāmā",
  "atk-s0509a11:90_4": "‘‘kassa, brāhmaṇa, tvaṁ bhīto’’ti gāthamāha. Tattha kassa, brāhmaṇa, tvaṁ kuto ca",
  "atk-s0509a11:90_5": "nāma bhayahetuto bhīto hutvā sadāudakamotari sabbakālaṁ sāyaṁ pātaṁ udakaṁ otari.",
  "atk-s0509a11:90_6": "Otaritvā ca vedhamānehi kampamānehi gattehi sarīrāvayavehi sītaṁ vedayase bhusaṁ",
  "atk-s0509a11:90_7": "sītadukkhaṁ ativiya dussahaṁ paṭisaṁvedayasi paccanubhavasi.",
  "atk-s0509a11:91": "Jānantī vata maṁ bhotīti, bhoti puṇṇike, tvaṁ taṁ upacitaṁ pāpakammaṁ rundhantaṁ nivāraṇasamatthaṁ kusalaṁ kammaṁ iminā udakorohanena karontaṁ maṁ jānantī vata paripucchasi.",
  "atk-s0509a11:92_0": "Nanu ayamattho loke pākaṭo eva. Kathāpi mayaṁ tuyhaṁ vadāmāti dassento ‘‘yo ca vuḍḍho’’ti",
  "atk-s0509a11:92_1": "gāthamāha. Tassattho – vuḍḍho vā daharo vā majjhimo vā yo koci hiṁsādibhedaṁ pāpakammaṁpakubbati",
  "atk-s0509a11:92_2": "ativiya karoti, sopi bhusaṁ pāpakammanirato dakābhisecanā sinānena tato pāpakammā",
  "atk-s0509a11:92_3": "pamuccati accantameva vimuccatīti.",
  "atk-s0509a11:93_0": "Taṁ sutvā puṇṇikā tassa paṭivacanaṁ dentī ‘‘ko nu te’’tiādimāha. Tattha ko nu te",
  "atk-s0509a11:93_1": "idamakkhāsi, ajānantassaajānakoti kammavipākaṁ ajānantassa te sabbena sabbaṁ kammavipākaṁ",
  "atk-s0509a11:93_2": "ajānato ajānako aviddasu bālo udakābhisecanahetu pāpakammato pamuccatīti, idaṁ atthajātaṁ",
  "atk-s0509a11:93_3": "ko nu nāma akkhāsi, na so saddheyyavacano, nāpi cetaṁ yuttanti adhippāyo.",
  "atk-s0509a11:94_0": "Idānissa tameva yuttiabhāvaṁ vibhāventī ‘‘saggaṁ nūna gamissantī’’tiādimāha. Tattha",
  "atk-s0509a11:94_1": "nāgāti vijjhasā. Susumārāti kumbhīlā. Ye caññe udake carāti ye caññepi vārigocarā",
  "atk-s0509a11:94_2": "macchamakaranandiyāvattādayo ca, tepi saggaṁ nūna gamissanti devalokaṁ upapajjissanti",
  "atk-s0509a11:94_3": "maññe, udakābhisecanā pāpakammato mutti hoti ceti attho.",
  "atk-s0509a11:95": "Orabbhikāti urabbhaghātakā. Sūkarikāti sūkaraghātakā. Macchikāti kevaṭṭā. Migabandhakāti māgavikā. Vajjhaghātāti vajjhaghātakamme niyuttā.",
  "atk-s0509a11:96_0": "Puññampi mā vaheyyunti imā aciravatiādayo nadiyo yathā tayā pubbe kataṁ pāpaṁ tattha",
  "atk-s0509a11:96_1": "udakābhisecanena sace vahuṁ nīhareyyuṁ, tathā tayā kataṁ puññampi imā nadiyo vaheyyuṁ",
  "atk-s0509a11:96_2": "pavāheyyuṁ. Tena tvaṁparibāhiroassa tathā sati tena puññakammena tvaṁ paribāhiro",
  "atk-s0509a11:96_3": "virahitova bhaveyyāti na cetaṁ yuttanti adhippāyo. Yathā vā udakena udakorohakassa",
  "atk-s0509a11:96_4": "puññapavāhanaṁ na hoti, evaṁ pāpapavāhanampi na hoti eva. Kasmā? Nhānassa pāpahetūnaṁ",
  "atk-s0509a11:96_5": "appaṭipakkhabhāvato. Yo yaṁ vināseti, so tassa paṭipakkho. Yathā āloko andhakārassa,",
  "atk-s0509a11:96_6": "vijjā ca avijjāya, na evaṁ nhānaṁ pāpassa. Tasmā niṭṭhamettha gantabbaṁ ‘‘na udakābhisecanā",
  "atk-s0509a11:96_7": "pāpato parimuttī’’ti. Tenāha bhagavā –",
  "atk-s0509a11:97": "‘‘Na udakena sucī hoti, bahvettha nhāyatī jano;",
  "atk-s0509a11:98": "Yamhi saccañca dhammo ca, so sucī so ca brāhmaṇo’’ti. (udā. 9; netti. 104);",
  "atk-s0509a11:99_0": "Idāni yadi pāpaṁ pavāhetukāmosi, sabbena sabbaṁ pāpaṁ mā karohīti dassetuṁ ‘‘yassa,",
  "atk-s0509a11:99_1": "brāhmaṇā’’ti gāthamāha. Tattha tameva brahme mākāsīti yato pāpato tvaṁ bhīto, tameva",
  "atk-s0509a11:99_2": "pāpaṁ brahme, brāhmaṇa, tvaṁ mā akāsi. Udakorohanaṁ pana īdise sītakāle kevalaṁ sarīrameva",
  "atk-s0509a11:99_3": "bādhati . Tenāha – ‘‘mā te sītaṁ chaviṁ hane’’ti, īdise sītakāle udakābhisecanena",
  "atk-s0509a11:99_4": "jātasītaṁ tava sarīracchaviṁ mā haneyya mā bādhesīti attho.",
  "atk-s0509a11:100_0": "Kummaggapaṭipannaṁ manti ‘‘udakābhisecanena suddhi hotī’’ti imaṁ kummaggaṁ micchāgāhaṁ",
  "atk-s0509a11:100_1": "paṭipannaṁ paggayha ṭhitaṁ maṁ. Ariyamaggaṁ samānayīti ‘‘sabbapāpassa akaraṇaṁ, kusalassa",
  "atk-s0509a11:100_2": "upasampadā’’ti (dī. ni. 2.90; dha. pa. 183; netti. 30, 116, 124; peṭako. 29) imaṁ",
  "atk-s0509a11:100_3": "buddhādīhi ariyehi gatamaggaṁ samānayi, sammadeva upanesi, tasmā bhoti imaṁ sāṭakaṁ",
  "atk-s0509a11:100_4": "tuṭṭhidānaṁ ācariyabhāgaṁ tuyhaṁ dadāmi, taṁ paṭiggaṇhāti attho.",
  "atk-s0509a11:101_0": "Sā taṁ paṭikkhipitvā dhammaṁ kathetvā saraṇesu sīlesu ca patiṭṭhāpetuṁ ‘‘tuyheva",
  "atk-s0509a11:101_1": "sāṭako hotu, nāhamicchāmi sāṭaka’’nti vatvā ‘‘sace bhāyasi dukkhassā’’tiādimāha.",
  "atk-s0509a11:101_2": "Tassattho – yadi tuvaṁ sakalāpāyike sugatiyañca aphāsukatādobhaggatādibhedā dukkhā",
  "atk-s0509a11:101_3": "bhāyasi. Yadi te taṁ appiyaṁ na iṭṭhaṁ. Āvi vā paresaṁ pākaṭabhāvena appaṭicchannaṁ",
  "atk-s0509a11:101_4": "katvā kāyena vācāya pāṇātipātādivasena vā yadi vā raho apākaṭabhāvena paṭicchannaṁ",
  "atk-s0509a11:101_5": "katvā manodvāreyeva abhijjhādivasena vā aṇumattampi pāpakaṁ lāmakaṁ kammaṁ mākāsi",
  "atk-s0509a11:101_6": "mā kari. Atha pana taṁ pāpakammaṁ āyatiṁ karissasi, etarahi karosi vā, ‘‘nirayādīsu",
  "atk-s0509a11:101_7": "catūsu apāyesu manussesu ca tassa phalabhūtaṁ dukkhaṁ ito etto vā palāyante mayi",
  "atk-s0509a11:101_8": "nānubandhissatī’’ti adhippāyena upecca sañcicca palāyatopi te tato pāpato mutti mokkhā",
  "atk-s0509a11:101_9": "natthi, gatikālādipaccayantarasamavāye sati vipaccate evāti attho. ‘‘Uppaccā’’ti",
  "atk-s0509a11:101_10": "vā pāṭho, uppatitvāti attho. Evaṁ pāpassa akaraṇena dukkhābhāvaṁ dassetvā idāni puññassa",
  "atk-s0509a11:101_11": "karaṇenapi taṁ dassetuṁ ‘‘sace bhāyasī’’tiādi vuttaṁ. Tattha tādinanti diṭṭhādīsu",
  "atk-s0509a11:101_12": "tādibhāvappattaṁ. Yathā vā purimakā sammāsambuddhā passitabbā, tathā passitabbato",
  "atk-s0509a11:101_13": "tādi, taṁ buddhaṁ saraṇaṁ upehīti yojanā. Dhammasaṅghesupi eseva nayo. Tādīnaṁ varabuddhānaṁ",
  "atk-s0509a11:101_14": "dhammaṁ, aṭṭhannaṁ ariyapuggalānaṁ saṅghaṁ samūhanti yojanā. Tanti saraṇagamanaṁ",
  "atk-s0509a11:101_15": "sīlānaṁ samādānañca. Hehitīti bhavissati.",
  "atk-s0509a11:102_0": "So brāhmaṇo saraṇesu sīlesu ca patiṭṭhāya aparabhāge satthu santike dhammaṁ sutvā",
  "atk-s0509a11:102_1": "paṭiladdhasaddho pabbajitvā ghaṭento vāyamanto na cirasseva tevijjo hutvā attano",
  "atk-s0509a11:102_2": "paṭipattiṁ paccavekkhitvā udānento ‘‘brahmabandhū’’ti gāthamāha.",
  "atk-s0509a11:103_0": "Tassattho – ahaṁ pubbe brāhmaṇakule uppattimattena brahmabandhu nāmāsiṁ. Tathā irubbedādīnaṁ",
  "atk-s0509a11:103_1": "ajjhenādimattena tevijjo vedasampanno sottiyo nhātako ca nāmāsiṁ. Idāni sabbaso bāhitapāpatāya",
  "atk-s0509a11:103_2": "saccabrāhmaṇo paramatthabrāhmaṇo, vijjattayādhigamena tevijjo, maggañāṇasaṅkhātena",
  "atk-s0509a11:103_3": "vedena samannāgatattā vedasampanno, nittharasabbapāpatāya nhātako ca amhīti. Ettha",
  "atk-s0509a11:103_4": "ca brāhmaṇena vuttagāthāpi attanā vuttagāthāpi pacchā theriyā paccekaṁ bhāsitāti",
  "atk-s0509a11:103_5": "sabbā theriyā gāthā eva jātāti.",
  "atk-s0509a11:104": "Puṇṇātherīgāthāvaṇṇanā niṭṭhitā.",
  "atk-s0509a11:105": "Soḷasanipātavaṇṇanā niṭṭhitā."
}