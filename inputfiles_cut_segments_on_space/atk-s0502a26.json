{
  "atk-s0502a26:0": "26. Brāhmaṇavaggo",
  "atk-s0502a26:1": "1. Pasādabahulabrāhmaṇavatthu",
  "atk-s0502a26:2": "Chindasotanti imaṁ dhammadesanaṁ satthā jetavane viharanto pasādabahulaṁ brāhmaṇaṁ ārabbha kathesi.",
  "atk-s0502a26:3_0": "So kira brāhmaṇo bhagavato dhammadesanaṁ sutvā pasannacitto attano gehe soḷasamattānaṁ",
  "atk-s0502a26:3_1": "bhikkhūnaṁ niccabhattaṁ paṭṭhapetvā bhikkhūnaṁ āgatavelāya pattaṁ gahetvā ‘‘āgacchantu",
  "atk-s0502a26:3_2": "bhonto arahanto, nisīdantu bhonto arahanto’’ti yaṁkiñci vadanto arahantavādapaṭisaṁyuttameva",
  "atk-s0502a26:3_3": "vadati. Tesu puthujjanā ‘‘ayaṁ amhesu arahantasaññī’’ti cintayiṁsu, khīṇāsavā ‘‘ayaṁ",
  "atk-s0502a26:3_4": "no khīṇāsavabhāvaṁ jānātī’’ti. Evaṁ te sabbepi kukkuccāyantā tassa gehaṁ nāgamiṁsu.",
  "atk-s0502a26:3_5": "So dukkhī dummano ‘‘kinnu kho, ayyā, nāgacchantī’’ti vihāraṁ gantvā satthāraṁ vanditvā",
  "atk-s0502a26:3_6": "tamatthaṁ ārocesi. Satthā bhikkhū āmantetvā ‘‘kiṁ etaṁ, bhikkhave’’ti pucchitvā tehi",
  "atk-s0502a26:3_7": "tasmiṁ atthe ārocite ‘‘sādiyatha pana tumhe, bhikkhave, arahantavāda’’nti āha. ‘‘Na",
  "atk-s0502a26:3_8": "sādiyāma mayaṁ, bhante’’ti. ‘‘Evaṁ sante manussānaṁ etaṁ pasādabhaññaṁ, anāpatti",
  "atk-s0502a26:3_9": ", bhikkhave, pasādabhaññe, api ca kho pana brāhmaṇassa arahantesu adhimattaṁ pemaṁ,",
  "atk-s0502a26:3_10": "tasmā tumhehipi taṇhāsotaṁ chetvā arahattameva pattuṁ yutta’’nti vatvā dhammaṁ desento imaṁ gāthamāha –",
  "atk-s0502a26:4": "383.",
  "atk-s0502a26:5": " ‘‘Chinda sotaṁ parakkamma, kāme panuda brāhmaṇa;",
  "atk-s0502a26:6": "Saṅkhārānaṁ khayaṁ ñatvā, akataññūsi brāhmaṇā’’ti.",
  "atk-s0502a26:7_0": "Tattha parakkammāti taṇhāsotaṁ nāma na appamattakena vāyāmena chindituṁ sakkā, tasmā",
  "atk-s0502a26:7_1": "ñāṇasampayuttena mahantena parakkamena parakkamitvā taṁ sotaṁ chinda. Ubhopi kāme",
  "atk-s0502a26:7_2": "panuda nīhara. Brāhmaṇāti khīṇāsavānaṁ ālapanametaṁ. Saṅkhārānanti pañcannaṁ khandhānaṁ",
  "atk-s0502a26:7_3": "khayaṁ jānitvā. Akataññūti evaṁ sante tvaṁ suvaṇṇādīsu kenaci akatassa nibbānassa",
  "atk-s0502a26:7_4": "jānanato akataññū nāma hosīti.",
  "atk-s0502a26:8": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:9": "Pasādabahulabrāhmaṇavatthu paṭhamaṁ.",
  "atk-s0502a26:10": "2. Sambahulabhikkhuvatthu",
  "atk-s0502a26:11": "Yadādvayesūti imaṁ dhammadesanaṁ satthā jetavane viharanto sambahule bhikkhū ārabbha kathesi.",
  "atk-s0502a26:12_0": "Ekadivasañhi tiṁsamattā disāvāsikā bhikkhū āgantvā satthāraṁ vanditvā nisīdiṁsu.",
  "atk-s0502a26:12_1": "Sāriputtatthero tesaṁ arahattassa upanissayaṁ disvā satthāraṁ upasaṅkamitvā ṭhitakova",
  "atk-s0502a26:12_2": "imaṁ pañhaṁ pucchi – ‘‘bhante, dve dhammāti vuccanti, katame nu kho dve dhammā’’ti?",
  "atk-s0502a26:12_3": "Atha naṁ satthā ‘‘dve dhammāti kho, sāriputta, samathavipassanā vuccantī’’ti vatvā imaṁ gāthamāha –",
  "atk-s0502a26:13": "384.",
  "atk-s0502a26:14": " ‘‘Yadā dvayesu dhammesu, pāragū hoti brāhmaṇo;",
  "atk-s0502a26:15": "Athassa sabbe saṁyogā, atthaṁ gacchanti jānato’’ti.",
  "atk-s0502a26:16_0": "Tattha yadāti yasmiṁ kāle dvidhā ṭhitesu samathavipassanādhammesu abhiññāpāragādivasena",
  "atk-s0502a26:16_1": "ayaṁ khīṇāsavo pāragū hoti, athassa vaṭṭasmiṁ saṁyojanasamatthā sabbe kāmayogādayo",
  "atk-s0502a26:16_2": "saṁyogā evaṁ jānantassa atthaṁ parikkhayaṁ gacchantīti attho.",
  "atk-s0502a26:17": "Desanāvasāne sabbepi te bhikkhū arahatte patiṭṭhahiṁsūti.",
  "atk-s0502a26:18": "Sambahulabhikkhuvatthu dutiyaṁ.",
  "atk-s0502a26:19": "3. Māravatthu",
  "atk-s0502a26:20": "Yassa pāranti imaṁ dhammadesanaṁ satthā jetavane viharanto māraṁ ārabbha kathesi.",
  "atk-s0502a26:21_0": "So kirekasmiṁ divase aññataro puriso viya hutvā satthāraṁ upasaṅkamitvā pucchi –",
  "atk-s0502a26:21_1": "‘‘bhante , pāraṁ pāranti vuccati, kinnu kho etaṁ pāraṁ nāmā’’ti. Satthā ‘‘māro aya’’nti",
  "atk-s0502a26:21_2": "viditvā, ‘‘pāpima, kiṁ tava pārena, tañhi vītarāgehi pattabba’’nti vatvā imaṁ gāthamāha –",
  "atk-s0502a26:22": "385.",
  "atk-s0502a26:23": " ‘‘Yassa pāraṁ apāraṁ vā, pārāpāraṁ na vijjati;",
  "atk-s0502a26:24": "Vītaddaraṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:25_0": "Tattha pāranti ajjhattikāni cha āyatanāni. Apāranti bāhirāni cha āyatanāni. Pārāpāranti",
  "atk-s0502a26:25_1": "tadubhayaṁ. Na vijjatīti yassa sabbampetaṁ ‘‘aha’’nti vā ‘‘mama’’nti vā gahaṇābhāvena",
  "atk-s0502a26:25_2": "natthi, taṁ kilesadarathānaṁ vigamena vītaddaraṁ sabbakilesehi visaṁyuttaṁ ahaṁ brāhmaṇaṁ vadāmīti attho.",
  "atk-s0502a26:26": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:27": "Māravatthu tatiyaṁ.",
  "atk-s0502a26:28": "4. Aññatarabrāhmaṇavatthu",
  "atk-s0502a26:29": "Jhāyinti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a26:30_0": "So kira cintesi – ‘‘satthā attano sāvake, ‘brāhmaṇā’ti vadati, ahañcamhi jātigottena",
  "atk-s0502a26:30_1": "brāhmaṇo, mampi nu kho evaṁ vattuṁ vaṭṭatī’’ti. So satthāraṁ upasaṅkamitvā tamatthaṁ",
  "atk-s0502a26:30_2": "pucchi. Satthā ‘‘nāhaṁ jātigottamattena brāhmaṇaṁ vadāmi, uttamatthaṁ arahattaṁ anuppattameva",
  "atk-s0502a26:30_3": "panevaṁ vadāmī’’ti vatvā imaṁ gāthamāha –",
  "atk-s0502a26:31": "386.",
  "atk-s0502a26:32": " ‘‘Jhāyiṁ virajamāsīnaṁ, katakiccamanāsavaṁ;",
  "atk-s0502a26:33": "Uttamatthamanuppattaṁ, tamahaṁ brūmi brāhmaṇa’’nti.",
  "atk-s0502a26:34_0": "Tattha jhāyinti duvidhena jhānena jhāyantaṁ kāmarajena virajaṁ vane ekakamāsīnaṁ",
  "atk-s0502a26:34_1": "catūhi maggehi soḷasannaṁ kiccānaṁ katattā katakiccaṁ āsavānaṁ abhāvena anāsavaṁ",
  "atk-s0502a26:34_2": "uttamatthaṁ arahattaṁ anuppattaṁ ahaṁ brāhmaṇaṁ vadāmīti attho.",
  "atk-s0502a26:35": "Desanāvasāne so brāhmaṇo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a26:36": "Aññatarabrāhmaṇavatthu catutthaṁ.",
  "atk-s0502a26:37": "5. Ānandattheravatthu",
  "atk-s0502a26:38": "Divātapatīti imaṁ dhammadesanaṁ satthā migāramātupāsāde viharanto ānandattheraṁ ārabbha kathesi.",
  "atk-s0502a26:39_0": "Pasenadi kosalo kira mahāpavāraṇāya sabbābharaṇapaṭimaṇḍito gandhamālādīni ādāya",
  "atk-s0502a26:39_1": "vihāraṁ agamāsi. Tasmiṁ khaṇe kāḷudāyitthero jhānaṁ samāpajjitvā parisapariyante",
  "atk-s0502a26:39_2": "nisinno hoti, nāmameva panassetaṁ, sarīraṁ suvaṇṇavaṇṇaṁ. Tasmiṁ pana khaṇe cando",
  "atk-s0502a26:39_3": "uggacchati, sūriyo atthameti. Ānandatthero atthamentassa ca sūriyassa uggacchantassa",
  "atk-s0502a26:39_4": "ca candassa obhāsaṁ olokento rañño sarīrobhāsaṁ therassa sarīrobhāsaṁ tathāgatassa",
  "atk-s0502a26:39_5": "ca sarīrobhāsaṁ olokesi. Tattha sabbobhāse atikkamitvā satthāva virocati. Thero satthāraṁ",
  "atk-s0502a26:39_6": "vanditvā, ‘‘bhante, ajja mama ime obhāse olokentassa tumhākameva obhāso ruccati.",
  "atk-s0502a26:39_7": "Tumhākañhi sarīraṁ sabbobhāse atikkamitvā virocatī’’ti āha. Atha naṁ satthā, ‘‘ānanda,",
  "atk-s0502a26:39_8": "sūriyo nāma divā virocati, cando rattiṁ, rājā alaṅkatakāleyeva, khīṇāsave gaṇasaṅgaṇikaṁ",
  "atk-s0502a26:39_9": "pahāya antosamāpattiyaṁyeva virocati, buddhā pana rattimpi divāpi pañcavidhena tejena",
  "atk-s0502a26:39_10": "virocantī’’ti vatvā imaṁ gāthamāha –",
  "atk-s0502a26:40": "387.",
  "atk-s0502a26:41": " ‘‘Divā tapati ādicco, rattimābhāti candimā;",
  "atk-s0502a26:42": "Sannaddho khattiyo tapati, jhāyī tapati brāhmaṇo;",
  "atk-s0502a26:43": "Atha sabbamahorattiṁ, buddho tapati tejasā’’ti.",
  "atk-s0502a26:44_0": "Tattha divā tapatīti divā virocati, rattiṁ panassa gatamaggopi na paññāyati. Candimāti",
  "atk-s0502a26:44_1": "candopi abbhādīhi vimutto rattimeva virocati, no divā. Sannaddhoti suvaṇṇamaṇivicittehi",
  "atk-s0502a26:44_2": "sabbābharaṇehi paṭimaṇḍito caturaṅginiyā senāya parikkhittova rājā virocati, na aññātakavesena",
  "atk-s0502a26:44_3": "ṭhito. Jhāyīti khīṇāsavo pana gaṇaṁ vinodetvā jhāyantova virocati. Tejasāti sammāsambuddho",
  "atk-s0502a26:44_4": "pana sīlatejena dussīlyatejaṁ, guṇatejena nigguṇatejaṁ, paññātejena duppaññatejaṁ,",
  "atk-s0502a26:44_5": "puññatejena apuññatejaṁ, dhammatejena adhammatejaṁ pariyādiyitvā iminā pañcavidhena",
  "atk-s0502a26:44_6": "tejasā niccakālameva virocatīti attho.",
  "atk-s0502a26:45": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:46": "Ānandattheravatthu pañcamaṁ.",
  "atk-s0502a26:47": "6. Aññatarabrāhmaṇapabbajitavatthu",
  "atk-s0502a26:48": "Bāhitapāpoti imaṁ dhammadesanaṁ satthā jetavane viharanto aññataraṁ brāhmaṇapabbajitaṁ ārabbha kathesi.",
  "atk-s0502a26:49_0": "Eko kira brāhmaṇo bāhirakapabbajjāya pabbajitvā ‘‘samaṇo gotamo attano sāvake ‘pabbajitā’ti",
  "atk-s0502a26:49_1": "vadati, ahañcamhi pabbajito, mampi kho evaṁ vattuṁ vaṭṭatī’’ti cintetvā satthāraṁ",
  "atk-s0502a26:49_2": "upasaṅkamitvā etamatthaṁ pucchi. Satthā ‘‘nāhaṁ ettakena ‘pabbajito’ti vadāmi, kilesamalānaṁ",
  "atk-s0502a26:49_3": "pana pabbājitattā pabbajito nāma hotī’’ti vatvā imaṁ gāthamāha –",
  "atk-s0502a26:50": "388.",
  "atk-s0502a26:51": " ‘‘Bāhitapāpoti brāhmaṇo, samacariyā samaṇoti vuccati;",
  "atk-s0502a26:52": "Pabbājayamattano malaṁ, tasmā pabbajitoti vuccatī’’ti.",
  "atk-s0502a26:53_0": "Tattha samacariyāti sabbākusalāni sametvā caraṇena. Tasmāti yasmā bāhitapāpatāya",
  "atk-s0502a26:53_1": "brāhmaṇo, akusalāni sametvā caraṇena samaṇoti vuccati, tasmā yo attano rāgādimalaṁ",
  "atk-s0502a26:53_2": "pabbājayanto vinodento carati, sopi tena pabbājanena pabbajitoti vuccatīti attho.",
  "atk-s0502a26:54": "Desanāvasāne so brāhmaṇapabbajito sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a26:55": "Aññatarabrāhmaṇapabbajitavatthu chaṭṭhaṁ.",
  "atk-s0502a26:56": "7. Sāriputtattheravatthu",
  "atk-s0502a26:57": "Nabrāhmaṇassāti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a26:58_0": "Ekasmiṁ kira ṭhāne sambahulā manussā ‘‘aho amhākaṁ , ayyo, khantibalena samannāgato,",
  "atk-s0502a26:58_1": "aññesu akkosantesu vā paharantesu vā kopamattampi natthī’’ti therassa guṇe kathayiṁsu.",
  "atk-s0502a26:58_2": "Atheko micchādiṭṭhiko brāhmaṇo ‘‘ko esa na kujjhatī’’ti pucchi. ‘‘Amhākaṁ thero’’ti.",
  "atk-s0502a26:58_3": "‘‘Naṁ kujjhāpento na bhavissatī’’ti? ‘‘Natthetaṁ, brāhmaṇā’’ti. ‘‘Tena hi ahaṁ naṁ",
  "atk-s0502a26:58_4": "kujjhāpessāmī’’ti? ‘‘Sace sakkosi, kujjhāpehī’’ti. So ‘‘hotu, jānissāmissa kattabba’’nti",
  "atk-s0502a26:58_5": "theraṁ bhikkhāya paviṭṭhaṁ disvā pacchābhāgena gantvā piṭṭhimajjhe mahantaṁ pāṇippahāramadāsi.",
  "atk-s0502a26:58_6": "Thero ‘‘kiṁ nāmeta’’nti anoloketvāva gato. Brāhmaṇassa sakalasarīre ḍāho uppajji.",
  "atk-s0502a26:58_7": "So ‘‘aho guṇasampanno, ayyo’’ti therassa pādamūle nipajjitvā ‘‘khamatha me, bhante’’ti",
  "atk-s0502a26:58_8": "vatvā ‘‘kiṁ eta’’nti ca vutte ‘‘ahaṁ vīmaṁsanatthāya tumhe pahari’’nti āha. ‘‘Hotu",
  "atk-s0502a26:58_9": "khamāmi te’’ti. ‘‘Sace me, bhante, khamatha, mama geheyeva nisīditvā bhikkhaṁ gaṇhathā’’ti",
  "atk-s0502a26:58_10": "therassa pattaṁ gaṇhi, theropi pattaṁ adāsi. Brāhmaṇo theraṁ gehaṁ netvā parivisi.",
  "atk-s0502a26:59_0": "Manussā kujjhitvā ‘‘iminā amhākaṁ niraparādho ayyo pahaṭo, daṇḍenapissa mokkho natthi,",
  "atk-s0502a26:59_1": "ettheva naṁ māressāmā’’ti leḍḍudaṇḍādihatthā brāhmaṇassa gehadvāre aṭṭhaṁsu. Thero",
  "atk-s0502a26:59_2": "uṭṭhāya gacchanto brāhmaṇassa hatthe pattaṁ adāsi. Manussā taṁ therena saddhiṁ gacchantaṁ",
  "atk-s0502a26:59_3": "disvā, ‘‘bhante, tumhākaṁ pattaṁ gahetvā brāhmaṇaṁ nivattethā’’ti āhaṁsu. Kiṁ etaṁ",
  "atk-s0502a26:59_4": "upāsakāti? Brāhmaṇena tumhe pahaṭā, mayamassa kattabbaṁ jānissāmāti. Kiṁ pana tumhe",
  "atk-s0502a26:59_5": "iminā pahaṭā, udāhu ahanti? Tumhe, bhanteti. ‘‘Maṁ esa paharitvā khamāpesi, gacchatha",
  "atk-s0502a26:59_6": "tumhe’’ti manusse uyyojetvā brāhmaṇaṁ nivattāpetvā thero vihārameva gato. Bhikkhū",
  "atk-s0502a26:59_7": "ujjhāyiṁsu ‘‘kiṁ nāmetaṁ sāriputtatthero yena brāhmaṇena pahaṭo, tasseva gehe nisīditvā",
  "atk-s0502a26:59_8": "bhikkhaṁ gahetvā āgato. Therassa pahaṭakālato paṭṭhāya idāni so kassa lajjissati,",
  "atk-s0502a26:59_9": "avasese pothento vicarissatī’’ti. Satthā āgantvā ‘‘kāya nuttha, bhikkhave, etarahi",
  "atk-s0502a26:59_10": "kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, brāhmaṇo brāhmaṇaṁ",
  "atk-s0502a26:59_11": "paharanto nāma natthi, gihibrāhmaṇena pana samaṇabrāhmaṇo pahaṭo bhavissati, kodho",
  "atk-s0502a26:59_12": "nāmesa anāgāmimaggena samugghātaṁ gacchatī’’ti vatvā dhammaṁ desento imā gāthā abhāsi –",
  "atk-s0502a26:60": "389.",
  "atk-s0502a26:61": " ‘‘Na brāhmaṇassa pahareyya, nāssa muñcetha brāhmaṇo;",
  "atk-s0502a26:62": "Dhī brāhmaṇassa hantāraṁ, tato dhī yassa muñcati.",
  "atk-s0502a26:63": "390.",
  "atk-s0502a26:64": " ‘‘Na brāhmaṇassetadakiñci seyyo, yadā nisedho manaso piyehi;",
  "atk-s0502a26:65": "Yato yato hiṁsamano nivattati, tato tato sammatimeva dukkha’’nti.",
  "atk-s0502a26:66_0": "Tattha pahareyyāti ‘‘khīṇāsavabrāhmaṇohamasmī’’ti jānanto khīṇāsavassa vā aññatarassa",
  "atk-s0502a26:66_1": "vā jātibrāhmaṇassa na pahareyya. Nāssa muñcethāti sopi pahaṭo khīṇāsavabrāhmaṇo assa",
  "atk-s0502a26:66_2": "paharitvā ṭhitassa veraṁ na muñcetha, tasmiṁ kopaṁ na kareyyāti attho. Dhī brāhmaṇassāti",
  "atk-s0502a26:66_3": "khīṇāsavabrāhmaṇassa hantāraṁ garahāmi. Tato dhīti yo pana taṁ paharantaṁ paṭipaharanto",
  "atk-s0502a26:66_4": "tassa upari veraṁ muñcati, taṁ tatopi garahāmiyeva.",
  "atk-s0502a26:67_0": "Etadakiñci seyyoti yaṁ khīṇāsavassa akkosantaṁ vā apaccakkosanaṁ, paharantaṁ vā appaṭipaharaṇaṁ,",
  "atk-s0502a26:67_1": "etaṁ tassa khīṇāsavabrāhmaṇassa na kiñci seyyo, appamattakaṁ seyyo na hoti, adhimattameva",
  "atk-s0502a26:67_2": "seyyoti attho. Yadā nisedho manaso piyehīti kodhanassa hi kodhuppādova manaso piyo",
  "atk-s0502a26:67_3": "nāma. Kodho hi panesa mātāpitūsupi buddhādīsupi aparajjhati. Tasmā yo assa tehi manaso",
  "atk-s0502a26:67_4": "nisedho kodhavasena uppajjamānassa cittassa niggaho, etaṁ na kiñci seyyoti attho.",
  "atk-s0502a26:67_5": "Hiṁsamanoti kodhamano. So tassa yato yato vatthuto anāgāmimaggena samugghātaṁ gacchanto",
  "atk-s0502a26:67_6": "nivattati . Tato tatoti tato tato vatthuto sakalampi vaṭṭadukkhaṁ nivattatiyevāti attho.",
  "atk-s0502a26:68": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:69": "Sāriputtattheravatthu sattamaṁ.",
  "atk-s0502a26:70": "8. Mahāpajāpatigotamīvatthu",
  "atk-s0502a26:71": "Yassa kāyena vācāyāti imaṁ dhammadesanaṁ satthā jetavane viharanto mahāpajāpatiṁ gotamiṁ ārabbha kathesi.",
  "atk-s0502a26:72_0": "Bhagavatā hi anuppanne vatthusmiṁ paññatte aṭṭha garudhamme maṇḍanakajātiyo puriso",
  "atk-s0502a26:72_1": "surabhipupphadāmaṁ viya sirasā sampaṭicchitvā saparivārā mahāpajāpati gotamī upasampadaṁ",
  "atk-s0502a26:72_2": "labhi, añño tassā upajjhāyo vā ācariyo vā natthi. Evaṁ laddhūpasampadaṁ theriṁ ārabbha",
  "atk-s0502a26:72_3": "aparena samayena kathaṁ samuṭṭhāpesuṁ ‘‘mahāpajāpatiyā gotamiyā ācariyupajjhāyā na",
  "atk-s0502a26:72_4": "paññāyanti, sahattheneva kāsāyāni gaṇhī’’ti. Evañca pana vatvā bhikkhuniyo kukkuccāyantiyo",
  "atk-s0502a26:72_5": "tāya saddhiṁ neva uposathaṁ na pavāraṇaṁ karonti, tā gantvā tathāgatassapi tamatthaṁ",
  "atk-s0502a26:72_6": "ārocesuṁ. Satthā tāsaṁ kathaṁ sutvā ‘‘mayā mahāpajāpatiyā gotamiyā aṭṭha garudhammā",
  "atk-s0502a26:72_7": "dinnā, ahamevassācariyo, ahameva upajjhāyo. Kāyaduccaritādivirahitesu khīṇāsavesu",
  "atk-s0502a26:72_8": "kukkuccaṁ nāma na kātabba’’nti vatvā dhammaṁ desento imaṁ gāthamāha –",
  "atk-s0502a26:73": "391.",
  "atk-s0502a26:74": " ‘‘Yassa kāyena vācāya, manasā natthi dukkaṭaṁ;",
  "atk-s0502a26:75": "Saṁvutaṁ tīhi ṭhānehi, tamahaṁ brūmi brāhmaṇa’’nti.",
  "atk-s0502a26:76_0": "Tattha dukkaṭanti sāvajjaṁ dukkhudrayaṁ apāyasaṁvattanikaṁ kammaṁ. Tīhi ṭhānehīti",
  "atk-s0502a26:76_1": "etehi kāyādīhi tīhi kāraṇehi kāyaduccaritādipavesanivāraṇatthāya dvāraṁ pihitaṁ,",
  "atk-s0502a26:76_2": "taṁ ahaṁ brāhmaṇaṁ vadāmīti attho.",
  "atk-s0502a26:77": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:78": "Mahāpajāpatigotamīvatthu aṭṭhamaṁ.",
  "atk-s0502a26:79": "9. Sāriputtattheravatthu",
  "atk-s0502a26:80": "Yamhāti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a26:81_0": "So kirāyasmā assajittherassa santike dhammaṁ sutvā sotāpattiphalaṁ pattakālato paṭṭhāya",
  "atk-s0502a26:81_1": "‘‘yassaṁ disāyaṁ thero vasatī’’ti suṇāti, tato añjaliṁ paggayha tatova sīsaṁ katvā",
  "atk-s0502a26:81_2": "nipajjati. Bhikkhū ‘‘micchādiṭṭhiko sāriputto, ajjāpi disā namassamāno vicaratī’’ti",
  "atk-s0502a26:81_3": "tamatthaṁ tathāgatassa ārocesuṁ. Satthā theraṁ pakkosāpetvā ‘‘saccaṁ kira tvaṁ, sāriputta,",
  "atk-s0502a26:81_4": "disā namassanto vicarasī’’ti pucchitvā , ‘‘bhante, mama disā namassanabhāvaṁ vā anamassanabhāvaṁ",
  "atk-s0502a26:81_5": "vā tumheva jānāthā’’ti vutte ‘‘na, bhikkhave, sāriputto disā namassati, assajittherassa",
  "atk-s0502a26:81_6": "pana santikā dhammaṁ sutvā sotāpattiphalaṁ pattatāya attano ācariyaṁ namassati. Yañhi",
  "atk-s0502a26:81_7": "ācariyaṁ nissāya bhikkhu dhammaṁ vijānāti, tena so brāhmaṇena aggi viya sakkaccaṁ",
  "atk-s0502a26:81_8": "namassitabboyevā’’ti vatvā dhammaṁ desento imaṁ gāthamāha –",
  "atk-s0502a26:82": "392.",
  "atk-s0502a26:83": " ‘‘Yamhā dhammaṁ vijāneyya, sammāsambuddhadesitaṁ;",
  "atk-s0502a26:84": "Sakkaccaṁ taṁ namasseyya, aggihuttaṁva brāhmaṇo’’ti.",
  "atk-s0502a26:85_0": "Tattha aggihuttaṁvāti yathā brāhmaṇo aggihuttaṁ sammā paricaraṇena ceva añjalikammādīhi",
  "atk-s0502a26:85_1": "ca sakkaccaṁ namassati, evaṁ yamhā ācariyā tathāgatapaveditaṁ dhammaṁ vijāneyya,",
  "atk-s0502a26:85_2": "taṁ sakkaccaṁ namasseyyāti attho.",
  "atk-s0502a26:86": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:87": "Sāriputtattheravatthu navamaṁ.",
  "atk-s0502a26:88": "10. Jaṭilabrāhmaṇavatthu",
  "atk-s0502a26:89": "Na jaṭāhīti imaṁ dhammadesanaṁ satthā jetavane viharanto ekaṁ jaṭilabrāhmaṇaṁ ārabbha kathesi.",
  "atk-s0502a26:90_0": "So kira ‘‘ahaṁ mātito ca pitito ca sujāto brāhmaṇakule nibbatto. Sace samaṇo gotamo",
  "atk-s0502a26:90_1": "attano sāvake brāhmaṇāti vadati, mampi nu kho tathā vattuṁ vaṭṭatī’’ti satthu santikaṁ",
  "atk-s0502a26:90_2": "gantvā tamatthaṁ pucchi. Atha naṁ satthā ‘‘nāhaṁ, brāhmaṇa, jaṭāmattena, na jātigottamattena",
  "atk-s0502a26:90_3": "brāhmaṇaṁ vadāmi, paṭividdhasaccameva panāhaṁ brāhmaṇoti vadāmī’’ti vatvā dhammaṁ",
  "atk-s0502a26:90_4": "desento imaṁ gāthamāha –",
  "atk-s0502a26:91": "393.",
  "atk-s0502a26:92": " ‘‘Na jaṭāhi na gottena, na jaccā hoti brāhmaṇo;",
  "atk-s0502a26:93": "Yamhi saccañca dhammo ca, so sucī so ca brāhmaṇo’’ti.",
  "atk-s0502a26:94": "Tattha saccanti yasmiṁ puggale cattāri saccāni soḷasahākārehi paṭivijjhitvā ṭhitaṁ saccañāṇañceva navavidho ca lokuttaradhammo atthi, so suci, so brāhmaṇo cāti attho.",
  "atk-s0502a26:95": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:96": "Jaṭilabrāhmaṇavatthu dasamaṁ.",
  "atk-s0502a26:97": "11. Kuhakabrāhmaṇavatthu",
  "atk-s0502a26:98": "Kiṁ teti imaṁ dhammadesanaṁ satthā kūṭāgārasālāyaṁ viharanto ekaṁ vaggulivataṁ kuhakabrāhmaṇaṁ ārabbha kathesi.",
  "atk-s0502a26:99_0": "So kira vesālinagaradvāre ekaṁ kakudharukkhaṁ āruyha dvīhi pādehi rukkhasākhaṁ gaṇhitvā",
  "atk-s0502a26:99_1": "adhosiro olambanto ‘‘kapilānaṁ me sataṁ detha, kahāpaṇe detha, paricārikaṁ detha,",
  "atk-s0502a26:99_2": "no ce dassatha, ito patitvā maranto nagaraṁ anagaraṁ karissāmī’’ti vadati. Tathāgatassa",
  "atk-s0502a26:99_3": "bhikkhusaṅghaparivutassa nagaraṁ pavisanakāle bhikkhū taṁ brāhmaṇaṁ disvā nikkhamanakālepi",
  "atk-s0502a26:99_4": "naṁ tatheva olambantaṁ passiṁsu. Nāgarāpi ‘‘ayaṁ pātova paṭṭhāya evaṁ olambanto patitvā",
  "atk-s0502a26:99_5": "maranto nagaraṁ anagaraṁ kareyyā’’ti cintetvā nagaravināsabhītā ‘‘yaṁ so yācati,",
  "atk-s0502a26:99_6": "sabbaṁ demā’’ti paṭissuṇitvā adaṁsu. So otaritvā sabbaṁ gahetvā agamāsi. Bhikkhū",
  "atk-s0502a26:99_7": "vihārūpacāre taṁ gāviṁ viya viravitvā gacchantaṁ disvā sañjānitvā ‘‘laddhaṁ te ,",
  "atk-s0502a26:99_8": "brāhmaṇa, yathāpatthita’’nti pucchitvā ‘‘āma, laddhaṁ me’’ti sutvā antovihāraṁ gantvā",
  "atk-s0502a26:99_9": "tathāgatassa tamatthaṁ ārocesuṁ. Satthā ‘‘na, bhikkhave, idāneva so kuhakacoro, pubbepi",
  "atk-s0502a26:99_10": "kuhakacoroyeva ahosi. Idāni panesa bālajanaṁ vañceti, tadā pana paṇḍite vañcetuṁ",
  "atk-s0502a26:99_11": "nāsakkhī’’ti vatvā tehi yācito atītamāhari.",
  "atk-s0502a26:100_0": "Atīte ekaṁ kāsikagāmaṁ nissāya eko kuhakatāpaso vāsaṁ kappesi. Taṁ ekaṁ kulaṁ paṭijaggi.",
  "atk-s0502a26:100_1": "Divā uppannakhādanīyabhojanīyato attano puttānaṁ viya tassapi ekaṁ koṭṭhāsaṁ deti,",
  "atk-s0502a26:100_2": "sāyaṁ uppannakoṭṭhāsaṁ ṭhapetvā dutiyadivase deti. Athekadivasaṁ sāyaṁ godhamaṁsaṁ",
  "atk-s0502a26:100_3": "labhitvā sādhukaṁ pacitvā tato koṭṭhāsaṁ ṭhapetvā dutiyadivase tassa adaṁsu. Tāpaso",
  "atk-s0502a26:100_4": "maṁsaṁ khāditvāva rasataṇhāya baddho ‘‘kiṁ maṁsaṁ nāmeta’’nti pucchitvā ‘‘godhamaṁsa’’nti",
  "atk-s0502a26:100_5": "sutvā bhikkhāya caritvā sappidadhikaṭukabhaṇḍādīni gahetvā paṇṇasālaṁ gantvā ekamantaṁ",
  "atk-s0502a26:100_6": "ṭhapesi. Paṇṇasālāya pana avidūre ekasmiṁ vammike godharājā viharati. So kālena kālaṁ",
  "atk-s0502a26:100_7": "tāpasaṁ vandituṁ āgacchati. Taṁdivasaṁ panesa ‘‘taṁ vadhissāmī’’ti daṇḍaṁ paṭicchādetvā",
  "atk-s0502a26:100_8": "tassa vammikassa avidūre ṭhāne niddāyanto viya nisīdi. Godharājā vammikato nikkhamitvā",
  "atk-s0502a26:100_9": "tassa santikaṁ āgacchantova ākāraṁ sallakkhetvā ‘‘na me ajja ācariyassa ākāro ruccatī’’ti",
  "atk-s0502a26:100_10": "tatova nivatti. Tāpaso tassa nivattanabhāvaṁ ñatvā tassa māraṇatthāya daṇḍaṁ khipi,",
  "atk-s0502a26:100_11": "daṇḍo virajjhitvā gato. Godharājāpi dhammikaṁ pavisitvā tato sīsaṁ nīharitvā āgatamaggaṁ",
  "atk-s0502a26:100_12": "olokento tāpasaṁ āha –",
  "atk-s0502a26:101": "‘‘Samaṇaṁ taṁ maññamāno, upagacchimasaññataṁ;",
  "atk-s0502a26:102": "So maṁ daṇḍena pāhāsi, yathā asamaṇo tathā.",
  "atk-s0502a26:103": "‘‘Kiṁ te jaṭāhi dummedha, kiṁ te ajinasāṭiyā;",
  "atk-s0502a26:104": "Abbhantaraṁ te gahanaṁ, bāhiraṁ parimajjasī’’ti. (jā. 1.4.97-98);",
  "atk-s0502a26:105": "Atha naṁ tāpaso attano santakena palobhetuṁ evamāha –",
  "atk-s0502a26:106": "‘‘Ehi godha nivattassu, bhuñja sālīnamodanaṁ;",
  "atk-s0502a26:107": "Telaṁ loṇañca me atthi, pahūtaṁ mayha pipphalī’’ti. (jā. 1.4.99);",
  "atk-s0502a26:108": "Taṁ sutvā godharājā ‘‘yathā yathā tvaṁ kathesi, tathā tathā me palāyitukāmatāva hotī’’ti vatvā imaṁ gāthamāha –",
  "atk-s0502a26:109": "‘‘Esa bhiyyo pavekkhāmi, vammikaṁ sataporisaṁ;",
  "atk-s0502a26:110": "Telaṁ loṇañca kittesi, ahitaṁ mayha pipphalī’’ti. (jā. 1.4.100);",
  "atk-s0502a26:111_0": "Evañca pana vatvā ‘‘ahaṁ ettakaṁ kālaṁ tayi samaṇasaññaṁ akāsiṁ, idāni pana te maṁ",
  "atk-s0502a26:111_1": "paharitukāmatāya daṇḍo khitto, tassa khittakāleyeva asamaṇo jāto. Kiṁ tādisassa duppaññassa",
  "atk-s0502a26:111_2": "puggalassa jaṭāhi, kiṁ sakhurena ajinacammena. Abbhantarañhi te gahanaṁ, kevalaṁ",
  "atk-s0502a26:111_3": "bāhirameva parimajjasī’’ti āha. Satthā imaṁ atītaṁ āharitvā ‘‘tadā esa kuhako tāpaso",
  "atk-s0502a26:111_4": "ahosi, godharājā pana ahamevā’’ti vatvā jātakaṁ samodhānetvā tadā godhapaṇḍitena",
  "atk-s0502a26:111_5": "tassa niggahitakāraṇaṁ dassento imaṁ gāthamāha –",
  "atk-s0502a26:112": "394.",
  "atk-s0502a26:113": " ‘‘Kiṁ te jaṭāhi dummedha, kiṁ te ajinasāṭiyā;",
  "atk-s0502a26:114": "Abbhantaraṁ te gahanaṁ, bāhiraṁ parimajjasī’’ti. (jā. 1.4.98);",
  "atk-s0502a26:115_0": "Tattha kiṁ te jaṭāhīti ambho duppañña tava baddhāhipi imāhi jaṭāhi sakhurāya nivatthāyapi",
  "atk-s0502a26:115_1": "imāya ajinacammasāṭikāya ca kimatthoti. Abbhantaranti abbhantarañhi te rāgādikilesagahanaṁ,",
  "atk-s0502a26:115_2": "kevalaṁ hatthilaṇḍaṁ assalaṇḍaṁ viya maṭṭhaṁ bāhiraṁ parimajjasīti attho.",
  "atk-s0502a26:116": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:117": "Kuhakabrāhmaṇavatthu ekādasamaṁ.",
  "atk-s0502a26:118": "12. Kisāgotamīvatthu",
  "atk-s0502a26:119": "Paṁsukūladharanti imaṁ dhammadesanaṁ satthā gijjhakūṭe pabbate viharanto kisāgotamiṁ ārabbha kathesi.",
  "atk-s0502a26:120_0": "Tadā kira sakko paṭhamayāmāvasāne devaparisāya saddhiṁ satthāraṁ upasaṅkamitvā vanditvā",
  "atk-s0502a26:120_1": "ekamante sāraṇīyadhammakathaṁ suṇanto nisīdi. Tasmiṁ khaṇe kisāgotamī ‘‘satthāraṁ",
  "atk-s0502a26:120_2": "passissāmī’’ti ākāsenāgantvā sakkaṁ disvā nivatti. So taṁ vanditvā nivattantiṁ disvā",
  "atk-s0502a26:120_3": "satthāraṁ pucchi – ‘‘kā nāmesā , bhante, āgacchamānāva tumhe disvā nivattatī’’ti?",
  "atk-s0502a26:120_4": "Satthā ‘‘kisāgotamī nāmesā, mahārāja, mama dhītā paṁsukūlikattherīnaṁ aggā’’ti vatvā imaṁ gāthamāha –",
  "atk-s0502a26:121": "395.",
  "atk-s0502a26:122": " ‘‘Paṁsukūladharaṁ jantuṁ, kisaṁ dhamanisanthataṁ;",
  "atk-s0502a26:123": "Ekaṁ vanasmiṁ jhāyantaṁ, tamahaṁ brūmi brāhmaṇa’’nti.",
  "atk-s0502a26:124_0": "Tattha kisanti paṁsukūlikā hi attano anurūpaṁ paṭipadaṁ pūrentā appamaṁsalohitā ceva",
  "atk-s0502a26:124_1": "honti dhamanisanthatagattā ca, tasmā evamāha. Ekaṁ vanasminti vivittaṭṭhāne ekakaṁ",
  "atk-s0502a26:124_2": "vanasmiṁ jhāyantaṁ tamahaṁ brāhmaṇaṁ vadāmīti attho.",
  "atk-s0502a26:125": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:126": "Kisāgotamīvatthu dvādasamaṁ.",
  "atk-s0502a26:127": "13. Ekabrāhmaṇavatthu",
  "atk-s0502a26:128": "Nacāhanti imaṁ dhammadesanaṁ satthā jetavane viharanto ekaṁ brāhmaṇaṁ ārabbha kathesi.",
  "atk-s0502a26:129_0": "So kira ‘‘samaṇo gotamo attano sāvake brāhmaṇāti vadati ahañcamhi brāhmaṇayoniyaṁ",
  "atk-s0502a26:129_1": "nibbatto, mampi nu kho evaṁ vattuṁ vaṭṭatī’’ti satthāraṁ upasaṅkamitvā tamatthaṁ",
  "atk-s0502a26:129_2": "pucchi. Atha naṁ satthā ‘‘nāhaṁ, brāhmaṇa, brāhmaṇayoniyaṁ nibbattamattenevaṁ vadāmi,",
  "atk-s0502a26:129_3": "yo pana akiñcano agahaṇo, tamahaṁ brāhmaṇaṁ vadāmī’’ti vatvā imaṁ gāthamāha –",
  "atk-s0502a26:130": "396.",
  "atk-s0502a26:131": " ‘‘Na cāhaṁ brāhmaṇaṁ brūmi, yonijaṁ mattisambhavaṁ;",
  "atk-s0502a26:132": "Bhovādi nāma so hoti, sace hoti sakiñcano;",
  "atk-s0502a26:133": "Akiñcanaṁ anādānaṁ, tamahaṁ brūmi brāhmaṇa’’nti.",
  "atk-s0502a26:134_0": "Tattha yonijanti yoniyaṁ jātaṁ. Mattisambhavanti brāhmaṇiyā mātu santake udarasmiṁ",
  "atk-s0502a26:134_1": "sambhūtaṁ. Bhovādīti so pana āmantanādīsu ‘‘bho, bho’’ti vatvā vicaranto bhovādi",
  "atk-s0502a26:134_2": "nāma hoti, sace rāgādīhi kiñcanehi sakiñcano. Ahaṁ pana rāgādīhi akiñcanaṁ catūhi",
  "atk-s0502a26:134_3": "upādānehi anādānaṁ brāhmaṇaṁ vadāmīti attho.",
  "atk-s0502a26:135": "Desanāvasāne so brāhmaṇo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a26:136": "Ekabrāhmaṇavatthu terasamaṁ.",
  "atk-s0502a26:137": "14. Uggasenaseṭṭhiputtavatthu",
  "atk-s0502a26:138_0": "Sabbasaṁyojananti imaṁ dhammadesanaṁ satthā veḷuvane viharanto uggasenaṁ nāma seṭṭhiputtaṁ",
  "atk-s0502a26:138_1": "ārabbha kathesi. Vatthu ‘‘muñca pure muñca pacchato’’ti (dha. pa. 348) gāthāvaṇṇanāya vitthāritameva.",
  "atk-s0502a26:139_0": "Tadā hi satthā, ‘‘bhante, uggaseno ‘na bhāyāmī’ti vadati, abhūtena maññe aññaṁ byākarotī’’ti",
  "atk-s0502a26:139_1": "bhikkhūhi vutte, ‘‘bhikkhave, mama puttasadisā chinnasaṁyojanā na bhāyantiyevā’’ti",
  "atk-s0502a26:139_2": "vatvā imaṁ gāthamāha –",
  "atk-s0502a26:140": "397.",
  "atk-s0502a26:141": " ‘‘Sabbasaṁyojanaṁ chetvā, yo ve na paritassati;",
  "atk-s0502a26:142": "Saṅgātigaṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:143_0": "Tattha sabbasaṁyojananti dasavidhasaṁyojanaṁ. Na paritassatīti taṇhāya na bhāyati.",
  "atk-s0502a26:143_1": "Tamahanti taṁ ahaṁ rāgādīnaṁ saṅgānaṁ atītattā saṅgātigaṁ, catunnampi yogānaṁ abhāvena",
  "atk-s0502a26:143_2": "visaṁyuttaṁ brāhmaṇaṁ vadāmīti attho.",
  "atk-s0502a26:144": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:145": "Uggasenaseṭṭhiputtavatthu cuddasamaṁ.",
  "atk-s0502a26:146": "15. Dvebrāhmaṇavatthu",
  "atk-s0502a26:147": "Chetvānaddhinti imaṁ dhammadesanaṁ satthā jetavane viharanto dve brāhmaṇe ārabbha kathesi.",
  "atk-s0502a26:148_0": "Tesu kirekassa cūḷarohito nāma goṇo ahosi, ekassa mahārohito nāma. Te ekadivasaṁ",
  "atk-s0502a26:148_1": "‘‘tava goṇo balavā, mama goṇo balavā’’ti vivaditvā ‘‘kiṁ no vivādena, pājetvā jānissāmā’’ti",
  "atk-s0502a26:148_2": "aciravatītīre sakaṭaṁ vālukāya pūretvā goṇe yojayiṁsu. Tasmiṁ khaṇe bhikkhūpi nhāyituṁ",
  "atk-s0502a26:148_3": "tattha gatā honti. Brāhmaṇā goṇe pājesuṁ. Sakaṭaṁ niccalaṁ aṭṭhāsi, naddhivarattā",
  "atk-s0502a26:148_4": "pana chijjiṁsu. Bhikkhū disvā vihāraṁ gantvā tamatthaṁ satthu ārocayiṁsu. Satthā,",
  "atk-s0502a26:148_5": "‘‘bhikkhave , bāhirā etā naddhivarattā, yo koci etā chindateva, bhikkhunā pana ajjhattikaṁ",
  "atk-s0502a26:148_6": "kodhanaddhiñceva taṇhāvarattañca chindituṁ vaṭṭatī’’ti vatvā imaṁ gāthamāha –",
  "atk-s0502a26:149": "398.",
  "atk-s0502a26:150": " ‘‘Chetvā naddhiṁ varattañca, sandānaṁ sahanukkamaṁ;",
  "atk-s0502a26:151": "Ukkhittapalighaṁ buddhaṁ, tamahaṁ brūmi brāhmaṇa’’nti.",
  "atk-s0502a26:152_0": "Tattha naddhinti nayhanabhāvena pavattaṁ kodhaṁ. Varattanti bandhanabhāvena pavattaṁ",
  "atk-s0502a26:152_1": "taṇhaṁ. Sandānaṁ sahanukkamanti anusayānukkamasahitaṁ dvāsaṭṭhidiṭṭhisandānaṁ, idaṁ",
  "atk-s0502a26:152_2": "sabbampi chinditvā ṭhitaṁ avijjāpalighassa ukkhittattā ukkhittapalighaṁ, catunnaṁ",
  "atk-s0502a26:152_3": "saccānaṁ buddhattā buddhaṁ taṁ ahaṁ brāhmaṇaṁ vadāmīti attho.",
  "atk-s0502a26:153": "Desanāvasāne pañcasatā bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a26:154": "Dvebrāhmaṇavatthu pannarasamaṁ.",
  "atk-s0502a26:155": "16. Akkosakabhāradvājavatthu",
  "atk-s0502a26:156": "Akkosanti imaṁ dhammadesanaṁ satthā veḷuvane viharanto akkosakabhāradvājaṁ ārabbha kathesi.",
  "atk-s0502a26:157_0": "Tassa hi bhātu bhāradvājassa dhanañjānī nāma brāhmaṇī sotāpannā ahosi. Sā khīpitvāpi",
  "atk-s0502a26:157_1": "kāsitvāpi pakkhalitvāpi ‘‘namo tassa bhagavato arahato sammāsambuddhassā’’ti imaṁ",
  "atk-s0502a26:157_2": "udānaṁ udānesi. Sā ekadivasaṁ brāhmaṇaparivesanāya pavattamānāya pakkhalitvā tatheva",
  "atk-s0502a26:157_3": "mahāsaddena udānaṁ udānesi. Brāhmaṇo kujjhitvā ‘‘evamevāyaṁ vasalī yattha vā tattha",
  "atk-s0502a26:157_4": "vā pakkhalitvā tassa muṇḍakassa samaṇakassa vaṇṇaṁ bhāsatī’’ti vatvā ‘‘idāni te,",
  "atk-s0502a26:157_5": "vasali, gantvā tassa satthuno vādaṁ āropessāmī’’ti āha. Atha naṁ sā ‘‘gaccha, brāhmaṇa,",
  "atk-s0502a26:157_6": "nāhaṁ taṁ passāmi, yo tassa bhagavato vādaṁ āropeyya, api ca gantvā taṁ bhagavantaṁ",
  "atk-s0502a26:157_7": "pañhaṁ pucchassū’’ti āha. So satthu santikaṁ gantvā avanditvāva ekamantaṁ ṭhito pañhaṁ",
  "atk-s0502a26:157_8": "pucchanto imaṁ gāthamāha –",
  "atk-s0502a26:158": "‘‘Kiṁsu chetvā sukhaṁ seti, kiṁsu chetvā na socati;",
  "atk-s0502a26:159": "Kissassu ekadhammassa, vadhaṁ rocesi gotamā’’ti. (saṁ. ni. 1.187);",
  "atk-s0502a26:160": "Athassa pañhaṁ byākaronto satthā imaṁ gāthamāha –",
  "atk-s0502a26:161": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0502a26:162": "Kodhassa visamūlassa, madhuraggassa brāhmaṇa;",
  "atk-s0502a26:163": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187);",
  "atk-s0502a26:164_0": "So satthari pasīditvā pabbajitvā arahattaṁ pāpuṇi. Athassa kaniṭṭho akkosakabhāradvājo",
  "atk-s0502a26:164_1": "‘‘bhātā kira me pabbajito’’ti sutvā kuddho āgantvā satthāraṁ asabbhāhi pharusāhi",
  "atk-s0502a26:164_2": "vācāhi akkosi. Sopi satthārā atithīnaṁ khādanīyādidānaopammena saññatto satthari",
  "atk-s0502a26:164_3": "pasanno pabbajitvā arahattaṁ pāpuṇi. Aparepissa sundarikabhāradvājo biliṅgakabhāradvājoti",
  "atk-s0502a26:164_4": "dve kaniṭṭhabhātaro satthāraṁ akkosantāva satthārā vinītā pabbajitvā arahattaṁ pāpuṇiṁsu.",
  "atk-s0502a26:165_0": "Athekadivasaṁ dhammasabhāyaṁ kathaṁ samuṭṭhāpesuṁ, ‘‘āvuso, acchariyā vata buddhaguṇā,",
  "atk-s0502a26:165_1": "catūsu nāma bhātikesu akkosantesu satthā kiñci avatvā tesaṁyeva patiṭṭhā jāto’’ti.",
  "atk-s0502a26:165_2": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā",
  "atk-s0502a26:165_3": "‘‘imāya nāmā’’ti vutte, ‘‘bhikkhave, ahaṁ mama khantibalena samannāgatattā duṭṭhesu",
  "atk-s0502a26:165_4": "adussanto mahājanassa patiṭṭhā homiyevā’’ti vatvā imaṁ gāthamāha –",
  "atk-s0502a26:166": "399.",
  "atk-s0502a26:167": " ‘‘Akkosaṁ vadhabandhañca, aduṭṭho yo titikkhati;",
  "atk-s0502a26:168": "Khantībalaṁ balānīkaṁ, tamahaṁ brūmi brāhmaṇa’’nti.",
  "atk-s0502a26:169_0": "Tattha aduṭṭhoti etaṁ dasahi akkosavatthūhi akkosañca pāṇiādīhi pothanañca andubandhanādīhi",
  "atk-s0502a26:169_1": "bandhanañca yo akuddhamānaso hutvā adhivāseti , khantibalena samannāgatattā khantibalaṁ,",
  "atk-s0502a26:169_2": "punappunaṁ uppattiyā anīkabhūtena teneva khantibalena samannāgatattā balānīkaṁ taṁ",
  "atk-s0502a26:169_3": "evarūpaṁ ahaṁ brāhmaṇaṁ vadāmīti attho.",
  "atk-s0502a26:170": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:171": "Akkosakabhāradvājavatthu soḷasamaṁ.",
  "atk-s0502a26:172": "17. Sāriputtattheravatthu",
  "atk-s0502a26:173": "Akkodhananti imaṁ dhammadesanaṁ satthā veḷuvane viharanto sāriputtattheraṁ ārabbha kathesi.",
  "atk-s0502a26:174_0": "Tadā kira thero pañcahi bhikkhusatehi saddhiṁ piṇḍāya caranto nālakagāme mātu gharadvāraṁ",
  "atk-s0502a26:174_1": "agamāsi. Atha naṁ sā nisīdāpetvā parivisamānā akkosi – ‘‘ambho, ucchiṭṭhakhādaka",
  "atk-s0502a26:174_2": "ucchiṭṭhakañjiyaṁ alabhitvā paragharesu uḷuṅkapiṭṭhena ghaṭṭitakañjiyaṁ paribhuñjituṁ",
  "atk-s0502a26:174_3": "asītikoṭidhanaṁ pahāya pabbajitosi, nāsitamhā tayā, bhuñjāhi dānī’’ti. Bhikkhūnampi",
  "atk-s0502a26:174_4": "bhattaṁ dadamānā ‘‘tumhehi mama putto attano cūḷupaṭṭhāko kato, idāni bhuñjathā’’ti",
  "atk-s0502a26:174_5": "vadeti. Thero bhikkhaṁ gahetvā vihārameva agamāsi. Athāyasmā rāhulo satthāraṁ piṇḍapātena",
  "atk-s0502a26:174_6": "āpucchi. Atha naṁ satthā āha – ‘‘rāhula, kahaṁ gamitthā’’ti? ‘‘Ayyikāya gāmaṁ, bhante’’ti.",
  "atk-s0502a26:174_7": "‘‘Kiṁ pana te ayyikāya upajjhāyo vutto’’ti? ‘‘Ayyikāya me, bhante, upajjhāyo akkuṭṭho’’ti.",
  "atk-s0502a26:174_8": "‘‘Kinti vatvā’’ti? ‘‘Idaṁ nāma, bhante’’ti. ‘‘Upajjhāyena pana te kiṁ vutta’’nti?",
  "atk-s0502a26:174_9": "‘‘Na kiñci, bhante’’ti. Taṁ sutvā bhikkhū dhammasabhāyaṁ kathaṁ samuṭṭhāpesuṁ, ‘‘āvuso,",
  "atk-s0502a26:174_10": "acchariyā vata sāriputtattherassa guṇā, evaṁnāmassa mātari akkosantiyā kodhamattampi",
  "atk-s0502a26:174_11": "nāhosī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0502a26:174_12": "pucchitvā ‘‘imāya nāmā’’ti vutte, ‘‘bhikkhave, khīṇāsavā nāma akkodhanāva hontī’’ti",
  "atk-s0502a26:174_13": "vatvā imaṁ gāthamāha –",
  "atk-s0502a26:175": "400.",
  "atk-s0502a26:176": " ‘‘Akkodhanaṁ vatavantaṁ, sīlavantaṁ anussadaṁ;",
  "atk-s0502a26:177": "Dantaṁ antimasārīraṁ, tamahaṁ brūmi brāhmaṇa’’nti.",
  "atk-s0502a26:178_0": "Tattha vatavantanti dhutavatena, samannāgataṁ catupārisuddhisīlena sīlavantaṁ, taṇhāussadābhāvena",
  "atk-s0502a26:178_1": "anussadaṁ, chaḷindriyadamanena dantaṁ, koṭiyaṁ ṭhitena attabhāvena antimasarīraṁ",
  "atk-s0502a26:178_2": "tamahaṁ brāhmaṇaṁ vadāmīti attho.",
  "atk-s0502a26:179": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:180": "Sāriputtattheravatthu sattarasamaṁ.",
  "atk-s0502a26:181": "18. Uppalavaṇṇātherīvatthu",
  "atk-s0502a26:182_0": "Vāri pokkharapattevāti imaṁ dhammadesanaṁ satthā jetavane viharanto uppalavaṇṇatheriṁ",
  "atk-s0502a26:182_1": "ārabbha kathesi. Vatthu ‘‘madhuvā maññati bālo’’ti gāthāvaṇṇanāya (dha. pa. 69) vitthāritameva.",
  "atk-s0502a26:182_2": "Vuttañhi tattha (dha. pa. aṭṭha. 1.69) –",
  "atk-s0502a26:183_0": "Aparena samayena mahājano dhammasabhāyaṁ kathaṁ samuṭṭhāpesi ‘‘khīṇāsavāpi maññe",
  "atk-s0502a26:183_1": "kāmasukhaṁ sādiyanti, kāmaṁ sevanti, kiṁ na sevissanti. Na hete koḷāparukkhā, na",
  "atk-s0502a26:183_2": "ca vammikā, allamaṁsasarīrāva, tasmā etepi kāmasukhaṁ sādiyantī’’ti. Satthā āgantvā",
  "atk-s0502a26:183_3": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0502a26:183_4": "vutte ‘‘na, bhikkhave, khīṇāsavā kāmasukhaṁ sādiyanti, na kāmaṁ sevanti. Yathā hi",
  "atk-s0502a26:183_5": "padumapatte patitaṁ udakabindu na limpati na saṇṭhāti, vinivattitvā pana patateva.",
  "atk-s0502a26:183_6": "Yathā ca āragge sāsapo na upalimpati na saṇṭhāti, vinivattitvā patateva, evaṁ khīṇāsavassa",
  "atk-s0502a26:183_7": "citte duvidhopi kāmo na limpati na saṇṭhātī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a26:184": "401.",
  "atk-s0502a26:185": " ‘‘Vāri pokkharapatteva, āraggeriva sāsapo;",
  "atk-s0502a26:186": "Yo na limpati kāmesu, tamahaṁ brūmi brāhmaṇa’’nti.",
  "atk-s0502a26:187": "Tattha yo na limpatīti evamevaṁ yo abbhantare duvidhepi kāme na upalimpati, tasmiṁ kāme na saṇṭhāti, tamahaṁ brāhmaṇaṁ vadāmīti attho.",
  "atk-s0502a26:188": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:189": "Uppalavaṇṇātherīvatthu aṭṭhārasamaṁ.",
  "atk-s0502a26:190": "19. Aññatarabrāhmaṇavatthu",
  "atk-s0502a26:191": "Yodukkhassāti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a26:192_0": "Tassa kireko dāso apaññatte sikkhāpade palāyitvā pabbajitvā arahattaṁ pāpuṇi. Brāhmaṇo",
  "atk-s0502a26:192_1": "taṁ olokento adisvā ekadivasaṁ satthārā saddhiṁ piṇḍāya pavisantaṁ dvārantare disvā",
  "atk-s0502a26:192_2": "cīvaraṁ daḷhaṁ aggahesi. Satthā nivattitvā ‘‘kiṁ idaṁ, brāhmaṇā’’ti pucchi. Dāso",
  "atk-s0502a26:192_3": "me, bho gotamāti . Pannabhāro esa, brāhmaṇāti. ‘‘Pannabhāro’’ti ca vutte brāhmaṇo",
  "atk-s0502a26:192_4": "‘‘arahā’’ti sallakkhesi. Tasmā punapi tena ‘‘evaṁ, bho gotamā’’ti vutte satthā ‘‘āma,",
  "atk-s0502a26:192_5": "brāhmaṇa, pannabhāro’’ti vatvā imaṁ gāthamāha –",
  "atk-s0502a26:193": "402.",
  "atk-s0502a26:194": " ‘‘Yo dukkhassa pajānāti, idheva khayamattano;",
  "atk-s0502a26:195": "Pannabhāraṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:196_0": "Tattha dukkhassāti khandhadukkhassa. Pannabhāranti ohitakhandhabhāraṁ catūhi yogehi",
  "atk-s0502a26:196_1": "sabbakilesehi vā visaṁyuttaṁ tamahaṁ brāhmaṇaṁ vadāmīti attho. Desanāvasāne so brāhmaṇo",
  "atk-s0502a26:196_2": "sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a26:197": "Aññatarabrāhmaṇavatthu ekūnavīsatimaṁ.",
  "atk-s0502a26:198": "20. Khemābhikkhunīvatthu",
  "atk-s0502a26:199": "Gambhīrapaññanti imaṁ dhammadesanaṁ satthā gijjhakūṭe viharanto khemaṁ nāma bhikkhuniṁ ārabbha kathesi.",
  "atk-s0502a26:200_0": "Ekadivasañhi paṭhamayāmasamanantare sakko devarājā parisāya saddhiṁ āgantvā satthu",
  "atk-s0502a26:200_1": "santike sāraṇīyadhammakathaṁ suṇanto nisīdi. Tasmiṁ khaṇe khemā bhikkhunī ‘‘satthāraṁ",
  "atk-s0502a26:200_2": "passissāmī’’ti āgantvā sakkaṁ disvā ākāse ṭhitāva satthāraṁ vanditvā nivatti. Sakko",
  "atk-s0502a26:200_3": "taṁ disvā ‘‘ko esā, bhante, āgacchamānā ākāse ṭhitāva satthāraṁ vanditvā nivattī’’ti",
  "atk-s0502a26:200_4": "pucchi. Satthā ‘‘esā, mahārāja, mama dhītā khemā nāma mahāpaññā maggāmaggakovidā’’ti",
  "atk-s0502a26:200_5": "vatvā imaṁ gāthamāha –",
  "atk-s0502a26:201": "403.",
  "atk-s0502a26:202": " ‘‘Gambhīrapaññaṁ medhāviṁ, maggāmaggassa kovidaṁ;",
  "atk-s0502a26:203": "Uttamatthamanuppattaṁ, tamahaṁ brūmi brāhmaṇa’’nti.",
  "atk-s0502a26:204_0": "Tattha gabbhīrapaññanti gambhīresu khandhādīsu pavattāya paññāya samannāgataṁ dhammojapaññāya",
  "atk-s0502a26:204_1": "samannāgataṁ medhāviṁ ‘‘ayaṁ duggatiyā maggo, ayaṁ sugatiyā maggo, ayaṁ nibbānassa",
  "atk-s0502a26:204_2": "maggo, ayaṁ amaggo’’ti evaṁ magge ca amagge ca chekatāya maggāmaggassa kovidaṁ arahattasaṅkhātaṁ",
  "atk-s0502a26:204_3": "uttamatthaṁ anuppattaṁ tamahaṁ brāhmaṇaṁ vadāmīti attho.",
  "atk-s0502a26:205": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:206": "Khemābhikkhunivatthu vīsatimaṁ.",
  "atk-s0502a26:207": "21. Pabbhāravāsītissattheravatthu",
  "atk-s0502a26:208": "Asaṁsaṭṭhanti imaṁ dhammadesanaṁ satthā jetavane viharanto pabbhāravāsītissattheraṁ ārabbha kathesi.",
  "atk-s0502a26:209_0": "So kira satthu santike kammaṭṭhānaṁ gahetvā araññaṁ pavisitvā sappāyaṁ senāsanaṁ",
  "atk-s0502a26:209_1": "olokento ekaṁ leṇapabbhāraṁ pāpuṇi, sampattakkhaṇeyevassa cittaṁ ekaggataṁ labhi.",
  "atk-s0502a26:209_2": "So ‘‘ahaṁ idha vasanto pabbajitakiccaṁ nipphādetuṁ sakkhissāmī’’ti cintesi. Leṇepi",
  "atk-s0502a26:209_3": "adhivatthā devatā ‘‘sīlavā bhikkhu āgato, iminā saddhiṁ ekaṭṭhāne vasituṁ dukkhaṁ.",
  "atk-s0502a26:209_4": "Ayaṁ pana idha ekarattimeva vasitvā pakkamissatī’’ti cintetvā putte ādāya nikkhami.",
  "atk-s0502a26:209_5": "Thero punadivase pātova gocaragāmaṁ piṇḍāya pāvisi. Atha naṁ ekā upāsikā disvāva",
  "atk-s0502a26:209_6": "puttasinehaṁ paṭilabhitvā gehe nisīdāpetvā bhojetvā attānaṁ nissāya temāsaṁ vasanatthāya",
  "atk-s0502a26:209_7": "yāci. Sopi ‘‘sakkā mayā imaṁ nissāya bhavanissaraṇaṁ kātu’’nti adhivāsetvā tameva",
  "atk-s0502a26:209_8": "leṇaṁ agamāsi. Devatā taṁ āgacchantaṁ disvā ‘‘addhā kenaci nimantito bhavissati,",
  "atk-s0502a26:209_9": "sve vā parasuve vā gamissatī’’ti cintesi.",
  "atk-s0502a26:210_0": "Evaṁ aḍḍhamāsamatte atikkante ‘‘ayaṁ idheva maññe antovassaṁ vasissati, sīlavatā",
  "atk-s0502a26:210_1": "pana saddhiṁ ekaṭṭhāne puttakehi saddhiṁ vasituṁ dukkaraṁ, imañca ‘nikkhamā’ti vattuṁ",
  "atk-s0502a26:210_2": "na sakkā, atthi nu kho imassa sīle khalita’’nti dibbena cakkhunā olokentī upasampadamāḷakato",
  "atk-s0502a26:210_3": "paṭṭhāya tassa sīle khalitaṁ adisvā ‘‘parisuddhamassa sīlaṁ, kiñcidevassa katvā ayasaṁ",
  "atk-s0502a26:210_4": "uppādessāmī’’ti tassa upaṭṭhākakule upāsikāya jeṭṭhaputtassa sarīre adhimuccitvā",
  "atk-s0502a26:210_5": "gīvaṁ parivattesi. Tassa akkhīni nikkhamiṁsu, mukhato kheḷo pagghari. Upāsikā taṁ",
  "atk-s0502a26:210_6": "disvā ‘‘kiṁ ida’’nti viravi. Atha naṁ devatā adissamānarūpā evamāha – ‘‘mayā esa",
  "atk-s0502a26:210_7": "gahito, balikammenapi me attho natthi, tumhākaṁ pana kulūpakaṁ theraṁ laṭṭhimadhukaṁ",
  "atk-s0502a26:210_8": "yācitvā tena telaṁ pacitvā imassa natthukammaṁ detha, evāhaṁ imaṁ muñcissāmī’’ti.",
  "atk-s0502a26:210_9": "Nassatu vā esa maratu vā, na sakkhissāmahaṁ ayyaṁ laṭṭhimadhukaṁ yācitunti. Sace",
  "atk-s0502a26:210_10": "laṭṭhimadhukaṁ yācituṁ na sakkotha, nāsikāyassa hiṅgucuṇṇaṁ pakkhipituṁ vadethāti.",
  "atk-s0502a26:210_11": "Idampi vattuṁ na sakkomāti. Tena hissa pādadhovanaudakaṁ ādāya sīse āsiñcathāti.",
  "atk-s0502a26:210_12": "Upāsikā ‘‘sakkā idaṁ kātu’’nti velāya āgataṁ theraṁ nisīdāpetvā yāgukhajjakaṁ datvā",
  "atk-s0502a26:210_13": "antarabhatte nisinnassa pāde dhovitvā udakaṁ gahetvā, ‘‘bhante, idaṁ udakaṁ dārakassa",
  "atk-s0502a26:210_14": "sīse āsiñcāmā’’ti āpucchitvā ‘‘tena hi āsiñcathā’’ti vutte tathā akāsi. Sā devatā",
  "atk-s0502a26:210_15": "tāvadeva taṁ muñcitvā gantvā leṇadvāre aṭṭhāsi.",
  "atk-s0502a26:211_0": "Theropi bhattakiccāvasāne uṭṭhāyāsanā avissaṭṭhakammaṭṭhānatāya dvattiṁsākāraṁ sajjhāyantova",
  "atk-s0502a26:211_1": "pakkāmi. Atha naṁ leṇadvāraṁ pattakāle sā devatā ‘‘mahāvejja mā idha pavisā’’ti āha.",
  "atk-s0502a26:211_2": "So tattheva ṭhatvā ‘‘kāsi tva’’nti āha. Ahaṁ idha adhivatthā devatāti. Thero ‘‘atthi",
  "atk-s0502a26:211_3": "nu kho mayā vejjakammassa kataṭṭhāna’’nti upasampadamāḷakato paṭṭhāya olokento attano",
  "atk-s0502a26:211_4": "sīle tilakaṁ vā kāḷakaṁ vā adisvā ‘‘ahaṁ mayā vejjakammassa kataṭṭhānaṁ na passāmi,",
  "atk-s0502a26:211_5": "kasmā evaṁ vadesī’’ti āha. Na passasīti. Āma, na passāmīti? Ācikkhāmi teti. Āma,",
  "atk-s0502a26:211_6": "ācikkhāhīti. Tiṭṭhatu tāva dūre kataṁ, ajjeva tayā amanussagahitassa upaṭṭhākaputtassa",
  "atk-s0502a26:211_7": "pādadhovanaudakaṁ sīse āsittaṁ, nāsittanti? Āma, āsittanti. Kiṁ etaṁ na passasīti?",
  "atk-s0502a26:211_8": "Etaṁ sandhāya tvaṁ vadesīti? Āma, etaṁ sandhāya vadāmīti. Thero cintesi – ‘‘aho vata",
  "atk-s0502a26:211_9": "me sammā paṇihito attā, sāsanassa anurūpaṁ vata me caritaṁ, devatāpi mama catupārisuddhisīle",
  "atk-s0502a26:211_10": "tilakaṁ vā kāḷakaṁ vā adisvā dārakassa sīse āsittapādadhovanamattaṁ addasā’’ti tassa",
  "atk-s0502a26:211_11": "sīlaṁ ārabbha balavapīti uppajji. So taṁ vikkhambhetvā pāduddhārampi akatvā tattheva",
  "atk-s0502a26:211_12": "arahattaṁ patvā ‘‘mādisaṁ parisuddhaṁ samaṇaṁ dūsetvā mā idha vanasaṇḍe vasi, tvameva",
  "atk-s0502a26:211_13": "nikkhamāhī’’ti devataṁ ovadanto imaṁ udānaṁ udānesi –",
  "atk-s0502a26:212": "‘‘Visuddho vata me vāso, nimmalaṁ maṁ tapassinaṁ;",
  "atk-s0502a26:213": "Mā tvaṁ visuddhaṁ dūsesi, nikkhama pavanā tuva’’nti.",
  "atk-s0502a26:214_0": "So tattheva temāsaṁ vasitvā vutthavasso satthu santikaṁ gantvā bhikkhūhi ‘‘kiṁ, āvuso,",
  "atk-s0502a26:214_1": "pabbajitakiccaṁ te matthakaṁ pāpita’’nti puṭṭho tasmiṁ leṇe vassūpagamanato paṭṭhāya",
  "atk-s0502a26:214_2": "sabbaṁ taṁ pavattiṁ bhikkhūnaṁ ārocetvā, ‘‘āvuso, tvaṁ devatāya evaṁ vuccamāno na",
  "atk-s0502a26:214_3": "kujjhī’’ti vutte ‘‘na kujjhi’’nti āha. Bhikkhū tathāgatassa ārocesuṁ, ‘‘bhante, ayaṁ",
  "atk-s0502a26:214_4": "bhikkhu aññaṁ byākaroti, devatāya idaṁ nāma vuccamānopi na kujjhinti vadatī’’ti.",
  "atk-s0502a26:214_5": "Satthā tesaṁ kathaṁ sutvā ‘‘neva, bhikkhave, mama putto kujjhati, etassa gihīhi vā",
  "atk-s0502a26:214_6": "pabbajitehi vā saṁsaggo nāma natthi, asaṁsaṭṭho esa appiccho santuṭṭho’’ti vatvā",
  "atk-s0502a26:214_7": "dhammaṁ desento imaṁ gāthamāha –",
  "atk-s0502a26:215": "404.",
  "atk-s0502a26:216": " ‘‘Asaṁsaṭṭhaṁ gahaṭṭhehi, anāgārehi cūbhayaṁ;",
  "atk-s0502a26:217": "Anokasārimappicchaṁ, tamahaṁ brūmi brāhmaṇa’’nti.",
  "atk-s0502a26:218_0": "Tattha asaṁsaṭṭhanti dassanasavanasamullapanaparibhogakāyasaṁsaggānaṁ abhāvena asaṁsaṭṭhaṁ.",
  "atk-s0502a26:218_1": "Ubhayanti gihīhi ca anāgārehi cāti ubhayehipi asaṁsaṭṭhaṁ . Anokasārinti anālayacāriṁ",
  "atk-s0502a26:218_2": "taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:219": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:220": "Pabbhāravāsītissattheravatthu ekavīsatimaṁ.",
  "atk-s0502a26:221": "22. Aññatarabhikkhuvatthu",
  "atk-s0502a26:222": "Nidhāya daṇḍanti imaṁ dhammadesanaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0502a26:223_0": "So kira satthu santike kammaṭṭhānaṁ gahetvā araññe vāyamanto arahattaṁ patvā ‘‘paṭiladdhaguṇaṁ",
  "atk-s0502a26:223_1": "satthu ārocessāmī’’ti tato nikkhami. Atha naṁ ekasmiṁ gāme ekā itthī sāmikena saddhiṁ",
  "atk-s0502a26:223_2": "kalahaṁ katvā tasmiṁ bahi nikkhante ‘‘kulagharaṁ gamissāmī’’ti maggaṁ paṭipannā antarāmagge",
  "atk-s0502a26:223_3": "disvā ‘‘imaṁ theraṁ nissāya gamissāmī’’ti piṭṭhito piṭṭhito anubandhi. Thero pana",
  "atk-s0502a26:223_4": "taṁ na passati. Athassā sāmiko gehaṁ āgato taṁ adisvā ‘‘kulagāmaṁ gatā bhavissatī’’ti",
  "atk-s0502a26:223_5": "anubandhanto taṁ disvā ‘‘na sakkā imāya ekikāya imaṁ aṭaviṁ paṭipajjituṁ, kaṁ nu",
  "atk-s0502a26:223_6": "kho nissāya gacchatī’’ti olokento theraṁ disvā ‘‘ayaṁ imaṁ gaṇhitvā nikkhanto bhavissatī’’ti",
  "atk-s0502a26:223_7": "cintetvā theraṁ santajjesi. Atha naṁ sā itthī ‘‘neva maṁ esa bhadanto passati, na",
  "atk-s0502a26:223_8": "ālapati, mā naṁ kiñci avacā’’ti āha. So ‘‘kiṁ pana tvaṁ attānaṁ gahetvā gacchantaṁ",
  "atk-s0502a26:223_9": "mama ācikkhissasi, tuyhameva anucchavikaṁ imassa karissāmī’’ti uppannakodho itthiyā",
  "atk-s0502a26:223_10": "āghātena theraṁ pothetvā taṁ ādāya nivatti. Therassa sakalasarīraṁ sañjātagaṇḍaṁ",
  "atk-s0502a26:223_11": "ahosi. Athassa vihāraṁ gatakāle bhikkhū sarīraṁ sambāhantā gaṇḍe disvā ‘‘kiṁ ida’’nti",
  "atk-s0502a26:223_12": "pucchiṁsu. So tesaṁ tamatthaṁ ārocesi. Atha naṁ bhikkhū, ‘‘āvuso, tasmiṁ purise evaṁ",
  "atk-s0502a26:223_13": "paharante tvaṁ kiṁ avaca, kiṁ vā te kodho uppanno’’ti. ‘‘Na me, āvuso, kodho uppajjī’’ti",
  "atk-s0502a26:223_14": "vutte satthu santikaṁ gantvā tamatthaṁ ārocetvā, ‘‘bhante, esa bhikkhu ‘kodho te",
  "atk-s0502a26:223_15": "uppajjatī’ti vuccamāno ‘na me, āvuso, kodho uppajjatī’ti abhūtaṁ vatvā aññaṁ byākarotī’’ti",
  "atk-s0502a26:223_16": "ārocesuṁ. Satthā tesaṁ kathaṁ sutvā, ‘‘bhikkhave, khīṇāsavā nāma nihitadaṇḍā, te",
  "atk-s0502a26:223_17": "paharantesupi kodhaṁ na karontiyevā’’ti vatvā imaṁ gāthamāha –",
  "atk-s0502a26:224": "405.",
  "atk-s0502a26:225": " ‘‘Nidhāya daṇḍaṁ bhūtesu, tasesu thāvaresu ca;",
  "atk-s0502a26:226": "Yo na hanti na ghāteti, tamahaṁ brūmi brāhmaṇa’’nti.",
  "atk-s0502a26:227_0": "Tattha nidhāyāti nikkhipitvā oropetvā. Tasesu thāvaresu cāti taṇhātāsena tasesu,",
  "atk-s0502a26:227_1": "taṇhāabhāvena thiratāya thāvaresu ca. Yo na hantīti yo evaṁ sabbasattesu vigatapaṭighatāya",
  "atk-s0502a26:227_2": "nikkhittadaṇḍo neva kañci sayaṁ hanati, na aññe ghāteti, tamahaṁ brāhmaṇaṁ vadāmīti attho.",
  "atk-s0502a26:228": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:229": "Aññatarabhikkhuvatthu bāvīsatimaṁ.",
  "atk-s0502a26:230": "23. Sāmaṇerānaṁ vatthu",
  "atk-s0502a26:231": "Aviruddhanti imaṁ dhammadesanaṁ satthā jetavane viharanto cattāro sāmaṇere ārabbha kathesi.",
  "atk-s0502a26:232_0": "Ekā kira brāhmaṇī catunnaṁ bhikkhūnaṁ uddesabhattaṁ sajjetvā brāhmaṇaṁ āha – ‘‘vihāraṁ",
  "atk-s0502a26:232_1": "gantvā cattāro mahallakabrāhmaṇe uddisāpetvā ānehī’’ti. So vihāraṁ gantvā ‘‘cattāro",
  "atk-s0502a26:232_2": "me brāhmaṇe uddisitvā dethā’’ti āha. Tassa saṁkicco paṇḍito sopāko revatoti sattavassikā",
  "atk-s0502a26:232_3": "cattāro khīṇāsavasāmaṇerā pāpuṇiṁsu. Brāhmaṇī mahārahāni āsanāni paññāpetvā ṭhitā",
  "atk-s0502a26:232_4": "sāmaṇere disvāva kupitā uddhane pakkhittaloṇaṁ viya taṭataṭāyamānā ‘‘tvaṁ vihāraṁ",
  "atk-s0502a26:232_5": "gantvā attano nattumattepi appahonte cattāro kumārake gahetvā āgatosī’’ti vatvā tesaṁ",
  "atk-s0502a26:232_6": "tesu āsanesu nisīdituṁ adatvā nīcapīṭhakāni attharitvā ‘‘etesu nisīdathā’’ti vatvā",
  "atk-s0502a26:232_7": "‘‘gaccha, brāhmaṇa, mahallake oloketvā ānehī’’ti āha. Brāhmaṇo vihāraṁ gantvā sāriputtattheraṁ",
  "atk-s0502a26:232_8": "disvā ‘‘etha, amhākaṁ gehaṁ gamissāmā’’ti ānesi. Thero āgantvā sāmaṇere disvā ‘‘imehi",
  "atk-s0502a26:232_9": "brāhmaṇehi bhattaṁ laddha’’nti pucchitvā ‘‘na laddha’’nti vutte catunnameva bhattassa",
  "atk-s0502a26:232_10": "paṭiyattabhāvaṁ ñatvā ‘‘āhara me patta’’nti pattaṁ gahetvā pakkāmi. Brāhmaṇīpi ‘‘kiṁ",
  "atk-s0502a26:232_11": "iminā vutta’’nti pucchitvā ‘‘etesaṁ nisinnānaṁ brāhmaṇānaṁ laddhuṁ vaṭṭati, āhara",
  "atk-s0502a26:232_12": "me patta’’nti attano pattaṁ gahetvā gato, na bhuñjitukāmo bhavissati, sīghaṁ gantvā",
  "atk-s0502a26:232_13": "aññaṁ oloketvā ānehīti. Brāhmaṇo gantvā mahāmoggallānattheraṁ disvā tatheva vatvā",
  "atk-s0502a26:232_14": "ānesi. Sopi sāmaṇere disvā tatheva vatvā pattaṁ gahetvā pakkāmi. Atha naṁ brāhmaṇī",
  "atk-s0502a26:232_15": "āha – ‘‘ete na bhuñjitukāmā, brāhmaṇavādakaṁ gantvā ekaṁ mahallakabrāhmaṇaṁ ānehī’’ti.",
  "atk-s0502a26:233_0": "Sāmaṇerāpi pātova paṭṭhāya kiñci alabhamānā jighacchāya pīḷitā nisīdiṁsu. Atha nesaṁ",
  "atk-s0502a26:233_1": "guṇatejena sakkassa āsanaṁ uṇhākāraṁ dassesi. So āvajjento tesaṁ pātova paṭṭhāya",
  "atk-s0502a26:233_2": "nisinnānaṁ kilantabhāvaṁ ñatvā ‘‘mayā tattha gantuṁ vaṭṭatī’’ti jarājiṇṇo mahallakabrāhmaṇo",
  "atk-s0502a26:233_3": "hutvā tasmiṁ brāhmaṇavādake brāhmaṇānaṁ aggāsane nisīdi. Brāhmaṇo taṁ disvā ‘‘idāni",
  "atk-s0502a26:233_4": "me brāhmaṇī attamanā bhavissatī’’ti ehi gehaṁ gamissāmā’’ti taṁ ādāya gehaṁ agamāsi.",
  "atk-s0502a26:233_5": "Brāhmaṇī taṁ disvāva tuṭṭhacittā dvīsu āsanesu attharaṇaṁ ekasmiṁyeva attharitvā,",
  "atk-s0502a26:233_6": "‘‘ayya, idha nisīdāhī’’ti āha. Sakko gehaṁ pavisitvā cattāro sāmaṇere pañcapatiṭṭhitena",
  "atk-s0502a26:233_7": "vanditvā tesaṁ āsanapariyante bhūmiyaṁ pallaṅkena nisīdi. Atha naṁ disvā brāhmaṇī",
  "atk-s0502a26:233_8": "brāhmaṇaṁ āha – ‘‘aho te ānīto brāhmaṇo, etampi ummattakaṁ gahetvā āgatosi, attano",
  "atk-s0502a26:233_9": "nattumatte vandanto vicarati, kiṁ iminā, nīharāhi na’’nti. So khandhepi hatthepi",
  "atk-s0502a26:233_10": "kacchāyapi gahetvā nikkaḍḍhiyamāno uṭṭhātumpi na icchati. Atha naṁ brāhmaṇī ‘‘ehi,",
  "atk-s0502a26:233_11": "brāhmaṇa, tvaṁ ekasmiṁ hatthe gaṇha, ahaṁ ekasmiṁ hatthe gaṇhissāmī’’ti ubhopi dvīsu",
  "atk-s0502a26:233_12": "hatthesu gahetvā piṭṭhiyaṁ pothentā gehadvārato bahi akaṁsu. Sakkopi nisinnaṭṭhāneyeva",
  "atk-s0502a26:233_13": "nisinno hatthaṁ parivattesi. Te nivattitvā taṁ nisinnameva disvā bhītaravaṁ ravantā",
  "atk-s0502a26:233_14": "vissajjesuṁ. Tasmiṁ khaṇe sakko attano sakkabhāvaṁ jānāpesi. Atha nesaṁ āhāraṁ adaṁsu.",
  "atk-s0502a26:233_15": "Pañcapi janā āhāraṁ gahetvā eko kaṇṇikāmaṇḍalaṁ vinivijjhitvā, eko chadanassa purimabhāgaṁ,",
  "atk-s0502a26:233_16": "eko pacchimabhāgaṁ, eko pathaviyaṁ nimujjitvā, sakkopi ekena ṭhānena nikkhamīti evaṁ",
  "atk-s0502a26:233_17": "pañcadhā agamaṁsu . Tato paṭṭhāya ca pana taṁ gehaṁ pañcachiddagehaṁ kira nāma jātaṁ.",
  "atk-s0502a26:234_0": "Sāmaṇerepi vihāraṁ gatakāle bhikkhū, ‘‘āvuso, kīdisa’’nti pucchiṁsu. Mā no pucchittha,",
  "atk-s0502a26:234_1": "amhākaṁ diṭṭhakālato paṭṭhāya brāhmaṇī kodhābhibhūtā paññattāsanesu no nisīditumpi",
  "atk-s0502a26:234_2": "adatvā ‘‘sīghaṁ sīghaṁ mahallakabrāhmaṇaṁ ānehī’’ti āha. Amhākaṁ upajjhāyo āgantvā",
  "atk-s0502a26:234_3": "amhe disvā ‘‘imesaṁ nisinnabrāhmaṇānaṁ laddhuṁ vaṭṭatī’’ti pattaṁ āharāpetvā nikkhami.",
  "atk-s0502a26:234_4": "‘‘Aññaṁ mahallakaṁ brāhmaṇaṁ ānesī’’ti vutte brāhmaṇo mahāmoggallānattheraṁ ānesi,",
  "atk-s0502a26:234_5": "sopi amhe disvā tatheva vatvā pakkāmi. Atha brāhmaṇī ‘‘na ete bhuñjitukāmā, gaccha",
  "atk-s0502a26:234_6": "brāhmaṇavādakato ekaṁ mahallakabrāhmaṇaṁ ānehī’’ti brāhmaṇaṁ pahiṇi. So tattha gantvā",
  "atk-s0502a26:234_7": "brāhmaṇavesena āgataṁ sakkaṁ ānesi, tassa āgatakāle amhākaṁ āhāraṁ adaṁsūti. Evaṁ",
  "atk-s0502a26:234_8": "karontānaṁ pana tesaṁ tumhe na kujjhitthāti? Na kujjhimhāti. Bhikkhū taṁ sutvā satthu",
  "atk-s0502a26:234_9": "ārocesuṁ – ‘‘bhante, ime ‘na kujjhimhā’ti abhūtaṁ vatvā aññaṁ byākarontī’’ti. Satthā,",
  "atk-s0502a26:234_10": "‘‘bhikkhave, khīṇāsavā nāma viruddhesupi na virujjhantiyevā’’ti vatvā imaṁ gāthamāha –",
  "atk-s0502a26:235": "406.",
  "atk-s0502a26:236": " ‘‘Aviruddhaṁ viruddhesu, attadaṇḍesu nibbutaṁ;",
  "atk-s0502a26:237": "Sādānesu anādānaṁ, tamahaṁ brūmi brāhmaṇa’’nti.",
  "atk-s0502a26:238_0": "Tattha aviruddhanti āghātavasena viruddhesupi lokiyamahājanesu āghātābhāvena aviruddhaṁ.",
  "atk-s0502a26:238_1": "Hatthagate daṇḍe vā satthe vā avijjamānepi paresaṁ pahāradānato aviratattā attadaṇḍesu",
  "atk-s0502a26:238_2": "janesu nibbutaṁ nikkhittadaṇḍaṁ, pañcannaṁ khandhānaṁ ahaṁ mamanti gahitattā sādānesu",
  "atk-s0502a26:238_3": "tassa gahaṇassa abhāvena anādānaṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:239": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:240": "Sāmaṇerānaṁ vatthu tevīsatimaṁ.",
  "atk-s0502a26:241": "24. Mahāpanthakattheravatthu",
  "atk-s0502a26:242": "Yassarāgo cāti imaṁ dhammadesanaṁ satthā veḷuvane viharanto mahāpanthakaṁ ārabbha kathesi.",
  "atk-s0502a26:243_0": "So hāyasmā cūḷapanthakaṁ catūhi māsehi ekaṁ gāthaṁ paguṇaṁ kātuṁ asakkontaṁ ‘‘tvaṁ",
  "atk-s0502a26:243_1": "sāsane abhabbo, gihibhogāpi parihīno, kiṁ te idha vāsena, ito nikkhamā’’ti vihārā",
  "atk-s0502a26:243_2": "nikkaḍḍhitvā dvāraṁ thakesi. Bhikkhū kathaṁ samuṭṭhāpesuṁ, ‘‘āvuso, mahāpanthakattherena",
  "atk-s0502a26:243_3": "idaṁ nāma kataṁ , khīṇāsavānampi maññe kodho uppajjatī’’ti. Satthā āgantvā ‘‘kāya",
  "atk-s0502a26:243_4": "nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte",
  "atk-s0502a26:243_5": "‘‘na, bhikkhave, khīṇāsavānaṁ rāgādayo kilesā atthi, mama puttena atthapurekkhāratāya",
  "atk-s0502a26:243_6": "ceva dhammapurekkhāratāya ca kata’’nti vatvā imaṁ gāthamāha –",
  "atk-s0502a26:244": "407.",
  "atk-s0502a26:245": " ‘‘Yassa rāgo ca doso ca, māno makkho ca pātito;",
  "atk-s0502a26:246": "Sāsaporiva āraggā, tamahaṁ brūmi brāhmaṇa’’nti.",
  "atk-s0502a26:247_0": "Tattha āraggāti yassete rāgādayo kilesā, ayañca paraguṇamakkhanalakkhaṇo makkho āraggā",
  "atk-s0502a26:247_1": "sāsapo viya pātito, yathā sāsapo āragge na santiṭṭhati, evaṁ citte na santiṭṭhati,",
  "atk-s0502a26:247_2": "tamahaṁ brāhmaṇaṁ vadāmīti attho.",
  "atk-s0502a26:248": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:249": "Mahāpanthakattheravatthu catuvīsatimaṁ.",
  "atk-s0502a26:250": "25. Pilindavacchattheravatthu",
  "atk-s0502a26:251": "Akakkasanti imaṁ dhammadesanaṁ satthā veḷuvane viharanto pilindavacchattheraṁ ārabbha kathesi.",
  "atk-s0502a26:252_0": "So kirāyasmā ‘‘ehi, vasali, yāhi, vasalī’’tiādīni vadanto gihīpi pabbajitepi vasalivādeneva",
  "atk-s0502a26:252_1": "samudācarati. Athekadivasaṁ sambahulā bhikkhū satthu ārocesuṁ – ‘‘āyasmā, bhante,",
  "atk-s0502a26:252_2": "pilindavaccho bhikkhū vasalivādena samudācaratī’’ti. Satthā taṁ pakkosāpetvā ‘‘saccaṁ",
  "atk-s0502a26:252_3": "kira tvaṁ pilindavaccha bhikkhū vasalivādena samudācarasī’’ti pucchitvā ‘‘evaṁ, bhante’’ti",
  "atk-s0502a26:252_4": "vutte tassāyasmato pubbenivāsaṁ manasikaritvā ‘‘mā kho tumhe, bhikkhave, vacchassa",
  "atk-s0502a26:252_5": "bhikkhuno ujjhāyittha, na, bhikkhave, vaccho dosantaro bhikkhū vasalivādena samudācarati,",
  "atk-s0502a26:252_6": "vacchassa, bhikkhave, bhikkhuno pañca jātisatāni abbokiṇṇāni sabbāni tāni brāhmaṇakule",
  "atk-s0502a26:252_7": "paccājātāni, so tassa dīgharattaṁ vasalivādo samudāciṇṇo, khīṇāsavassa nāma kakkasaṁ",
  "atk-s0502a26:252_8": "pharusaṁ paresaṁ mammaghaṭṭanavacanameva natthi. Āciṇṇavasena hi mama putto evaṁ",
  "atk-s0502a26:252_9": "kathetī’’ti vatvā imaṁ gāthamāha –",
  "atk-s0502a26:253": "408.",
  "atk-s0502a26:254": " ‘‘Akakkasaṁ viññāpaniṁ, giraṁ saccamudīraye;",
  "atk-s0502a26:255": "Yāya nābhisaje kañci, tamahaṁ brūmi brāhmaṇa’’nti.",
  "atk-s0502a26:256_0": "Tattha akakkasanti apharusaṁ. Viññāpaninti atthaviññāpaniṁ. Saccanti bhūtatthaṁ.",
  "atk-s0502a26:256_1": "Nābhisajeti yāya girāya aññaṁ kujjhāpanavasena na laggāpeyya, khīṇāsavo nāma evarūpameva",
  "atk-s0502a26:256_2": "giraṁ bhāseyya, tasmā tamahaṁ brāhmaṇaṁ vadāmīti attho.",
  "atk-s0502a26:257": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:258": "Pilindavacchattheravatthu pañcavīsatimaṁ.",
  "atk-s0502a26:259": "26. Aññatarattheravatthu",
  "atk-s0502a26:260": "Yodhadīghanti imaṁ dhammadesanaṁ satthā jetavane viharanto aññatarattheraṁ ārabbha kathesi.",
  "atk-s0502a26:261_0": "Sāvatthiyaṁ kireko micchādiṭṭhiko brāhmaṇo sarīragandhagahaṇabhayena uttarasāṭakaṁ",
  "atk-s0502a26:261_1": "apanetvā ekamante ṭhapetvā gehadvārābhimukho nisīdi. Atheko khīṇāsavo bhattakiccaṁ",
  "atk-s0502a26:261_2": "katvā vihāraṁ gacchanto taṁ sāṭakaṁ disvā ito cito ca oloketvā kañci apassanto ‘‘nissāmiko",
  "atk-s0502a26:261_3": "aya’’nti paṁsukūlaṁ adhiṭṭhahitvā gaṇhi. Atha naṁ brāhmaṇo disvā akkosanto upasaṅkamitvā",
  "atk-s0502a26:261_4": "‘‘muṇḍaka , samaṇa, mama sāṭakaṁ gaṇhasī’’ti āha. Taveso, brāhmaṇāti. Āma, samaṇāti.",
  "atk-s0502a26:261_5": "‘‘Mayā kañci apassantena paṁsukūlasaññāya gahito, gaṇha na’’nti tassa datvā vihāraṁ",
  "atk-s0502a26:261_6": "gantvā bhikkhūnaṁ tamatthaṁ ārocesi. Athassa vacanaṁ sutvā bhikkhū tena saddhiṁ keḷiṁ",
  "atk-s0502a26:261_7": "karontā ‘‘kiṁ nu kho, āvuso, sāṭako dīgho rasso thūlo saṇho’’ti. Āvuso, dīgho vā",
  "atk-s0502a26:261_8": "hotu rasso vā thūlo vā saṇho vā, natthi mayhaṁ tasmiṁ ālayo, paṁsukūlasaññāya naṁ",
  "atk-s0502a26:261_9": "gaṇhinti. Taṁ sutvā bhikkhū tathāgatassa ārocesuṁ – ‘‘esa, bhante, bhikkhu abhūtaṁ",
  "atk-s0502a26:261_10": "vatvā aññaṁ byākarotī’’ti. Satthā ‘‘bhūtaṁ, bhikkhave, esa katheti, khīṇāsavā nāma",
  "atk-s0502a26:261_11": "paresaṁ santakaṁ na gaṇhantī’’ti vatvā imaṁ gāthamāha –",
  "atk-s0502a26:262": "409.",
  "atk-s0502a26:263": " ‘‘Yodha dīghaṁ va rassaṁ vā, aṇuṁ thūlaṁ subhāsubhaṁ;",
  "atk-s0502a26:264": "Loke adinnaṁ nādiyati, tamahaṁ brūmi brāhmaṇa’’nti.",
  "atk-s0502a26:265_0": "Tassattho – sāṭakābharaṇādīsu dīghaṁ vā rassaṁ vā maṇimuttādīsu aṇuṁ vā thūlaṁ vā",
  "atk-s0502a26:265_1": "mahagghaappagghavasena subhaṁ vā asubhaṁ vā yo puggalo imasmiṁ loke parapariggahitaṁ",
  "atk-s0502a26:265_2": "nādiyati, tamahaṁ brāhmaṇaṁ vadāmīti attho.",
  "atk-s0502a26:266": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:267": "Aññatarattheravatthu chabbīsatimaṁ.",
  "atk-s0502a26:268": "27. Sāriputtattheravatthu",
  "atk-s0502a26:269": "Āsā yassāti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a26:270_0": "Thero kira pañcabhikkhusataparivāro janapade ekaṁ vihāraṁ gantvā vassaṁ upagañchi.",
  "atk-s0502a26:270_1": "Manussā theraṁ disvā bahuṁ vassāvāsikaṁ paṭissuṇiṁsu. Thero pavāretvā sabbasmiṁ vassāvāsike",
  "atk-s0502a26:270_2": "asampatteyeva satthu santikaṁ gacchanto bhikkhū āha – ‘‘daharānañceva sāmaṇerānañca",
  "atk-s0502a26:270_3": "manussehi vassāvāsike āhaṭe gahetvā peseyyātha, ṭhapetvā vā sāsanaṁ pahiṇeyyāthā’’ti.",
  "atk-s0502a26:270_4": "Evaṁ vatvā ca pana satthu santikaṁ agamāsi. Bhikkhū kathaṁ samuṭṭhāpesuṁ ‘‘ajjāpi",
  "atk-s0502a26:270_5": "maññe sāriputtattherassa taṇhā atthiyeva. Tathā hi manussehi vassāvāsike dinne attano",
  "atk-s0502a26:270_6": "saddhivihārikānaṁ ‘vassāvāsikaṁ peseyyātha , ṭhapetvā vā sāsanaṁ pahiṇeyyāthā’ti",
  "atk-s0502a26:270_7": "bhikkhūnaṁ vatvā āgato’’ti. Satthā āgantvā ‘‘kāya nuttha, bhikkhave, etarahi kathāya",
  "atk-s0502a26:270_8": "sannisinnā’’ti pucchitvā ‘‘imāya nāmā’’ti vutte ‘‘na, bhikkhave, mama puttassa taṇhā",
  "atk-s0502a26:270_9": "atthi, manussānaṁ pana puññato daharasāmaṇerānañca dhammikalābhato parihāni mā ahosīti",
  "atk-s0502a26:270_10": "tenevaṁ kathita’’nti vatvā imaṁ gāthamāha –",
  "atk-s0502a26:271": "410.",
  "atk-s0502a26:272": " ‘‘Āsā yassa na vijjanti, asmiṁ loke paramhi ca;",
  "atk-s0502a26:273": "Nirāsāsaṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:274": "Tattha āsāti taṇhā. Nirāsāsanti nittaṇhaṁ. Visaṁyuttanti sabbakilesehi visaṁyuttaṁ tamahaṁ brāhmaṇaṁ vadāmīti attho.",
  "atk-s0502a26:275": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:276": "Sāriputtattheravatthu sattavīsatimaṁ.",
  "atk-s0502a26:277": "28. Mahāmoggallānattheravatthu",
  "atk-s0502a26:278_0": "Yassālayāti imaṁ dhammadesanaṁ satthā jetavane viharanto mahāmoggallānattheraṁ ārabbha",
  "atk-s0502a26:278_1": "kathesi. Vatthu purimasadisameva. Idha pana satthā moggallānattherassa nittaṇhabhāvaṁ",
  "atk-s0502a26:278_2": "vatvā imaṁ gāthamāha –",
  "atk-s0502a26:279": "411.",
  "atk-s0502a26:280": " ‘‘Yassālayā na vijjanti, aññāya akathaṁkathī;",
  "atk-s0502a26:281": "Amatogadhamanuppattaṁ, tamahaṁ brūmi brāhmaṇa’’nti.",
  "atk-s0502a26:282_0": "Tattha ālayāti taṇhā. Aññāya akathaṁkathīti aṭṭha vatthūni yathābhūtaṁ jānitvā aṭṭhavatthukāya",
  "atk-s0502a26:282_1": "vicikicchāya nibbicikiccho. Amatogadhamanuppattanti amataṁ nibbānaṁ ogāhetvā anuppattaṁ",
  "atk-s0502a26:282_2": "tamahaṁ brāhmaṇaṁ vadāmīti attho.",
  "atk-s0502a26:283": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:284": "Mahāmoggallānattheravatthu aṭṭhavīsatimaṁ.",
  "atk-s0502a26:285": "29. Revatattheravatthu",
  "atk-s0502a26:286_0": "Yodhapuññañcāti imaṁ dhammadesanaṁ satthā pubbārāme viharanto revatattheraṁ ārabbha",
  "atk-s0502a26:286_1": "kathesi. Vatthu ‘‘gāme vā yadi vāraññe’’ti (dha. pa. 98) gāthāvaṇṇanāya vitthāritameva.",
  "atk-s0502a26:286_2": "Vuttañhi tattha (dha. pa. aṭṭha. 1.98) –",
  "atk-s0502a26:287_0": "Puna ekadivasaṁ bhikkhū kathaṁ samuṭṭhāpesuṁ ‘‘aho sāmaṇerassa lābho, aho puññaṁ,",
  "atk-s0502a26:287_1": "yena ekakena pañcannaṁ bhikkhusatānaṁ pañcakūṭāgārasatāni katānī’’ti. Satthā āgantvā",
  "atk-s0502a26:287_2": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0502a26:287_3": "vutte, ‘‘bhikkhave, mayhaṁ puttassa neva puññaṁ atthi, na pāpaṁ, ubhayamassa pahīna’’nti",
  "atk-s0502a26:287_4": "vatvā imaṁ gāthamāha –",
  "atk-s0502a26:288": "412.",
  "atk-s0502a26:289": " ‘‘Yodha puññañca pāpañca, ubho saṅgamupaccagā;",
  "atk-s0502a26:290": "Asokaṁ virajaṁ suddhaṁ, tamahaṁ brūmi brāhmaṇa’’nti.",
  "atk-s0502a26:291_0": "Tattha ubhoti dvepi puññāni ca pāpāni ca chaḍḍetvāti attho. Saṅganti rāgādibhedaṁ",
  "atk-s0502a26:291_1": "saṅgaṁ. Upaccagāti atikkanto. Vaṭṭamūlakasokābhāvena asokaṁ abbhantare rāgarajādīnaṁ",
  "atk-s0502a26:291_2": "abhāvena virajaṁ nirupakkilesatāya suddhaṁ tamahaṁ brāhmaṇaṁ vadāmīti attho.",
  "atk-s0502a26:292": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:293": "Revatattheravatthu ekūnatiṁsatimaṁ.",
  "atk-s0502a26:294": "30. Candābhattheravatthu",
  "atk-s0502a26:295": "Candaṁ vāti imaṁ dhammadesanaṁ satthā jetavane viharanto candābhattheraṁ ārabbha kathesi.",
  "atk-s0502a26:296_0": "Tatrāyaṁ anupubbī kathā – atīte eko bārāṇasivāsī vāṇijo ‘‘paccantaṁ gantvā candanaṁ",
  "atk-s0502a26:296_1": "āharissāmī’’ti bahūni vatthābharaṇādīni gahetvā pañcahi sakaṭasatehi paccantaṁ gantvā",
  "atk-s0502a26:296_2": "gāmadvāre nivāsaṁ gahetvā aṭaviyaṁ gopāladārake pucchi – ‘‘imasmiṁ gāme pabbatapādakammiko",
  "atk-s0502a26:296_3": "koci manusso atthī’’ti? ‘‘Āma, atthī’’ti. ‘‘Ko nāmeso’’ti? ‘‘Asuko nāmā’’ti. ‘‘Bhariyāya",
  "atk-s0502a26:296_4": "panassa puttānaṁ vā kiṁnāma’’nti? ‘‘Idañcidañcā’’ti. ‘‘Kahaṁ panassa ṭhāne geha’’nti?",
  "atk-s0502a26:296_5": "‘‘Asukaṭṭhāne nāmā’’ti. So tehi dinnasaññāya sukhayānake nisīditvā tassa gehadvāraṁ",
  "atk-s0502a26:296_6": "gantvā yānā oruyha gehaṁ pavisitvā ‘‘asukanāme’’ti taṁ itthiṁ pakkosi. Sā ‘‘eko no",
  "atk-s0502a26:296_7": "ñātako bhavissatī’’ti vegenāgantvā āsanaṁ paññāpesi. So tattha nisīditvā nāmaṁ vatvā",
  "atk-s0502a26:296_8": "‘‘mama sahāyo kaha’’nti pucchi. ‘‘Araññaṁ gato, sāmī’’ti. ‘‘Mama putto asuko nāma,",
  "atk-s0502a26:296_9": "mama dhītā asukā nāma kaha’’nti sabbesaṁ nāmaṁ kittentova pucchitvā ‘‘imāni nesaṁ",
  "atk-s0502a26:296_10": "vatthābharaṇāni dadeyyāsi, sahāyassāpi me aṭavito āgatakāle idaṁ vatthābharaṇaṁ dadeyyāsī’’ti",
  "atk-s0502a26:296_11": "adāsi. Sā tassa uḷāraṁ sakkāraṁ katvā sāmikassa āgatakāle ‘‘sāmi, iminā āgatakālato",
  "atk-s0502a26:296_12": "paṭṭhāya sabbesaṁ nāmaṁ vatvā idañcidañca dinna’’nti āha. Sopissa kattabbayuttakaṁ kari.",
  "atk-s0502a26:297_0": "Atha naṁ sāyaṁ sayane nisinno pucchi – ‘‘samma, pabbatapāde carantena te kiṁ bahuṁ",
  "atk-s0502a26:297_1": "diṭṭhapubba’’nti? ‘‘Aññaṁ na passāmi, rattasākhā pana me bahū rukkhā diṭṭhā’’ti.",
  "atk-s0502a26:297_2": "‘‘Bahū rukkhā’’ti? ‘‘Āma, bahū’’ti. Tena hi te amhākaṁ dassehīti tena saddhiṁ gantvā",
  "atk-s0502a26:297_3": "rattacandanarukkhe chinditvā pañca sakaṭasatāni pūretvā āgacchanto taṁ āha – ‘‘samma,",
  "atk-s0502a26:297_4": "bārāṇasiyaṁ asukaṭṭhāne nāma mama gehaṁ, kālena kālaṁ mama santikaṁ āgaccheyyāsi,",
  "atk-s0502a26:297_5": "aññena ca me paṇṇākārena attho natthi, rattasākharukkhe eva āhareyyāsī’’ti. So ‘‘sādhū’’ti",
  "atk-s0502a26:297_6": "vatvā kālena kālaṁ tassa santikaṁ āgacchanto rattacandanameva āharati, sopissa bahudhanaṁ deti.",
  "atk-s0502a26:298_0": "Tato aparena samayena parinibbute kassapadasabale patiṭṭhite kañcanathūpe so puriso",
  "atk-s0502a26:298_1": "bahuṁ candanaṁ ādāya bārāṇasiṁ agamāsi. Athassa so sahāyako vāṇijo bahuṁ candanaṁ",
  "atk-s0502a26:298_2": "pisāpetvā pātiṁ pūretvā ‘‘ehi, samma, yāva bhattaṁ pacati, tāva cetiyakaraṇaṭṭhānaṁ",
  "atk-s0502a26:298_3": "gantvā āgamissāmā’’ti taṁ ādāya tattha gantvā candanapūjaṁ akāsi. Sopissa paccantavāsī",
  "atk-s0502a26:298_4": "sahāyako cetiyakucchiyaṁ candanena candamaṇḍalaṁ akāsi. Ettakamevassa pubbakammaṁ.",
  "atk-s0502a26:299_0": "So tato cuto devaloke nibbattitvā ekaṁ buddhantaraṁ tattha khepetvā imasmiṁ buddhuppāde",
  "atk-s0502a26:299_1": "rājagahanagare brāhmaṇamahāsālakule nibbatti. Tassa nābhimaṇḍalato candamaṇḍalasadisā",
  "atk-s0502a26:299_2": "pabhā uṭṭhahi, tenassa candābhotveva nāmaṁ kariṁsu. Cetiye kirassa candamaṇḍalakaraṇanissando",
  "atk-s0502a26:299_3": "esa. Brāhmaṇā cintayiṁsu – ‘‘sakkā amhehi imaṁ gahetvā lokaṁ khāditu’’nti. Taṁ yāne",
  "atk-s0502a26:299_4": "nisīdāpetvā ‘‘yo imassa sarīraṁ hatthena parāmasati, so evarūpaṁ nāma issariyasampattiṁ",
  "atk-s0502a26:299_5": "labhatī’’ti vatvā vicariṁsu. Sataṁ vā sahassaṁ vā dadamānā eva tassa sarīraṁ hatthena",
  "atk-s0502a26:299_6": "phusituṁ labhanti. Te evaṁ anuvicarantā sāvatthiṁ anuppattā nagarassa ca vihārassa",
  "atk-s0502a26:299_7": "ca antarā nivāsaṁ gaṇhiṁsu. Sāvatthiyampi pañcakoṭimattā ariyasāvakā purebhattaṁ",
  "atk-s0502a26:299_8": "dānaṁ datvā pacchābhattaṁ gandhamālavatthabhesajjādihatthā dhammassavanāya gacchanti.",
  "atk-s0502a26:299_9": "Brāhmaṇā te disvā ‘‘kahaṁ gacchathā’’ti pucchiṁsu. Satthu santikaṁ dhammassavanāyāti.",
  "atk-s0502a26:299_10": "Etha tattha gantvā kiṁ karissatha, amhākaṁ candābhassa brāhmaṇassa ānubhāvasadiso",
  "atk-s0502a26:299_11": "ānubhāvo natthi. Etassa hi sarīraṁ phusantā idaṁ nāma labhanti, etha passatha nanti.",
  "atk-s0502a26:299_12": "Tumhākaṁ candābhassa brāhmaṇassa ko ānubhāvo nāma, amhākaṁ satthāyeva mahānubhāvoti.",
  "atk-s0502a26:299_13": "Te aññamaññaṁ saññāpetuṁ asakkontā ‘‘vihāraṁ gantvā candābhassa vā amhākaṁ vā satthu",
  "atk-s0502a26:299_14": "ānubhāvaṁ jānissāmā’’ti taṁ gahetvā vihāraṁ agamaṁsu.",
  "atk-s0502a26:300_0": "Satthā tasmiṁ attano santikaṁ upasaṅkamanteyeva candābhāya antaradhānaṁ akāsi. So",
  "atk-s0502a26:300_1": "satthu santike aṅgārapacchiyaṁ kāko viya ahosi. Atha naṁ ekamantaṁ nayiṁsu, ābhā",
  "atk-s0502a26:300_2": "paṭipākatikā ahosi. Puna satthu santikaṁ ānayiṁsu, ābhā tatheva antaradhāyi. Evaṁ",
  "atk-s0502a26:300_3": "tikkhattuṁ gantvā antaradhāyamānaṁ ābhaṁ disvā candābho cintesi – ‘‘ayaṁ ābhāya antaradhānamantaṁ",
  "atk-s0502a26:300_4": "jānāti maññe’’ti. So satthāraṁ pucchi – ‘‘kiṁ nu kho ābhāya antaradhānamantaṁ jānāthā’’ti?",
  "atk-s0502a26:300_5": "Āma, jānāmīti. Tena hi me dethāti. Na sakkā apabbajitassa dātunti. So brāhmaṇe āha",
  "atk-s0502a26:300_6": "– ‘‘etasmiṁ mante gahite ahaṁ sakalajambudīpe jeṭṭhako bhavissāmi, tumhe ettheva",
  "atk-s0502a26:300_7": "hotha, ahaṁ pabbajitvā katipāheneva mantaṁ gaṇhissāmī’’ti. So satthāraṁ pabbajjaṁ",
  "atk-s0502a26:300_8": "yācitvā upasampajji. Athassa dvattiṁsākāraṁ ācikkhi. So ‘‘kiṁ ida’’nti pucchi. Idaṁ",
  "atk-s0502a26:300_9": "mantassa parikammaṁ sajjhāyituṁ vaṭṭatīti. Brāhmaṇāpi antarantarā āgantvā ‘‘gahito",
  "atk-s0502a26:300_10": "te manto’’ti pucchanti. Na tāva gaṇhāmīti. So katipāheneva arahattaṁ patvā brāhmaṇehi",
  "atk-s0502a26:300_11": "āgantvā pucchitakāle ‘‘yātha tumhe, idānāhaṁ anāgamanadhammo jāto’’ti āha. Bhikkhū",
  "atk-s0502a26:300_12": "tathāgatassa ārocesuṁ – ‘‘ayaṁ, bhante, abhūtaṁ vatvā aññaṁ byākarotī’’ti. Satthā",
  "atk-s0502a26:300_13": "‘‘khīṇāsavo idāni, bhikkhave, mama putto candābho, bhūtamevesa kathetī’’ti vatvā imaṁ gāthamāha –",
  "atk-s0502a26:301": "413.",
  "atk-s0502a26:302": " ‘‘Candaṁva vimalaṁ suddhaṁ, vippasannamanāvilaṁ;",
  "atk-s0502a26:303": "Nandībhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:304_0": "Tattha vimalanti abbhādimalarahitaṁ. Suddhanti nirupakkilesaṁ. Vippasannanti pasannacittaṁ.",
  "atk-s0502a26:304_1": "Anāvilanti kilesāvilattarahitaṁ. Nandībhavaparikkhīṇanti tīsu bhavesu parikkhīṇataṇhaṁ",
  "atk-s0502a26:304_2": "tamahaṁ brāhmaṇaṁ vadāmīti attho.",
  "atk-s0502a26:305": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:306": "Candābhattheravatthu tiṁsatimaṁ.",
  "atk-s0502a26:307": "31. Sīvalittheravatthu",
  "atk-s0502a26:308": "Yo imanti imaṁ dhammadesanaṁ satthā kuṇḍakoliyaṁ nissāya kuṇḍadhānavane viharanto sīvalittheraṁ ārabbha kathesi.",
  "atk-s0502a26:309_0": "Ekasmiñhi samaye suppavāsā nāma koliyadhītā sattavassāni gabbhaṁ dhāretvā sattāhaṁ",
  "atk-s0502a26:309_1": "mūḷhagabbhā dukkhāhi tibbāhi kaṭukāhi vedanāhi phuṭṭhā ‘‘sammāsambuddho vata so bhagavā,",
  "atk-s0502a26:309_2": "yo imassa evarūpassa dukkhassa pahānāya dhammaṁ deseti. Suppaṭipanno vata tassa bhagavato",
  "atk-s0502a26:309_3": "sāvakasaṅgho, yo imassa evarūpassa dukkhassa pahānāya paṭipanno. Susukhaṁ vata taṁ",
  "atk-s0502a26:309_4": "nibbānaṁ, yathidaṁ evarūpaṁ dukkhaṁ na saṁvijjatī’’ti (udā. 18) imehi tīhi vitakkehi",
  "atk-s0502a26:309_5": "taṁ dukkhaṁ adhivāsentī sāmikaṁ satthu santikaṁ pesetvā tena tassā vacanena satthu",
  "atk-s0502a26:309_6": "vandanāya ārocitāya ‘‘sukhinī hotu suppavāsā koliyadhītā, arogā arogaṁ puttaṁ vijāyatū’’ti",
  "atk-s0502a26:309_7": "satthārā vuttakkhaṇeyeva sukhinī arogā arogaṁ puttaṁ vijāyitvā buddhappamukhaṁ bhikkhusaṅghaṁ",
  "atk-s0502a26:309_8": "nimantetvā sattāhaṁ mahādānaṁ adāsi. Puttopissā jātadivasato paṭṭhāya dhammakaraṇaṁ",
  "atk-s0502a26:309_9": "ādāya saṅghassa udakaṁ parissāvesi. So aparabhāge nikkhamitvā pabbajito arahattaṁ pāpuṇi.",
  "atk-s0502a26:310_0": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘passathāvuso, evarūpo",
  "atk-s0502a26:310_1": "nāma arahattassa upanissayasampanno bhikkhu ettakaṁ kālaṁ mātukucchismiṁ dukkhaṁ",
  "atk-s0502a26:310_2": "anubhosi, kimaṅgaṁ pana aññe, bahuṁ vata iminā dukkhaṁ nitthiṇṇa’’nti. Satthā āgantvā",
  "atk-s0502a26:310_3": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0502a26:310_4": "vutte ‘‘āma, bhikkhave, mama putto ettakā dukkhā muccitvā idāni nibbānaṁ sacchikatvā",
  "atk-s0502a26:310_5": "viharatī’’ti vatvā imaṁ gāthamāha –",
  "atk-s0502a26:311": "414.",
  "atk-s0502a26:312": " ‘‘Yomaṁ palipathaṁ duggaṁ, saṁsāraṁ mohamaccagā;",
  "atk-s0502a26:313": "Tiṇṇo pāraṅgato jhāyī, anejo akathaṁkathī;",
  "atk-s0502a26:314": "Anupādāya nibbuto, tamahaṁ brūmi brāhmaṇa’’nti.",
  "atk-s0502a26:315_0": "Tassattho – yo bhikkhu imaṁ rāgapalipathañceva kilesaduggañca saṁsāravaṭṭañca catunnaṁ",
  "atk-s0502a26:315_1": "ariyasaccānaṁ appaṭivijjhanakamohañca atīto, cattāro oghe tiṇṇo hutvā pāraṁ anuppatto,",
  "atk-s0502a26:315_2": "duvidhena jhānena jhāyī, taṇhāya abhāvena anejo, kathaṁkathāya abhāvena akathaṁkathī,",
  "atk-s0502a26:315_3": "upādānānaṁ abhāvena anupādiyitvā kilesanibbānena nibbuto, tamahaṁ brāhmaṇaṁ vadāmīti attho.",
  "atk-s0502a26:316": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:317": "Sīvalittheravatthu ekatiṁsatimaṁ.",
  "atk-s0502a26:318": "32. Sundarasamuddattheravatthu",
  "atk-s0502a26:319": "Yodhakāmeti imaṁ dhammadesanaṁ satthā jetavane viharanto sundarasamuddattheraṁ ārabbha kathesi.",
  "atk-s0502a26:320_0": "Sāvatthiyaṁ kireko kulaputto sundarasamuddakumāro nāma cattālīsakoṭivibhave mahākule",
  "atk-s0502a26:320_1": "nibbatto. So ekadivasaṁ pacchābhattaṁ gandhamālādihatthaṁ mahājanaṁ dhammassavanatthāya",
  "atk-s0502a26:320_2": "jetavanaṁ gacchantaṁ disvā ‘‘kahaṁ gacchathā’’ti pucchitvā ‘‘satthu santikaṁ dhammassavanatthāyā’’ti",
  "atk-s0502a26:320_3": "vutte ‘‘ahampi gamissāmī’’ti vatvā tena saddhiṁ gantvā parisapariyante nisīdi. Satthā",
  "atk-s0502a26:320_4": "tassa āsayaṁ viditvā anupubbiṁ kathaṁ kathesi. So ‘‘na sakkā agāraṁ ajjhāvasantena",
  "atk-s0502a26:320_5": "saṅkhalikhitaṁ brahmacariyaṁ caritu’’nti satthu dhammakathaṁ nissāya pabbajjāya jātussāho",
  "atk-s0502a26:320_6": "parisāya pakkantāya satthāraṁ pabbajjaṁ yācitvā ‘‘mātāpitūhi ananuññātaṁ tathāgatā",
  "atk-s0502a26:320_7": "na pabbājentī’’ti sutvā gehaṁ gantvā raṭṭhapālakulaputtādayo viya mahantena vāyāmena",
  "atk-s0502a26:320_8": "mātāpitaro anujānāpetvā satthu santike pabbajitvā laddhūpasampado ‘‘kiṁ me idha vāsenā’’ti",
  "atk-s0502a26:320_9": "tato nikkhamitvā rājagahaṁ gantvā piṇḍāya caranto vītināmesi.",
  "atk-s0502a26:321_0": "Athekadivasaṁ sāvatthiyaṁ tassa mātāpitaro ekasmiṁ chaṇadivase mahantena sirisobhaggena",
  "atk-s0502a26:321_1": "tassa sahāyakakumārake kīḷamāne disvā ‘‘amhākaṁ puttassa idaṁ dullabhaṁ jāta’’nti",
  "atk-s0502a26:321_2": "parideviṁsu. Tasmiṁ khaṇe ekā gaṇikā taṁ kulaṁ gantvā tassa mātaraṁ rodamānaṁ nisinnaṁ",
  "atk-s0502a26:321_3": "disvā ‘‘amma, kiṁ kāraṇā rodasī’’ti pucchi. ‘‘Puttaṁ anussaritvā rodāmī’’ti. ‘‘Kahaṁ",
  "atk-s0502a26:321_4": "pana so, ammā’’ti? ‘‘Bhikkhūsu pabbajito’’ti. ‘‘Kiṁ uppabbājetuṁ na vaṭṭatī’’ti?",
  "atk-s0502a26:321_5": "‘‘Vaṭṭati, na pana icchati, ito nikkhamitvā rājagahaṁ gato’’ti. ‘‘Sacāhaṁ taṁ uppabbājeyyaṁ,",
  "atk-s0502a26:321_6": "kiṁ me kareyyāthā’’ti? ‘‘Imassa te kulassa kuṭumbasāminiṁ kareyyāmā’’ti. Tena hi",
  "atk-s0502a26:321_7": "me paribbayaṁ dethāti paribbayaṁ gahetvā mahantena parivārena rājagahaṁ gantvā tassa",
  "atk-s0502a26:321_8": "piṇḍāya caraṇavīthiṁ sallakkhetvā tatthekaṁ nivāsagehaṁ gahetvā pātova paṇītaṁ āhāraṁ",
  "atk-s0502a26:321_9": "paṭiyādetvā therassa piṇḍāya paviṭṭhakāle bhikkhaṁ datvā katipāhaccayena, ‘‘bhante,",
  "atk-s0502a26:321_10": "idheva nisīditvā bhattakiccaṁ karothā’’ti pattaṁ gaṇhi. So pattamadāsi.",
  "atk-s0502a26:322_0": "Atha naṁ paṇītena āhārena parivisitvā, ‘‘bhante, idheva piṇḍāya carituṁ phāsuka’’nti",
  "atk-s0502a26:322_1": "vatvā katipāhaṁ ālinde nisīdāpetvā bhojetvā dārake pūvehi saṅgaṇhitvā ‘‘etha tumhe",
  "atk-s0502a26:322_2": "therassa āgatakāle mayi vārentiyāpi idhāgantvā rajaṁ uṭṭhāpeyyāthā’’ti āha. Te punadivase",
  "atk-s0502a26:322_3": "therassa bhojanavelāya tāya vāriyamānāpi rajaṁ uṭṭhāpesuṁ. Sā punadivase, ‘‘bhante,",
  "atk-s0502a26:322_4": "dārakā vāriyamānāpi mama vacanaṁ asuṇitvā idha rajaṁ uṭṭhāpenti, antogehe nisīdathā’’ti",
  "atk-s0502a26:322_5": "anto nisīdāpetvā katipāhaṁ bhojesi. Puna dārake saṅgaṇhitvā ‘‘tumhe mayā vāriyamānāpi",
  "atk-s0502a26:322_6": "therassa bhojanakāle mahāsaddaṁ kareyyāthā’’ti āha. Te tathā kariṁsu. Sā punadivase,",
  "atk-s0502a26:322_7": "‘‘bhante, imasmiṁ ṭhāne ativiya mahāsaddo hoti, dārakā mayā vāriyamānāpi vacanaṁ",
  "atk-s0502a26:322_8": "na gaṇhanti, uparipāsādeyeva nisīdathā’’ti vatvā therena adhivāsite theraṁ purato",
  "atk-s0502a26:322_9": "katvā pāsādaṁ abhiruhantī dvārāni pidahamānāva pāsādaṁ abhiruhi. Thero ukkaṭṭhasapadānacāriko",
  "atk-s0502a26:322_10": "samānopi rasataṇhāya baddho tassā vacanena sattabhūmikaṁ pāsādaṁ abhiruhi.",
  "atk-s0502a26:323_0": "Sā theraṁ nisīdāpetvā ‘‘cattālīsāya khalu, samma, puṇṇamukha ṭhānehi itthī purisaṁ",
  "atk-s0502a26:323_1": "accāvadati vijambhati vinamati gilasati vilajjati nakhena nakhaṁ ghaṭṭeti, pādena",
  "atk-s0502a26:323_2": "pādaṁ akkamati, kaṭṭhena pathaviṁ vilikhati, dārakaṁ ullaṅgheti olaṅgheti, kīḷati",
  "atk-s0502a26:323_3": "kīḷāpeti, cumbati cumbāpeti, bhuñjati bhuñjāpeti, dadāti āyācati, katamanukaroti,",
  "atk-s0502a26:323_4": "uccaṁ bhāsati, nīcaṁ bhāsati, aviccaṁ bhāsati, viviccaṁ bhāsati, naccena gītena vāditena",
  "atk-s0502a26:323_5": "roditena vilasitena vibhūsitena jagghati, pekkhati, kaṭiṁ cāleti, guyhabhaṇḍakaṁ",
  "atk-s0502a26:323_6": "cāleti, ūruṁ vivarati, ūruṁ pidahati, thanaṁ dasseti, kacchaṁ dasseti, nābhiṁ dasseti,",
  "atk-s0502a26:323_7": "akkhiṁ nikhaṇati, bhamukaṁ ukkhipati, oṭṭhaṁ palikhati, jivhaṁ nillāleti, dussaṁ",
  "atk-s0502a26:323_8": "muñcati, dussaṁ bandhati, sirasaṁ muñcati, sirasaṁ bandhatī’’ti (jā. 2.21.300) evaṁ",
  "atk-s0502a26:323_9": "āgataṁ itthikuttaṁ itthilīlaṁ dassetvā tassa purato ṭhitā imaṁ gāthamāha –",
  "atk-s0502a26:324": "‘‘Alattakakatā pādā, pādukāruyha vesiyā;",
  "atk-s0502a26:325": "Tuvampi daharo mama, ahampi daharā tava;",
  "atk-s0502a26:326": "Ubhopi pabbajissāma, jiṇṇā daṇḍaparāyaṇā’’ti. (theragā. 459, 462);",
  "atk-s0502a26:327_0": "Therassa ‘‘aho vata me bhāriyaṁ anupadhāretvā katakamma’’nti mahāsaṁvego udapādi.",
  "atk-s0502a26:327_1": "Tasmiṁ khaṇe satthā pañcacattālīsayojanamatthake jetavane nisinnova taṁ kāraṇaṁ disvā",
  "atk-s0502a26:327_2": "sitaṁ pātvākāsi. Atha naṁ ānandatthero pucchi – ‘‘bhante, ko nu kho hetu, ko paccayo",
  "atk-s0502a26:327_3": "sitassa pātukammāyā’’ti. Ānanda, rājagahanagare sattabhūmikapāsādatale sundarasamuddassa",
  "atk-s0502a26:327_4": "ca bhikkhuno gaṇikāya ca saṅgāmo vattatīti. Kassa nu kho, bhante, jayo bhavissati,",
  "atk-s0502a26:327_5": "kassa parājayoti? Satthā, ‘‘ānanda, sundarasamuddassa jayo bhavissati, gaṇikāya parājayo’’ti",
  "atk-s0502a26:327_6": "therassa jayaṁ pakāsetvā tattha nisinnakova obhāsaṁ pharitvā ‘‘bhikkhu ubhopi kāme",
  "atk-s0502a26:327_7": "nirapekkho pajahā’’ti vatvā imaṁ gāthamāha –",
  "atk-s0502a26:328": "415.",
  "atk-s0502a26:329": " ‘‘Yodha kāme pahantvāna, anāgāro paribbaje;",
  "atk-s0502a26:330": "Kāmabhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:331": "Tassattho – yo puggalo idha loke ubhopi kāme hitvā anāgāro hutvā paribbajati, taṁ parikkhīṇakāmañceva parikkhīṇabhavañca ahaṁ brāhmaṇaṁ vadāmīti attho.",
  "atk-s0502a26:332_0": "Desanāvasāne so thero arahattaṁ patvā iddhibalena vehāsaṁ abbhuggantvā kaṇṇikāmaṇḍalaṁ",
  "atk-s0502a26:332_1": "vinivijjhitvā satthu sarīraṁ thomentoyeva āgantvā satthāraṁ vandi. Dhammasabhāyampi",
  "atk-s0502a26:332_2": "kathaṁ samuṭṭhāpesuṁ, ‘‘āvuso, jivhāviññeyyaṁ rasaṁ nissāya manaṁ naṭṭho sundarasamuddatthero,",
  "atk-s0502a26:332_3": "satthā panassa avassayo jāto’’ti. Satthā taṁ kathaṁ sutvā ‘‘na, bhikkhave, idāneva,",
  "atk-s0502a26:332_4": "pubbepāhaṁ etassa rasataṇhāya baddhamanassa avassayo jātoyevā’’ti vatvā tehi yācito",
  "atk-s0502a26:332_5": "tassatthassa pakāsanatthaṁ atītaṁ āharitvā –",
  "atk-s0502a26:333": "‘‘Na kiratthi rasehi pāpiyo,",
  "atk-s0502a26:334": "Āvāsehi vā santhavehi vā;",
  "atk-s0502a26:335": "Vātamigaṁ gahananissitaṁ,",
  "atk-s0502a26:336": "Vasamānesi rasehi sañjayo’’ti. (jā. 1.1.14) –",
  "atk-s0502a26:337": "Ekakanipāte imaṁ vātamigajātakaṁ vitthāretvā ‘‘tadā sundarasamuddo vātamigo ahosi, imaṁ pana gāthaṁ vatvā tassa vissajjāpetā rañño mahāmacco ahamevā’’ti jātakaṁ samodhānesīti.",
  "atk-s0502a26:338": "Sundarasamuddattheravatthu battiṁsatimaṁ.",
  "atk-s0502a26:339": "33. Jaṭilattheravatthu",
  "atk-s0502a26:340": "Yodha taṇhanti imaṁ dhammadesanaṁ satthā veḷuvane viharanto jaṭilattheraṁ ārabbha kathesi.",
  "atk-s0502a26:341_0": "Tatrāyaṁ anupubbī kathā – atīte kira bārāṇasiyaṁ dve bhātaro kuṭumbikā mahantaṁ ucchukhettaṁ",
  "atk-s0502a26:341_1": "kāresuṁ. Athekadivasaṁ kaniṭṭhabhātā ucchukhettaṁ gantvā ‘‘ekaṁ jeṭṭhabhātikassa",
  "atk-s0502a26:341_2": "dassāmi, ekaṁ mayhaṁ bhavissatī’’ti dve ucchuyaṭṭhiyo rasassa anikkhamanatthāya chinnaṭṭhāne",
  "atk-s0502a26:341_3": "bandhitvā gaṇhi. Tadā kira ucchūnaṁ yantena pīḷanakiccaṁ natthi, agge vā mūle vā",
  "atk-s0502a26:341_4": "chinditvā ukkhittakāle dhammakaraṇato udakaṁ viya sayameva raso nikkhamati. Tassa",
  "atk-s0502a26:341_5": "pana khettato ucchuyaṭṭhiyo gahetvā āgamanakāle gandhamādane paccekabuddho samāpattito",
  "atk-s0502a26:341_6": "vuṭṭhāya ‘‘kassa nu kho ajja anuggahaṁ karissāmī’’ti upadhārento taṁ attano ñāṇajāle",
  "atk-s0502a26:341_7": "paviṭṭhaṁ disvā saṅgahaṁ kātuṁ samatthabhāvañca ñatvā pattacīvaraṁ ādāya iddhiyā",
  "atk-s0502a26:341_8": "āgantvā tassa purato aṭṭhāsi. So taṁ disvāva pasannacitto uttarasāṭakaṁ uccatare",
  "atk-s0502a26:341_9": "bhūmipadese attharitvā, ‘‘bhante, idha nisīdathā’’ti paccekabuddhaṁ nisīdāpetvā ‘‘pattaṁ",
  "atk-s0502a26:341_10": "upanāmethā’’ti ucchuyaṭṭhiyā bandhanaṭṭhānaṁ mocetvā pattassa upari akāsi, raso otaritvā",
  "atk-s0502a26:341_11": "pattaṁ pūresi. Paccekabuddhena tasmiṁ rase pīte ‘‘sādhukaṁ vata me ayyena raso pīto.",
  "atk-s0502a26:341_12": "Sace me jeṭṭhabhātiko mūlaṁ āharāpessati, mūlaṁ dassāmi. Sace pattiṁ āharāpessati,",
  "atk-s0502a26:341_13": "pattiṁ dassāmī’’ti cintetvā, ‘‘bhante, pattaṁ me upanāmethā’’ti dutiyampi ucchuyaṭṭhiṁ",
  "atk-s0502a26:341_14": "mocetvā rasaṁ adāsi. ‘‘Bhātā me ucchukhettato aññaṁ ucchuṁ āharitvā khādissatī’’ti",
  "atk-s0502a26:341_15": "ettakampi kirassa vañcanacittaṁ nāhosi. Paccekabuddho pana paṭhamaṁ ucchurasassa",
  "atk-s0502a26:341_16": "pītattā taṁ ucchurasaṁ aññehipi saddhiṁ saṁvibhajitukāmo hutvā gahetvāva nisīdi .",
  "atk-s0502a26:341_17": "So tassa ākāraṁ ñatvā pañcapatiṭṭhitena vanditvā, ‘‘bhante, yo ayaṁ mayā dinno aggaraso,",
  "atk-s0502a26:341_18": "imassa nissandena devamanussesu sampattiṁ anubhavitvā pariyosāne tumhehi pattadhammameva",
  "atk-s0502a26:341_19": "pāpuṇeyya’’nti patthanaṁ paṭṭhapesi. Paccekabuddhopissa ‘‘evaṁ hotū’’ti vatvā ‘‘icchitaṁ",
  "atk-s0502a26:341_20": "patthitaṁ tuyha’’nti dvīhi gāthāhi anumodanaṁ katvā yathā so passati, evaṁ adhiṭṭhahitvā",
  "atk-s0502a26:341_21": "ākāsena gandhamādanaṁ gantvā pañcannaṁ paccekabuddhasatānaṁ taṁ rasaṁ adāsi.",
  "atk-s0502a26:342_0": "So taṁ pāṭihāriyaṁ disvā bhātu santikaṁ gantvā ‘‘kahaṁ gatosī’’ti vutte ‘‘ucchukhettaṁ",
  "atk-s0502a26:342_1": "oloketuṁ gatomhī’’ti. ‘‘Kiṁ tādisena ucchukhettaṁ gatena, nanu nāma ekaṁ vā dve vā",
  "atk-s0502a26:342_2": "ucchuyaṭṭhiyo ādāya āgantabbaṁ bhaveyyā’’ti bhātarā vutto – ‘‘āma, bhātika, dve me",
  "atk-s0502a26:342_3": "ucchuyaṭṭhiyo gahitā, ekaṁ pana paccekabuddhaṁ disvā mama ucchuyaṭṭhito rasaṁ datvā",
  "atk-s0502a26:342_4": "‘mūlaṁ vā pattiṁ vā dassāmī’ti tumhākampi me ucchuyaṭṭhito raso dinno, kiṁ nu kho",
  "atk-s0502a26:342_5": "tassa mūlaṁ gaṇhissatha, udāhu patti’’nti āha. ‘‘Kiṁ pana paccekabuddhena kata’’nti?",
  "atk-s0502a26:342_6": "‘‘Mama ucchuyaṭṭhito rasaṁ pivitvā tumhākaṁ ucchuyaṭṭhito rasaṁ ādāya ākāsena gandhamādanaṁ",
  "atk-s0502a26:342_7": "gantvā pañcasatānaṁ paccekabuddhānaṁ adāsī’’ti. So tasmiṁ kathenteyeva nirantaraṁ",
  "atk-s0502a26:342_8": "pītiyā phuṭṭhasarīro hutvā ‘‘tena me paccekabuddhena diṭṭhadhammasseva adhigamo bhaveyyā’’ti",
  "atk-s0502a26:342_9": "patthanaṁ akāsi. Evaṁ kaniṭṭhena tisso sampattiyo patthitā, jeṭṭhena pana ekapadeneva",
  "atk-s0502a26:342_10": "arahattaṁ patthitanti idaṁ tesaṁ pubbakammaṁ.",
  "atk-s0502a26:343_0": "Te yāvatāyukaṁ ṭhatvā tato cutā devaloke nibbattitvā ekaṁ buddhantaraṁ khepayiṁsu.",
  "atk-s0502a26:343_1": "Tesaṁ devaloke ṭhitakāleyeva vipassī sammāsambuddho loke uppajji. Tepi devalokato",
  "atk-s0502a26:343_2": "cavitvā bandhumatiyā ekasmiṁ kulagehe jeṭṭho jeṭṭhova, kaniṭṭho kaniṭṭhova hutvā",
  "atk-s0502a26:343_3": "paṭisandhiṁ gaṇhiṁsu. Tesu jeṭṭhassa senoti nāmaṁ akaṁsu, kaniṭṭhassa aparājitoti",
  "atk-s0502a26:343_4": ". Tesu vayappattakāle kuṭumbaṁ saṇṭhāpetvā viharantesu ‘‘buddharatanaṁ loke uppannaṁ,",
  "atk-s0502a26:343_5": "dhammaratanaṁ, saṅgharatanaṁ, dānāni detha, puññāni karotha, ajja aṭṭhamī, ajja cātuddasī,",
  "atk-s0502a26:343_6": "ajja pannarasī, uposathaṁ karotha, dhammaṁ suṇāthā’’ti dhammaghosakassa bandhumatīnagare",
  "atk-s0502a26:343_7": "ghosanaṁ sutvā mahājanaṁ purebhattaṁ dānaṁ datvā pacchābhattaṁ dhammassavanāya gacchantaṁ",
  "atk-s0502a26:343_8": "disvā senakuṭumbiko ‘‘kahaṁ gacchathā’’ti pucchitvā ‘‘satthu santikaṁ dhammassavanāyā’’ti",
  "atk-s0502a26:343_9": "vutte ‘‘ahampi gamissāmī’’ti tehi saddhiṁyeva gantvā parisapariyante nisīdi.",
  "atk-s0502a26:344_0": "Satthā tassa ajjhāsayaṁ viditvā anupubbiṁ kathaṁ kathesi. So satthu dhammaṁ sutvā",
  "atk-s0502a26:344_1": "pabbajjāya ussāhajāto satthāraṁ pabbajjaṁ yāci. Atha naṁ satthā ‘‘atthi pana te apaloketabbā",
  "atk-s0502a26:344_2": "ñātakā’’ti pucchi. Atthi, bhanteti. Tena hi apaloketvā ehīti. So kaniṭṭhassa santikaṁ",
  "atk-s0502a26:344_3": "gantvā ‘‘yaṁ imasmiṁ kule sāpateyyaṁ, taṁ sabbaṁ tava hotū’’ti āha. Tumhe pana, sāmīti.",
  "atk-s0502a26:344_4": "Ahaṁ satthu santike pabbajissāmīti. Sāmi kiṁ vadetha, ahaṁ mātari matāya mātaraṁ",
  "atk-s0502a26:344_5": "viya, pitari mate pitaraṁ viya tumhe alatthaṁ, idaṁ kulaṁ mahābhogaṁ, gehe ṭhiteneva",
  "atk-s0502a26:344_6": "sakkā puññāni kātuṁ, mā evaṁ karitthāti. Mayā satthu santike dhammo suto, na sakkā",
  "atk-s0502a26:344_7": "taṁ agāramajjhe ṭhitena pūretuṁ, pabbajissāmevāhaṁ, tvaṁ nivattāhīti. Evaṁ so kaniṭṭhaṁ",
  "atk-s0502a26:344_8": "nivattāpetvā satthu santike pabbajitvā laddhūpasampado na cirasseva arahattaṁ pāpuṇi.",
  "atk-s0502a26:344_9": "Kaniṭṭhopi ‘‘bhātu pabbajitasakkāraṁ karissāmī’’ti sattāhaṁ buddhappamukhassa bhikkhusaṅghassa",
  "atk-s0502a26:344_10": "dānaṁ datvā bhātaraṁ vanditvā āha – ‘‘bhante, tumhehi attano bhavanissaraṇaṁ kataṁ,",
  "atk-s0502a26:344_11": "ahaṁ pana pañcahi kāmaguṇehi baddho nikkhamitvā pabbajituṁ na sakkomi, mayhaṁ gehe",
  "atk-s0502a26:344_12": "ṭhitasseva anucchavikaṁ mahantaṁ puññakammaṁ ācikkhathā’’ti. Atha naṁ thero ‘‘sādhu",
  "atk-s0502a26:344_13": "sādhu, paṇḍita, satthu gandhakuṭiṁ karohī’’ti āha. So ‘‘sādhū’’ti sampaṭicchitvā",
  "atk-s0502a26:344_14": "nānādārūni āharāpetvā thambhādīnaṁ atthāya tacchāpetvā ekaṁ suvaṇṇakhacitaṁ, ekaṁ",
  "atk-s0502a26:344_15": "rajatakhacitaṁ, ekaṁ maṇikhacitanti sabbāni sattaratanakhacitāni kāretvā tehi gandhakuṭiṁ",
  "atk-s0502a26:344_16": "kāretvā sattaratanakhacitāheva chadaniṭṭhakāhi chādāpesi. Gandhakuṭiyā karaṇakāleyeva",
  "atk-s0502a26:344_17": "pana taṁ attanā samānanāmako aparājitoyeva nāma bhāgineyyo upasaṅkamitvā ‘‘ahampi",
  "atk-s0502a26:344_18": "karissāmi, mayhampi pattiṁ detha mātulā’’ti āha. Na demi, tāta, aññehi asādhāraṇaṁ",
  "atk-s0502a26:344_19": "karissāmīti. So bahumpi yācitvā pattiṁ alabhamāno ‘‘gandhakuṭiyā purato kuñjarasālaṁ",
  "atk-s0502a26:344_20": "laddhuṁ vaṭṭatī’’ti sattaratanamayaṁ kuñjarasālaṁ kāresi. So imasmiṁ buddhuppāde",
  "atk-s0502a26:344_21": "meṇḍakaseṭṭhi hutvā nibbatti.",
  "atk-s0502a26:345_0": "Gandhakuṭiyaṁ pana sattaratanamayāni tīṇi mahāvātapānāni ahesuṁ. Tesaṁ abhimukhe",
  "atk-s0502a26:345_1": "heṭṭhā sudhāparikammakatā tisso pokkharaṇiyo kāretvā catujjātikagandhodakassa pūretvā",
  "atk-s0502a26:345_2": "aparājito, gahapati, pañcavaṇṇāni kusumāni ropāpesi tathāgatassa anto nisinnakāle",
  "atk-s0502a26:345_3": "vātavegena samuṭṭhitāhi reṇuvaṭṭīhi sarīrassa okiraṇatthaṁ. Gandhakuṭithūpikāya kapallaṁ",
  "atk-s0502a26:345_4": "rattasuvaṇṇamayaṁ ahosi, pavāḷamayā sikharā, heṭṭhā maṇimayā chadaniṭṭhakā. Iti sā",
  "atk-s0502a26:345_5": "naccanto viya moro sobhamānā aṭṭhāsi. Sattasu pana ratanesu koṭṭetabbayuttakaṁ koṭṭetvā",
  "atk-s0502a26:345_6": "itaraṁ sakalameva gahetvā jaṇṇumattena odhinā gandhakuṭiṁ parikkhipitvā pariveṇaṁ pūresi.",
  "atk-s0502a26:346_0": "Evaṁ gandhakuṭiṁ niṭṭhāpetvā aparājito, gahapati, bhātikattheraṁ upasaṅkamitvā āha",
  "atk-s0502a26:346_1": "– ‘‘bhante, niṭṭhitā gandhakuṭi, paribhogamassā paccāsīsāmi, paribhogena kira mahantaṁ",
  "atk-s0502a26:346_2": "puññaṁ hotī’’ti . So satthāraṁ upasaṅkamitvā, ‘‘bhante, iminā kira vo kuṭumbikena",
  "atk-s0502a26:346_3": "gandhakuṭi kāritā, idāni pana paribhogaṁ paccāsīsatī’’ti āha. Satthā uṭṭhāyāsanā",
  "atk-s0502a26:346_4": "gandhakuṭiabhimukhaṁ gantvā gandhakuṭiṁ parikkhipitvā parikkhittaratanarāsiṁ olokento",
  "atk-s0502a26:346_5": "dvārakoṭṭhake aṭṭhāsi. Atha naṁ kuṭumbiko ‘‘pavisatha, bhante’’ti āha. Satthā tattheva",
  "atk-s0502a26:346_6": "ṭhatvā tatiyavāre tassa bhātikattheraṁ olokesi. So olokitākāreneva ñatvā kaniṭṭhabhātaraṁ",
  "atk-s0502a26:346_7": "āha – ‘‘ehi, tāta, ‘mameva rakkhā bhavissati, tumhe yathāsukhaṁ vasathā’ti satthāraṁ",
  "atk-s0502a26:346_8": "vadehī’’ti. So tassa vacanaṁ sutvā satthāraṁ pañcapatiṭṭhitena vanditvā, ‘‘bhante,",
  "atk-s0502a26:346_9": "yathā manussā rukkhamūle pavisitvā anapekkhā pakkamanti, yathā vā nadiṁ taritvā uḷumpaṁ",
  "atk-s0502a26:346_10": "anapekkhā pariccajanti, evaṁ anapekkhā hutvā tumhe vasathā’’ti āha. Kimatthaṁ pana",
  "atk-s0502a26:346_11": "satthā aṭṭhāsi? Evaṁ kirassa ahosi – ‘‘buddhānaṁ santikaṁ purebhattampi pacchābhattampi",
  "atk-s0502a26:346_12": "bahū āgacchanti, tesu ratanāni ādāya pakkamantesu na sakkā amhehi vāretuṁ, pariveṇamhi",
  "atk-s0502a26:346_13": "ettake ratane vokiṇṇe attano upaṭṭhāke harantepi na vāretīti kuṭumbiko mayi āghātaṁ",
  "atk-s0502a26:346_14": "katvā apāyūpago bhaveyyā’’ti iminā kāraṇena aṭṭhāsi. Tena pana , ‘‘bhante, mameva",
  "atk-s0502a26:346_15": "rakkhā bhavissati, tumhe vasathā’’ti vutte pāvisi.",
  "atk-s0502a26:347_0": "Kuṭumbiko samantā rakkhaṁ ṭhapetvā manusse āha – ‘‘tātā, ucchaṅgena vā pacchipasibbakehi",
  "atk-s0502a26:347_1": "vā ādāya gacchante vāreyyātha, hatthena gahetvā gacchante pana mā vārayitthā’’ti.",
  "atk-s0502a26:347_2": "Antonagarepi ārocāpesi ‘‘mayā gandhakuṭipariveṇe satta ratanāni okiṇṇāni, satthu",
  "atk-s0502a26:347_3": "santike dhammaṁ sutvā gacchantā duggatamanussā ubho hatthe pūretvā gaṇhantu, sukhitāpi",
  "atk-s0502a26:347_4": "ekena gaṇhantū’’ti. Evaṁ kirassa ahosi ‘‘saddhā tāva dhammaṁ sotukāmā gamissantiyeva,",
  "atk-s0502a26:347_5": "assaddhāpi pana dhanalobhena gantvā dhammaṁ sutvā dukkhato muccissantī’’ti. Tasmā",
  "atk-s0502a26:347_6": "janasaṅgahatthāya evaṁ ārocāpesi. Mahājano tena vuttaniyāmeneva ratanāni gaṇhi. Sakiṁ",
  "atk-s0502a26:347_7": "okiṇṇaratanesu khīṇesu yāvatatiyaṁ jaṇṇumattena odhinā okirāpesiyeva. Satthu pana",
  "atk-s0502a26:347_8": "pādamūle tipusamattaṁ anagghaṁ maṇiratanaṁ ṭhapesi. Evaṁ kirassa ahosi – ‘‘satthu",
  "atk-s0502a26:347_9": "sarīrato suvaṇṇavaṇṇāya pabhāya saddhiṁ maṇipabhaṁ olokentānaṁ titti nāma na bhavissatī’’ti.",
  "atk-s0502a26:347_10": "Tasmā evamakāsi. Mahājanopi atittova olokesi.",
  "atk-s0502a26:348_0": "Athekadivasaṁ eko micchādiṭṭhikabrāhmaṇo ‘‘satthu kira pādamūle mahagghaṁ maṇiratanaṁ",
  "atk-s0502a26:348_1": "nikkhittaṁ, harissāmi na’’nti vihāraṁ gantvā satthāraṁ vandituṁ āgatassa mahājanassa",
  "atk-s0502a26:348_2": "antarena pāvisi. Kuṭumbiko tassa pavisanākāreneva ‘‘maṇiṁ gaṇhitukāmo’’ti sallakkhetvā",
  "atk-s0502a26:348_3": "‘‘aho vata na gaṇheyyā’’ti cintesi. Sopi satthāraṁ vandanto viya pādamūle hatthaṁ",
  "atk-s0502a26:348_4": "upanāmetvā maṇiṁ gahetvā ovaṭṭikāya katvā pakkāmi. Kuṭumbiko tasmiṁ cittaṁ pasādetuṁ",
  "atk-s0502a26:348_5": "nāsakkhi. So dhammakathāvasāne satthāraṁ upasaṅkamitvā āha – ‘‘bhante, mayā tikkhattuṁ",
  "atk-s0502a26:348_6": "gandhakuṭiṁ parikkhipitvā jaṇṇumattena odhinā satta ratanāni okiṇṇāni, tāni me gaṇhantesu",
  "atk-s0502a26:348_7": "āghāto nāma nāhosi, cittaṁ bhiyyo bhiyyo pasīdiyeva. Ajja pana ‘aho vatāyaṁ brāhmaṇo",
  "atk-s0502a26:348_8": "maṇiṁ na gaṇheyyā’ti cintetvā tasmiṁ maṇiṁ ādāya gate cittaṁ pasādetuṁ nāsakkhi’’nti.",
  "atk-s0502a26:348_9": "Satthā tassa vacanaṁ sutvā ‘‘nanu, upāsaka, attano santakaṁ parehi anāharaṇīyaṁ kātuṁ",
  "atk-s0502a26:348_10": "sakkosī’’ti nayaṁ adāsi. So satthārā dinnanaye ṭhatvā satthāraṁ vanditvā ‘‘ajja ādiṁ",
  "atk-s0502a26:348_11": "katvā mama santakaṁ dasikasuttamattampi maṁ abhibhavitvā anekasatāpi rājāno vā corā",
  "atk-s0502a26:348_12": "vā gaṇhituṁ samatthā nāma mā hontu, aggināpi mama santakaṁ mā ḍayhatu, udakenapi",
  "atk-s0502a26:348_13": "mā vuyhatū’’ti patthanaṁ akāsi . Satthāpissa ‘‘evaṁ hotū’’ti anumodanaṁ akāsi. So",
  "atk-s0502a26:348_14": "gandhakuṭimahaṁ karonto aṭṭhasaṭṭhiyā bhikkhusatasahassānaṁ antovihāreyeva nava māse",
  "atk-s0502a26:348_15": "mahādānaṁ datvā dānapariyosāne sabbesaṁ ticīvaraṁ adāsi. Saṅghanavakassa cīvarasāṭakā",
  "atk-s0502a26:348_16": "sahassagghanakā ahesuṁ.",
  "atk-s0502a26:349_0": "So evaṁ yāvatāyukaṁ puññāni karitvā tato cuto devaloke nibbattitvā ettakaṁ kālaṁ",
  "atk-s0502a26:349_1": "devamanussesu saṁsaritvā imasmiṁ buddhuppāde rājagahe ekasmiṁ seṭṭhikule paṭisandhiṁ",
  "atk-s0502a26:349_2": "gahetvā aḍḍhamāsādhike nava māse mātukucchiyaṁ vasi. Jātadivase panassa sakalanagare",
  "atk-s0502a26:349_3": "sabbāvudhāni pajjaliṁsu, sabbesaṁ kāyarūḷhāni ābharaṇānipi pajjalitāni viya obhāsaṁ",
  "atk-s0502a26:349_4": "muñciṁsu, nagaraṁ ekapajjotaṁ ahosi. Seṭṭhipi pātova rājūpaṭṭhānaṁ agamāsi. Atha",
  "atk-s0502a26:349_5": "naṁ rājā pucchi – ‘‘ajja sabbāvudhāni pajjaliṁsu, nagaraṁ ekapajjotaṁ jātaṁ, jānāsi",
  "atk-s0502a26:349_6": "nu kho ettha kāraṇa’’nti? ‘‘Jānāmi, devā’’ti. ‘‘Kiṁ, seṭṭhī’’ti? ‘‘Mama gehe tumhākaṁ",
  "atk-s0502a26:349_7": "dāso jāto, tassa puññatejenevaṁ ahosī’’ti. ‘‘Kiṁ nu kho coro bhavissatī’’ti? ‘‘Natthetaṁ,",
  "atk-s0502a26:349_8": "deva, puññavā satto katābhinīhāro’’ti. ‘‘Tena hi naṁ sammā posetuṁ vaṭṭati, idamassa",
  "atk-s0502a26:349_9": "khīramūlaṁ hotū’’ti devasikaṁ sahassaṁ paṭṭhapesi. Athassa nāmagahaṇadivase sakalanagarassa",
  "atk-s0502a26:349_10": "ekapajjotabhūtattā jotikotveva nāmaṁ kariṁsu.",
  "atk-s0502a26:350_0": "Athassa vayappattakāle gehakaraṇatthāya bhūmitale sodhiyamāne sakkassa bhavanaṁ uṇhākāraṁ",
  "atk-s0502a26:350_1": "dassesi. Sakko ‘‘kiṁ nu kho ida’’nti upadhārayamāno ‘‘jotikassa gehaṭṭhānaṁ gaṇhantī’’ti",
  "atk-s0502a26:350_2": "ñatvā ‘‘nāyaṁ etehi katagehe vasissati, mayāpettha gantuṁ vaṭṭatī’’ti vaḍḍhakīvesena",
  "atk-s0502a26:350_3": "tattha gantvā ‘‘kiṁ karothā’’ti āha. ‘‘Jotikassa gehaṭṭhānaṁ gaṇhāmā’’ti. ‘‘Apetha,",
  "atk-s0502a26:350_4": "nāyaṁ tumhehi katagehe vasissatī’’ti vatvā soḷasakarīsamattaṁ bhūmipadesaṁ olokesi,",
  "atk-s0502a26:350_5": "so tāvadeva kasiṇamaṇḍalaṁ viya samo ahosi. Puna ‘‘imasmiṁ ṭhāne pathaviṁ bhinditvā",
  "atk-s0502a26:350_6": "sattaratanamayo sattabhūmikapāsādo uṭṭhahatū’’ti cintetvā olokesi, tāvadeva tathārūpo",
  "atk-s0502a26:350_7": "pāsādo uṭṭhahi. Puna ‘‘imaṁ parikkhipitvā sattaratanamayā satta pākārā uṭṭhahantū’’ti",
  "atk-s0502a26:350_8": "cintetvā olokesi, tathārūpā pākārā uṭṭhahiṁsu. Atha ‘‘nesaṁ pariyante kapparukkhā",
  "atk-s0502a26:350_9": "uṭṭhahantū’’ti cintetvā olokesi, tathārūpā kapparukkhā uṭṭhahiṁsu. ‘‘Pāsādassa catūsu",
  "atk-s0502a26:350_10": "kaṇṇesu catasso nidhikumbhiyo uṭṭhahantū’’ti cintetvā olokesi, sabbaṁ tatheva ahosi.",
  "atk-s0502a26:350_11": "Nidhikumbhīsu pana ekā yojanikā ahosi, ekā tigāvutikā, ekā aḍḍhayojanikā, ekā gāvutappamāṇā.",
  "atk-s0502a26:350_12": "Bodhisattassa nibbattanidhikumbhīnaṁ pana ekamukhappamāṇaṁ ahosi, heṭṭhā pathavīpariyantāva",
  "atk-s0502a26:350_13": "ahesuṁ. Jotikassa nibbattanidhikumbhīnaṁ mukhaparimāṇaṁ na kathitaṁ, sabbā mukhachinnatālaphalaṁ",
  "atk-s0502a26:350_14": "viya paripuṇṇāva uṭṭhahiṁsu. Pāsādassa catūsu kaṇṇesu taruṇatālakkhandhappamāṇā catasso",
  "atk-s0502a26:350_15": "suvaṇṇamayā ucchuyaṭṭhiyo nibbattiṁsu. Tāsaṁ maṇimayāni pattāni, sovaṇṇamayāni khandhāni",
  "atk-s0502a26:350_16": "ahesuṁ. Pubbakammassa dassanatthaṁ kiretāni, nibbattiṁsu.",
  "atk-s0502a26:351_0": "Sattasu dvārakoṭṭhakesu satta yakkhā ārakkhaṁ gaṇhiṁsu. Paṭhame dvārakoṭṭhake yamakoḷī",
  "atk-s0502a26:351_1": "nāma yakkho attano parivārena yakkhasahassena saddhiṁ ārakkhaṁ gaṇhi, dutiye uppalo",
  "atk-s0502a26:351_2": "nāma attano parivārayakkhānaṁ dvīhi sahassehi saddhiṁ, tatiye vajiro nāma tīhi sahassehi",
  "atk-s0502a26:351_3": "saddhiṁ, catutthe vajirabāhu nāma catūhi sahassehi saddhiṁ, pañcame kasakando nāma",
  "atk-s0502a26:351_4": "pañcahi sahassehi saddhiṁ, chaṭṭhe kaṭattho nāma chahi sahassehi saddhiṁ, sattame",
  "atk-s0502a26:351_5": "disāmukho nāma sattahi sahassehi saddhiṁ ārakkhaṁ gaṇhi. Evaṁ pāsādassa anto ca bahi",
  "atk-s0502a26:351_6": "ca gāḷharakkhā ahosi. ‘‘Jotikassa kira sattaratanamayo sattabhūmikapāsādo uṭṭhito,",
  "atk-s0502a26:351_7": "satta pākārā sattadvārakoṭṭhakā catasso nidhikumbhiyo uṭṭhitā’’ti sutvā bimbisāro",
  "atk-s0502a26:351_8": "rājā seṭṭhicchattaṁ pahiṇi. So jotikaseṭṭhi nāma ahosi.",
  "atk-s0502a26:352_0": "Tena pana saddhiṁ katapuññakammā itthī uttarakurūsu nibbatti. Atha naṁ devatā tato",
  "atk-s0502a26:352_1": "ānetvā sirigabbhe nisīdāpesuṁ. Sā āgacchamānā ekaṁ taṇḍulanāḷiṁ tayo ca jotipāsāṇe",
  "atk-s0502a26:352_2": "gaṇhi. Tesaṁ yāvajīvaṁ tāyeva taṇḍulanāḷiyā bhattaṁ ahosi. Sace kira te sakaṭasatampi",
  "atk-s0502a26:352_3": "taṇḍulānaṁ pūretukāmā honti, sā taṇḍulanāḷi nāḷiyeva hutvā tiṭṭhati. Bhattapacanakāle",
  "atk-s0502a26:352_4": "taṇḍule ukkhaliyaṁ pakkhipitvā tesaṁ pāsāṇānaṁ upari ṭhapeti, pāsāṇā tāvadeva pajjalitvā",
  "atk-s0502a26:352_5": "bhatte pakkamatte nibbāyanti. Teneva saññāṇena bhattassa pakkabhāvaṁ jānanti. Sūpeyyādipacanakālepi",
  "atk-s0502a26:352_6": "eseva nayo. Evaṁ tesaṁ jotipāsāṇehi āhāro paccati. Maṇiālokena ca vasanti, aggissa",
  "atk-s0502a26:352_7": "vā dīpassa vā obhāsaṁ neva jāniṁsu. ‘‘Jotikassa kira evarūpā sampattī’’ti sakalajambudīpe",
  "atk-s0502a26:352_8": "pākaṭo ahosi. Mahājano yānādīni yojetvā dassanatthāya āgacchati. Jotikaseṭṭhi āgatāgatānaṁ",
  "atk-s0502a26:352_9": "uttarakurutaṇḍulānaṁ bhattaṁ pacāpetvā dāpesi. ‘‘Kapparukkhehi vatthāni gaṇhantu,",
  "atk-s0502a26:352_10": "ābharaṇāni gaṇhantū’’ti āṇāpesi. ‘‘Gāvutikanidhikumbhiyā mukhaṁ vivarāpetvā yāpanamattaṁ",
  "atk-s0502a26:352_11": "dhanaṁ gaṇhantū’’ti āṇāpesi. Sakalajambudīpavāsikesu dhanaṁ gahetvā gacchantesu nidhikumbhiyā",
  "atk-s0502a26:352_12": "aṅgulimattampi ūnaṁ nāhosi. Gandhakuṭipariveṇe vālukaṁ katvā okiṇṇaratanānaṁ kirassa eso nissando.",
  "atk-s0502a26:353_0": "Evaṁ mahājane vatthābharaṇāni ceva dhanañca yadicchakaṁ ādāya gacchante bimbisāro",
  "atk-s0502a26:353_1": "tassa pāsādaṁ daṭṭhukāmopi mahājane āgacchante okāsaṁ nālattha. Aparabhāge yadicchakaṁ",
  "atk-s0502a26:353_2": "ādāya gatattā manussesu mandībhūtesu rājā jotikassa pitaraṁ āha – ‘‘tava puttassa",
  "atk-s0502a26:353_3": "pāsādaṁ daṭṭhukāmamhā’’ti. So ‘‘sādhu, devā’’ti vatvā gantvā puttassa kathesi – ‘‘tāta,",
  "atk-s0502a26:353_4": "rājā te pāsādaṁ daṭṭhukāmo’’ti. ‘‘Sādhu, tāta, āgacchatū’’ti. Rājā mahantena parivārena",
  "atk-s0502a26:353_5": "tattha agamāsi. Paṭhamadvārakoṭṭhake sammajjitvā kacavarachaḍḍikā dāsī rañño hatthaṁ",
  "atk-s0502a26:353_6": "adāsi, rājā ‘‘seṭṭhijāyā’’ti saññāya lajjamāno tassā bāhāya hatthaṁ na ṭhapesi. Evaṁ",
  "atk-s0502a26:353_7": "sesadvārakoṭṭhakesupi dāsiyo ‘‘seṭṭhibhariyāyo’’ti maññamāno tāsaṁ bāhāya hatthaṁ",
  "atk-s0502a26:353_8": "na ṭhapesi. Jotiko āgantvā rājānaṁ paccuggantvā vanditvā pacchato hutvā ‘‘purato",
  "atk-s0502a26:353_9": "yātha, devā’’ti āha. Rañño maṇipathavī sataporisapapāto viya hutvā upaṭṭhahi. So",
  "atk-s0502a26:353_10": "‘‘iminā mama gahaṇatthāya opāto khaṇito’’ti maññamāno pādaṁ nikkhipituṁ na visahi.",
  "atk-s0502a26:353_11": "Jotiko ‘‘nāyaṁ, deva, opāto, mama pacchato āgacchathā’’ti purato ahosi. Rājā tena",
  "atk-s0502a26:353_12": "akkantakāle bhūmiṁ akkamitvā heṭṭhimatalato paṭṭhāya pāsādaṁ olokento vicari. Tadā",
  "atk-s0502a26:353_13": "ajātasattukumāropi pitu aṅguliṁ gahetvā vicaranto cintesi – ‘‘aho andhabālo mama",
  "atk-s0502a26:353_14": "pitā, gahapatike nāma sattaratanamaye pāsāde vasante esa rājā hutvā dārumaye gehe",
  "atk-s0502a26:353_15": "vasati, ahaṁ dāni rājā hutvā imassa imasmiṁ pāsāde vasituṁ na dassāmī’’ti.",
  "atk-s0502a26:354_0": "Raññopi uparimatalāni abhiruhantasseva pātarāsavelā jātā. So seṭṭhiṁ āmantetvā, ‘‘mahāseṭṭhi,",
  "atk-s0502a26:354_1": "idheva pātarāsaṁ bhuñjissāmā’’ti. Jānāmi, deva, sajjito devassāhāroti. So soḷasahi",
  "atk-s0502a26:354_2": "gandhodakaghaṭehi nhatvā ratanamaye seṭṭhissa nisīdanamaṇḍape paññatte tasseva nisīdanapallaṅke",
  "atk-s0502a26:354_3": "nisīdi. Athassa hatthadhovanūdakaṁ datvā satasahassagghanikāya suvaṇṇapātiyā kilinnapāyāsaṁ",
  "atk-s0502a26:354_4": "vaḍḍhetvā purato ṭhapayiṁsu. Rājā ‘‘bhojana’’nti saññāya bhuñjituṁ ārabhi. Seṭṭhi",
  "atk-s0502a26:354_5": "‘‘nayidaṁ, deva, bhojanaṁ, kilinnapāyāso eso’’ti aññissā suvaṇṇapātiyā bhojanaṁ vaḍḍhetvā",
  "atk-s0502a26:354_6": "purimapātiyaṁ ṭhapayiṁsu. Tato uṭṭhitautunā kira taṁ bhuñjituṁ sukhaṁ hoti. Rājā",
  "atk-s0502a26:354_7": "madhurabhojanaṁ bhuñjanto pamāṇaṁ na aññāsi. Atha naṁ seṭṭhi vanditvā añjaliṁ paggayha",
  "atk-s0502a26:354_8": "‘‘alaṁ, deva, ettakameva hotu, ito uttariṁ jirāpetuṁ na sakkā’’ti āha. Atha naṁ rājā",
  "atk-s0502a26:354_9": "āha – ‘‘kiṁ, gahapati, garukaṁ katvā kathesi attano bhatta’’nti? Deva, natthetaṁ,",
  "atk-s0502a26:354_10": "tumhākaṁ sabbassāpi hi balakāyassa idameva bhattaṁ idaṁ supeyyaṁ. Api ca kho ahaṁ",
  "atk-s0502a26:354_11": "ayasassa bhāyāmīti. Kiṁ kāraṇāti? Sace devassa kāyālasiyamattaṁ bhaveyya, ‘‘hiyyo",
  "atk-s0502a26:354_12": "raññā seṭṭhissa gehe bhattaṁ bhuttaṁ, seṭṭhinā kiñci kataṁ bhavissatī’’ti vacanassa",
  "atk-s0502a26:354_13": "bhāyāmi, devāti. Tena hi bhattaṁ hara, udakaṁ āharāti. Rañño bhattakiccāvasāne sabbo",
  "atk-s0502a26:354_14": "rājaparivāro tadeva bhattaṁ paribhuñji.",
  "atk-s0502a26:355_0": "Rājā sukhakathāya nisinno seṭṭhiṁ āmantetvā, ‘‘kiṁ imasmiṁ gehe seṭṭhibhariyā natthī’’ti",
  "atk-s0502a26:355_1": "āha? ‘‘Āma atthi, devā’’ti. ‘‘Kahaṁ sā’’ti? ‘‘Sirigabbhe nisinnā, devassa āgatabhāvaṁ",
  "atk-s0502a26:355_2": "na jānātī’’ti. Kiñcāpi hi pātova rājā saparivāro āgato, sā panassa āgatabhāvaṁ na",
  "atk-s0502a26:355_3": "jānāteva. Tato seṭṭhi ‘‘rājā me bhariyaṁ daṭṭhukāmo’’ti tassā santikaṁ gantvā ‘‘rājā",
  "atk-s0502a26:355_4": "āgato, kiṁ tava rājānaṁ daṭṭhuṁ na vaṭṭatī’’ti āha. Sā nipannakāva ‘‘ko esa, sāmi,",
  "atk-s0502a26:355_5": "rājā nāmā’’ti vatvā ‘‘rājā nāma amhākaṁ issaro’’ti vutte anattamanataṁ pavedentī",
  "atk-s0502a26:355_6": "‘‘dukkaṭāni vata no puññakammāni, yesaṁ no issaropi atthi. Assaddhāya nāma puññakammāni",
  "atk-s0502a26:355_7": "katvā mayaṁ sampattiṁ pāpuṇitvā aññassa issariyaṭṭhāne nibbattamhā. Addhā amhehi",
  "atk-s0502a26:355_8": "asaddahitvā dānaṁ dinnaṁ bhavissati, tassetaṁ phala’’nti vatvā ‘‘kiṁ dāni karomi,",
  "atk-s0502a26:355_9": "sāmī’’ti āha. Tālavaṇṭaṁ ādāya āgantvā rājānaṁ bījāhīti. Tassā tālavaṇṭaṁ ādāya āgantvā",
  "atk-s0502a26:355_10": "rājānaṁ bījentiyā rañño veṭhanassa gandhavāto akkhīni pahari, athassā akkhīhi assudhārā",
  "atk-s0502a26:355_11": "pavattiṁsu. Taṁ disvā rājā seṭṭhiṁ āha – ‘‘mahāseṭṭhi, mātugāmo nāma appabuddhiko,",
  "atk-s0502a26:355_12": "‘rājā me sāmikassa sampattiṁ gaṇheyyā’ti bhayena rodati maññe, assāsehi naṁ ‘na me",
  "atk-s0502a26:355_13": "tava sampattiyā attho’’’ti. Na esā, deva, rodatīti. Atha kiṁ etanti? Tumhākaṁ veṭhanagandhenassā",
  "atk-s0502a26:355_14": "assūni pavattiṁsu. Ayañhi dīpobhāsaṁ vā aggiobhāsaṁ vā adisvā maṇiālokeneva bhuñjati",
  "atk-s0502a26:355_15": "ca nisīdati ca nipajjati ca, devo pana dīpālokena nisinno bhavissatīti? Āma, seṭṭhīti.",
  "atk-s0502a26:355_16": "Tena hi, deva, ajja paṭṭhāya maṇiālokena nisīdathāti mahantaṁ tipusamattaṁ anagghaṁ",
  "atk-s0502a26:355_17": "maṇiratanaṁ adāsi. Rājā gehaṁ oloketvā ‘‘mahatī vata jotikassa sampattī’’ti vatvā",
  "atk-s0502a26:355_18": "agamāsi. Ayaṁ tāva jotikassa uppatti.",
  "atk-s0502a26:356_0": "Idāni jaṭilassa uppatti veditabbā – bārāṇasiyañhi ekā seṭṭhidhītā abhirūpā ahosi,",
  "atk-s0502a26:356_1": "taṁ pannarasasoḷasavassuddesikakāle rakkhaṇatthāya ekaṁ dāsiṁ datvā sattabhūmikassa",
  "atk-s0502a26:356_2": "pāsādassa uparimatale sirigabbhe vāsayiṁsu. Taṁ ekadivasaṁ vātapānaṁ vivaritvā bahi",
  "atk-s0502a26:356_3": "olokayamānaṁ ākāsena gacchanto eko vijjādharo disvā uppannasineho vātapānena pavisitvā",
  "atk-s0502a26:356_4": "tāya saddhiṁ santhavamakāsi. Sā tena saddhiṁ saṁvāsamanvāya na cirasseva gabbhaṁ",
  "atk-s0502a26:356_5": "paṭilabhi. Atha naṁ sā dāsī disvā, ‘‘amma, kiṁ ida’’nti vatvā ‘‘hotu mā kassaci ācikkhī’’ti",
  "atk-s0502a26:356_6": "tāya vuttā bhayena tuṇhī ahosi. Sāpi dasamāsaccayena puttaṁ vijāyitvā navabhājanaṁ",
  "atk-s0502a26:356_7": "āharāpetvā tattha taṁ dārakaṁ nipajjāpetvā taṁ bhājanaṁ pidahitvā upari pupphadāmāni",
  "atk-s0502a26:356_8": "ṭhapetvā ‘‘imaṁ sīsena ukkhipitvā gaṅgāya vissajjehi, ‘kiṁ ida’nti ca puṭṭhā ‘ayyāya",
  "atk-s0502a26:356_9": "me balikamma’nti vadeyyāsī’’ti dāsiṁ āṇāpesi. Sā tathā akāsi.",
  "atk-s0502a26:357_0": "Heṭṭhāgaṅgāyampi dve itthiyo nhāyamānā taṁ bhājanaṁ udakenāhariyamānaṁ disvā ekā",
  "atk-s0502a26:357_1": "‘‘mayhetaṁ bhājana’’nti āha. Ekā ‘‘yaṁ etassa anto, taṁ mayha’’nti vatvā bhājane",
  "atk-s0502a26:357_2": "sampatte taṁ ādāya thale ṭhapetvā vivaritvā dārakaṁ disvā ekā ‘‘mama bhājananti vuttatāya",
  "atk-s0502a26:357_3": "dārako mameva hotī’’ti āha. Ekā ‘‘yaṁ bhājanassa anto, taṁ mameva hotūti vuttatāya",
  "atk-s0502a26:357_4": "mama dārako’’ti āha. Tā vivadamānā vinicchayaṭṭhānaṁ gantvā tamatthaṁ ārocetvā amaccesu",
  "atk-s0502a26:357_5": "vinicchituṁ asakkontesu rañño santikaṁ agamaṁsu. Rājā tāsaṁ vacanaṁ sutvā ‘‘tvaṁ",
  "atk-s0502a26:357_6": "dārakaṁ gaṇha, tvaṁ bhājanaṁ gaṇhā’’ti āha. Yāya pana dārako laddho, sā mahākaccānattherassa",
  "atk-s0502a26:357_7": "upaṭṭhāyikā ahosi. Tasmā sā dārakaṁ ‘‘imaṁ therassa santike pabbājessāmī’’ti posesi.",
  "atk-s0502a26:357_8": "Tassa jātadivase gabbhamalassa dhovitvā anapanītatāya kesā jaṭitā hutvā aṭṭhaṁsu,",
  "atk-s0502a26:357_9": "tenassa jaṭilotveva nāmaṁ kariṁsu. Tassa padasā vicaraṇakāle thero taṁ gehaṁ piṇḍāya",
  "atk-s0502a26:357_10": "pāvisi. Upāsikā theraṁ nisīdāpetvā āhāramadāsi. Thero dārakaṁ disvā ‘‘kiṁ upāsike",
  "atk-s0502a26:357_11": "dārako laddho’’ti pucchi. ‘‘Āma, bhante, imāhaṁ dārakaṁ tumhākaṁ santike pabbājessāmīti",
  "atk-s0502a26:357_12": "posesiṁ, pabbājetha na’’nti adāsi. Thero ‘‘sādhū’’ti ādāya taṁ gacchanto ‘‘atthi",
  "atk-s0502a26:357_13": "nu kho imassa gihisampattiṁ anubhavituṁ puññakamma’’nti olokento ‘‘mahāpuñño satto",
  "atk-s0502a26:357_14": "mahāsampattiṁ anubhavissati, daharo esa tāva, ñāṇampissa paripākaṁ na gacchatī’’ti",
  "atk-s0502a26:357_15": "cintetvā taṁ ādāya takkasilāyaṁ ekassa upaṭṭhākassa gehaṁ agamāsi.",
  "atk-s0502a26:358_0": "So theraṁ vanditvā ṭhito taṁ dārakaṁ disvā ‘‘dārako vo, bhante, laddho’’ti pucchi.",
  "atk-s0502a26:358_1": "Āma, upāsaka, pabbajissati, daharo tāva, taveva santike hotūti. So ‘‘sādhu, bhante’’ti",
  "atk-s0502a26:358_2": "taṁ puttaṭṭhāne ṭhapetvā paṭijaggi. Tassa pana gehe dvādasa vassāni bhaṇḍakaṁ ussannaṁ",
  "atk-s0502a26:358_3": "hoti. So gāmantaraṁ gacchanto sabbampi taṁ bhaṇḍaṁ āpaṇaṁ haritvā dārakaṁ āpaṇe nisīdāpetvā",
  "atk-s0502a26:358_4": "tassa tassa bhaṇḍakassa mūlaṁ ācikkhitvā ‘‘idañca idañca ettakaṁ nāma dhanaṁ gahetvā",
  "atk-s0502a26:358_5": "dadeyyāsī’’ti vatvā pakkāmi. Taṁdivasaṁ nagarapariggāhikā devatā antamaso maricajīrakamattenāpi",
  "atk-s0502a26:358_6": "atthike tasseva āpaṇābhimukhe kariṁsu. So dvādasa vassāni ussannaṁ bhaṇḍakaṁ ekadivaseneva",
  "atk-s0502a26:358_7": "vikkiṇi. Kuṭumbiko āgantvā āpaṇe kiñci adisvā ‘‘sabbaṁ te, tāta, bhaṇḍakaṁ nāsita’’nti",
  "atk-s0502a26:358_8": "āha. Na nāsemi, sabbaṁ tumhehi vuttanayeneva vikkiṇiṁ, idaṁ asukassa mūlaṁ, idaṁ",
  "atk-s0502a26:358_9": "asukassāti. Kuṭumbiko pasīditvā ‘‘anaggho puriso, yattha katthaci jīvituṁ samattho’’ti",
  "atk-s0502a26:358_10": "attano gehe vayappattaṁ dhītaraṁ tassa datvā ‘‘gehamassa karothā’’ti purise āṇāpetvā",
  "atk-s0502a26:358_11": "niṭṭhite gehe ‘‘gacchatha, tumhe attano gehe vasathā’’ti āha.",
  "atk-s0502a26:359_0": "Athassa gehapavisanakāle ekena pādena ummāre akkantamatte gehassa pacchimabhāge bhūmiṁ",
  "atk-s0502a26:359_1": "bhinditvā asītihattho suvaṇṇapabbato uṭṭhahi. Rājā ‘‘jaṭilakumārassa kira gehe bhūmiṁ",
  "atk-s0502a26:359_2": "bhinditvā suvaṇṇapabbato uṭṭhito’’ti sutvāva tassa seṭṭhicchattaṁ pesesi. So jaṭilaseṭṭhi",
  "atk-s0502a26:359_3": "nāma ahosi. Tassa tayo puttā ahesuṁ. So tesaṁ vayappattakāle pabbajjāya cittaṁ uppādetvā",
  "atk-s0502a26:359_4": "‘‘sace amhehi samānabhogaṁ seṭṭhikulaṁ bhavissati, pabbajituṁ dassanti. No ce, na",
  "atk-s0502a26:359_5": "dassanti. Atthi nu kho jambudīpe amhehi samānabhogaṁ kula’’nti vīmaṁsanatthāya suvaṇṇamayaṁ",
  "atk-s0502a26:359_6": "iṭṭhakaṁ suvaṇṇamayaṁ patodalaṭṭhiṁ suvaṇṇamayaṁ pādukañca kārāpetvā purisānaṁ hatthe",
  "atk-s0502a26:359_7": "datvā ‘‘gacchatha, imāni ādāya kiñcideva olokayamānā viya jambudīpatale vicaritvā",
  "atk-s0502a26:359_8": "amhehi samānabhogassa seṭṭhikulassa atthibhāvaṁ vā natthibhāvaṁ vā ñatvā āgacchathā’’ti pahiṇi.",
  "atk-s0502a26:360_0": "Te cārikaṁ carantā bhaddiyanagaraṁ pāpuṇiṁsu. Atha ne meṇḍakaseṭṭhi disvā, ‘‘tātā,",
  "atk-s0502a26:360_1": "kiṁ karontā vicarathā’’ti pucchitvā ‘‘ekaṁ olokentā vicarāmā’’ti vutte ‘‘imesaṁ imāni",
  "atk-s0502a26:360_2": "gahetvā kiñcideva oloketuṁ vicaraṇakiccaṁ natthi, raṭṭhaṁ pariggaṇhamānā vicarantī’’ti",
  "atk-s0502a26:360_3": "ñatvā, ‘‘tātā, amhākaṁ pacchimagehaṁ pavisitvā olokethā’’ti āha. Te tattha aṭṭhakarīsamatte",
  "atk-s0502a26:360_4": "ṭhāne hatthiassausabhappamāṇe piṭṭhiyā piṭṭhiṁ āhacca pathaviṁ bhinditvā uṭṭhite",
  "atk-s0502a26:360_5": "heṭṭhā vuttappakāre suvaṇṇameṇḍake disvā tesaṁ antarantarā vicaritvā nikkhamiṁsu.",
  "atk-s0502a26:360_6": "Atha ne seṭṭhi, ‘‘tātā, yaṁ olokentā vicaratha, diṭṭho vo so’’ti pucchitvā ‘‘passāma,",
  "atk-s0502a26:360_7": "sāmī’’ti vutte ‘‘tena hi gacchathā’’ti uyyojesi. Te tatova gantvā attano seṭṭhinā",
  "atk-s0502a26:360_8": "‘‘kiṁ, tātā, diṭṭhaṁ vo amhākaṁ samānabhogaṁ seṭṭhikula’’nti vutte, ‘‘sāmi, tumhākaṁ",
  "atk-s0502a26:360_9": "kiṁ atthi, bhaddiyanagare meṇḍakaseṭṭhino evarūpo nāma vibhavo’’ti sabbaṁ taṁ pavattiṁ",
  "atk-s0502a26:360_10": "ācikkhiṁsu. Taṁ sutvā seṭṭhi attamano hutvā ‘‘ekaṁ tāva seṭṭhikulaṁ laddhaṁ, aparampi",
  "atk-s0502a26:360_11": "nu kho atthī’’ti satasahassagghanikaṁ kambalaṁ datvā ‘‘gacchatha, tātā, aññampi.",
  "atk-s0502a26:360_12": "Seṭṭhikulaṁ vicinathā’’ti pahiṇi.",
  "atk-s0502a26:361_0": "Te rājagahaṁ gantvā jotikaseṭṭhissa gehato avidūre dārurāsiṁ katvā aggiṁ datvā aṭṭhaṁsu.",
  "atk-s0502a26:361_1": "‘‘Kiṁ ida’’nti puṭṭhakāle ca ‘‘ekaṁ no mahagghakambalaṁ vikkiṇantānaṁ kayiko natthi,",
  "atk-s0502a26:361_2": "gahetvā vicarantāpi corānaṁ bhāyāma, tena taṁ jhāpetvā gamissāmā’’ti vadiṁsu. Atha",
  "atk-s0502a26:361_3": "ne jotikaseṭṭhi disvā ‘‘ime kiṁ karontī’’ti pucchitvā tamatthaṁ sutvā pakkosāpetvā",
  "atk-s0502a26:361_4": "‘‘kiṁ agghanako kambalo’’ti pucchi. ‘‘Satasahassagghanako’’ti vutte satasahassaṁ",
  "atk-s0502a26:361_5": "dāpetvā ‘‘dvārakoṭṭhakaṁ sammajjitvā kacavarachaḍḍikāya dāsiyā dethā’’ti tesaṁyeva",
  "atk-s0502a26:361_6": "hatthe pahiṇi. Sā kambalaṁ gahetvā rodamānā sāmikassa santikaṁ āgantvā ‘‘kiṁ maṁ,",
  "atk-s0502a26:361_7": "sāmi, aparādhe sati paharituṁ na vaṭṭati, kasmā me evarūpaṁ thūlakambalaṁ pahiṇittha,",
  "atk-s0502a26:361_8": "kathāhaṁ imaṁ nivāsessāmi vā pārupissāmi vā’’ti. Nāhaṁ tava etadatthāya pahiṇiṁ,",
  "atk-s0502a26:361_9": "etaṁ pana paliveṭhetvā tava sayanapādamūle ṭhapetvā nipajjanakāle gandhodakena dhotānaṁ",
  "atk-s0502a26:361_10": "pādānaṁ puñchanatthāya te pahiṇiṁ, kiṁ etampi kātuṁ na sakkosīti. Sā ‘‘etaṁ pana",
  "atk-s0502a26:361_11": "kātuṁ sakkhissāmī’’ti gahetvā agamāsi. Te ca purisā taṁ kāraṇaṁ disvā attano seṭṭhissa",
  "atk-s0502a26:361_12": "santikaṁ gantvā ‘‘kiṁ, tātā, diṭṭhaṁ vo seṭṭhikula’’nti vutte, ‘‘sāmi, kiṁ tumhākaṁ",
  "atk-s0502a26:361_13": "atthi, rājagahanagare jotikaseṭṭhissa evarūpā nāma sampattī’’ti sabbaṁ gehasampattiṁ",
  "atk-s0502a26:361_14": "ārocetvā taṁ pavattiṁ ācikkhiṁsu. Seṭṭhi tesaṁ vacanaṁ sutvā tuṭṭhamānaso ‘‘idāni",
  "atk-s0502a26:361_15": "pabbajituṁ labhissāmī’’ti rañño santikaṁ gantvā ‘‘pabbajitukāmomhi, devā’’ti āha.",
  "atk-s0502a26:361_16": "Sādhu, mahāseṭṭhi, pabbajāhīti . So gehaṁ gantvā putte pakkosāpetvā suvaṇṇadaṇḍaṁ",
  "atk-s0502a26:361_17": "vajirakuddālaṁ jeṭṭhaputtassa hatthe ṭhapetvā, ‘‘tāta, pacchimagehe suvaṇṇapabbatato",
  "atk-s0502a26:361_18": "suvaṇṇapiṇḍaṁ uddharāhī’’ti āha. So kuddālaṁ ādāya gantvā suvaṇṇapabbataṁ pahari,",
  "atk-s0502a26:361_19": "piṭṭhipāsāṇe pahaṭakālo viya ahosi. Tassa hatthato kuddālaṁ gahetvā majjhimaputtassa",
  "atk-s0502a26:361_20": "hatthe datvā pahiṇi, tassapi suvaṇṇapabbataṁ paharantassa piṭṭhipāsāṇe pahaṭakālo",
  "atk-s0502a26:361_21": "viya ahosi. Atha naṁ kaniṭṭhaputtassa hatthe datvā pahiṇi, tassa taṁ gahetvā paharantassa",
  "atk-s0502a26:361_22": "koṭṭetvā rāsikatāya mattikāya pahaṭakālo viya ahosi. Atha naṁ seṭṭhi ‘‘ehi, tāta,",
  "atk-s0502a26:361_23": "alaṁ ettakenā’’ti vatvā itare dve jeṭṭhabhātike pakkosāpetvā ‘‘ayaṁ suvaṇṇapabbato",
  "atk-s0502a26:361_24": "na tumhākaṁ nibbatto, mayhañca kaniṭṭhassa ca nibbatto, iminā saddhiṁ ekato hutvā",
  "atk-s0502a26:361_25": "paribhuñjathā’’ti āha. Kasmā pana so tesameva nibbattati, kasmā ca jaṭilo jātakāle",
  "atk-s0502a26:361_26": "udake pātitoti? Attano katakammeneva.",
  "atk-s0502a26:362_0": "Kassapasammāsambuddhassa hi cetiye kariyamāne eko khīṇāsavo cetiyaṭṭhānaṁ gantvā",
  "atk-s0502a26:362_1": "oloketvā, ‘‘tātā, kasmā cetiyassa uttarena mukhaṁ na uṭṭhahatī’’ti pucchi. ‘‘Suvaṇṇaṁ",
  "atk-s0502a26:362_2": "nappahotī’’ti āhaṁsu. Ahaṁ antogāmaṁ pavisitvā samādapessāmi, tumhe ādarena kammaṁ",
  "atk-s0502a26:362_3": "karothāti. So evaṁ vatvā nagaraṁ pavisitvā, ‘‘ammā, tātā, tumhākaṁ cetiyassa ekasmiṁ",
  "atk-s0502a26:362_4": "mukhe suvaṇṇaṁ nappahoti, suvaṇṇaṁ jānāthā’’ti mahājanaṁ samādapento suvaṇṇakārakulaṁ",
  "atk-s0502a26:362_5": "agamāsi. Suvaṇṇakāropi taṅkhaṇeyeva bhariyāya saddhiṁ kalahaṁ karonto nisinno hoti.",
  "atk-s0502a26:362_6": "Atha naṁ thero ‘‘cetiye tumhehi gahitamukhassa suvaṇṇaṁ nappahoti, taṁ jānituṁ vaṭṭatī’’ti",
  "atk-s0502a26:362_7": "āha. So bhariyāya kopena ‘‘tava satthāraṁ udake khipitvā gacchā’’ti āha. Atha naṁ",
  "atk-s0502a26:362_8": "sā ‘‘atisāhasikakammaṁ te kataṁ, mama kuddhena te ahameva akkositabbā vā paharitabbā",
  "atk-s0502a26:362_9": "vā, kasmā atītānāgatapaccuppannesu buddhesu veramakāsī’’ti āha. Suvaṇṇakāro tāvadeva",
  "atk-s0502a26:362_10": "saṁvegappatto hutvā ‘‘khamatha me, bhante’’ti vatvā therassa pādamūle nipajji. Tāta,",
  "atk-s0502a26:362_11": "ahaṁ tayā na kiñci vutto, satthāraṁ khamāpehīti. Kinti katvā khamāpemi, bhanteti.",
  "atk-s0502a26:362_12": "Suvaṇṇapupphānaṁ tayo kumbhe katvā antodhātunidhāne pakkhipitvā allavattho allakeso",
  "atk-s0502a26:362_13": "hutvā khamāpehi, tātāti.",
  "atk-s0502a26:363_0": "So ‘‘sādhu, bhante’’ti vatvā suvaṇṇapupphāni karonto tīsu puttesu jeṭṭhaputtaṁ pakkosāpetvā",
  "atk-s0502a26:363_1": "‘‘ehi, tāta, ahaṁ satthāraṁ veravacanena avacaṁ, tasmā imāni pupphāni katvā dhātunidhāne",
  "atk-s0502a26:363_2": "pakkhipitvā khamāpessāmi, tvampi kho me sahāyo hohī’’ti āha. So ‘‘na tvaṁ mayā veravacanaṁ",
  "atk-s0502a26:363_3": "vadāpito, tvaṁyeva karohī’’ti kātuṁ na icchi. Majjhimaputtaṁ pakkositvā tathevāha,",
  "atk-s0502a26:363_4": "sopi tatheva vatvā kātuṁ na icchi. Kaniṭṭhaṁ pakkositvā tathevāha, so ‘‘pitu uppannakiccaṁ",
  "atk-s0502a26:363_5": "nāma puttassa bhāro’’ti vatvā pitusahāyo hutvā pupphāni akāsi. Suvaṇṇakāro vidatthippamāṇānaṁ",
  "atk-s0502a26:363_6": "pupphānaṁ tayo kumbhe niṭṭhāpetvā dhātunidhāne pakkhipitvā allavattho allakeso satthāraṁ",
  "atk-s0502a26:363_7": "khamāpesi. Iti so sattakkhattuṁ jātakāle udake pātanaṁ labhi. Ayaṁ panassa koṭiyaṁ",
  "atk-s0502a26:363_8": "ṭhito attabhāvo. Idhāpi tasseva nissandena udake pātito. Ye panassa dve jeṭṭhabhātikā",
  "atk-s0502a26:363_9": "puttā suvaṇṇapupphānaṁ karaṇakāle sahāyā bhavituṁ na icchiṁsu, tesaṁ tena kāraṇena",
  "atk-s0502a26:363_10": "suvaṇṇapabbato na nibbatti, jaṭilassa ceva kaniṭṭhaputtassa ca ekato katabhāvena",
  "atk-s0502a26:363_11": "nibbatti. Iti so putte anusāsitvā satthu santike pabbajitvā katipāheneva arahattaṁ",
  "atk-s0502a26:363_12": "pāpuṇi. Satthā aparena samayena pañcahi bhikkhusatehi saddhiṁ piṇḍāya caranto tassa",
  "atk-s0502a26:363_13": "puttānaṁ gehadvāraṁ agamāsi, te buddhappamukhassa bhikkhusaṅghassa aḍḍhamāsaṁ bhikkhādānaṁ adaṁsu.",
  "atk-s0502a26:364_0": "Bhikkhū dhammasabhāyaṁ kathaṁ samuṭṭhāpesuṁ ‘‘ajjāpi te, āvuso jaṭila, asītihatthe",
  "atk-s0502a26:364_1": "suvaṇṇapabbate ca puttesu ca taṇhā atthī’’ti. ‘‘Na me, āvuso, etesu taṇhā vā māno",
  "atk-s0502a26:364_2": "vā atthī’’ti. Te ‘‘ayaṁ jaṭilatthero abhūtaṁ vatvā aññaṁ byākarotī’’ti vadiṁsu. Satthā",
  "atk-s0502a26:364_3": "tesaṁ kathaṁ sutvā ‘‘na, bhikkhave, mama puttassa tesu taṇhā vā māno vā atthī’’ti",
  "atk-s0502a26:364_4": "vatvā dhammaṁ desento imaṁ gāthamāha –",
  "atk-s0502a26:365": "416.",
  "atk-s0502a26:366": " ‘‘Yodha taṇhaṁ pahantvāna, anāgāro paribbaje;",
  "atk-s0502a26:367": "Taṇhābhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:368_0": "Tassattho – yo idha loke chadvārikaṁ taṇhaṁ vā mānaṁ vā jahitvā gharāvāsena anatthiko",
  "atk-s0502a26:368_1": "anāgāro hutvā paribbajati, taṇhāya ceva bhavassa ca parikkhīṇattā taṇhābhavaparikkhīṇaṁ",
  "atk-s0502a26:368_2": "tamahaṁ brāhmaṇaṁ vadāmīti.",
  "atk-s0502a26:369": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:370": "Jaṭilattheravatthu tettiṁsatimaṁ.",
  "atk-s0502a26:371": "34. Jotikattheravatthu",
  "atk-s0502a26:372": "Yodha taṇhanti puna imaṁ dhammadesanaṁ satthā veḷuvane viharanto jotikattheraṁ ārabbha kathesi.",
  "atk-s0502a26:373_0": "Ajātasattukumāro hi devadattena saddhiṁ ekato hutvā pitaraṁ ghātetvā rajje patiṭṭhito",
  "atk-s0502a26:373_1": "‘‘jotikaseṭṭhissa mahāpāsādaṁ gaṇhissāmī’’ti yuddhasajjo nikkhamitvā maṇipākāre saparivārassa",
  "atk-s0502a26:373_2": "attano chāyaṁ disvā ‘‘gahapatiko yuddhasajjo hutvā balaṁ ādāya nikkhanto’’ti sallakkhetvā",
  "atk-s0502a26:373_3": "upagantuṁ na visahi. Seṭṭhipi taṁ divasaṁ uposathiko hutvā pātova bhuttapātarāso",
  "atk-s0502a26:373_4": "vihāraṁ gantvā satthu santike dhammaṁ suṇanto nisinno hoti. Paṭhame dvārakoṭṭhake",
  "atk-s0502a26:373_5": "ārakkhaṁ gahetvā ṭhito pana yamakoḷi nāma yakkho taṁ disvā ‘‘kahaṁ gacchasī’’ti saparivāraṁ",
  "atk-s0502a26:373_6": "viddhaṁsetvā disāvidisāsu anubandhi. Rājā vihārameva agamāsi.",
  "atk-s0502a26:374_0": "Atha naṁ seṭṭhi disvāva ‘‘kiṁ, devā’’ti vatvā uṭṭhāyāsanā aṭṭhāsi. Gahapati, kiṁ",
  "atk-s0502a26:374_1": "tvaṁ tava purise ‘‘mayā saddhiṁ yujjhathā’’ti āṇāpetvā idhāgamma dhammaṁ suṇanto",
  "atk-s0502a26:374_2": "viya nisinnoti. Kiṁ pana devo mama gehaṁ gaṇhituṁ gatoti? Āma, gatomhīti. Mama anicchāya",
  "atk-s0502a26:374_3": "mama gehaṁ gaṇhituṁ rājasahassampi na sakkoti, devāti. So ‘‘kiṁ pana tvaṁ rājā bhavissasī’’ti",
  "atk-s0502a26:374_4": "kujjhi. Nāhaṁ rājā, mama santakaṁ pana dasikasuttampi mama anicchāya rājūhi vā corehi",
  "atk-s0502a26:374_5": "vā gahetuṁ na sakkāti. Kiṁ panāhaṁ tava ruciyā gaṇhissāmīti? Tena hi, deva, imā me",
  "atk-s0502a26:374_6": "dasasu aṅgulīsu vīsati muddikā, imāhaṁ tumhākaṁ na demi. Sace sakkotha, gaṇhathāti",
  "atk-s0502a26:374_7": ". So pana rājā bhūmiyaṁ ukkuṭikaṁ nisīditvā ullaṅghanto aṭṭhārasahatthaṁ ṭhānaṁ abhiruhati,",
  "atk-s0502a26:374_8": "ṭhatvā ullaṅghanto asītihatthaṁ ṭhānaṁ abhiruhati. Evaṁmahābalo samānopi ito cito",
  "atk-s0502a26:374_9": "ca parivattento ekaṁ muddikampi kaḍḍhituṁ nāsakkhi. Atha naṁ seṭṭhi ‘‘sāṭakaṁ patthara,",
  "atk-s0502a26:374_10": "devā’’ti vatvā aṅguliyo ujukā akāsi, vīsatipi muddikā nikkhamiṁsu. Atha naṁ seṭṭhi",
  "atk-s0502a26:374_11": "‘‘evaṁ, deva, mama santakaṁ mama anicchāya na sakkā gaṇhitu’’nti vatvā rañño kiriyāya",
  "atk-s0502a26:374_12": "uppannasaṁvego ‘‘pabbajituṁ me anujāna, devā’’ti āha. So ‘‘imasmiṁ pabbajite sukhaṁ",
  "atk-s0502a26:374_13": "pāsādaṁ gaṇhissāmī’’ti cintetvā ekavacaneneva ‘‘tvaṁ pabbajāhī’’ti āha. So satthu",
  "atk-s0502a26:374_14": "santike pabbajitvā na cirasseva arahattaṁ patvā jotikatthero nāma ahosi. Tassa arahattaṁ",
  "atk-s0502a26:374_15": "pattakkhaṇeyeva sabbāpi sā sampatti antaradhāyi, tampissa satulakāyiṁ nāma bhariyaṁ",
  "atk-s0502a26:374_16": "devatā uttarakurumeva nayiṁsu.",
  "atk-s0502a26:375_0": "Athekadivasaṁ bhikkhū taṁ āmantetvā, ‘‘āvuso jotika, tasmiṁ pana te pāsāde vā itthiyā",
  "atk-s0502a26:375_1": "vā taṇhā atthī’’ti pucchitvā ‘‘natthāvuso’’ti vutte satthu ārocesuṁ – ‘‘ayaṁ, bhante,",
  "atk-s0502a26:375_2": "abhūtaṁ vatvā aññaṁ byākarotī’’ti. Satthā ‘‘nattheva, bhikkhave, mama puttassa tasmiṁ",
  "atk-s0502a26:375_3": "taṇhā’’ti vatvā imaṁ gāthamāha –",
  "atk-s0502a26:376": "416.",
  "atk-s0502a26:377": " ‘‘Yodha taṇhaṁ pahantvāna, anāgāro paribbaje;",
  "atk-s0502a26:378": "Taṇhābhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:379": "Imissā gāthāyattho heṭṭhā jaṭilattheravatthumhi vuttanayeneva veditabbo.",
  "atk-s0502a26:380": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:381": "Jotikattheravatthu catutiṁsatimaṁ.",
  "atk-s0502a26:382": "35. Naṭaputtakattheravatthu",
  "atk-s0502a26:383": "Hitvāti imaṁ dhammadesanaṁ satthā veḷuvane viharanto ekaṁ naṭaputtakaṁ ārabbha kathesi.",
  "atk-s0502a26:384_0": "So kira ekaṁ naṭakīḷaṁ kīḷayamāno vicaranto satthu dhammakathaṁ sutvā pabbajitvā",
  "atk-s0502a26:384_1": "arahattaṁ pāpuṇi. Tasmiṁ buddhappamukhena bhikkhusaṅghena saddhiṁ piṇḍāya pavisante",
  "atk-s0502a26:384_2": "bhikkhū ekaṁ naṭaputtaṁ kīḷantaṁ disvā, ‘‘āvuso, esa tayā kīḷitakīḷitaṁ kīḷati, atthi",
  "atk-s0502a26:384_3": "nu kho te ettha sineho’’ti pucchitvā ‘‘natthī’’ti vutte ‘‘ayaṁ, bhante, abhūtaṁ vatvā",
  "atk-s0502a26:384_4": "aññaṁ byākarotī’’ti āhaṁsu. Satthā tesaṁ kathaṁ sutvā, ‘‘bhikkhave, mama putto sabbayoge",
  "atk-s0502a26:384_5": "atikkanto’’ti vatvā imaṁ gāthamāha –",
  "atk-s0502a26:385": "417.",
  "atk-s0502a26:386": " ‘‘Hitvā mānusakaṁ yogaṁ, dibbaṁ yogaṁ upaccagā;",
  "atk-s0502a26:387": "Sabbayogavisaṁyuttaṁ, tamahaṁ brūmi brāhmaṇa’’nti.",
  "atk-s0502a26:388_0": "Tattha mānusakaṁ yoganti mānusakaṁ āyuñceva pañca kāmaguṇe ca. Dibbayogepi eseva",
  "atk-s0502a26:388_1": "nayo. Upaccagāti yo mānusakaṁ yogaṁ hitvā dibbaṁ yogaṁ atikkanto, taṁ sabbehi catūhipi",
  "atk-s0502a26:388_2": "yogehi visaṁyuttaṁ ahaṁ brāhmaṇaṁ vadāmīti attho.",
  "atk-s0502a26:389": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:390": "Naṭaputtakattheravatthu pañcatiṁsatimaṁ.",
  "atk-s0502a26:391": "36. Naṭaputtakattheravatthu",
  "atk-s0502a26:392_0": "Hitvā ratiñcāti imaṁ dhammadesanaṁ satthā veḷuvane viharanto ekaṁ naṭaputtakaṁyeva",
  "atk-s0502a26:392_1": "ārabbha kathesi. Vatthu purimasadisameva. Idha pana satthā, ‘‘bhikkhave, mama putto",
  "atk-s0502a26:392_2": "ratiñca aratiñca pahāya ṭhito’’ti vatvā imaṁ gāthamāha –",
  "atk-s0502a26:393": "418.",
  "atk-s0502a26:394": " ‘‘Hitvā ratiñca aratiñca, sītibhūtaṁ nirūpadhiṁ;",
  "atk-s0502a26:395": "Sabbalokābhibhuṁ vīraṁ, tamahaṁ brūmi brāhmaṇa’’nti.",
  "atk-s0502a26:396_0": "Tattha ratinti pañcakāmaguṇaratiṁ. Aratinti araññavāse ukkaṇṭhitattaṁ. Sītibhūtanti",
  "atk-s0502a26:396_1": "nibbutaṁ. Nirūpadhinti nirupakkilesaṁ. Vīranti taṁ evarūpaṁ sabbaṁ khandhalokaṁ abhibhavitvā",
  "atk-s0502a26:396_2": "ṭhitaṁ vīriyavantaṁ ahaṁ brāhmaṇaṁ vadāmīti attho.",
  "atk-s0502a26:397": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:398": "Naṭaputtakattheravatthu chattiṁsatimaṁ.",
  "atk-s0502a26:399": "37. Vaṅgīsattheravatthu",
  "atk-s0502a26:400": "Cutiṁyo vedīti imaṁ dhammadesanaṁ satthā jetavane viharanto vaṅgīsattheraṁ ārabbha kathesi.",
  "atk-s0502a26:401_0": "Rājagahe kireko brāhmaṇo vaṅgīso nāma matamanussānaṁ sīsaṁ ākoṭetvā ‘‘idaṁ niraye",
  "atk-s0502a26:401_1": "nibbattassa sīsaṁ, idaṁ tiracchānayoniyaṁ, idaṁ pettivisaye, idaṁ manussaloke, idaṁ",
  "atk-s0502a26:401_2": "devaloke nibbattassa sīsa’’nti jānāti. Brāhmaṇā ‘‘sakkā imaṁ nissāya lokaṁ khāditu’’nti",
  "atk-s0502a26:401_3": "cintetvā taṁ dve rattavatthāni paridahāpetvā ādāya janapadaṁ carantā manusse vadanti",
  "atk-s0502a26:401_4": "‘‘eso vaṅgīso nāma brāhmaṇo matamanussānaṁ sīsaṁ ākoṭetvā nibbattaṭṭhānaṁ jānāti,",
  "atk-s0502a26:401_5": "attano ñātakānaṁ nibbattaṭṭhānaṁ pucchathā’’ti. Manussā yathābalaṁ dasapi kahāpaṇe",
  "atk-s0502a26:401_6": "vīsatipi satampi datvā ñātakānaṁ nibbattaṭṭhānaṁ pucchanti. Te anupubbena sāvatthiṁ",
  "atk-s0502a26:401_7": "patvā jetavanassa avidūre nivāsaṁ gaṇhiṁsu. Te bhuttapātarāsā mahājanaṁ gandhamālādihatthaṁ",
  "atk-s0502a26:401_8": "dhammassavanāya gacchantaṁ disvā ‘‘kahaṁ gacchathā’’ti pucchitvā ‘‘vihāraṁ dhammassavanāyā’’ti",
  "atk-s0502a26:401_9": "vutte ‘‘tattha gantvā kiṁ karissatha, amhākaṁ vaṅgīsabrāhmaṇena sadiso nāma natthi,",
  "atk-s0502a26:401_10": "matamanussānaṁ sīsaṁ ākoṭetvā nibbattaṭṭhānaṁ jānāti, ñātakānaṁ nibbattaṭṭhānaṁ pucchathā’’ti",
  "atk-s0502a26:401_11": "āhaṁsu. Te ‘‘vaṅgīso kiṁ jānāti , amhākaṁ satthārā sadiso nāma natthī’’ti vatvā itarehipi",
  "atk-s0502a26:401_12": "‘‘vaṅgīsasadiso natthī’’ti vutte kathaṁ vaḍḍhetvā ‘‘etha, dāni vo vaṅgīsassa vā amhākaṁ",
  "atk-s0502a26:401_13": "vā satthu jānanabhāvaṁ jānissāmā’’ti te ādāya vihāraṁ agamaṁsu. Satthā tesaṁ āgamanabhāvaṁ",
  "atk-s0502a26:401_14": "ñatvā niraye tiracchānayoniyaṁ manussaloke devaloketi catūsu ṭhānesu nibbattānaṁ",
  "atk-s0502a26:401_15": "cattāri sīsāni, khīṇāsavasīsañcāti pañca sīsāni āharāpetvā paṭipāṭiyā ṭhapetvā āgatakāle",
  "atk-s0502a26:401_16": "vaṅgīsaṁ pucchi – ‘‘tvaṁ kira sīsaṁ ākoṭetvā matakānaṁ nibbattaṭṭhānaṁ jānāsī’’ti?",
  "atk-s0502a26:401_17": "‘‘Āma, jānāmī’’ti. ‘‘Idaṁ kassa sīsa’’nti? So taṁ ākoṭetvā ‘‘niraye nibbattassā’’ti",
  "atk-s0502a26:401_18": "āha. Athassa satthā ‘‘sādhu sādhū’’ti sādhukāraṁ datvā itarānipi tīṇi sīsāni pucchitvā",
  "atk-s0502a26:401_19": "tena avirajjhitvā vuttavuttakkhaṇe tatheva tassa sādhukāraṁ datvā pañcamaṁ sīsaṁ",
  "atk-s0502a26:401_20": "dassetvā ‘‘idaṁ kassa sīsa’’nti pucchi, so tampi ākoṭetvā nibbattaṭṭhānaṁ na jānāti.",
  "atk-s0502a26:402_0": "Atha naṁ satthā ‘‘kiṁ, vaṅgīsa, na jānāsī’’ti vatvā, ‘‘āma, na jānāmī’’ti vutte ‘‘ahaṁ",
  "atk-s0502a26:402_1": "jānāmī’’ti āha. Atha naṁ vaṅgīso yāci ‘‘detha me imaṁ manta’’nti. Na sakkā apabbajitassa",
  "atk-s0502a26:402_2": "dātunti. So ‘‘imasmiṁ mante gahite sakalajambudīpe ahaṁ jeṭṭhako bhavissāmī’’ti cintetvā",
  "atk-s0502a26:402_3": "te brāhmaṇe ‘‘tumhe tattheva katipāhaṁ vasatha, ahaṁ pabbajissāmī’’ti uyyojetvā satthu",
  "atk-s0502a26:402_4": "santike pabbajitvā laddhūpasampado vaṅgīsatthero nāma ahosi. Athassa satthā dvattiṁsākārakammaṭṭhānaṁ",
  "atk-s0502a26:402_5": "datvā ‘‘mantassa parikammaṁ sajjhāyāhī’’ti āha. So taṁ sajjhāyanto antarantarā brāhmaṇehi",
  "atk-s0502a26:402_6": "‘‘gahito te manto’’ti pucchiyamāno ‘‘āgametha tāva, gaṇhāmī’’ti vatvā katipāheneva",
  "atk-s0502a26:402_7": "arahattaṁ patvā puna brāhmaṇehi puṭṭho ‘‘abhabbo dānāhaṁ, āvuso, gantu’’nti āha.",
  "atk-s0502a26:402_8": "Taṁ sutvā bhikkhū ‘‘ayaṁ, bhante, abhūtena aññaṁ byākarotī’’ti satthu ārocesuṁ. Satthā",
  "atk-s0502a26:402_9": "‘‘mā, bhikkhave, evaṁ avacuttha, idāni, bhikkhave, mama putto cutipaṭisandhikusalo",
  "atk-s0502a26:402_10": "jāto’’ti vatvā imā gāthā abhāsi –",
  "atk-s0502a26:403": "419.",
  "atk-s0502a26:404": " ‘‘Cutiṁ yo vedi sattānaṁ, upapattiñca sabbaso;",
  "atk-s0502a26:405": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0502a26:406": "420.",
  "atk-s0502a26:407": " ‘‘Yassa gatiṁ na jānanti, devā gandhabbamānusā;",
  "atk-s0502a26:408": "Khīṇāsavaṁ arahantaṁ, tamahaṁ brūmi brāhmaṇa’’nti.",
  "atk-s0502a26:409_0": "Tattha yo vedīti yo sattānaṁ sabbākārena cutiñca paṭisandhiñca pākaṭaṁ katvā jānāti,",
  "atk-s0502a26:409_1": "tamahaṁ alaggatāya asattaṁ, paṭipattiyā suṭṭhu gatattā sugataṁ, catunnaṁ saccānaṁ",
  "atk-s0502a26:409_2": "buddhatāya buddhaṁ brāhmaṇaṁ vadāmīti attho. Yassāti yassete devādayo gatiṁ na jānanti,",
  "atk-s0502a26:409_3": "tamahaṁ āsavānaṁ khīṇatāya khīṇāsavaṁ, kilesehi ārakattā arahantaṁ brāhmaṇaṁ vadāmīti attho.",
  "atk-s0502a26:410": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:411": "Vaṅgīsattheravatthu sattatiṁsatimaṁ.",
  "atk-s0502a26:412": "38. Dhammadinnattherīvatthu",
  "atk-s0502a26:413": "Yassāti imaṁ dhammadesanaṁ satthā veḷuvane viharanto dhammadinnaṁ nāma bhikkhuniṁ ārabbha kathesi.",
  "atk-s0502a26:414_0": "Ekadivasañhi tassā gihikāle sāmiko visākho upāsako satthu santike dhammaṁ sutvā anāgāmiphalaṁ",
  "atk-s0502a26:414_1": "patvā cintesi – ‘‘mayā sabbaṁ sāpateyyaṁ dhammadinnaṁ paṭicchāpetuṁ vaṭṭatī’’ti.",
  "atk-s0502a26:414_2": "So tato pubbe āgacchanto dhammadinnaṁ vātapānena olokentiṁ disvā sitaṁ karoti. Taṁ",
  "atk-s0502a26:414_3": "divasaṁ pana vātapānena ṭhitaṁ anolokentova agamāsi. Sā ‘‘kiṁ nu kho ida’’nti cintetvā",
  "atk-s0502a26:414_4": "‘‘hotu, bhojanakāle jānissāmī’’ti bhojanavelāya bhattaṁ upanāmesi. So aññesu divasesu",
  "atk-s0502a26:414_5": "‘‘ehi, ekato bhuñjāmā’’ti vadati, taṁ divasaṁ pana tuṇhībhūtova bhuñji. Sā ‘‘kenacideva",
  "atk-s0502a26:414_6": "kāraṇena kupito bhavissatī’’ti cintesi. Atha naṁ visākho sukhanisinnavelāya taṁ pakkositvā",
  "atk-s0502a26:414_7": "‘‘dhammadinne imasmiṁ gehe sabbaṁ sāpateyyaṁ paṭicchāhī’’ti āha. Sā ‘‘kuddhā nāma",
  "atk-s0502a26:414_8": "sāpateyyaṁ na paṭicchāpenti, kiṁ nu kho eta’’nti cintetvā ‘‘tumhe pana, sāmī’’ti",
  "atk-s0502a26:414_9": "āha. Ahaṁ ito paṭṭhāya na kiñci vicāremīti. Tumhehi chaḍḍitaṁ kheḷaṁ ko paṭicchissati,",
  "atk-s0502a26:414_10": "evaṁ sante mama pabbajjaṁ anujānāthāti. So ‘‘sādhu, bhadde’’ti sampaṭicchitvā mahantena",
  "atk-s0502a26:414_11": "sakkārena taṁ bhikkhunīupassayaṁ netvā pabbājesi. Sā laddhūpasampadā dhammadinnattherī nāma ahosi.",
  "atk-s0502a26:415_0": "Sā pavivekakāmatāya bhikkhunīhi saddhiṁ janapadaṁ gantvā tattha viharantī na cirasseva",
  "atk-s0502a26:415_1": "saha paṭisambhidāhi arahattaṁ patvā ‘‘idāni maṁ nissāya ñātijanā puññāni karissantī’’ti",
  "atk-s0502a26:415_2": "punadeva rājagahaṁ paccāgañchi. Upāsako tassā āgatabhāvaṁ sutvā ‘‘kena nu kho kāraṇena",
  "atk-s0502a26:415_3": "āgatā’’ti bhikkhunīupassayaṁ gantvā theriṁ vanditvā ekamantaṁ nisinno ‘‘ukkaṇṭhitā",
  "atk-s0502a26:415_4": "nu khosi, ayyeti vattuṁ appatirūpaṁ, pañhamekaṁ naṁ pucchissāmī’’ti cintetvā sotāpattimagge",
  "atk-s0502a26:415_5": "pañhaṁ pucchi, sā taṁ vissajjesi. Upāsako teneva upāyena sesamaggesupi pañhaṁ pucchitvā",
  "atk-s0502a26:415_6": "atikkamma pañhassa puṭṭhakāle tāya ‘‘accayāsi, āvuso, visākhā’’ti vatvā ‘‘ākaṅkhamāno",
  "atk-s0502a26:415_7": "satthāraṁ upasaṅkamitvā imaṁ pañhaṁ puccheyyāsī’’ti vutte theriṁ vanditvā uṭṭhāyāsanā",
  "atk-s0502a26:415_8": "satthu santikaṁ gantvā taṁ kathāsallāpaṁ sabbaṁ bhagavato ārocesi. Satthā ‘‘sukathitaṁ",
  "atk-s0502a26:415_9": "mama dhītāya dhammadinnāya, ahampetaṁ pañhaṁ vissajjento evameva vissajjeyya’’nti",
  "atk-s0502a26:415_10": "vatvā dhammaṁ desento imaṁ gāthamāha –",
  "atk-s0502a26:416": "421.",
  "atk-s0502a26:417": " ‘‘Yassa pure ca pacchā ca, majjhe ca natthi kiñcanaṁ;",
  "atk-s0502a26:418": "Akiñcanaṁ anādānaṁ, tamahaṁ brūmi brāhmaṇa’’nti.",
  "atk-s0502a26:419_0": "Tattha pureti atītesu khandhesu. Pacchāti anāgatesu khandhesu. Majjheti paccuppannesu",
  "atk-s0502a26:419_1": "khandhesu. Natthi kiñcananti yassetesu ṭhānesu taṇhāgāhasaṅkhātaṁ kiñcanaṁ natthi,",
  "atk-s0502a26:419_2": "tamahaṁ rāgakiñcanādīhi akiñcanaṁ kassaci gahaṇassa abhāvena anādānaṁ brāhmaṇaṁ vadāmīti attho.",
  "atk-s0502a26:420": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:421": "Dhammadinnattherīvatthu aṭṭhatiṁsatimaṁ.",
  "atk-s0502a26:422": "39. Aṅgulimālattheravatthu",
  "atk-s0502a26:423_0": "Usabhanti imaṁ dhammadesanaṁ satthā jetavane viharanto aṅgulimālattheraṁ ārabbha",
  "atk-s0502a26:423_1": "kathesi. Vatthu ‘‘na ve kadariyā devalokaṁ vajantī’’ti (dha. pa. 177) gāthāvaṇṇanāya",
  "atk-s0502a26:423_2": "vuttameva. Vuttañhi tattha –",
  "atk-s0502a26:424_0": "Bhikkhū aṅgulimālaṁ pucchiṁsu – ‘‘kiṁ nu kho, āvuso aṅgulimāla, duṭṭhahatthiṁ chattaṁ",
  "atk-s0502a26:424_1": "dhāretvā ṭhitaṁ disvā bhāyī’’ti? ‘‘Na bhāyiṁ, āvuso’’ti. Te satthāraṁ upasaṅkamitvā",
  "atk-s0502a26:424_2": "āhaṁsu – ‘‘aṅgulimālo, bhante, aññaṁ byākarotī’’ti. Satthā ‘‘na, bhikkhave, mama",
  "atk-s0502a26:424_3": "putto aṅgulimālo bhāyati. Khīṇāsavausabhānañhi antare jeṭṭhakausabhā mama puttasadisā",
  "atk-s0502a26:424_4": "bhikkhū na bhāyantī’’ti vatvā imaṁ gāthamāha –",
  "atk-s0502a26:425": "422.",
  "atk-s0502a26:426": " ‘‘Usabhaṁ pavaraṁ vīraṁ, mahesiṁ vijitāvinaṁ;",
  "atk-s0502a26:427": "Anejaṁ nhātakaṁ buddhaṁ, tamahaṁ brūmi brāhmaṇa’’nti.",
  "atk-s0502a26:428_0": "Tassattho – acchambhitaṭṭhena usabhasadisatāya usabhaṁ uttamaṭṭhena pavaraṁ vīriyasampattiyā",
  "atk-s0502a26:428_1": "vīraṁ mahantānaṁ sīlakkhandhādīnaṁ esitattā mahesiṁ tiṇṇaṁ mārānaṁ vijitattā vijitāvinaṁ",
  "atk-s0502a26:428_2": "nhātakilesatāya nhātakaṁ catusaccabuddhatāya buddhaṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:429": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:430": "Aṅgulimālattheravatthu ekūnacattālīsaṁ.",
  "atk-s0502a26:431": "40. Devahitabrāhmaṇavatthu",
  "atk-s0502a26:432": "Pubbenivāsanti imaṁ dhammadesanaṁ satthā jetavane viharanto devahitabrāhmaṇassa pañhaṁ ārabbha kathesi.",
  "atk-s0502a26:433_0": "Ekasmiñhi samaye bhagavā vātarogena ābādhiko hutvā upavāṇattheraṁ uṇhodakatthāya",
  "atk-s0502a26:433_1": "devahitabrāhmaṇassa santikaṁ pahiṇi. So gantvā satthu ābādhikabhāvaṁ ācikkhitvā uṇhodakaṁ",
  "atk-s0502a26:433_2": "yāci, taṁ sutvā brāhmaṇo tuṭṭhamānaso hutvā ‘‘lābhā vata me, yaṁ mama santikaṁ sammāsambuddho",
  "atk-s0502a26:433_3": "uṇhodakassatthāya sāvakaṁ pahiṇī’’ti uṇhodakassa kājaṁ purisena gāhāpetvā phāṇitassa",
  "atk-s0502a26:433_4": "ca puṭaṁ upavāṇattherassa pādāsi. Thero taṁ gāhāpetvā vihāraṁ gantvā satthāraṁ uṇhodakena",
  "atk-s0502a26:433_5": "nhāpetvā uṇhodakena phāṇitaṁ āloḷetvā bhagavato pādāsi, tassa taṅkhaṇeyeva so ābādho",
  "atk-s0502a26:433_6": "paṭipassambhi. Brāhmaṇo cintesi – ‘‘kassa nu kho deyyadhammo dinno mahapphalo hoti,",
  "atk-s0502a26:433_7": "satthāraṁ pucchissāmī’’ti so satthu santikaṁ gantvā tamatthaṁ pucchanto imaṁ gāthamāha –",
  "atk-s0502a26:434": "‘‘Kattha dajjā deyyadhammaṁ, kattha dinnaṁ mahapphalaṁ;",
  "atk-s0502a26:435": "Kathañhi yajamānassa, kathaṁ ijjhati dakkhiṇā’’ti. (saṁ. ni. 1.199);",
  "atk-s0502a26:436": "Athassa satthā ‘‘evarūpassa brāhmaṇassa dinnaṁ mahapphalaṁ hotī’’ti vatvā brāhmaṇaṁ pakāsento imaṁ gāthamāha –",
  "atk-s0502a26:437": "423.",
  "atk-s0502a26:438": " ‘‘Pubbenivāsaṁ yo vedi, saggāpāyañca passati;",
  "atk-s0502a26:439": "Atho jātikkhayaṁ patto, abhiññāvosito muni; (Saṁ. ni. 1.199);",
  "atk-s0502a26:440": "Sabbavositavosānaṁ, tamahaṁ brūmi brāhmaṇa’’nti.",
  "atk-s0502a26:441_0": "Tassattho – yo pubbenivāsaṁ pākaṭaṁ katvā jānāti, chabbīsatidevalokabhedaṁ saggañca",
  "atk-s0502a26:441_1": "catubbidhaṁ apāyañca dibbacakkhunā passati, atho jātikkhayasaṅkhātaṁ arahattaṁ patto,",
  "atk-s0502a26:441_2": "abhiññeyyaṁ dhammaṁ abhijānitvā pariññeyyaṁ parijānitvā pahātabbaṁ pahāya sacchikātabbaṁ",
  "atk-s0502a26:441_3": "sacchikatvā vosiko niṭṭhānaṁ patto, vusitavosānaṁ vā patto, āsavakkhayapaññāya monabhāvaṁ",
  "atk-s0502a26:441_4": "pattattā muni, tamahaṁ sabbesaṁ kilesānaṁ vosānaṁ arahattamaggañāṇaṁ brahmacariyavāsaṁ",
  "atk-s0502a26:441_5": "vutthabhāvena sabbavositavosānaṁ brāhmaṇaṁ vadāmīti.",
  "atk-s0502a26:442": "Desanāvasāne bahū sotāpattiphalādīni pāpuṇiṁsu. Brāhmaṇopi pasannamānaso saraṇesu patiṭṭhāya upāsakattaṁ pavedesīti.",
  "atk-s0502a26:443": "Devahitabrāhmaṇavatthu cattālīsaṁ.",
  "atk-s0502a26:444": "Brāhmaṇavaggavaṇṇanā niṭṭhitā.",
  "atk-s0502a26:445": "Chabbīsatimo vaggo.",
  "atk-s0502a26:446": "Nigamanakathā",
  "atk-s0502a26:447_0": "Ettāvatā sabbapaṭhame yamakavagge cuddasa vatthūni, appamādavagge nava, cittavagge",
  "atk-s0502a26:447_1": "nava, pupphavagge dvādasa, bālavagge pannarasa, paṇḍitavagge ekādasa, arahantavagge",
  "atk-s0502a26:447_2": "dasa, sahassavagge cuddasa, pāpavagge dvādasa, daṇḍavagge ekādasa, jarāvagge nava,",
  "atk-s0502a26:447_3": "attavagge dasa, lokavagge ekādasa, buddhavagge nava, sukhavagge aṭṭha, piyavagge",
  "atk-s0502a26:447_4": "nava, kodhavagge aṭṭha, malavagge dvādasa, dhammaṭṭhavagge dasa, maggavagge dvādasa,",
  "atk-s0502a26:447_5": "pakiṇṇakavagge nava, nirayavagge nava, nāgavagge aṭṭha, taṇhāvagge dvādasa, bhikkhuvagge",
  "atk-s0502a26:447_6": "dvādasa, brāhmaṇavagge cattālīsāti pañcādhikāni tīṇi vatthusatāni pakāsetvā nātisaṅkhepanātivitthāravasena",
  "atk-s0502a26:447_7": "uparacitā dvāsattatibhāṇavārapamāṇā dhammapadassa atthavaṇṇanā niṭṭhitāti.",
  "atk-s0502a26:448": "Pattaṁ dhammapadaṁ yena, dhammarājenanuttaraṁ;",
  "atk-s0502a26:449": "Gāthā dhammapade tena, bhāsitā yā mahesinā.",
  "atk-s0502a26:450": "Satevīsā catussatā, catusaccavibhāvinā;",
  "atk-s0502a26:451": "Satattayañhi vatthūnaṁ, pañcādhikā samuṭṭhitā.",
  "atk-s0502a26:452": "Vihāre adhirājena, kāritamhi kataññunā;",
  "atk-s0502a26:453": "Pāsāde sirikūṭassa, rañño viharatā mayā.",
  "atk-s0502a26:454": "Atthabyañjanasampannaṁ, atthāya ca hitāya ca;",
  "atk-s0502a26:455": "Lokassa lokanāthassa, saddhammaṭṭhitikamyatā.",
  "atk-s0502a26:456": "Tāsaṁ aṭṭhakathaṁ etaṁ, karontena sunimmalaṁ;",
  "atk-s0502a26:457": "Dvāsattatipamāṇāya, bhāṇavārehi pāḷiyā.",
  "atk-s0502a26:458": "Yaṁ pattaṁ kusalaṁ tena, kusalā sabbapāṇinaṁ;",
  "atk-s0502a26:459": "Sabbe ijjhantu saṅkappā, labhantu madhuraṁ phalanti.",
  "atk-s0502a26:460_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena",
  "atk-s0502a26:460_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-s0502a26:460_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0502a26:460_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññāpaṭisambhidādippabhedaguṇapaṭimaṇḍite",
  "atk-s0502a26:460_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-s0502a26:460_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-s0502a26:460_6": "therena katāyaṁ dhammapadaṭṭhakathā –",
  "atk-s0502a26:461": "Tāva tiṭṭhatu lokasmiṁ, lokanittharaṇesinaṁ;",
  "atk-s0502a26:462": "Dassentī kulaputtānaṁ, nayaṁ saddhādibuddhiyā.",
  "atk-s0502a26:463": "Yāva buddhoti nāmampi, suddhacittassa tādino;",
  "atk-s0502a26:464": "Lokamhi lokajeṭṭhassa, pavattati mahesinoti.",
  "atk-s0502a26:465": "Iti tevīsādhikacatusatagāthāpañcādhikatisatavatthupaṭimaṇḍitā",
  "atk-s0502a26:466": "Chabbīsativaggasamannāgatā dhammapadavaṇṇanā samattā.",
  "atk-s0502a26:467": "Dhammapada-aṭṭhakathā sabbākārena niṭṭhitā."
}