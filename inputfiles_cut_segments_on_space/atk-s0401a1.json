{
  "atk-s0401a1:0": "1. Rūpādivaggavaṇṇanā",
  "atk-s0401a1:1_0": "Tattha aṅguttarāgamo nāma ekakanipāto dukanipāto tikanipāto catukkanipāto pañcakanipāto",
  "atk-s0401a1:1_1": "chakkanipāto sattakanipāto aṭṭhakanipāto navakanipāto dasakanipāto ekādasakanipātoti",
  "atk-s0401a1:1_2": "ekādasa nipātā honti. Suttato –",
  "atk-s0401a1:2": "‘‘Nava suttasahassāni, pañca suttasatāni ca;",
  "atk-s0401a1:3": "Sattapaññāsa suttāni, honti aṅguttarāgame’’.",
  "atk-s0401a1:4_0": "Tassa nipātesu ekakanipāto ādi, suttesu cittapariyādānasuttaṁ. Tassāpi ‘‘evaṁ me",
  "atk-s0401a1:4_1": "suta’’ntiādikaṁ āyasmatā ānandena paṭhamamahāsaṅgītikāle vuttaṁ nidānamādi. Sā panesā",
  "atk-s0401a1:4_2": "paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā,",
  "atk-s0401a1:4_3": "tasmā sā tattha vitthāritanayeneva veditabbā.",
  "atk-s0401a1:5": "Nidānavaṇṇanā",
  "atk-s0401a1:6_0": "1. Yaṁ panetaṁ ‘‘evaṁ me suta’’ntiādikaṁ nidānaṁ, tattha evanti nipātapadaṁ, metiādīni",
  "atk-s0401a1:6_1": "nāmapadāni. Sāvatthiyaṁ viharatīti ettha vīti upasaggapadaṁ, haratīti ākhyātapadanti",
  "atk-s0401a1:6_2": "iminā tāva nayena padavibhāgo veditabbo.",
  "atk-s0401a1:7_0": "Atthato pana evaṁsaddo tāva upamūpadesa-sampahaṁsana-garahaṇavacana-sampaṭiggahākāranidassanāvadhāraṇādi-anekatthappabhedo.",
  "atk-s0401a1:7_1": "Tathā hesa ‘‘evaṁ jātena maccena, kattabbaṁ kusalaṁ bahu’’nti evamādīsu (dha. pa.",
  "atk-s0401a1:7_2": "53) upamāyaṁ āgato. ‘‘Evaṁ te abhikkamitabbaṁ, evaṁ te paṭikkamitabba’’ntiādīsu (a.",
  "atk-s0401a1:7_3": "ni. 4.122) upadese. ‘‘Evametaṁ bhagavā, evametaṁ sugatā’’tiādīsu (a. ni. 3.66) sampahaṁsane.",
  "atk-s0401a1:7_4": "‘‘Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ",
  "atk-s0401a1:7_5": "bhāsatī’’tiādīsu (saṁ. ni. 1.187) garahaṇe. ‘‘Evaṁ, bhanteti kho te bhikkhū bhagavato",
  "atk-s0401a1:7_6": "paccassosu’’ntiādīsu (ma. ni. 1.1) vacanasampaṭiggahe. ‘‘Evaṁ byākho ahaṁ, bhante,",
  "atk-s0401a1:7_7": "bhagavatā dhammaṁ desitaṁ ājānāmī’’tiādīsu (ma. ni. 1.398) ākāre. ‘‘Ehi tvaṁ, māṇavaka,",
  "atk-s0401a1:7_8": "yena samaṇo ānando tenupasaṅkama; upasaṅkamitvā mama vacanena samaṇaṁ ānandaṁ appābādhaṁ",
  "atk-s0401a1:7_9": "appātaṅkaṁ lahuṭṭhānaṁ balaṁ phāsuvihāraṁ puccha – ‘subho māṇavo todeyyaputto bhavantaṁ",
  "atk-s0401a1:7_10": "ānandaṁ appābādhaṁ…pe… phāsuvihāraṁ pucchatī’ti, evañca vadehi ‘‘sādhu kira bhavaṁ",
  "atk-s0401a1:7_11": "ānando yena subhassa māṇavassa todeyyaputtassa nivesanaṁ, tenupasaṅkamatu anukampaṁ",
  "atk-s0401a1:7_12": "upādāyā’’tiādīsu (dī. ni. 1.445) nidassane. ‘‘Taṁ kiṁ maññatha, kālāmā, ime dhammā",
  "atk-s0401a1:7_13": "kusalā vā akusalā vāti? Akusalā, bhante. Sāvajjā vā anavajjā vāti? Sāvajjā, bhante.",
  "atk-s0401a1:7_14": "Viññugarahitā vā viññuppasatthā vāti? Viññugarahitā, bhante. Samattā samādinnā ahitāya",
  "atk-s0401a1:7_15": "dukkhāya saṁvattanti no vā, kathaṁ vo ettha hotīti? Samattā, bhante, samādinnā ahitāya",
  "atk-s0401a1:7_16": "dukkhāya saṁvattanti, evaṁ no ettha hotī’’tiādīsu (a. ni. 3.66) avadhāraṇe. Svāyamidha",
  "atk-s0401a1:7_17": "ākāranidassanāvadhāraṇesu daṭṭhabbo.",
  "atk-s0401a1:8_0": "Tattha ākāratthena evaṁsaddena etamatthaṁ dīpeti – nānānayanipuṇaṁ anekajjhāsayasamuṭṭhānaṁ",
  "atk-s0401a1:8_1": "atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ",
  "atk-s0401a1:8_2": "sakasakabhāsānurūpato sotapathamāgacchantaṁ tassa bhagavato vacanaṁ sabbappakārena",
  "atk-s0401a1:8_3": "ko samattho viññātuṁ, sabbathāmena pana sotukāmataṁ janetvāpi evaṁ me sutaṁ, mayāpi",
  "atk-s0401a1:8_4": "ekenākārena sutanti.",
  "atk-s0401a1:9": "Nidassanatthena ‘‘nāhaṁ sayambhū, na mayā idaṁ sacchikata’’nti attānaṁ parimocento ‘‘evaṁ me sutaṁ, mayāpi evaṁ suta’’nti idāni vattabbaṁ sakalaṁ suttaṁ nidasseti.",
  "atk-s0401a1:10_0": "Avadhāraṇatthena ‘‘etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ",
  "atk-s0401a1:10_1": "ānando, satimantānaṁ, gatimantānaṁ, dhitimantānaṁ, upaṭṭhākānaṁ yadidaṁ ānando’’ti",
  "atk-s0401a1:10_2": "(a. ni. 1.219, 223) evaṁ bhagavatā , ‘‘āyasmā ānando atthakusalo dhammakusalo byañjanakusalo",
  "atk-s0401a1:10_3": "niruttikusalo pubbāparakusalo’’ti (a. ni. 5.169) evaṁ dhammasenāpatinā ca pasatthabhāvānurūpaṁ",
  "atk-s0401a1:10_4": "attano dhāraṇabalaṁ dassento sattānaṁ sotukāmataṁ janeti ‘‘evaṁ me sutaṁ, tañca kho",
  "atk-s0401a1:10_5": "atthato vā byañjanato vā anūnamanadhikaṁ, evameva, na aññathā daṭṭhabba’’nti.",
  "atk-s0401a1:11_0": "Mesaddo tīsu atthesu dissati. Tathā hissa ‘‘gāthābhigītaṁ me abhojaneyya’’ntiādīsu",
  "atk-s0401a1:11_1": "(su. ni. 81; saṁ. ni. 1.194) mayāti attho. ‘‘Sādhu me, bhante, bhagavā saṁkhittena",
  "atk-s0401a1:11_2": "dhammaṁ desetū’’tiādīsu (saṁ. ni. 4.88) mayhanti attho. ‘‘Dhammadāyādā me, bhikkhave,",
  "atk-s0401a1:11_3": "bhavathā’’tiādīsu (ma. ni. 1.29) mamāti attho. Idha pana ‘‘mayā suta’’nti ca, ‘‘mama",
  "atk-s0401a1:11_4": "suta’’nti ca atthadvaye yujjati.",
  "atk-s0401a1:12_0": "Sutanti ayaṁ sutasaddo saupasaggo ca anupasaggo ca gamana-vissuta-kilinnaupacitānuyoga-sotaviññeyya-sotadvārānusāraviññātādianekatthappabhedo.",
  "atk-s0401a1:12_1": "Tathā hissa – ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu",
  "atk-s0401a1:12_2": "(udā. 11) vissutadhammassāti attho. ‘‘Avassutā avassutassā’’tiādīsu (pāci. 657) kilinnākilinnassāti",
  "atk-s0401a1:12_3": "attho. ‘‘Tumhehi puññaṁ pasutaṁ anappaka’’ntiādīsu (khu. pā. 7-12) upacitanti attho.",
  "atk-s0401a1:12_4": "‘‘Ye jhānappasutā dhīrā’’tiādīsu (dha. pa. 181) jhānānuyuttāti attho. ‘‘Diṭṭhaṁ sutaṁ",
  "atk-s0401a1:12_5": "muta’’ntiādīsu (ma. ni. 1.241) sotaviññeyyanti attho. ‘‘Sutadharo sutasannicayo’’tiādīsu",
  "atk-s0401a1:12_6": "(ma. ni. 1.339) sotadvārānusāraviññātadharoti attho. Idha panassa sotadvārānusārena",
  "atk-s0401a1:12_7": "upadhāritanti vā upadhāraṇanti vāti attho. Me-saddassa hi mayāti atthe sati ‘‘evaṁ",
  "atk-s0401a1:12_8": "mayā sutaṁ sotadvārānusārena upadhārita’’nti yujjati. Mamāti atthe sati ‘‘evaṁ mama",
  "atk-s0401a1:12_9": "sutaṁ sotadvārānusārena upadhāraṇa’’nti yujjati.",
  "atk-s0401a1:13_0": "Evametesu tīsu padesu evanti sotaviññāṇādiviññāṇakiccanidassanaṁ. Meti vuttaviññāṇasamaṅgipuggalanidassanaṁ.",
  "atk-s0401a1:13_1": "Sutanti assavanabhāvapaṭikkhepato anūnādhikāviparītaggahaṇanidassanaṁ. Tathā evanti",
  "atk-s0401a1:13_2": "tassā sotadvārānusārena pavattāya viññāṇavīthiyā nānappakārena ārammaṇe pavattabhāvappakāsanaṁ.",
  "atk-s0401a1:13_3": "Meti attappakāsanaṁ. Sutanti dhammappakāsanaṁ. Ayañhettha saṅkhepo – ‘‘nānappakārena",
  "atk-s0401a1:13_4": "ārammaṇe pavattāya viññāṇavīthiyā mayā na aññaṁ kataṁ, idaṁ pana kataṁ, ayaṁ dhammo suto’’ti.",
  "atk-s0401a1:14": "Tathā evanti niddisitabbappakāsanaṁ. Meti puggalappakāsanaṁ. Sutanti puggalakiccappakāsanaṁ. Idaṁ vuttaṁ hoti – yaṁ suttaṁ niddisissāmi, taṁ mayā evaṁ sutanti.",
  "atk-s0401a1:15_0": "Tathā evanti yassa cittasantānassa nānākārappavattiyā nānatthabyañjanaggahaṇaṁ hoti,",
  "atk-s0401a1:15_1": "tassa nānākāraniddeso. Evanti hi ayaṁ ākārapaññatti. Meti kattuniddeso. Sutanti visayaniddeso.",
  "atk-s0401a1:15_2": "Ettāvatā nānākārappavattena cittasantānena taṁsamaṅgino kattu visaye gahaṇasanniṭṭhānaṁ kataṁ hoti.",
  "atk-s0401a1:16_0": "Atha vā evanti puggalakiccaniddeso. Sutanti viññāṇakiccaniddeso. Meti ubhayakiccayuttapuggalaniddeso.",
  "atk-s0401a1:16_1": "Ayaṁ panettha saṅkhepo – mayā savanakiccaviññāṇasamaṅginā puggalena viññāṇavasena",
  "atk-s0401a1:16_2": "laddhasavanakiccavohārena sutanti.",
  "atk-s0401a1:17_0": "Tattha evanti ca meti ca saccikaṭṭhaparamatthavasena avijjamānapaññatti. Kiñhettha",
  "atk-s0401a1:17_1": "taṁ paramatthato atthi, yaṁ evanti vā meti vā niddesaṁ labhetha. Sutanti vijjamānapaññatti.",
  "atk-s0401a1:17_2": "Yañhi taṁ ettha sotena upaladdhaṁ, taṁ paramatthato vijjamānanti. Tathā evanti ca",
  "atk-s0401a1:17_3": "meti ca taṁ taṁ upādāya vattabbato upādāpaññatti. Sutanti diṭṭhādīni upanidhāya vattabbato upanidhāpaññatti.",
  "atk-s0401a1:18_0": "Ettha ca evanti vacanena asammohaṁ dīpeti. Na hi sammūḷho nānappakārapaṭivedhasamattho",
  "atk-s0401a1:18_1": "hoti. Sutanti vacanena sutassa asammosaṁ dīpeti. Yassa hi sutaṁ sammuṭṭhaṁ hoti,",
  "atk-s0401a1:18_2": "na so kālantarena mayā sutanti paṭijānāti. Iccassa asammohena paññāsiddhi, asammosena",
  "atk-s0401a1:18_3": "pana satisiddhi. Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya",
  "atk-s0401a1:18_4": "paññāya atthapaṭivedhasamatthatā. Tadubhayasamatthatāyogena atthabyañjanasampannassa",
  "atk-s0401a1:18_5": "dhammakosassa anupālanasamatthato dhammabhaṇḍāgārikattasiddhi.",
  "atk-s0401a1:19_0": "Aparo nayo – evanti vacanena yoniso manasikāraṁ dīpeti, ayoniso manasikaroto hi nānappakārapaṭivedhābhāvato.",
  "atk-s0401a1:19_1": "Sutanti vacanena avikkhepaṁ dīpeti, vikkhittacittassa savanābhāvato. Tathā hi vikkhittacitto",
  "atk-s0401a1:19_2": "puggalo sabbasampattiyā vuccamānopi ‘‘na mayā sutaṁ , puna bhaṇathā’’ti bhaṇati.",
  "atk-s0401a1:19_3": "Yoniso manasikārena cettha attasammāpaṇidhiṁ pubbe ca katapuññataṁ sādheti sammā",
  "atk-s0401a1:19_4": "appaṇihitattassa pubbe akatapuññassa vā tadabhāvato. Tathā avikkhepena saddhammassavanaṁ",
  "atk-s0401a1:19_5": "sappurisūpanissayañca sādheti. Na hi vikkhittacitto sotuṁ sakkoti, na ca sappurise",
  "atk-s0401a1:19_6": "anupassayamānassa savanaṁ atthīti.",
  "atk-s0401a1:20_0": "Aparo nayo – yasmā ‘‘evanti yassa cittasantānassa nānākārappavattiyā nānatthabyañjanaggahaṇaṁ",
  "atk-s0401a1:20_1": "hoti, tassa nānākāraniddeso’’ti vuttaṁ. So ca evaṁ bhaddako ākāro na sammā appaṇihitattano",
  "atk-s0401a1:20_2": "pubbe akatapuññassa vā hoti, tasmā evanti iminā bhaddakenākārena pacchimacakkadvayasampattimattano",
  "atk-s0401a1:20_3": "dīpeti. Sutanti savanayogena purimacakkadvayasampattiṁ. Na hi appatirūpadese vasato",
  "atk-s0401a1:20_4": "sappurisūpanissayavirahitassa vā savanaṁ atthi. Iccassa pacchimacakkadvayasiddhiyā",
  "atk-s0401a1:20_5": "āsayasuddhi siddhā hoti, purimacakkadvayasiddhiyā payogasuddhi. Tāya ca āsayasuddhiyā",
  "atk-s0401a1:20_6": "adhigamabyattisiddhi, payogasuddhiyā āgamabyattisiddhi. Iti payogāsayasuddhassa āgamādhigamasampannassa",
  "atk-s0401a1:20_7": "vacanaṁ aruṇuggaṁ viya sūriyassa udayato, yoniso manasikāro viya ca kusalakammassa,",
  "atk-s0401a1:20_8": "arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento evaṁ me sutantiādimāha.",
  "atk-s0401a1:21_0": "Aparo nayo – evanti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṁ",
  "atk-s0401a1:21_1": "dīpeti. Sutanti iminā sotabbabhedapaṭivedhadīpakena vacanena dhammaniruttipaṭisambhidāsampattisabbhāvaṁ.",
  "atk-s0401a1:21_2": "Evanti ca idaṁ yoniso manasikāradīpakavacanaṁ bhāsamāno ‘‘ete mayā dhammā manasā",
  "atk-s0401a1:21_3": "anupekkhitā diṭṭhiyā suppaṭividdhā’’ti dīpeti. Sutanti idaṁ savanayogadīpakavacanaṁ",
  "atk-s0401a1:21_4": "bhāsamāno ‘‘bahū mayā dhammā sutā dhātā vacasā paricitā’’ti dīpeti. Tadubhayenapi",
  "atk-s0401a1:21_5": "atthabyañjanapāripūriṁ dīpento savane ādaraṁ janeti. Atthabyañjanaparipuṇṇaṁ hi dhammaṁ",
  "atk-s0401a1:21_6": "ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabboti.",
  "atk-s0401a1:22_0": "Evaṁ me sutanti iminā pana sakalena vacanena āyasmā ānando tathāgatappaveditaṁ dhammaṁ",
  "atk-s0401a1:22_1": "attano adahanto asappurisabhūmiṁ atikkamati, sāvakattaṁ paṭijānanto sappurisabhūmiṁ",
  "atk-s0401a1:22_2": "okkamati. Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti. ‘‘Kevalaṁ",
  "atk-s0401a1:22_3": "sutamevetaṁ mayā , tasseva pana bhagavato vacana’’nti dīpento attānaṁ parimoceti",
  "atk-s0401a1:22_4": ", satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0401a1:23_0": "Apica ‘‘evaṁ me suta’’nti attanā uppāditabhāvaṁ appaṭijānanto purimavacanaṁ vivaranto",
  "atk-s0401a1:23_1": "‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa",
  "atk-s0401a1:23_2": "āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa",
  "atk-s0401a1:23_3": "dhammādhipatino dhammadīpassa dhammasaraṇassa saddhammavaracakkavattino sammāsambuddhassa",
  "atk-s0401a1:23_4": "vacanaṁ, na ettha atthe vā dhamme vā pade vā byañjane vā kaṅkhā vā vimati vā kattabbā’’ti",
  "atk-s0401a1:23_5": "sabbadevamanussānaṁ imasmiṁ dhamme assaddhiyaṁ vināseti, saddhāsampadaṁ uppādeti. Tenetaṁ vuccati –",
  "atk-s0401a1:24": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0401a1:25": "Evaṁ me sutamiccevaṁ, vadaṁ gotamasāvako’’ti.",
  "atk-s0401a1:26": "Ekanti gaṇanaparicchedaniddeso. Samayanti paricchinnaniddeso. Ekaṁ samayanti aniyamitaparidīpanaṁ. Tattha samayasaddo –",
  "atk-s0401a1:27": "‘‘Samavāye khaṇe kāle, samūhe hetudiṭṭhisu;",
  "atk-s0401a1:28": "Paṭilābhe pahāne ca, paṭivedhe ca dissati’’.",
  "atk-s0401a1:29_0": "Tathā hissa ‘‘appeva nāma svepi upasaṅkameyyāma kālañca samayañca upādāyā’’ti evamādīsu",
  "atk-s0401a1:29_1": "(dī. ni. 1.447) samavāyo attho. ‘‘Ekova kho, bhikkhave, khaṇo ca samayo ca brahmacariyavāsāyā’’tiādīsu",
  "atk-s0401a1:29_2": "(a. ni. 8.29) khaṇo. ‘‘Uṇhasamayo pariḷāhasamayo’’tiādīsu (pāci. 358) kālo. ‘‘Mahāsamayo",
  "atk-s0401a1:29_3": "pavanasmi’’ntiādīsu (dī. ni. 2.332) samūho. ‘‘Samayopi kho te bhaddāli appaṭividdho",
  "atk-s0401a1:29_4": "ahosi, bhagavā kho sāvatthiyaṁ viharati, bhagavāpi maṁ jānissati ‘bhaddāli nāma bhikkhu",
  "atk-s0401a1:29_5": "satthu sāsane sikkhāya aparipūrakārī’ti, ayampi kho te, bhaddāli, samayo appaṭividdho",
  "atk-s0401a1:29_6": "ahosī’’tiādīsu (ma. ni. 2.135) hetu. ‘‘Tena kho pana samayena uggāhamāno paribbājako",
  "atk-s0401a1:29_7": "samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu",
  "atk-s0401a1:29_8": "(ma. ni. 2.260) diṭṭhi.",
  "atk-s0401a1:30": "‘‘Diṭṭhe dhamme ca yo attho, yo cattho samparāyiko;",
  "atk-s0401a1:31": "Atthābhisamayā dhīro, paṇḍitoti pavuccatī’’ti. –",
  "atk-s0401a1:32_0": "Ādīsu (saṁ. ni. 1.129) paṭilābho. ‘‘Sammā mānābhisamayā antamakāsi dukkhassā’’tiādīsu",
  "atk-s0401a1:32_1": "(ma. ni. 1.28) pahānaṁ. ‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho",
  "atk-s0401a1:32_2": "abhisamayaṭṭho’’tiādīsu (paṭi. ma. 2.8) paṭivedho. Idha panassa kālo attho. Tena",
  "atk-s0401a1:32_3": "saṁvacchara-utu-māsa-aḍḍhamāsa-ratti-diva-pubbaṇha-majjhanhika-sāyanha-paṭhama-majjhima-",
  "atk-s0401a1:32_4": "pacchimayāma-muhuttādīsu kālappabhedabhūtesu samayesu ekaṁ samayanti dīpeti.",
  "atk-s0401a1:33_0": "Tattha kiñcāpi etesu saṁvaccharādīsu yaṁ yaṁ suttaṁ yamhi yamhi saṁvacchare utumhi",
  "atk-s0401a1:33_1": "māse pakkhe rattibhāge divasabhāge vā vuttaṁ, sabbaṁ taṁ therassa suviditaṁ suvavatthāpitaṁ",
  "atk-s0401a1:33_2": "paññāya. Yasmā pana ‘‘evaṁ me sutaṁ asukasaṁvacchare asukautumhi asukamāse asukapakkhe",
  "atk-s0401a1:33_3": "asukarattibhāge asukadivasabhāge vā’’ti evaṁ vutte na sakkā sukhena dhāretuṁ vā uddisituṁ",
  "atk-s0401a1:33_4": "vā uddisāpetuṁ vā, bahu ca vattabbaṁ hoti, tasmā ekeneva padena tamatthaṁ samodhānetvā",
  "atk-s0401a1:33_5": "‘‘ekaṁ samaya’’nti āha.",
  "atk-s0401a1:34_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo",
  "atk-s0401a1:34_1": "māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti",
  "atk-s0401a1:34_2": "evamādayo bhagavato devamanussesu ativiya suppakāsā anekakālappabhedā eva samayā,",
  "atk-s0401a1:34_3": "tesu samayesu desanāsamayasaṅkhātaṁ ekaṁ samayanti dīpeti. Yo cāyaṁ ñāṇakaruṇākiccasamayesu",
  "atk-s0401a1:34_4": "karuṇākiccasamayo, attahitaparahita-paṭipattisamayesu parahita-paṭipattisamayo, sannipatitānaṁ",
  "atk-s0401a1:34_5": "karaṇīyadvayasamayesu dhammikathāsamayo, desanāpaṭipattisamayesu desanāsamayo, tesupi",
  "atk-s0401a1:34_6": "samayesu aññataraṁ sandhāya ‘‘ekaṁ samaya’’nti āha.",
  "atk-s0401a1:35_0": "Kasmā panettha yathā abhidhamme ‘‘yasmiṁ samaye kāmāvacara’’nti ca, ito aññesu ca",
  "atk-s0401a1:35_1": "suttapadesu ‘‘yasmiṁ samaye, bhikkhave, bhikkhu vivicceva kāmehī’’ti ca bhummavacanena",
  "atk-s0401a1:35_2": "niddeso kato, vinaye ca ‘‘tena samayena buddho bhagavā’’ti karaṇavacanena niddeso",
  "atk-s0401a1:35_3": "kato, tathā akatvā ‘‘ekaṁ samaya’’nti upayogavacanena niddeso katoti. Tattha tathā,",
  "atk-s0401a1:35_4": "idha ca aññathā atthasambhavato. Tattha hi abhidhamme ito aññesu suttapadesu ca adhikaraṇattho",
  "atk-s0401a1:35_5": "bhāvenabhāvalakkhaṇattho ca sambhavati. Adhikaraṇaṁ hi kālattho samūhattho ca samayo,",
  "atk-s0401a1:35_6": "tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena",
  "atk-s0401a1:35_7": "tesaṁ bhāvo lakkhīyati, tasmā tadatthajotanatthaṁ tattha bhummavacanena niddeso kato.",
  "atk-s0401a1:36_0": "Vinaye ca hetuattho karaṇattho ca sambhavati. Yo hi so sikkhāpadapaññattisamayo sāriputtādīhipi",
  "atk-s0401a1:36_1": "dubbiññeyyo, tena samayena hetubhūtena karaṇabhūtena ca sikkhāpadāni paññāpayanto",
  "atk-s0401a1:36_2": "sikkhāpadapaññattihetuñca apekkhamāno bhagavā tattha tattha vihāsi. Tasmā tadatthajotanatthaṁ",
  "atk-s0401a1:36_3": "tattha karaṇavacanena niddeso kato.",
  "atk-s0401a1:37_0": "Idha pana aññasmiñca evaṁjātike accantasaṁyogattho sambhavati. Yañhi samayaṁ bhagavā",
  "atk-s0401a1:37_1": "imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi. Tasmā",
  "atk-s0401a1:37_2": "tadatthajotanatthaṁ idha upayogavacananiddeso katoti. Tenetaṁ vuccati –",
  "atk-s0401a1:38": "‘‘Taṁ taṁ atthamapekkhitvā, bhummena karaṇena ca;",
  "atk-s0401a1:39": "Aññatra samayo vutto, upayogena so idhā’’ti.",
  "atk-s0401a1:40_0": "Porāṇā pana vaṇṇayanti – ‘‘tasmiṁ samaye’’ti vā ‘‘tena samayenā’’ti vā ‘‘ekaṁ samaya’’nti",
  "atk-s0401a1:40_1": "vā abhilāpamattabhedo esa, sabbattha bhummamevatthoti. Tasmā ‘‘ekaṁ samaya’’nti vuttepi",
  "atk-s0401a1:40_2": "‘‘ekasmiṁ samaye’’ti attho veditabbo.",
  "atk-s0401a1:41": "Bhagavāti garu. Garuñhi loke ‘‘bhagavā’’ti vadanti. Ayañca sabbaguṇavisiṭṭhatāya sabbasattānaṁ garu, tasmā ‘‘bhagavā’’ti veditabbo. Porāṇehipi vuttaṁ –",
  "atk-s0401a1:42": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0401a1:43": "Garu gāravayutto so, bhagavā tena vuccatī’’ti.",
  "atk-s0401a1:44": "Apica –",
  "atk-s0401a1:45": "‘‘Bhāgyavā bhaggavā yutto, bhagehi ca vibhattavā;",
  "atk-s0401a1:46": "Bhattavā vantagamano, bhavesu bhagavā tato’’ti. –",
  "atk-s0401a1:47": "Imissāpi gāthāya vasenassa padassa vitthārato attho veditabbo. So ca visuddhimagge (visuddhi. 1.142, 144) buddhānussatiniddese vuttoyeva.",
  "atk-s0401a1:48_0": "Ettāvatā cettha evaṁ me sutanti vacanena yathāsutaṁ dhammaṁ dassento bhagavato dhammasarīraṁ",
  "atk-s0401a1:48_1": "paccakkhaṁ karoti. Tena ‘‘na idaṁ atikkantasatthukaṁ pāvacanaṁ, ayaṁ vo satthā’’ti",
  "atk-s0401a1:48_2": "satthu adassanena ukkaṇṭhitaṁ janaṁ samassāseti. Ekaṁ samayaṁ bhagavāti vacanena",
  "atk-s0401a1:48_3": "tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti. Tena",
  "atk-s0401a1:48_4": "‘‘evaṁvidhassa nāma ariyadhammassa desako dasabaladharo vajirasaṅghātasamānakāyo",
  "atk-s0401a1:48_5": "sopi bhagavā parinibbuto, kena aññena jīvite āsā janetabbā’’ti jīvitamadamattaṁ janaṁ",
  "atk-s0401a1:48_6": "saṁvejeti, saddhamme cassa ussāhaṁ janeti. Evanti ca bhaṇanto desanāsampattiṁ niddisati.",
  "atk-s0401a1:48_7": "Me sutanti sāvakasampattiṁ. Ekaṁ samayanti kālasampattiṁ. Bhagavāti desakasampattiṁ.",
  "atk-s0401a1:49_0": "Sāvatthiyanti evaṁnāmake nagare. Samīpatthe cetaṁ bhummavacanaṁ. Viharatīti avisesena",
  "atk-s0401a1:49_1": "iriyāpathadibbabrahmaariyavihāresu aññataravihārasamaṅgiparidīpanametaṁ. Idha pana",
  "atk-s0401a1:49_2": "ṭhānagamananisajjāsayanappabhedesu iriyāpathesu aññatarairiyāpathasamāyogaparidīpanaṁ,",
  "atk-s0401a1:49_3": "tena ṭhitopi gacchantopi nisinnopi sayānopi bhagavā viharaticceva veditabbo. So hi",
  "atk-s0401a1:49_4": "ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ",
  "atk-s0401a1:49_5": "harati pavatteti, tasmā ‘‘viharatī’’ti vuccati.",
  "atk-s0401a1:50_0": "Jetavaneti jetassa rājakumārassa vane. Tañhi tena ropitaṁ saṁvaḍḍhitaṁ paripālitaṁ,",
  "atk-s0401a1:50_1": "so cassa sāmī ahosi, tasmā jetavananti saṅkhaṁ gataṁ, tasmiṁ jetavane. Anāthapiṇḍikassa",
  "atk-s0401a1:50_2": "ārāmeti anāthapiṇḍikena gahapatinā catupaññāsahiraññakoṭipariccāgena buddhappamukhassa",
  "atk-s0401a1:50_3": "bhikkhusaṅghassa niyyātitattā anāthapiṇḍikassāti saṅkhaṁ gate ārāme . Ayamettha saṅkhepo,",
  "atk-s0401a1:50_4": "vitthāro pana papañcasūdaniyā majjhimaṭṭhakathāya sabbāsavasuttavaṇṇanāyaṁ (ma. ni.",
  "atk-s0401a1:50_5": "aṭṭha. 1.14 ādayo) vutto.",
  "atk-s0401a1:51_0": "Tattha siyā – yadi tāva bhagavā sāvatthiyaṁ viharati, ‘‘jetavane’’ti na vattabbaṁ.",
  "atk-s0401a1:51_1": "Atha tattha viharati, ‘‘sāvatthiya’’nti na vattabbaṁ. Na hi sakkā ubhayattha ekaṁ",
  "atk-s0401a1:51_2": "samayaṁ viharitunti. Na kho panetaṁ evaṁ daṭṭhabbaṁ. Nanu avocumha ‘‘samīpatthe bhummavacana’’nti.",
  "atk-s0401a1:51_3": "Tasmā yathā gaṅgāyamunādīnaṁ samīpe goyūthāni carantāni ‘‘gaṅgāya caranti, yamunāya",
  "atk-s0401a1:51_4": "carantī’’ti vuccanti, evamidhāpi yadidaṁ sāvatthiyā samīpe jetavanaṁ, tattha viharanto",
  "atk-s0401a1:51_5": "vuccati ‘‘sāvatthiyaṁ viharati jetavane’’ti. Gocaragāmanidassanatthaṁ hissa sāvatthivacanaṁ,",
  "atk-s0401a1:51_6": "pabbajitānurūpanivāsanaṭṭhānanidassanatthaṁ sesavacanaṁ.",
  "atk-s0401a1:52_0": "Tattha sāvatthivacanena āyasmā ānando bhagavato gahaṭṭhānuggahakaraṇaṁ dasseti, jetavanādikittanena",
  "atk-s0401a1:52_1": "pabbajitānuggahakaraṇaṁ. Tathā purimena paccayaggahaṇato attakilamathānuyogavivajjanaṁ,",
  "atk-s0401a1:52_2": "pacchimena vatthukāmappahānato kāmasukhallikānuyogavivajjanūpāyadassanaṁ. Purimena",
  "atk-s0401a1:52_3": "ca dhammadesanābhiyogaṁ, pacchimena vivekādhimuttiṁ. Purimena karuṇāya upagamanaṁ,",
  "atk-s0401a1:52_4": "pacchimena paññāya apagamanaṁ. Purimena sattānaṁ hitasukhanipphādanādhimuttitaṁ,",
  "atk-s0401a1:52_5": "pacchimena parahitasukhakaraṇe nirupalepataṁ. Purimena dhammikasukhāpariccāganimittaphāsuvihāraṁ,",
  "atk-s0401a1:52_6": "pacchimena uttarimanussadhammānuyoganimittaṁ. Purimena manussānaṁ upakārabahulataṁ,",
  "atk-s0401a1:52_7": "pacchimena devatānaṁ. Purimena loke jātassa loke saṁvaḍḍhabhāvaṁ, pacchimena lokena",
  "atk-s0401a1:52_8": "anupalittataṁ. Purimena ‘‘ekapuggalo, bhikkhave, loke uppajjamāno uppajjati bahujanahitāya",
  "atk-s0401a1:52_9": "bahujanasukhāya lokānukampāya atthāya hitāya sukhāya devamanussānaṁ. Katamo ekapuggalo?",
  "atk-s0401a1:52_10": "Tathāgato arahaṁ sammāsambuddho’’ti (a. ni. 1.170) vacanato yadatthaṁ bhagavā uppanno,",
  "atk-s0401a1:52_11": "tadatthaparinipphādanaṁ, pacchimena yattha uppanno, tadanurūpavihāraṁ. Bhagavā hi",
  "atk-s0401a1:52_12": "paṭhamaṁ lumbinivane, dutiyaṁ bodhimaṇḍeti lokiyalokuttarāya uppattiyā vaneyeva uppanno.",
  "atk-s0401a1:52_13": "Tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-s0401a1:53_0": "Tatrāti desakālaparidīpanaṁ. Tañhi yaṁ samayaṁ viharati, tatra samaye. Yasmiñca ārāme",
  "atk-s0401a1:53_1": "viharati, tatra ārāmeti dīpeti. Bhāsitabbayutte vā desakāle dīpeti. Na hi bhagavā",
  "atk-s0401a1:53_2": "ayutte dese vā kāle vā dhammaṁ bhāsati. ‘‘Akālo kho tāva, bāhiyā’’tiādi (udā. 10)",
  "atk-s0401a1:53_3": "cettha sādhakaṁ. Khoti padapūraṇamatte avadhāraṇe ādikālatthe vā nipāto. Bhagavāti",
  "atk-s0401a1:53_4": "lokagarudīpanaṁ. Bhikkhūti kathāsavanayuttapuggalavacanaṁ. Api cettha ‘‘bhikkhakoti",
  "atk-s0401a1:53_5": "bhikkhu, bhikkhācariyaṁ ajjhupagatoti bhikkhū’’tiādinā (pārā. 45; vibha. 511) nayena",
  "atk-s0401a1:53_6": "vacanattho veditabbo. Āmantesīti ālapi abhāsi sambodhesīti ayamettha attho. Aññatra",
  "atk-s0401a1:53_7": "pana ñāpanepi hoti. Yathāha – ‘‘āmantayāmi vo, bhikkhave, paṭivedayāmi vo, bhikkhave’’ti.",
  "atk-s0401a1:53_8": "Pakkosanepi. Yathāha – ‘‘ehi tvaṁ, bhikkhu, mama vacanena sāriputtaṁ āmantehī’’ti",
  "atk-s0401a1:53_9": "(a. ni. 9.11; saṁ. ni. 2.32).",
  "atk-s0401a1:54_0": "Bhikkhavoti āmantanākāraparidīpanaṁ. Tañca bhikkhanasīlatādiguṇayogasiddhattā vuttaṁ.",
  "atk-s0401a1:54_1": "Bhikkhanasīlatāguṇayuttopi hi bhikkhu, bhikkhanadhammatāguṇayuttopi bhikkhu, bhikkhane",
  "atk-s0401a1:54_2": "sādhukāritāguṇayuttopīti saddavidū maññanti. Tena ca nesaṁ bhikkhanasīlatādiguṇayogasiddhena",
  "atk-s0401a1:54_3": "vacanena hīnādhikajanasevitaṁ vuttiṁ pakāsento uddhatadīnabhāvaniggahaṁ karoti. Bhikkhavoti",
  "atk-s0401a1:54_4": "iminā karuṇāvipphārasommahadayanayananipātapubbaṅgamena vacanena te attano mukhābhimukhe",
  "atk-s0401a1:54_5": "karoti. Teneva ca kathetukamyatādīpakena vacanena tesaṁ sotukamyataṁ janeti. Teneva",
  "atk-s0401a1:54_6": "ca sambodhanatthena sādhukaṁ savanamanasikārepi te niyojeti. Sādhukaṁ savanamanasikārāyattā hi sāsanasampatti.",
  "atk-s0401a1:55_0": "Aparesupi devamanussesu vijjamānesu kasmā bhikkhūyeva āmantesīti ce? Jeṭṭhaseṭṭhāsannasadāsannihitabhāvato.",
  "atk-s0401a1:55_1": "Sabbaparisasādhāraṇā hi bhagavato dhammadesanā. Parisāya ca jeṭṭhā bhikkhū paṭhamuppannattā,",
  "atk-s0401a1:55_2": "seṭṭhā anagāriyabhāvaṁ ādiṁ katvā satthucariyānuvidhāyakattā sakalasāsanapaṭiggāhakattā",
  "atk-s0401a1:55_3": "ca. Āsannā te tattha nisinnesu satthusantikattā. Sadāsannihitā satthusantikāvacarattāti.",
  "atk-s0401a1:55_4": "Apica te dhammadesanāya bhājanaṁ yathānusiṭṭhaṁ paṭipattisabbhāvatotipi te eva āmantesi.",
  "atk-s0401a1:56_0": "Kimatthaṁ pana bhagavā dhammaṁ desento paṭhamaṁ bhikkhū āmantesi, na dhammameva desesīti?",
  "atk-s0401a1:56_1": "Satijananatthaṁ. Bhikkhū hi aññaṁ cintentāpi vikkhittacittāpi dhammaṁ paccavekkhantāpi",
  "atk-s0401a1:56_2": "kammaṭṭhānaṁ manasikarontāpi nisinnā honti, te anāmantetvā dhamme desiyamāne ‘‘ayaṁ",
  "atk-s0401a1:56_3": "desanā kiṁnidānā kiṁpaccayā katamāya aṭṭhuppattiyā desitā’’ti sallakkhetuṁ asakkontā",
  "atk-s0401a1:56_4": "duggahitaṁ vā gaṇheyyuṁ, na vā gaṇheyyuṁ. Tena nesaṁ satijananatthaṁ bhagavā paṭhamaṁ",
  "atk-s0401a1:56_5": "āmantetvā pacchā dhammaṁ deseti.",
  "atk-s0401a1:57_0": "Bhadanteti gāravavacanametaṁ, satthu paṭivacanadānaṁ vā. Api cettha ‘‘bhikkhavo’’ti",
  "atk-s0401a1:57_1": "vadamāno bhagavā te bhikkhū ālapati. ‘‘Bhadante’’ti vadamānā te bhagavantaṁ paccālapanti.",
  "atk-s0401a1:57_2": "Tathā ‘‘bhikkhavo’’ti bhagavā ādimhi bhāsati, ‘‘bhadante’’ti te paccābhāsanti. ‘‘Bhikkhavo’’ti",
  "atk-s0401a1:57_3": "paṭivacanaṁ dāpeti, ‘‘bhadante’’ti paṭivacanaṁ denti. Te bhikkhūti ye bhagavā āmantesi,",
  "atk-s0401a1:57_4": "te. Bhagavato paccassosunti bhagavato āmantanaṁ paṭiassosuṁ, abhimukhā hutvā suṇiṁsu",
  "atk-s0401a1:57_5": "sampaṭicchiṁsu paṭiggahesunti attho. Bhagavāetadavocāti bhagavā etaṁ idāni vattabbaṁ",
  "atk-s0401a1:57_6": "sakalaṁ suttaṁ avoca. Ettāvatā ca yaṁ āyasmatā ānandena imassa suttassa sukhāvagāhaṇatthaṁ",
  "atk-s0401a1:57_7": "kāladesadesakaparisāpadesapaṭimaṇḍitaṁ nidānaṁ bhāsitaṁ, tassa atthavaṇṇanā samattāti.",
  "atk-s0401a1:58": "Rūpādivaṇṇanā",
  "atk-s0401a1:59_0": "Idāni nāhaṁ, bhikkhave, aññaṁ ekarūpampi samanupassāmītiādinā nayena bhagavatā nikkhittassa",
  "atk-s0401a1:59_1": "suttassa vaṇṇanāya okāso anuppatto, sā panesā suttavaṇṇanā yasmā suttanikkhepaṁ vicāretvāva",
  "atk-s0401a1:59_2": "vuccamānā pākaṭā hoti, tasmā suttanikkhepavicāraṇā tāva veditabbā. Cattāro hi suttanikkhepā",
  "atk-s0401a1:59_3": "attajjhāsayo parajjhāsayo pucchāvasiko aṭṭhuppattikoti. Tattha yāni suttāni bhagavā",
  "atk-s0401a1:59_4": "parehi anajjhiṭṭho kevalaṁ attano ajjhāsayeneva kathesi, seyyathidaṁ – ākaṅkheyyasuttaṁ",
  "atk-s0401a1:59_5": "vatthasuttanti evamādīni, tesaṁ attajjhāsayo nikkhepo. Yāni pana ‘‘paripakkā kho",
  "atk-s0401a1:59_6": "rāhulassa vimuttiparipācanīyā dhammā, yaṁnūnāhaṁ rāhulaṁ uttari āsavānaṁ khaye vineyya’’nti",
  "atk-s0401a1:59_7": "(saṁ. ni. 4.121; ma. ni. 3.416) evaṁ paresaṁ ajjhāsayaṁ khantiṁ manaṁ abhinīhāraṁ",
  "atk-s0401a1:59_8": "bujjhanabhāvañca oloketvā parajjhāsayavasena kathitāni, seyyathidaṁ – rāhulovādasuttaṁ",
  "atk-s0401a1:59_9": "dhammacakkappavattananti evamādīni, tesaṁ parajjhāsayo nikkhepo. Bhagavantaṁ pana",
  "atk-s0401a1:59_10": "upasaṅkamitvā te te devamanussā tathā tathā pañhaṁ pucchanti. Evaṁ puṭṭhena bhagavatā",
  "atk-s0401a1:59_11": "yāni kathitāni devatāsaṁyuttabojjhaṅgasaṁyuttādīni, tesaṁ pucchāvasiko nikkhepo.",
  "atk-s0401a1:59_12": "Yāni pana uppannaṁ kāraṇaṁ paṭicca kathitāni dhammadāyādasuttaputtamaṁsūpamādīni,",
  "atk-s0401a1:59_13": "tesaṁ aṭṭhuppattiko nikkhepo. Evamimesu catūsu nikkhepesu imassa suttassa parajjhāsayo",
  "atk-s0401a1:59_14": "nikkhepo. Parajjhāsayavasena hetaṁ nikkhittaṁ. Kesaṁ ajjhāsayenāti? Rūpagarukānaṁ purisānaṁ.",
  "atk-s0401a1:60_0": "Tattha nāhaṁ, bhikkhavetiādīsu nakāro paṭisedhattho. Ahanti attānaṁ niddisati. Bhikkhaveti",
  "atk-s0401a1:60_1": "bhikkhū ālapati. Aññanti idāni vattabbā itthirūpato aññaṁ. Ekarūpampīti ekampi rūpaṁ.",
  "atk-s0401a1:60_2": "Samanupassāmīti dve samanupassanā ñāṇasamanupassanā ca diṭṭhisamanupassanā ca. Tattha",
  "atk-s0401a1:60_3": "‘‘aniccato samanupassati, no niccato’’ti (paṭi. ma. 3.35) ayaṁ ñāṇasamanupassanā",
  "atk-s0401a1:60_4": "nāma. ‘‘Rūpaṁ attato samanupassatī’’tiādikā (paṭi. ma. 1.130) pana diṭṭhisamanupassanā",
  "atk-s0401a1:60_5": "nāma. Tāsu idha ñāṇasamanupassanā adhippetā. Imassa pana padassa nakārena sambandho",
  "atk-s0401a1:60_6": "veditabbo. Idaṁ hi vuttaṁ hoti – ahaṁ, bhikkhave, sabbaññutaññāṇena olokentopi aññaṁ",
  "atk-s0401a1:60_7": "ekarūpampi na samanupassāmīti. Yaṁ evaṁ purisassa cittaṁ pariyādāya tiṭṭhatīti yaṁ",
  "atk-s0401a1:60_8": "rūpaṁ rūpagarukassa purisassa catubhūmakakusalacittaṁ pariyādiyitvā gaṇhitvā khepetvā",
  "atk-s0401a1:60_9": "tiṭṭhati. ‘‘Sabbaṁ hatthikāyaṁ pariyādiyitvā’’tiādīsu (saṁ. ni. 1.126) hi gahaṇaṁ",
  "atk-s0401a1:60_10": "pariyādānaṁ nāma. ‘‘Aniccasaññā, bhikkhave, bhāvitā bahulīkatā sabbaṁ kāmarāgaṁ pariyādiyatī’’tiādīsu",
  "atk-s0401a1:60_11": "(saṁ. ni. 3.102) khepanaṁ. Idha ubhayampi vaṭṭati. Tattha idaṁ rūpaṁ catubhūmakakusalacittaṁ",
  "atk-s0401a1:60_12": "gaṇhantaṁ na nīluppalakalāpaṁ puriso viya hatthena gaṇhāti, nāpi khepayamānaṁ aggi",
  "atk-s0401a1:60_13": "viya uddhane udakaṁ santāpetvā khepeti. Uppattiñcassa nivārayamānameva catubhūmakampi",
  "atk-s0401a1:60_14": "kusalacittaṁ gaṇhāti ceva khepeti cāti veditabbaṁ. Tena vuttaṁ – ‘‘purisassa cittaṁ",
  "atk-s0401a1:60_15": "pariyādāya tiṭṭhatī’’ti.",
  "atk-s0401a1:61_0": "Yathayidanti yathā idaṁ. Itthirūpanti itthiyā rūpaṁ. Tattha ‘‘kiñca, bhikkhave, rūpaṁ",
  "atk-s0401a1:61_1": "vadetha? Ruppatīti kho, bhikkhave, tasmā rūpanti vuccati. Kena ruppati? Sītenapi",
  "atk-s0401a1:61_2": "ruppati uṇhenapi ruppatī’’ti (saṁ. ni. 3.79) suttānusārena rūpassa vacanattho ceva",
  "atk-s0401a1:61_3": "sāmaññalakkhaṇañca veditabbaṁ. Ayaṁ pana rūpasaddo khandhabhavanimittapaccayasarīravaṇṇasaṇṭhānādīsu",
  "atk-s0401a1:61_4": "anekesu atthesu vattati. Ayañhi ‘‘yaṁ kiñci rūpaṁ atītānāgatapaccuppanna’’nti (vibha.",
  "atk-s0401a1:61_5": "2; mahāva. 22) ettha rūpakkhandhe vattati. ‘‘Rūpūpapattiyā maggaṁ bhāvetī’’ti (dha.",
  "atk-s0401a1:61_6": "sa. 161; vibha. 624) ettha rūpabhave. ‘‘Ajjhattaṁ arūpasaññī bahiddhā rūpāni passatī’’ti",
  "atk-s0401a1:61_7": "(dha. sa. 204-232 ādayo) ettha kasiṇanimitte. ‘‘Sarūpā, bhikkhave, uppajjanti pāpakā",
  "atk-s0401a1:61_8": "akusalā dhammā no arūpā’’ti (a. ni. 2.83) ettha paccaye. ‘‘Ākāso parivārito rūpanteva",
  "atk-s0401a1:61_9": "saṅkhaṁ gacchatī’’ti (ma. ni. 1.306) ettha sarīre. ‘‘Cakkhuñca paṭicca rūpe ca uppajjati",
  "atk-s0401a1:61_10": "cakkhuviññāṇa’’nti (ma. ni. 1.400; 3.421) ettha vaṇṇe. ‘‘Rūpappamāṇo rūpappasanno’’ti",
  "atk-s0401a1:61_11": "(a. ni. 4.65) ettha saṇṭhāne. Ādisaddena ‘‘piyarūpaṁ sātarūpaṁ, arasarūpo’’tiādīnipi",
  "atk-s0401a1:61_12": "saṅgaṇhitabbāni. Idha panesa itthiyā catusamuṭṭhāne rūpāyatanasaṅkhāte vaṇṇe vattati.",
  "atk-s0401a1:61_13": "Apica yo koci itthiyā nivatthanivāsanassa vā alaṅkārassa vā gandhavaṇṇakādīnaṁ vā",
  "atk-s0401a1:61_14": "piḷandhanamālādīnaṁ vāti kāyappaṭibaddho ca vaṇṇo purisassa cakkhuviññāṇassa ārammaṇaṁ",
  "atk-s0401a1:61_15": "hutvā upakappati, sabbametaṁ itthirūpanteva veditabbaṁ. Itthirūpaṁ, bhikkhave, purisassa",
  "atk-s0401a1:61_16": "cittaṁ pariyādāya tiṭṭhatīti idaṁ purimasseva daḷhīkaraṇatthaṁ vuttaṁ. Purimaṁ vā",
  "atk-s0401a1:61_17": "‘‘yathayidaṁ, bhikkhave, itthirūpa’’nti evaṁ opammavasena vuttaṁ, idaṁ pariyādānānubhāvadassanavasena.",
  "atk-s0401a1:62_0": "Tatridaṁ itthirūpassa pariyādānānubhāve vatthu – mahādāṭhikanāgarājā kira cetiyagirimhi",
  "atk-s0401a1:62_1": "ambatthale mahāthūpaṁ kārāpetvā giribhaṇḍapūjaṁ nāma katvā kālena kālaṁ orodhagaṇaparivuto",
  "atk-s0401a1:62_2": "cetiyagiriṁ gantvā bhikkhusaṅghassa mahādānaṁ deti. Bahūnaṁ sannipātaṭṭhāne nāma",
  "atk-s0401a1:62_3": "na sabbesaṁ sati sūpaṭṭhitā hoti, rañño ca damiḷadevī nāma mahesī paṭhamavaye ṭhitā",
  "atk-s0401a1:62_4": "dassanīyā pāsādikā. Atheko cittatthero nāma vuḍḍhapabbajito asaṁvaraniyāmena olokento",
  "atk-s0401a1:62_5": "tassā rūpārammaṇe nimittaṁ gahetvā ummādappatto viya ṭhitanisinnaṭṭhānesu ‘‘handa",
  "atk-s0401a1:62_6": "damiḷadevī, handa damiḷadevī’’ti vadanto vicarati. Tato paṭṭhāya cassa daharasāmaṇerā",
  "atk-s0401a1:62_7": "ummattakacittattherotveva nāmaṁ katvā vohariṁsu. Atha sā devī nacirasseva kālamakāsi.",
  "atk-s0401a1:62_8": "Bhikkhusaṅghe sivathikadassanaṁ gantvā āgate daharasāmaṇerā tassa santikaṁ gantvā",
  "atk-s0401a1:62_9": "evamāhaṁsu – ‘‘bhante cittatthera, yassatthāya tvaṁ vilapasi, mayaṁ tassā deviyā",
  "atk-s0401a1:62_10": "sivathikadassanaṁ gantvā āgatā’’ti. Evaṁ vuttepi assaddahanto ‘‘yassā vā tassā vā",
  "atk-s0401a1:62_11": "tumhe sivathikadassanatthāya gatā, mukhaṁ tumhākaṁ dhūmaṇṇa’’nti . Ummattakavacanameva",
  "atk-s0401a1:62_12": "avoca. Evaṁ ummattakacittattherassa cittaṁ pariyādāya aṭṭhāsi idaṁ itthirūpaṁ.",
  "atk-s0401a1:63_0": "Aparampi vatthu – saddhātissamahārājā kira ekadivasaṁ orodhagaṇaparivuto vihāraṁ",
  "atk-s0401a1:63_1": "āgato . Eko daharo lohapāsādadvārakoṭṭhake ṭhatvā asaṁvare ṭhito ekaṁ itthiṁ olokesi.",
  "atk-s0401a1:63_2": "Sāpi gamanaṁ pacchinditvā taṁ olokesi. Ubhopi abbhantare uṭṭhitena rāgagginā ḍayhitvā",
  "atk-s0401a1:63_3": "kālamakaṁsu. Evaṁ itthirūpaṁ daharassa cittaṁ pariyādāya tiṭṭhati.",
  "atk-s0401a1:64_0": "Aparampi vatthu – kalyāṇiyamahāvihārato kireko daharo uddesatthāya kāḷadīghavāpigāmadvāravihāraṁ",
  "atk-s0401a1:64_1": "gantvā niṭṭhituddesakicco atthakāmānaṁ vacanaṁ aggahetvā ‘‘gataṭṭhāne daharasāmaṇerehi",
  "atk-s0401a1:64_2": "puṭṭhena gāmassa niviṭṭhākāro kathetabbo bhavissatī’’ti gāme piṇḍāya caranto visabhāgārammaṇe",
  "atk-s0401a1:64_3": "nimittaṁ gahetvā attano vasanaṭṭhānaṁ gato tāya nivatthavatthaṁ sañjānitvā ‘‘kahaṁ,",
  "atk-s0401a1:64_4": "bhante, idaṁ laddha’’nti pucchanto tassā matabhāvaṁ ñatvā ‘‘evarūpā nāma itthī maṁ",
  "atk-s0401a1:64_5": "nissāya matā’’ti cintento antouṭṭhitena rāgagginā ḍayhitvā jīvitakkhayaṁ pāpuṇi.",
  "atk-s0401a1:64_6": "Evampi idaṁ itthirūpaṁ purisassa cittaṁ pariyādāya tiṭṭhatīti veditabbaṁ.",
  "atk-s0401a1:65_0": "2. Dutiyādīni saddagarukādīnaṁ āsayavasena vuttāni. Tesu itthisaddoti itthiyā cittasamuṭṭhāno",
  "atk-s0401a1:65_1": "kathitagītavāditasaddo. Apica itthiyā nivatthanivāsanassāpi alaṅkatālaṅkārassāpi",
  "atk-s0401a1:65_2": "itthipayoganipphādito vīṇāsaṅkhapaṇavādisaddopi itthisaddotveva veditabbo. Sabbopi",
  "atk-s0401a1:65_3": "heso purisassa cittaṁ pariyādāya tiṭṭhati.",
  "atk-s0401a1:66_0": "Tattha suvaṇṇakakkaṭakasuvaṇṇamoradaharabhikkhuādīnaṁ vatthūni veditabbāni. Pabbatantaraṁ",
  "atk-s0401a1:66_1": "kira nissāya mahantaṁ hatthināgakulaṁ vasati. Avidūraṭṭhāne cassa mahāparibhogasaro",
  "atk-s0401a1:66_2": "atthi, tasmiṁ kāyūpapanno suvaṇṇakakkaṭako atthi. So taṁ saraṁ otiṇṇotiṇṇe saṇḍāsena",
  "atk-s0401a1:66_3": "viya aḷehi pāde gahetvā attano vasaṁ netvā māreti. Tassa otārāpekkhā hatthināgā ekaṁ",
  "atk-s0401a1:66_4": "mahāhatthiṁ jeṭṭhakaṁ katvā vicaranti. So ekadivasaṁ taṁ hatthināgaṁ gaṇhi. Thāmasatisampanno",
  "atk-s0401a1:66_5": "hatthināgo cintesi – ‘‘sacāhaṁ bhītaravaṁ ravissāmi, sabbe yathāruciyā akīḷitvā palāyissantī’’ti",
  "atk-s0401a1:66_6": "niccalova aṭṭhāsi. Atha sabbesaṁ uttiṇṇabhāvaṁ ñatvā tena gahitabhāvaṁ attano bhariyaṁ",
  "atk-s0401a1:66_7": "jānāpetuṁ viravitvā evamāha –",
  "atk-s0401a1:67": "‘‘Siṅgīmigo āyatacakkhunetto,",
  "atk-s0401a1:68": "Aṭṭhittaco vārisayo alomo;",
  "atk-s0401a1:69": "Tenābhibhūto kapaṇaṁ rudāmi,",
  "atk-s0401a1:70": "Mā heva maṁ pāṇasamaṁ jaheyyā’’ti. (jā. 1.3.49);",
  "atk-s0401a1:71": "Sā taṁ sutvā sāmikassa gahitabhāvaṁ ñatvā taṁ tamhā bhayā mocetuṁ hatthinā ca kuḷīrena ca saddhiṁ sallapantī evamāha –",
  "atk-s0401a1:72": "‘‘Ayya na taṁ jahissāmi, kuñjaraṁ saṭṭhihāyanaṁ;",
  "atk-s0401a1:73": "Pathabyā cāturantāya, suppiyo hosi me tuvaṁ.",
  "atk-s0401a1:74": "‘‘Ye kuḷīrā samuddasmiṁ, gaṅgāya yamunāya ca;",
  "atk-s0401a1:75": "Tesaṁ tvaṁ vārijo seṭṭho, muñca rodantiyā pati’’nti. (jā. 1.3.50-51);",
  "atk-s0401a1:76_0": "Kuḷīro saha itthisaddassavanena gahaṇaṁ sithilamakāsi. Atha hatthināgo ‘‘ayamevetassa",
  "atk-s0401a1:76_1": "okāso’’ti ekaṁ pādaṁ gahitākāreneva ṭhapetvā dutiyaṁ ukkhipitvā taṁ piṭṭhikapāle",
  "atk-s0401a1:76_2": "akkamitvā vicuṇṇikaṁ katvā thokaṁ ākaḍḍhitvā tīre khipi. Atha naṁ sabbahatthino sannipatitvā",
  "atk-s0401a1:76_3": "‘‘amhākaṁ verī’’ti vicuṇṇayiṁsu. Evaṁ tāva itthisaddo suvaṇṇakakkaṭakassa cittaṁ",
  "atk-s0401a1:76_4": "pariyādiyitvā tiṭṭhati.",
  "atk-s0401a1:77": "Suvaṇṇamoropi himavantaṁ anupavisitvā mahantaṁ pabbatagahanaṁ nissāya vasanto niccakālaṁ sūriyassa udayakāle sūriyamaṇḍalaṁ ulloketvā attano rakkhaṁ karonto evaṁ vadati –",
  "atk-s0401a1:78": "‘‘Udetayaṁ cakkhumā ekarājā,",
  "atk-s0401a1:79": "Harissavaṇṇo pathavippabhāso;",
  "atk-s0401a1:80": "Taṁ taṁ namassāmi harissavaṇṇaṁ pathavippabhāsaṁ,",
  "atk-s0401a1:81": "Tayājja guttā viharemu divasaṁ.",
  "atk-s0401a1:82": "‘‘Ye brāhmaṇā vedagū sabbadhamme,",
  "atk-s0401a1:83": "Te me namo te ca maṁ pālayantu;",
  "atk-s0401a1:84": "Namatthu buddhānaṁ namatthu bodhiyā,",
  "atk-s0401a1:85": "Namo vimuttānaṁ namo vimuttiyā;",
  "atk-s0401a1:86": "Imaṁ so parittaṁ katvā,",
  "atk-s0401a1:87": "Moro carati esanā’’ti. (jā. 1.2.17);",
  "atk-s0401a1:88": "So divasaṁ gocaraṁ gahetvā sāyanhasamaye vasanaṭṭhānaṁ pavisanto atthaṅgataṁ sūriyamaṇḍalaṁ oloketvāpi imaṁ gāthaṁ vadati –",
  "atk-s0401a1:89": "‘‘Apetayaṁ cakkhumā ekarājā,",
  "atk-s0401a1:90": "Harissavaṇṇo pathavippabhāso;",
  "atk-s0401a1:91": "Taṁ taṁ namassāmi harissavaṇṇaṁ pathavippabhāsaṁ,",
  "atk-s0401a1:92": "Tayājja guttā viharemu rattiṁ.",
  "atk-s0401a1:93": "‘‘Ye brāhmaṇā vedagū sabbadhamme,",
  "atk-s0401a1:94": "Te me namo te ca maṁ pālayantu;",
  "atk-s0401a1:95": "Namatthu buddhānaṁ namatthu bodhiyā,",
  "atk-s0401a1:96": "Namo vimuttānaṁ namo vimuttiyā;",
  "atk-s0401a1:97": "Imaṁ so parittaṁ katvā,",
  "atk-s0401a1:98": "Moro vāsamakappayī’’ti. (jā. 1.2.18);",
  "atk-s0401a1:99_0": "Iminā niyāmena satta vassasatāni vītināmetvā ekadivasaṁ parittakammato puretarameva",
  "atk-s0401a1:99_1": "morakukkuṭikāya saddaṁ sutvā parittakammaṁ asaritvā raññā pesitassa luddakassa vasaṁ",
  "atk-s0401a1:99_2": "upagato. Evaṁ itthisaddo suvaṇṇamorassa cittaṁ pariyādiyitvā tiṭṭhatīti. Chātapabbatavāsī",
  "atk-s0401a1:99_3": "daharo pana sudhāmuṇḍakavāsī daharo ca itthisaddaṁ sutvā anayabyasanaṁ pattāti.",
  "atk-s0401a1:100_0": "3. Tatiye itthigandhoti itthiyā catusamuṭṭhānikaṁ gandhāyatanaṁ. Svāyaṁ itthiyā sarīragandho",
  "atk-s0401a1:100_1": "duggandho hoti, kāyāruḷho pana āgantukaanulepanādigandho idha adhippeto. Ekaccā hi",
  "atk-s0401a1:100_2": "itthī assagandhinī hoti, ekaccā meṇḍakagandhinī, ekaccā sedagandhinī, ekaccā soṇitagandhinī",
  "atk-s0401a1:100_3": ". Ekacco andhabālo evarūpāyapi itthiyā rajjateva. Cakkavattino pana itthiratanassa",
  "atk-s0401a1:100_4": "kāyato candanagandho vāyati, mukhato ca uppalagandho. Ayaṁ na sabbāsaṁ hoti, āgantukaanulepanādigandhova",
  "atk-s0401a1:100_5": "idha adhippeto. Tiracchānagatā pana hatthiassagoṇādayo tiracchānagatānaṁ sajātiitthīnaṁ",
  "atk-s0401a1:100_6": "utugandhena yojanadviyojanatiyojanacatuyojanampi gacchanti. Itthikāye gandho vā hotu",
  "atk-s0401a1:100_7": "itthiyā nivatthanivāsanaanulittālepanapiḷandhamālādigandho vā, sabbopi itthigandhotveva veditabbo.",
  "atk-s0401a1:101_0": "4. Catutthe itthirasoti itthiyā catusamuṭṭhānikaṁ rasāyatanaṁ. Tipiṭakacūḷanāgacūḷābhayattherā",
  "atk-s0401a1:101_1": "pana ‘‘svāyaṁ itthiyā kiṁkārapaṭissāvitādivasena savanaraso ceva paribhogaraso ca,",
  "atk-s0401a1:101_2": "ayaṁ itthiraso’’ti vadanti. Kiṁ tena? Yo panāyaṁ itthiyā oṭṭhamaṁsasammakkhanakheḷādirasopi",
  "atk-s0401a1:101_3": ", sāmikassa dinnayāgubhattādīnaṁ rasopi, sabbo so itthirasotveva veditabbo. Aneke",
  "atk-s0401a1:101_4": "hi sattā attano mātugāmena yaṁkiñci sahatthā dinnameva madhuranti gahetvā anayabyasanaṁ pattāti.",
  "atk-s0401a1:102_0": "5. Pañcame itthiphoṭṭhabboti itthiyā kāyasamphasso, itthisarīrāruḷhānaṁ vatthālaṅkāramālādīnampi",
  "atk-s0401a1:102_1": "phasso itthiphoṭṭhabbotveva veditabbo. Sabbopesa purisassa cittaṁ pariyādiyati mahācetiyaṅgaṇe",
  "atk-s0401a1:102_2": "gaṇasajjhāyaṁ gaṇhantassa daharabhikkhuno visabhāgārammaṇaphasso viyāti.",
  "atk-s0401a1:103_0": "Iti satthā sattānaṁ āsayānusayavasena rūpādīsu ekekaṁ gahetvā aññaṁ īdisaṁ na passāmīti",
  "atk-s0401a1:103_1": "āha. Yathā hi rūpagarukassa purisassa itthirūpaṁ cittuppādaṁ gameti palibundhati",
  "atk-s0401a1:103_2": "bajjhāpeti baddhāpeti moheti saṁmoheti, na tathā sesā saddādayo. Yathā ca saddādigarukānaṁ",
  "atk-s0401a1:103_3": "saddādayo, na tathā rūpādīni ārammaṇāni. Ekaccassa ca rūpādīsu ekamevārammaṇaṁ cittaṁ",
  "atk-s0401a1:103_4": "pariyādiyati, ekaccassa dvepi tīṇipi cattāripi pañcapi. Iti ime pañca suttantā pañcagarukavasena",
  "atk-s0401a1:103_5": "kathitā, na pañcagarukajātakavasena. Pañcagarukajātakaṁ pana sakkhibhāvatthāya āharitvā",
  "atk-s0401a1:103_6": "kathetabbaṁ. Tatra hi amanussehi kantāramajjhe katāya āpaṇādivicāraṇāya mahāpurisassa",
  "atk-s0401a1:103_7": "pañcasu sahāyesu rūpagaruko rūpārammaṇe bajjhitvā anayabyasanaṁ patto, saddādigarukā",
  "atk-s0401a1:103_8": "saddārammaṇādīsu. Iti taṁ sakkhibhāvatthāya āharitvā kathetabbaṁ. Ime pana pañca",
  "atk-s0401a1:103_9": "suttantā pañcagarukavaseneva kathitā.",
  "atk-s0401a1:104_0": "6. Yasmā ca na kevalaṁ purisāyeva pañcagarukā honti, itthiyopi hontiyeva, tasmā tāsampi",
  "atk-s0401a1:104_1": "vasena puna pañca suttante kathesi. Tesampi attho vuttanayeneva veditabbo. Vatthūsupi",
  "atk-s0401a1:104_2": "paṭhamasutte lohapāsādadvāre ṭhitaṁ daharaṁ oloketvā matāya rājorodhāya vatthu veditabbaṁ.",
  "atk-s0401a1:104_3": "Taṁ heṭṭhā vitthāritameva.",
  "atk-s0401a1:105_0": "7. Dutiyasutte bārāṇasiyaṁ rūpūpajīvino mātugāmassa vatthu veditabbaṁ. Guttilavīṇāvādako",
  "atk-s0401a1:105_1": "kirekissā itthiyā sahassaṁ pahiṇi, sā taṁ uppaṇḍetvā gaṇhituṁ na icchi. So ‘‘karissāmettha",
  "atk-s0401a1:105_2": "kattabba’’nti sāyanhakālasamanantare alaṅkatapaṭiyatto tassā gehassa abhimukhaṭṭhāne",
  "atk-s0401a1:105_3": "aññasmiṁ gehadvāre nisinno vīṇāya tantiyo same guṇe patiṭṭhāpetvā tantissarena gītassaraṁ",
  "atk-s0401a1:105_4": "anatikkamanto gāyi. Sā itthī tassa gītasaddaṁ sutvā dvāranti saññāya ‘‘vivaṭavātapānena",
  "atk-s0401a1:105_5": "tassa santikaṁ gamissāmī’’ti ākāseyeva jīvitakkhayaṁ pattā.",
  "atk-s0401a1:106_0": "8. Tatiyasutte cakkavattirañño kāyato candanagandho vāyati, mukhato ca uppalagandhoti",
  "atk-s0401a1:106_1": "idaṁ āharitabbaṁ. Idaṁ cettha vatthu veditabbaṁ. Sāvatthiyaṁ kirekissā kuṭumbikadhītāya",
  "atk-s0401a1:106_2": "sāmiko satthu dhammadesanaṁ sutvā, ‘‘na sakkā mayā ayaṁ dhammo gihibhūtena pūretu’’nti",
  "atk-s0401a1:106_3": "aññatarassa piṇḍapātikattherassa santike pabbaji. Athassa bhariyaṁ ‘‘assāmikā aya’’nti",
  "atk-s0401a1:106_4": "ñatvā rājā pasenadikosalo antepuraṁ āharāpetvā ekadivasaṁ ekaṁ nīluppalakalāpaṁ ādāya",
  "atk-s0401a1:106_5": "antepuraṁ paviṭṭho ekekissā ekekaṁ nīluppalaṁ dāpesi. Pupphesu bhājiyamānesu tassā",
  "atk-s0401a1:106_6": "itthiyā dve hatthaṁ pattāni. Sā pahaṭṭhākāraṁ dassetvā upasiṅghitvā parodi. Rājā",
  "atk-s0401a1:106_7": "tassā ubhayākāraṁ disvā taṁ pakkosāpetvā pucchi. Sā attano pahaṭṭhakāraṇañca rodanakāraṇañca",
  "atk-s0401a1:106_8": "kathesi. Yāvatatiyaṁ kathitepi rājā assaddahanto punadivase sakalarājanivesane sabbamālāvilepanādisugandhagandhaṁ",
  "atk-s0401a1:106_9": "harāpetvā buddhappamukhassa bhikkhusaṅghassa āsanāni paññāpetvā buddhappamukhassa",
  "atk-s0401a1:106_10": "bhikkhusaṅghassa mahādānaṁ datvā bhattakiccapariyosāne taṁ itthiṁ ‘‘kataro te thero’’ti",
  "atk-s0401a1:106_11": "pucchitvā, ‘‘aya’’nti vutte ñatvā satthāraṁ vanditvā, ‘‘bhante, tumhehi saddhiṁ bhikkhusaṅgho",
  "atk-s0401a1:106_12": "gacchatu, amhākaṁ asukatthero anumodanaṁ karissatī’’ti āha. Satthā taṁ bhikkhuṁ ṭhapetvā",
  "atk-s0401a1:106_13": "vihāraṁ gato. There anumodanaṁ vattuṁ āraddhamatte sakalaṁ rājanivesanaṁ gandhapūraṁ",
  "atk-s0401a1:106_14": "viya jātaṁ. Rājā ‘‘saccamevesā āhā’’ti pasīditvā punadivase satthāraṁ taṁ kāraṇaṁ",
  "atk-s0401a1:106_15": "pucchi. Satthā ‘‘ayaṁ atīte dhammakathaṁ suṇanto ‘sādhu sādhū’ti sādhukāraṁ pavattento",
  "atk-s0401a1:106_16": "sakkaccaṁ assosi, tammūlako tena mahārāja ayamānisaṁso laddho’’ti ācikkhi.",
  "atk-s0401a1:107": "‘‘Saddhammadesanākāle, sādhu sādhūti bhāsato;",
  "atk-s0401a1:108": "Mukhato jāyate gandho, uppalaṁva yathodake’’ti.",
  "atk-s0401a1:109": "Sesaṁ sabbattha uttānamevāti. Imasmiṁ vagge vaṭṭameva kathitaṁ.",
  "atk-s0401a1:110": "Rūpādivaggavaṇṇanā."
}