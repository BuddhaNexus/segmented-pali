{
  "anya-e1102n5:0": "Pakiṇṇakakaṇḍo",
  "anya-e1102n5:1_0": "Idāni sappurisāti dullabhāti imassa saṁvaṇṇanākkamo sampatto tathā hi loke sappurisāpi",
  "anya-e1102n5:1_1": "atidullabhāyeva. Sappurisāti kalyāṇaguṇasampannā uttamapurisā. Te nissāya jātidhammā",
  "anya-e1102n5:1_2": "sattā jātiyā, maraṇadhammā sattā maraṇato muccanti vuttañhetaṁ bhagavatā “mamañhi",
  "anya-e1102n5:1_3": "ānanda kalyāṇamittaṁ āgamma jātiyā parimuccanti, jarādhammā sattā jarāya muccantī”ti",
  "anya-e1102n5:1_4": "ādi vacanato pana sammāsambuddhoyeva sabbākārasampanno kalyāṇamitto nāma. Taṁ alabhantena",
  "anya-e1102n5:1_5": "sāriputtamoggalānādayo ariyapuggalā vā. Tepi alabhantena ekantajahitaṁ sivaṭṭhikaṁ",
  "anya-e1102n5:1_6": "kalyāṇamittaṁ labhitabbaṁ, vuttañhetaṁ porāṇehi.",
  "anya-e1102n5:2": "“Piyo garu bhāvanīyo, vattā ca vacanakkhamo;",
  "anya-e1102n5:3": "Gambhīrañca kathaṁ kattā, nocāṭhāne niyojaye”ti.",
  "anya-e1102n5:4_0": "Evamādiguṇasamannāgato vaḍḍhipakkhe ṭhitapaṇḍitapuggalo loke dullabhova. Katamo paṇḍitapuggalo",
  "anya-e1102n5:4_1": "buddhapaccekabuddhā asīti ca mahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirājaayogharakumāraka",
  "anya-e1102n5:4_2": "akattipaṇḍitādayo ca paṇḍitāti veditabbā. Te bhaye viya rakkhā, andhakāre viya padīpā,",
  "anya-e1102n5:4_3": "khuppipāsādidukkhābhibhave viya annapānādipaṭilābho, attano vacanakarānaṁ sabbabhayaupaddavūpasaggaviddhaṁsanasamatthā",
  "anya-e1102n5:4_4": "honti tathā hi tathāgataṁ āgamma asaṅkhyeyyā aparimāṇā devamanussā āsavakkhayaṁ pattā",
  "anya-e1102n5:4_5": "brahmaloke patiṭṭhitā, devaloke uppannā. Sāriputtatthere cittaṁ pasādetvā catūhi",
  "anya-e1102n5:4_6": "ca paccayehi theraṁ upaṭṭhahitvā asīti kusalahassāni sagge nibbattāni, tathā mahāmoggalānamahākassapapabhuti",
  "anya-e1102n5:4_7": "sunettassa satthuno sāvakā appekacce brahmaloke upapajjiṁsu, appekacce paranimmitavasavattīnaṁ",
  "anya-e1102n5:4_8": "devānaṁ sahabyataṁ…pe… appekacce gahapatimahāsālakulānaṁ sahabyataṁ upapajjiṁsu,",
  "anya-e1102n5:4_9": "vuttañhetaṁ “natthi bhikkhave paṇḍitato bhayaṁ, natthi paṇḍitato upaddavo, natthi",
  "anya-e1102n5:4_10": "paṇḍitato upasaggo”ti. Apica taggaramālādigandhabhaṇḍasadiso paṇḍito, taggaramālādigandhabhaṇḍapaliveṭhanapattasadiso",
  "anya-e1102n5:4_11": "tadupasevī vuttañhetaṁ nāradajātake.",
  "anya-e1102n5:5": "“Taggarañca palāsena, yo naro upanayhati;",
  "anya-e1102n5:6": "Pattāpi surabhi vāyanti, evaṁ dhīrūpasevanā”ti.",
  "anya-e1102n5:7": "Akittipaṇḍito sakkena devānamindena vare diyyamāne evamāha",
  "anya-e1102n5:8": "“Dhīraṁ passe suṇe dhīraṁ, dhīrena saha saṁvase;",
  "anya-e1102n5:9": "Dhīrenā’lāpasallāpaṁ, taṁ kare tañca rocaye.",
  "anya-e1102n5:10": "Kiṁ nu te akaraṁ dhīro, vada kassapa kāraṇaṁ;",
  "anya-e1102n5:11": "Kena kassapa dhīrassa, dassanaṁ abhikaṅkhasi.",
  "anya-e1102n5:12": "Nayaṁ nayati medhāvī, adurāyaṁ na yuñjati;",
  "anya-e1102n5:13": "Sanaro seyyaso hoti, sammā vutto na kuppati;",
  "anya-e1102n5:14": "Vinayaṁ so pajānāti, sādhu tena samāgamo”ti.",
  "anya-e1102n5:15": "Apica tepi sappurise saṅgamma assutapubbampi ubhayalokahitāvahaṁ vācaṁ suyyateva, vuttampi cetaṁ.",
  "anya-e1102n5:16": "“Subhāsitaṁ uttamamāhu santo, dhammaṁ bhaṇe nādhammaṁ taṁ dutiyaṁ;",
  "anya-e1102n5:17": "Piyaṁ bhaṇe nāppiyaṁ taṁ tatiyaṁ, saccaṁ bhaṇe nālīkaṁ taṁ catuttha”nti ca.",
  "anya-e1102n5:18": "“Yaṁ buddho bhāsati vācaṁ, khemaṁ nibbānapattiyā;",
  "anya-e1102n5:19": "Dukkhassantakiriyāya, sā ve vācānamuttamā”ti.",
  "anya-e1102n5:20_0": "Sappurisūpanissayasevanapaccayāyeva dānādikusalasamāyogena apāyadukkhato muccanti",
  "anya-e1102n5:20_1": "vuttañhetaṁ “apica nerayikādidukkhaparittāṇato puññāni eva pāṇīnaṁ bahūpakārāni,",
  "anya-e1102n5:20_2": "yato tesampi upakārānussaraṇatā kataññutā sappurisehi pasaṁsanīyādinānappakāravisesādhigamahetūca",
  "anya-e1102n5:20_3": "honti vuttañhetaṁ bhagavatā, “dve me bhikkhave puggalā dullabhā lokasmiṁ, katame",
  "anya-e1102n5:20_4": "dve, yo ca pubbakārī, yo ca kataññu katavedī”ti. Apica vidhuramahosadhajātakādikālepi",
  "anya-e1102n5:20_5": "idhalokaparalokasampattiatthameva attano vacanakare sammā yojenti. Anākulakammantādhiṭṭhānena",
  "anya-e1102n5:20_6": "kālaññutāya patirūpakāritāya analasatāya uṭṭhānavīriyasamatāya abyasaniyatāca kālānatikkamanaappatirūpakaraṇaakaraṇasithilakaraṇāhi",
  "anya-e1102n5:20_7": "akusalādīhi rahitakasigorakkhavāṇijjādayo kammantā, ete attano vā puttadārassa vā",
  "anya-e1102n5:20_8": "dāsakammakarānaṁ vā byattatāya evaṁ payojitā diṭṭheva dhamme dhanadhaññavitti paṭilābhahetū",
  "anya-e1102n5:20_9": "honti, vuttañhetaṁ bhagavatā.",
  "anya-e1102n5:21": "Patirūpakārīri dhuravā, uṭṭhānatā vindate dhananti ca;",
  "anya-e1102n5:22": "Na divā soppasīle, rattiṁ uṭṭhānadassinā;",
  "anya-e1102n5:23": "Niccappamattena soṇḍena, sakkā āvasituṁ gharaṁ.",
  "anya-e1102n5:24": "Atīsitaṁ atiuṇhaṁ, atisāramidaṁ ahu;",
  "anya-e1102n5:25": "Iti vissaṭṭhakammante, atthā accenti māṇave.",
  "anya-e1102n5:26": "Yo ca sītañca uṇhañca; Tiṇāni yo na maññati;",
  "anya-e1102n5:27": "Sappurisakiccāni, so sukhaṁ na vihāyatī”ti ca.",
  "anya-e1102n5:28": "Bhoge saṁharamānassa, parasseva irayato;",
  "anya-e1102n5:29": "Bhogā sannicayaṁ yanti, vammikovūpacīyatīti.",
  "anya-e1102n5:30_0": "Evamādippabhedā sappurisā loke atidullabhāva. Tabbigamena duppurisā bālajanā agavesantopi",
  "anya-e1102n5:30_1": "labbhanteva te bālā attānaṁ sevamāne parajane saṁsāradukkheyeva osīdenti bhavato",
  "anya-e1102n5:30_2": "vuṭṭhānaṁ na denti tathā hi pūraṇakassapādayo chasatthārā devadattakokālika-modakatissa",
  "anya-e1102n5:30_3": "khaṇḍadeviyāputtasamuddadattaciñcamāṇavikādayo atītakāle ca dīghadukkhassa lābhāti",
  "anya-e1102n5:30_4": "ime aññe ca evarūpā sattā bālā aggipadittamiva agāraṁ attanā duggahitena attānañca",
  "anya-e1102n5:30_5": "attano vacanakārake ca vināsenti tathā hi devadattamāgamma rājā ajātasattu-kokālikādayo",
  "anya-e1102n5:30_6": "tadaññepi puggalā apāye nibbattanti. Rājā ajātasattu sāmaññaphalasuttantasavanakāle",
  "anya-e1102n5:30_7": "yadi pitaraṁ aghāteyya, sotāpanno bhaveyya pitaraṁ ghātitattā maggaphalampi appatvā",
  "anya-e1102n5:30_8": "lohakumbhiyaṁ saṭṭhivassasahassāni paccitvā muccissati anāgatepi paccekabuddho bhavissati.",
  "anya-e1102n5:30_9": "Kokālikopi sāriputtamoggalānatthere anapacāyitvā mahāniraye padumagaṇanāya paccanokāse",
  "anya-e1102n5:30_10": "nirayapadese padumaniraye…pe… padumaṁ kho pana aññataro bhikkhu nirayaṁ kokāliko",
  "anya-e1102n5:30_11": "bhikkhu upapanno sāriputtamoggalānesu cittaṁ āghātetvā”ti āha. Tattha aññataro bhikkhūti",
  "anya-e1102n5:30_12": "nāmagottena apākaṭaṁ “kiṁ va dīghaṁ nukho bhante padume niraye āyuppamāṇa”nti pañhaṁ",
  "anya-e1102n5:30_13": "pucchitvā nisinnaṁ ekaṁ bhikkhuṁ evamāha “dīghaṁ kho bhikkhu niraye āyuppamāṇaṁ,",
  "anya-e1102n5:30_14": "taṁ na sukaraṁ saṅkhātuṁ ettakāni vassānīti vā ettakāni vassasatānīti vā ettakāni",
  "anya-e1102n5:30_15": "vassasahassānīti vā ettakāni vassasatasahassānī”ti vā sakkā pana bhante upamaṁ kātunti.",
  "anya-e1102n5:30_16": "“Sakkā bhikkhū”ti bhagavā avoca. Seyyathāpi bhikkhu vīsatikhāriko kosalako tilavāho",
  "anya-e1102n5:30_17": "hoti, tato puriso vassasatassa vassasahassassa accayena ekamekaṁ tilaṁ uddhareyya,",
  "anya-e1102n5:30_18": "khippataraṁ kho so bhikkhu vīsatikhāriko kosalako tilavāho iminā upakkamena parikkhayaṁ",
  "anya-e1102n5:30_19": "pariyādānaṁ gaccheyya, na tveva eko abbudo nirayo. Seyyathāpi bhikkhu vīsa abbudo",
  "anya-e1102n5:30_20": "nirayo, evameko nirabbudo nirayo”ti ādi. Vīsatikhāriko ti māgadhikena patthena cattāro",
  "anya-e1102n5:30_21": "patthā kosalaraṭṭhe eko pattho hoti. Tena patthena cattāro patthā āḷhakaṁ. Cattāri",
  "anya-e1102n5:30_22": "āḷhakāni doṇaṁ. Catudoṇā mānikā. Catumānikā khārī. Tāyakhāriyā vīsatikhāriko tilavāho.",
  "anya-e1102n5:30_23": "Tilavāhoti tilasakaṭaṁ. Abbudo nirayoti abbudo nāma eko paccekanirayo natthi, avīcimhi",
  "anya-e1102n5:30_24": "eva pana abbudagaṇanāya paccanokāso “abbudo nirayo”ti vutto. Esa nayo nirabbudādīsupi.",
  "anya-e1102n5:30_25": "Tattha vassagaṇanāpi evaṁ veditabbā yathāha “sataṁsatasahassāni koṭi hoti evaṁ sataṁsahassakoṭiyo",
  "anya-e1102n5:30_26": "pakoṭi nāma. Sataṁsatasahassapakoṭiyo koṭipakoṭi nāma. Sataṁ satasahassakoṭipakoṭiyo",
  "anya-e1102n5:30_27": "nahutaṁ. Sataṁsatasahassanahutāni ninnahutaṁ. Sataṁsatasahassaninnahutāni eko abbudo.",
  "anya-e1102n5:30_28": "Tato vīsatiguṇo nirabbudo. Esa nayo sabbattha ayañca gaṇanā aparicitānaṁ dukkarā”ti",
  "anya-e1102n5:30_29": "vuttaṁ taṁ na sukaraṁ saṅkhātu’nti keci pana tattha paridevanānattenapi kammakaraṇanānattenapi",
  "anya-e1102n5:30_30": "imāni nāmāni laddhānīti vadanti. Aparepi vānakāraṇehīti ṭīkānetti. Yathā ca dīghavidassaāghātā",
  "anya-e1102n5:30_31": "ca buddhantaraṁ saṭṭhiyojanamattena attabhāvena uttāno patito mahāniraye paccati",
  "anya-e1102n5:30_32": "yathā ca, tassa diṭṭhiabhirucitāni pañca kulasatāni tasseva sahabyataṁ uppannāni",
  "anya-e1102n5:30_33": "mahāniraye paccanti. Vuttañcetaṁ bhagavatā “seyyathāpi bhikkhave naḷāgāraṁ vā tiṇāgāraṁ",
  "anya-e1102n5:30_34": "vā aggiphuṭṭho kūṭāgārāni dahati ullittāvalittāni nivātāni phusitaggaḷāni pihita",
  "anya-e1102n5:30_35": "vātapānāni evameva kho bhikkhave yānikānici bhayāni uppajjanti, sabbāni bālato uppajjanti,",
  "anya-e1102n5:30_36": "no paṇḍitato yekeci upaddavā uppajjanti, no paṇḍitato, yekeci upasaggā…pe… no paṇḍitato.",
  "anya-e1102n5:30_37": "Iti kho bhikkhave sappaṭibhayo bālo appaṭibhayo paṇḍito saupaddavo bālo anupaddavo",
  "anya-e1102n5:30_38": "paṇḍito, saupasaggo bālo anupasaggo paṇḍitoti. Api ca pūtimacchasadiso bālo, pūtimacchabaddhapatta",
  "anya-e1102n5:30_39": "putisadiso hoti tadupasevī. Chaḍḍanīyataṁ jigucchanīyatañca āpajjati viññūnaṁ vuttampi cetaṁ nāradajātake.",
  "anya-e1102n5:31": "“Pūtimacchaṁ kusaggena, yo naro upanayhati;",
  "anya-e1102n5:32": "Kusāpi pūti vāyanti, evaṁ bālūpasevanā”ti.",
  "anya-e1102n5:33": "Akattipaṇḍitocāpi sakkena devānamindena vare diyyamāne evamāha",
  "anya-e1102n5:34": "“Bālaṁ na passe na suṇe, na ca bālena saṁvase;",
  "anya-e1102n5:35": "Bālenā’llāpasallāpaṁ, na kare na ca rocaye.",
  "anya-e1102n5:36": "Kiṁnu te akaraṁ bālo, vada kassapa kāraṇaṁ;",
  "anya-e1102n5:37": "Kena kassapa bālassa, dassanaṁ nābhikaṅkhasi.",
  "anya-e1102n5:38": "Anayaṁ nayati dummedho, adhurāyaṁ niyuñjati;",
  "anya-e1102n5:39": "Dunnayo seyyaso hoti, sammā vutto pakuppati;",
  "anya-e1102n5:40": "Vinayaṁ so na jānāti, sādhu tassa adassana”nti.",
  "anya-e1102n5:41": "Evaṁ bāladujjanasaṁsaggavaseneva sabbāni bhayupaddavāni uppajjanti, no paṇḍitasevanavasenātisabbaso sappurisā atidullabhāva.",
  "anya-e1102n5:42": "Idāni.",
  "anya-e1102n5:43": "“Dullabhañca manussattaṁ, buddhuppādo ca dullabho;",
  "anya-e1102n5:44": "Dullabhā khaṇasampatti, saddhammo paramadullabho”ti.",
  "anya-e1102n5:45_0": "Imissā gāthāya vaṇṇanākkamo sampatto. Tattha dullabhañca manussattanti manussabhāvopi",
  "anya-e1102n5:45_1": "dullabhoyeva manussassa dullabhabhāvo kāṇakacchapopamādīhi veditabbo eko kira kassako",
  "anya-e1102n5:45_2": "gaṅgātīre tīṇi saṁvaccharāni kasitvā kiñcimattampi alabhitvā naṅgalaphālaṁ dvedhā",
  "anya-e1102n5:45_3": "bhinditvā gaṅgāyaṁ khipi tena gaṅgānadiyā vāhena eko uddhaṁ eko heṭṭhāti evaṁ dve",
  "anya-e1102n5:45_4": "naṅgalaphālakā gaṅgāyaṁ vuyhantā cirena eko uddhaṁ eko heṭṭhāti dve ekato hutvā pākatikā",
  "anya-e1102n5:45_5": "yujjanti tasmiṁ khaṇe vassasatavassasahassaccayena ekavāraṁ ummujjamāno kāṇakacchapo",
  "anya-e1102n5:45_6": "ummujjamānakkhaṇe tassa gīvā dvinnaṁ naṅgalaphālānamantare hoti ayaṁ kālo dullabhova",
  "anya-e1102n5:45_7": "evameva manussattabhāvopi dullabhoyeva tathāhi manussattabhāvaṁ alabhitvāva nirayapetaasurakāyatiracchānabhūmīsuyeva",
  "anya-e1102n5:45_8": "saṁsaritvā sīsampi ukkhipituṁ alabhantā ekabuddhantarā dve buddhantarā tayo buddhantarā",
  "anya-e1102n5:45_9": "cattāro buddhantarā ekāsaṅkhyeyyavasena niraye paccanakasattānaṁ gaṇanapathaṁ vītivattā,",
  "anya-e1102n5:45_10": "tathā petaasurakāyatiracchānabhūmīsupi atikhuddakena attabhāvena tilabījasāsapabījassa",
  "anya-e1102n5:45_11": "catupañcachasattaaṭṭhakalabhāgamatteneva aṅguliyā patiṭṭhitaṭṭhānamatteyeva bhūmipadese",
  "anya-e1102n5:45_12": "nisinnānaṁ atikhuddakasattānaṁ gaṇanapathampi vītivattā te hi gaṇituṁ iddhimantapuggale",
  "anya-e1102n5:45_13": "ṭhapetvā añño ko nāma sakkhissati tehi mohandhabhāvena kaṇhasukkapakkhampi ajānantā",
  "anya-e1102n5:45_14": "anekesu buddhasatesu vā buddhasahassesu vā uppajjamānesupi buddhotisaddaṁ asutvā",
  "anya-e1102n5:45_15": "vītivattā, evaṁ manussattabhāvopi dullabhoyeva. Manussattabhāve labhamānepi buddhuppādakālo",
  "anya-e1102n5:45_16": "atidullabhova. Buddhuppādakālepi sammādiṭṭhi hutvā kusalūpapattisaṅkhātā khaṇasampatti",
  "anya-e1102n5:45_17": "dullabhāva, saddhammadesakassāpi dullabhattā, tasmimpi sati aṅgavikalabhāvena saddhammasavanassāpi",
  "anya-e1102n5:45_18": "dullabhattāti evamādippabhedā manussattabhāvādikā khaṇasampattiyo dullabhāti veditabbā.",
  "anya-e1102n5:45_19": "Dullabhā khaṇasampattīti kusalūpapattisaṅkhātā khaṇasampatti dullabhāyeva tathā hi",
  "anya-e1102n5:45_20": "paccantavisaya arūpaasaññasattatiracchānapetanerayikakāle vā majjhimadesepi cakkhādiaṅgavikalevā",
  "anya-e1102n5:45_21": "paripuṇṇaaṅgabhāvepi micchādiṭṭhibhūtā vā kusalūpapattisaṅkhātā khaṇā na honti paccantavisaye",
  "anya-e1102n5:45_22": "hi pavattā janā pāṇātipātādidasaakusalakammapatheyeva ramanti abhiramanti, caṇḍasabhāvā",
  "anya-e1102n5:45_23": "ca te honti, ratanattayaguṇampi na jānanti. Arūpinopi puggalā paratoghosavirahitattā",
  "anya-e1102n5:45_24": "sotāpattimaggapaṭilābhopi tesaṁ natthi, buddhadassanādīnipi na labhanti. Asaññasattatiracchānapetanerayikakālesu",
  "anya-e1102n5:45_25": "pana pageva pūritapāramīnaṁ sattānaṁ pavattanampi abbohārikaṁ, sammādiṭṭhikule jāyamānāpi",
  "anya-e1102n5:45_26": "cakkhuvikalena buddhasaṅgharatanānaṁ adassanaṁ, sotavikalena dhammasavanatopi hāyati",
  "anya-e1102n5:45_27": "eḷamūgādibhāvena kusalasamādānā na honti. Aṅgasampannepi micchādiṭṭhibhāvena dvattiṁsamahāpurisalakkhaṇaasītianubyañjanabyāmappabhāparikkhittaṁ",
  "anya-e1102n5:45_28": "sabbajanānaṁ nayanarasāyatanabhūtaṁ sabbaññubuddhampi disvā pasādasommena cakkhunā",
  "anya-e1102n5:45_29": "oloketabbampi na maññanti manopadosavaseneva yugaggāhā hutvā yamakapāṭihāriyakālādīsu",
  "anya-e1102n5:45_30": "anekepi micchādiṭṭhino mahāniraye uppajjanti. Evaṁ kusalūpapattikhaṇasampattipi dullabhāyeva.",
  "anya-e1102n5:46": "“Dullabhañca manussattaṁ, buddhuppādo ca dullabho;",
  "anya-e1102n5:47": "Dullabhā khaṇasampatti, saddhammo paramadullabho”ti.",
  "anya-e1102n5:48": "Imissā gāthāya attho vuttoyeva.",
  "anya-e1102n5:49": "Iti sāgarabuddhittheraviracite sīmavisodhane",
  "anya-e1102n5:50": "Pakiṇṇakakaṇḍo nāma pañcamo paricchedo.",
  "anya-e1102n5:51_0": "Evaṁ satthuparinibbānato vassasataccayena patiṭṭhite isinā kāritattā’ isinagara’nti",
  "anya-e1102n5:51_1": "laddhanāme dvattapādibhūpālānaṁ nivāsaṭṭhānabhūte sīrikhettanagare erāvatiyā nadiyā",
  "anya-e1102n5:51_2": "pārimatīrabhūte pabbatasānumhi patiṭṭhitassa kañcanavaramahāthūpassa dāyakassa satvivamahādhammarañño",
  "anya-e1102n5:51_3": "kāle sāsanassa dvisahassasatādhikaekatiṁsatime vasse sāsane paṭiladdhasaddhānaṁ kulaputtānaṁ",
  "anya-e1102n5:51_4": "mahājānikaraṇavasena vimativinodaniyā vuttavacanaṁ saddayuttiatthayuttivasena sādhukaṁ",
  "anya-e1102n5:51_5": "avicinitvā nadiyā udakukkhepaṁ akatvā upasampadā kammassa kāritattā sāsane parājayamāpanne",
  "anya-e1102n5:51_6": "kulaputte upārambhakaraṇavasena sīmavipattihārako sīmasampattippakāsako gantho pavattati.",
  "anya-e1102n5:52_0": "Ettāvatā ca sirikhettanagaragocaragāmena satvivamahādhammarājagurubhūtena mahāveyyākaraṇena",
  "anya-e1102n5:52_1": "tipiṭakadharena’saddhammakovido’ti pākaṭa nāmadheyyena mahātherena upajjhāyo hutvā",
  "anya-e1102n5:52_2": "paññādhipatīnaṁ nivāsabhūte pacchimajinacakkasāsanavare vāsigaṇācariyena gaṇavācakena",
  "anya-e1102n5:52_3": "vinayadharena mahāsāminā ca, rājagurunā tipiṭakanāgattherena ca ācariyo hutvā vejjakammajaṅghapesanakammādivasena",
  "anya-e1102n5:52_4": "anesanaṁ pahāya sammā ājīvena visuddhājīvehi saṅghagaṇehi kārakasaṅghā hutvā sirikhettanagarassa",
  "anya-e1102n5:52_5": "dakkhiṇadisābhāge dīghapabbatasānumhi erāvatiyā nadiyā tīre vālikapuḷine sīmāpekkhāya",
  "anya-e1102n5:52_6": "saha udakukkhepaṁ katvā pavattāya udakukkhepasīmāya dasadhā byañjanavipattiṁ akatvā",
  "anya-e1102n5:52_7": "ṭhānārahena ñatticatutthena kammena upasampadāya vīsativassena sāgarabuddhīti garūhi",
  "anya-e1102n5:52_8": "gahitanāmadheyyena bhikkhunā racito sāsanavipattihārako sīmavisodhanī nāma gantho samatto.",
  "anya-e1102n5:53": "Ettāvatā vibhattā hi, sappabhedappavattikā;",
  "anya-e1102n5:54": "Sīmavisodhanīhesā, nipuṇā sādhucintitā.",
  "anya-e1102n5:55": "Sirikhettāti paññāte, pure aparanāmake;",
  "anya-e1102n5:56": "Dakkhiṇeyyadisābhāge, uccanena katālaye.",
  "anya-e1102n5:57": "Vasanto bhikkhu nāmena, sāgarabuddhīti vissuto;",
  "anya-e1102n5:58": "Puṇṇe vīsativassamhi, ganthoyaṁ sādhucintito.",
  "anya-e1102n5:59": "Mayāyaṁ racito gantho, niṭṭhappatto anākulo;",
  "anya-e1102n5:60": "Evaṁ pāṇinaṁ sabbe, sīghaṁ sijjhantu saṅkappā.",
  "anya-e1102n5:61": "Yāva buddhotināmampi lokajeṭṭhassa tādino;",
  "anya-e1102n5:62": "Tāva tiṭṭhatu yaṁ gantho, sāsane hārayaṁ tamaṁ.",
  "anya-e1102n5:63": "Uddhaṁ yāva bhavaggā ca, adho yāva avīcito;",
  "anya-e1102n5:64": "Samantā cakkavāḷesu, ye sattā pathavīcarā.",
  "anya-e1102n5:65": "Tepi sabbe mayā hontu, samasamavipākino;",
  "anya-e1102n5:66": "Ciraṁ jīvatu no rājā, sāsanassa ujjotako.",
  "anya-e1102n5:67": "Dibbanto rājadhammena, arogo saha ñātibhi;",
  "anya-e1102n5:68": "Anena puññakammena, bhaveyyaṁ jātijātiyaṁ.",
  "anya-e1102n5:69": "Sāsanaṁ jotayantova, sakyaputtassa sāsane;",
  "anya-e1102n5:70": "Yadā nassati saddhammo, andhībhūto mahītale;",
  "anya-e1102n5:71": "Devaloke tadā hessaṁ, tusite ṭhānamuttameti.",
  "anya-e1102n5:72": "Sīmavisodhanī niṭṭhitā."
}