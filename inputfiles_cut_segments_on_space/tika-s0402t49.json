{
  "tika-s0402t49:0": "(16) 1. Indriyavaggo",
  "tika-s0402t49:1": "1-5. Indriyasuttādivaṇṇanā",
  "tika-s0402t49:2": "151-155. Catutthassa paṭhamādīni uttānāneva.",
  "tika-s0402t49:3": "Indriyasuttādivaṇṇanā niṭṭhitā.",
  "tika-s0402t49:4": "6-8. Kappasuttādivaṇṇanā",
  "tika-s0402t49:5_0": "156-158. Chaṭṭhe saṁvaṭṭanaṁ vinassanaṁ saṁvaṭṭo, saṁvaṭṭato uddhaṁ tathā ṭhāyī saṁvaṭṭaṭṭhāyī.",
  "tika-s0402t49:5_1": "Vivaṭṭanaṁ nibbattanaṁ, vaḍḍhanaṁ vā vivaṭṭo. ‘‘Tejosaṁvaṭṭo, āposaṁvaṭṭo, vāyosaṁvaṭṭoti",
  "tika-s0402t49:5_2": "evaṁ saṁvaṭṭasīmānukkamena saṁvaṭṭesu vattabbesu tathā avatvā āposaṁvaṭṭo, tejosaṁvaṭṭo,",
  "tika-s0402t49:5_3": "vāyosaṁvaṭṭoti vacanaṁ saṁvaṭṭamahābhūtadesanānupubbiyā’’ti keci. ‘‘Bhāvīsaṁvaṭṭānupubbiyā’’ti",
  "tika-s0402t49:5_4": "apare. Āpena saṁvaṭṭo āposaṁvaṭṭo. Saṁvaṭṭasīmāti saṁvaṭṭanamariyādā. Saṁvaṭṭatīti",
  "tika-s0402t49:5_5": "vinassati. Sadāti sabbakālaṁ, tīsupi saṁvaṭṭakālesūti attho. Ekaṁ buddhakkhettaṁ",
  "tika-s0402t49:5_6": "vinassatīti ettha buddhakkhettaṁ nāma tividhaṁ hoti jātikkhettaṁ, āṇākkhettaṁ, visayakkhettañca.",
  "tika-s0402t49:6_0": "Tattha jātikkhettaṁ dasasahassacakkavāḷapariyantaṁ hoti, tathāgatassa paṭisandhiggahaṇādīsu",
  "tika-s0402t49:6_1": "kampati. Āṇākkhettaṁ koṭisatasahassacakkavāḷapariyantaṁ, yattha ratanasuttaṁ (khu.",
  "tika-s0402t49:6_2": "pā. 6.1 ādayo; su. ni. 224 ādayo) khandhaparittaṁ (a. ni. 4.67; cūḷava. 251) dhajaggaparittaṁ",
  "tika-s0402t49:6_3": "(saṁ. ni. 1.249) āṭānāṭiyaparittaṁ (dī. ni. 3.277-278) moraparittanti (jā. 1.2.17-18)",
  "tika-s0402t49:6_4": "imesaṁ parittānaṁ ānubhāvo vattati. Visayakkhettaṁ anantāparimāṇaṁ, yaṁ ‘‘yāvatā",
  "tika-s0402t49:6_5": "vā panākaṅkheyyā’’ti (a. ni. 3.81) vuttaṁ. Tattha yaṁ yaṁ tathāgato ākaṅkhati, taṁ",
  "tika-s0402t49:6_6": "taṁ jānāti. Evametesu tīsu buddhakkhettesu ekaṁ āṇākkhettaṁ vinassati , tasmiṁ pana",
  "tika-s0402t49:6_7": "vinassante jātikkhettaṁ vinaṭṭhameva hoti, vinassantañca ekatova vinassati, saṇṭhahantañca",
  "tika-s0402t49:6_8": "ekatova saṇṭhahati. Sesamettha visuddhimaggasaṁvaṇṇanāsu (visuddhi. mahāṭī. 2.404)",
  "tika-s0402t49:6_9": "vuttanayeneva gahetabbaṁ. Sattamaṭṭhamāni uttānatthāneva.",
  "tika-s0402t49:7": "Kappasuttādivaṇṇanā niṭṭhitā.",
  "tika-s0402t49:8": "9. Bhikkhunīsuttavaṇṇanā",
  "tika-s0402t49:9_0": "159. Navame evaṁ pavattaṁ paccuppannataṇhaṁ nissāyāti ‘‘kudāssu nāmāhampi āsavānaṁ",
  "tika-s0402t49:9_1": "khayā’’tiādinā nayena anuttare vimokkhe pihaṁ uppādentassa uppannataṇhaṁ nissāya.",
  "tika-s0402t49:9_2": "Kathaṁ pana lokuttaradhamme ārabbha āsā uppajjatīti? Na kho panetaṁ evaṁ daṭṭhabbaṁ,",
  "tika-s0402t49:9_3": "na ārammaṇakaraṇavasena tattha pihā pavattati avisayattā puggalassa ca anadhigatabhāvato.",
  "tika-s0402t49:9_4": "Anussavūpaladdhe pana anuttaravimokkhe uddissa pihaṁ uppādento tattha pihaṁ uppādeti",
  "tika-s0402t49:9_5": "nāma. Nākaḍḍhatīti kammapathabhāvaṁ appattatāya paṭisandhiṁ na deti. Sesaṁ suviññeyyameva.",
  "tika-s0402t49:10": "Bhikkhunīsuttavaṇṇanā niṭṭhitā.",
  "tika-s0402t49:11": "10. Sugatavinayasuttavaṇṇanā",
  "tika-s0402t49:12_0": "160. Dasame vaḷañjentīti sajjhāyanti ceva vācuggataṁ karontā dhārenti ca. Avigatataṇhatāya",
  "tika-s0402t49:12_1": "taṁ taṁ parikkhārajātaṁ bahumpi ādiyantīti bahulā, te eva bāhulikā yathā ‘‘venayiko’’ti",
  "tika-s0402t49:12_2": "(ma. ni. 1.246; a. ni. 8.11; pārā. 8). Te pana yasmā paccayabahulabhāvā yuttappayuttā",
  "tika-s0402t49:12_3": "nāma honti, tasmā āha ‘‘paccayabāhullāya paṭipannā’’ti. Sithilaṁ gaṇhantīti sāthalikā,",
  "tika-s0402t49:12_4": "sikkhāya ādaragāravābhāvena sithilaṁ adaḷhaṁ gaṇhantīti attho. Sithilanti ca bhāvanapuṁsakaniddeso,",
  "tika-s0402t49:12_5": "sithila-saddena vā samānatthassa sāthalasaddassa vasena sāthalikāti padasiddhi veditabbā.",
  "tika-s0402t49:12_6": "Avagamanatoti adhogamanato, orambhāgiyabhāvatoti attho. Nibbīriyāti ujjhitussāhā",
  "tika-s0402t49:12_7": "tadadhigamāya ārambhampi akurumānā.",
  "tika-s0402t49:13": "Sugatavinayasuttavaṇṇanā niṭṭhitā.",
  "tika-s0402t49:14": "Indriyavaggavaṇṇanā niṭṭhitā."
}