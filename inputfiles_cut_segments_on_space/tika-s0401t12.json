{
  "tika-s0401t12:0": "15. Aṭṭhānapāḷi (paṭhamavagga)",
  "tika-s0401t12:1": "(15) 1. Aṭṭhānapāḷi-paṭhamavaggavaṇṇanā",
  "tika-s0401t12:2_0": "268. Aṭṭhānapāḷivaṇṇanāyaṁ avijjamānaṁ ṭhānaṁ aṭṭhānaṁ, natthi ṭhānanti vā aṭṭhānaṁ.",
  "tika-s0401t12:2_1": "Anavakāsoti etthāpi eseva nayo. Tadatthanigamanameva hi “netaṁ ṭhānaṁ vijjatī”ti",
  "tika-s0401t12:2_2": "vacananti. Tenāha – “ubhayenapī”tiādi. Yanti kāraṇatthe paccattavacanaṁ. Hetuattho",
  "tika-s0401t12:2_3": "cettha kāraṇatthoti āha – “yanti yena kāraṇenā”ti. Ukkaṭṭhaniddesenettha diṭṭhisampatti",
  "tika-s0401t12:2_4": "veditabbāti vuttaṁ – “maggadiṭṭhiyā sampanno”ti. Kuto panāyamattho labbhatīti? Liṅgato,",
  "tika-s0401t12:2_5": "liṅgaṁ cetassa niccato upagamanappaṭikkhepo. Catubhūmakesūti idaṁ catutthabhūmakasaṅkhārānaṁ",
  "tika-s0401t12:2_6": "ariyasāvakassa visayabhāvūpagamanato vuttaṁ, na pana te ārabbha niccato upagamanasabbhāvato.",
  "tika-s0401t12:2_7": "Vakkhati hi “tadabhāve catutthabhūmakasaṅkhārā panā”tiādinā. Abhisaṅkhatasaṅkhāraabhisaṅkharaṇakasaṅkhārānaṁ",
  "tika-s0401t12:2_8": "sappadesattā nippadesasaṅkhāraggahaṇatthaṁ “saṅkhatasaṅkhāresū”ti vuttaṁ, lokuttarasaṅkhārānaṁ",
  "tika-s0401t12:2_9": "pana nivattane kāraṇaṁ sayameva vakkhati. Etaṁ kāraṇaṁ natthīti tathā upagamane setughāto",
  "tika-s0401t12:2_10": "natthi. Tejussadattāti saṁkilesavidhamanatejassa adhikabhāvato. Tathā hi te gambhīrabhāvena",
  "tika-s0401t12:2_11": "duddasā akusalānaṁ ārammaṇaṁ na hontīti. Idaṁ pana pakaraṇavasena vuttaṁ. Appahīnavipallāsānañhi",
  "tika-s0401t12:2_12": "santānesu kusaladhammānampi te ārammaṇaṁ na honti.",
  "tika-s0401t12:3_0": "269. Asukhe sukhanti vipallāso ca idha sukhato upagamanassa ṭhānanti dassento “ekanta…pe…",
  "tika-s0401t12:3_1": "attadiṭṭhivasenā”ti padhānadiṭṭhimāha. Gūthanti gūthaṭṭhānaṁ, diṭṭhiyā nibbānassa",
  "tika-s0401t12:3_2": "avisayabhāvo heṭṭhā vutto evāti kasiṇādipaṇṇattisaṅgahatthanti vuttaṁ.",
  "tika-s0401t12:4_0": "270.Paricchedoti paricchindanaṁ paricchijja tassa gahaṇaṁ. Svāyaṁ yesu niccādito",
  "tika-s0401t12:4_1": "upagamanaṁ sambhavati, tesaṁ vasenayeva kātabboti dassento “sabbavāresu vā”tiādimāha.",
  "tika-s0401t12:4_2": "Sabbavāresūti “niccato upagaccheyyā”tiādinā āgatesu sabbesu suttapadesu. Puthujjano",
  "tika-s0401t12:4_3": "hīti hi-saddo hetuattho. Yasmā yaṁ yaṁ saṅkhāraṁ puthujjano niccādivasena gaṇhāti,",
  "tika-s0401t12:4_4": "taṁ taṁ ariyasāvako aniccādivasena gaṇhanto yāthāvato jānanto taṁ gāhaṁ taṁ diṭṭhiṁ",
  "tika-s0401t12:4_5": "vissajjeti, tasmā yattha gāho, tattha vissajjanāti catubhūmakasaṅkhārā idha saṅkhāraggahaṇena",
  "tika-s0401t12:4_6": "na gayhantīti attho.",
  "tika-s0401t12:5_0": "271. Puttasambandhena mātupitusamaññā dattakittimādivasenapi puttavohāro loke dissati,",
  "tika-s0401t12:5_1": "so ca kho pariyāyenāti nippariyāyena siddhaṁ taṁ dassetuṁ – “janikāva mātā, janakova",
  "tika-s0401t12:5_2": "pitā”ti vuttaṁ. Tathā ānantariyakammassa adhippetattā “manussabhūtova khīṇāsavo arahāti",
  "tika-s0401t12:5_3": "adhippeto”ti vuttaṁ. “Aṭṭhānameta”ntiādinā “mātuādīnaṁyeva jīvitā voropane ariyasāvakassa",
  "tika-s0401t12:5_4": "abhabbabhāvadassanato tadaññaṁ ariyasāvako jīvitā voropetīti idaṁ atthato āpannamevā”ti",
  "tika-s0401t12:5_5": "maññamāno vadati – “kiṁ pana ariyasāvako aññaṁ jīvitā voropeyyā”ti? “Aṭṭhānametaṁ",
  "tika-s0401t12:5_6": "anavakāso, yaṁ diṭṭhisampanno puggalo sañcicca pāṇaṁ jīvitā voropeyya, netaṁ ṭhānaṁ",
  "tika-s0401t12:5_7": "vijjatī”ti vacanato “etampi aṭṭhāna”nti vuttaṁ. Tenevāha – “sace hī”tiādi. Evaṁ sante",
  "tika-s0401t12:5_8": "kasmā “mātara”ntiādinā visesetvā vuttanti āha – “puthujjanabhāvassa panā”tiādi. Tattha",
  "tika-s0401t12:5_9": "baladīpanatthanti saddhādibalasamannāgamadīpanatthaṁ. Ariyamaggenāgatasaddhādhibalavasena",
  "tika-s0401t12:5_10": "hi ariyasāvako tādisaṁ sāvajjaṁ na karoti.",
  "tika-s0401t12:6_0": "275.Pañcahi kāraṇehīti idamettha nipphādakāni tesaṁ pubbabhāgiyāni ca kāraṇāni kāraṇabhāvasāmaññena",
  "tika-s0401t12:6_1": "ekajjhaṁ gahetvā vuttaṁ, na pana sabbesaṁ samānayogakkhamattā. Ākārehīti kāraṇehi.",
  "tika-s0401t12:6_2": "Anussāvanenāti anurūpaṁ sāvanena. Bhedassa anurūpaṁ yathā bhedo hoti, evaṁ bhinditabbānaṁ",
  "tika-s0401t12:6_3": "bhikkhūnaṁ attano vacanassa sāvanena viññāpanena. Tenāha – “nanu tumhe”tiādi. Kaṇṇamūle",
  "tika-s0401t12:6_4": "vacībhedaṁ katvāti etena pākaṭaṁ katvā bhedakaravatthudīpanaṁ vohāro, tattha attano",
  "tika-s0401t12:6_5": "nicchitamatthaṁ rahassavasena viññāpanaṁ anussāvananti dasseti.",
  "tika-s0401t12:7_0": "Kammameva uddeso vā pamāṇanti tehi saṅghabhedasiddhito vuttaṁ, itare pana tesaṁ sambhārabhūtā.",
  "tika-s0401t12:7_1": "Tenāha – “vohārā”tiādi. Tatthāti voharaṇe. Cutianantaraṁ phalaṁ anantaraṁ nāma, tasmiṁ",
  "tika-s0401t12:7_2": "anantare niyuttāni, tannibbattanena anantarakaraṇasīlāni, anantarappayojanāni cāti",
  "tika-s0401t12:7_3": "ānantariyāni, tāni eva kammānīti ānantariyakammāni.",
  "tika-s0401t12:8_0": "Kammatoti “evaṁ ānantariyakammaṁ hoti, evaṁ ānantariyakammasadisa”nti evaṁ kammavibhāgato.",
  "tika-s0401t12:8_1": "Dvāratoti kāyadvārato. Kappaṭṭhitiyatoti “idaṁ kappaṭṭhitiyavipākaṁ, idaṁ na kappaṭṭhitiyavipāka”nti",
  "tika-s0401t12:8_2": "evaṁ kappaṭṭhitiyavibhāgato. Pākasādhāraṇādīhīti “idamettha vipaccati, idaṁ na vipaccatī”ti",
  "tika-s0401t12:8_3": "vipaccanavibhāgato, gahaṭṭhapabbajitānaṁ sādhāraṇāsādhāraṇato, ādi-saddena vedanādivibhāgato ca.",
  "tika-s0401t12:9_0": "Kammato tāva vinicchayo vuccatīti sambandho. Yasmā manussattabhāve ṭhitasseva kusaladhammānaṁ",
  "tika-s0401t12:9_1": "tikkhavisadabhāvāpatti, yathā tiṇṇaṁ bodhisattānaṁ bodhittayanibbattiyaṁ, evaṁ manussabhāve",
  "tika-s0401t12:9_2": "ṭhitasseva edisānaṁ akusaladhammānampi tikkhavisadabhāvāpattīti āha – “manussabhūtassevā”ti.",
  "tika-s0401t12:9_3": "Pākatikamanussānampi ca kusaladhammānaṁ visesappatti vimānavatthuaṭṭhakathāyaṁ vuttanayeneva",
  "tika-s0401t12:9_4": "veditabbā. Yathāvutto ca attho samānajātiyassa vikopane garutaro, na tathā vijātiyassāti",
  "tika-s0401t12:9_5": "vuttaṁ – “manussabhūtaṁ mātaraṁ vā pitaraṁ vā”ti. Liṅgaparivatte ca so eva ekakammanibbatto",
  "tika-s0401t12:9_6": "bhavaṅgappabandho jīvitindriyapabandho ca, na aññoti āha – “api parivattaliṅga”nti.",
  "tika-s0401t12:9_7": "Arahattaṁ pattepi eseva nayo. Tassa vipākantiādi kammassa ānantariyabhāvasamatthanaṁ.",
  "tika-s0401t12:9_8": "Catukkoṭiyañcettha sambhavati. Tattha paṭhamā koṭi dassitā, itarāsu visaṅketabhāvaṁ",
  "tika-s0401t12:9_9": "dassetuṁ – “yo panā”tiādi vuttaṁ. Yadipi tattha visaṅketo, kammaṁ pana garutaraṁ",
  "tika-s0401t12:9_10": "ānantariyasadisaṁ bhāyitabbanti āha – “bhāriyaṁ…pe… tiṭṭhatī”ti. Ayaṁ pañhoti ñāpanicchānibbattā kathā.",
  "tika-s0401t12:10_0": "Abhisandhināti adhippāyena. Ānantariyaṁ phusatīti maraṇādhippāyeneva ānantariyavatthuno",
  "tika-s0401t12:10_1": "vikopitattā vuttaṁ. Ānantariyaṁ na phusatīti ānantariyavatthuabhāvato ānantariyaṁ",
  "tika-s0401t12:10_2": "na hoti. Sabbattha hi purimaṁ abhisandhicittaṁ appamāṇaṁ, vadhakacittaṁ pana tadārammaṇaṁ",
  "tika-s0401t12:10_3": "jīvitindriyañca ānantariyabhāve pamāṇanti daṭṭhabbaṁ. Saṅgāmacatukkaṁ sampattavasena",
  "tika-s0401t12:10_4": "yojetabbaṁ. Yo hi parasenāya aññañca yodhaṁ pitarañca kammaṁ karonte disvā yodhassa",
  "tika-s0401t12:10_5": "usuṁ khipati “etaṁ vijjhitvā mama pitaraṁ vijjhissatī”ti, yathādhippāyaṁ gate pitughātako",
  "tika-s0401t12:10_6": "hoti. “Yodhe viddhe mama pitā palāyissatī”ti khipati, usuṁ ayathādhippāyaṁ gantvā",
  "tika-s0401t12:10_7": "pitaraṁ māreti, vohāravasena pitughātakoti vuccati, ānantariyaṁ pana natthīti. Coracatukkaṁ",
  "tika-s0401t12:10_8": "pana yo “coraṁ māressāmī”ti coravesena gacchantaṁ pitaraṁ māreti, ānantariyaṁ phusatītiādinā",
  "tika-s0401t12:10_9": "yojetabbaṁ. Tenevāti teneva payogena. Arahantaghātako hotiyevāti arahato māritattā",
  "tika-s0401t12:10_10": "vuttaṁ, puthujjanasseva taṁ dinnaṁ hotīti etthāyamadhippāyo – yathā vadhakacetanā",
  "tika-s0401t12:10_11": "paccuppannārammaṇāpi pabandhavicchedanavasena jīvitindriyaṁ ārammaṇaṁ katvā pavattati,",
  "tika-s0401t12:10_12": "na evaṁ cāgacetanā. Sā hi cajitabbavatthuṁ ārammaṇaṁ katvā cajanamattameva hoti,",
  "tika-s0401t12:10_13": "aññasantakabhāvakaraṇañca tassa cajanaṁ, tasmā yassa taṁ santakaṁ kataṁ, tasseva dinnaṁ hotīti.",
  "tika-s0401t12:11": "Lohitaṁsamosaratīti abhighātena pakuppamānaṁ sañcitaṁ hoti. Mahantataranti garutaraṁ. Sarīrappaṭijaggane viyāti satthurūpakāyappaṭijaggane viya.",
  "tika-s0401t12:12_0": "Asannipatiteti idaṁ sāmaggiyadīpanaṁ. Bhedo ca hotīti saṅghassa bhedo ca hoti. Vaṭṭatīti",
  "tika-s0401t12:12_1": "saññāyāti “īdisaṁ karaṇaṁ saṅghabhedāya na hotī”ti saññāya. Tathā navato ūnaparisāyāti",
  "tika-s0401t12:12_2": "navato ūnaparisāya karontassa tathāti yojetabbaṁ. Tathāti ca iminā “na ānantariyakamma”nti",
  "tika-s0401t12:12_3": "imaṁ ākaḍḍhati, na pana “bhedova hotī”ti idaṁ. Heṭṭhimantena hi navannameva vasena",
  "tika-s0401t12:12_4": "saṅghabhedo. Dhammavādino anavajjāti yathādhammaṁ anavaṭṭhānato. Saṅghabhedassa pubbabhāgo saṅgharāji.",
  "tika-s0401t12:13_0": "Kāyadvārameva pūrenti kāyakammabhāveneva lakkhitabbato. Saṇṭhahantehi kappe…pe… muccatīti",
  "tika-s0401t12:13_1": "idaṁ kappaṭṭhakathāya na sameti. Tattha hi aṭṭhakathāya vuttaṁ – “āpāyikoti idaṁ",
  "tika-s0401t12:13_2": "suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya, taṁ",
  "tika-s0401t12:13_3": "āyukappaṁ sandhāya vutta”nti. Kappavināseyevāti ca āyukappavināse evāti atthe sati",
  "tika-s0401t12:13_4": "natthi virodho. Ettha ca saṇṭhahanteti idampi “sveva vinassissatī”ti viya abhūtaparikappavasena",
  "tika-s0401t12:13_5": "vuttaṁ. Ekadivasameva niraye paccati, tato paraṁ kappābhāve āyukappassapi abhāvatoti",
  "tika-s0401t12:13_6": "avirodhato atthayojanā daṭṭhabbā. Sesānīti saṅghabhedato aññāni ānantariyakammāni.",
  "tika-s0401t12:14_0": "Yadi tāni ahosikammasaṅkhaṁ gacchanti, evaṁ sati kathaṁ nesaṁ ānantariyatā cutianantaraṁ",
  "tika-s0401t12:14_1": "vipākadānābhāvato. Atha sati phaladāne cutianantaro eva etesaṁ phalakālo, na aññoti",
  "tika-s0401t12:14_2": "phalakālaniyamena niyatatā icchitā, na phaladānaniyamena. Evampi niyataphalakālānaṁ",
  "tika-s0401t12:14_3": "aññesampi upapajjavedanīyānaṁ diṭṭhadhammavedanīyānañca niyatatā āpajjeyya, tasmā",
  "tika-s0401t12:14_4": "vipākadhammadhammānaṁ paccayantaravikalatādīhi avipaccamānānampi attano sabhāvena",
  "tika-s0401t12:14_5": "vipākadhammatā viya balavatā ānantariyena vipāke dinne avipaccamānānampi ānantariyānaṁ",
  "tika-s0401t12:14_6": "phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva",
  "tika-s0401t12:14_7": "niyatā ānantariyatā ca veditabbā. Avassañca ānantariyasabhāvā tato eva niyatasabhāvā",
  "tika-s0401t12:14_8": "ca tesaṁ pavattīti sampaṭicchitabbametaṁ, aññassa balavato ānantariyassa abhāve sati",
  "tika-s0401t12:14_9": "cutianantaraṁ ekantena phaladānato.",
  "tika-s0401t12:15_0": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantarameva",
  "tika-s0401t12:15_1": "ekantena phaladānato niyatasabhāvā ānantariyasabhāvā ca pavatti āpajjatīti? Nāpajjati",
  "tika-s0401t12:15_2": "asamānajātikena cetopaṇidhivasena upaghātakena ca nivattetabbavipākattā anantare",
  "tika-s0401t12:15_3": "ekantaphaladāyakattābhāvā, na pana ānantariyānaṁ paṭhamajjhānādīnaṁ dutiyajjhānādīni",
  "tika-s0401t12:15_4": "viya asamānajātikaṁ phalanivattakaṁ atthi sabbānantariyānaṁ avīciphalattā, na ca",
  "tika-s0401t12:15_5": "heṭṭhūpapattiṁ icchato sīlavato cetopaṇidhi viya uparūpapattijanakakammaphalaṁ ānantariyaphalaṁ",
  "tika-s0401t12:15_6": "nivattetuṁ samattho cetopaṇidhi atthi anicchantasseva avīcipātanato, na ca ānantariyopaghātakaṁ",
  "tika-s0401t12:15_7": "kiñci kammaṁ atthi, tasmā tesaṁyeva anantare ekantavipākajanakasabhāvā pavattīti.",
  "tika-s0401t12:15_8": "Anekāni ca ānantariyāni katāni ekantena vipāke niyatasabhāvattā uparatāvipaccanasabhāvāsaṅkattā",
  "tika-s0401t12:15_9": "nicchitāni sabhāvato niyatāneva. Tesu pana samānasabhāvesu ekena vipāke dinne itarāni",
  "tika-s0401t12:15_10": "attanā kattabbakiccassa teneva katattā na dutiyaṁ tatiyampi ca paṭisandhiṁ karonti,",
  "tika-s0401t12:15_11": "na samatthatāvighātattāti natthi tesaṁ ānantariyakatānivatti, garugarutarabhāvo pana",
  "tika-s0401t12:15_12": "tesaṁ labbhatevāti saṅghabhedassa siyā garutarabhāvoti “yena…pe… vipaccatī”ti āha.",
  "tika-s0401t12:15_13": "Ekassa pana aññāni upatthambhakāni hontīti daṭṭhabbāni. Paṭisandhivasena vipaccatīti",
  "tika-s0401t12:15_14": "vacanena itaresaṁ pavattivipākadāyitā anuññātā viya dissati. No vā tathā sīlavatīti",
  "tika-s0401t12:15_15": "yathā pitā sīlavā, tathā sīlavatī no vā hotīti yojanā. Sace mātā sīlavatī, mātughāto",
  "tika-s0401t12:15_16": "paṭisandhivasena vipaccatīti yojanā.",
  "tika-s0401t12:16": "Pakatattoti anukkhitto. Samānasaṁvāsakoti apārājiko. Samānasīmāyanti ekasīmāyaṁ.",
  "tika-s0401t12:17": "276.Satthu kiccaṁ kātuṁ asamatthoti yaṁ satthārā kātabbakiccaṁ anusāsanādi, naṁ kātuṁ asamatthoti bhagavantaṁ paccakkhāya. Aññaṁ titthakaranti aññaṁ satthāraṁ. Vuttañhetaṁ –",
  "tika-s0401t12:18_0": "“Titthaṁ jānitabbaṁ, titthakaro jānitabbo, titthiyā jānitabbā, titthiyasāvakā jānitabbā.",
  "tika-s0401t12:18_1": "Tattha titthaṁ nāma dvāsaṭṭhi diṭṭhiyo. Ettha hi satthā taranti uplavanti ummujjanimujjaṁ",
  "tika-s0401t12:18_2": "karonti, tasmā titthanti vuccanti. Tādisānaṁ diṭṭhīnaṁ uppādetā titthakaro nāma pūraṇakassapādiko.",
  "tika-s0401t12:18_3": "Tassa laddhiṁ gahetvā pabbajitā titthiyā nāma. Te hi titthe jātāti titthiyā. Yathāvuttaṁ",
  "tika-s0401t12:18_4": "vā diṭṭhigatasaṅkhātaṁ titthaṁ etesaṁ atthīti titthikā, titthikā eva titthiyā. Tesaṁ",
  "tika-s0401t12:18_5": "paccayadāyakā titthiyasāvakāti veditabbā”ti.",
  "tika-s0401t12:19_0": "277. Abhijātiādīsu pakampanadevatūpasaṅkamanādinā jātacakkavāḷena samānayogakkhamaṁ",
  "tika-s0401t12:19_1": "dasasahassaparimāṇaṁ cakkavāḷaṁ jātikhettaṁ. Saraseneva āṇāpavattanaṭṭhānaṁ āṇākhettaṁ.",
  "tika-s0401t12:19_2": "Visayabhūtaṁ ṭhānaṁ visayakhettaṁ. Dasasahassī lokadhātūti imāya lokadhātuyā saddhiṁ",
  "tika-s0401t12:19_3": "imaṁ lokadhātuṁ parivāretvā ṭhitā dasasahassī lokadhātu. Tattakānaṁyeva jātikhettabhāvo",
  "tika-s0401t12:19_4": "dhammatāvasena veditabbo. “Pariggahavasenā”ti keci, “sabbesaṁyeva buddhānaṁ tattakaṁyeva",
  "tika-s0401t12:19_5": "jātikhettaṁ tannivāsīnaṁyeva devatānaṁ dhammābhisamayo”ti ca vadanti. Mātukucchi",
  "tika-s0401t12:19_6": "okkamanakālādīnaṁ channaṁ eva gahaṇaṁ nidassanamattaṁ mahābhinīhārādikālepi tassa",
  "tika-s0401t12:19_7": "pakampanassa labbhanato. Āṇākhettaṁ nāma yaṁ ekajjhaṁ saṁvaṭṭati vivaṭṭati ca, āṇā",
  "tika-s0401t12:19_8": "pavattati āṇāya tannivāsidevatānaṁ sirasā sampaṭicchanena, tañca kho kevalaṁ buddhānaṁ",
  "tika-s0401t12:19_9": "ānubhāveneva, na adhippāyavasena. Adhippāyavasena pana “yāvatā vā pana ākaṅkheyyā”ti",
  "tika-s0401t12:19_10": "vacanato tato parampi āṇā vatteyyeva.",
  "tika-s0401t12:20_0": "Na uppajjantīti pana atthīti “na me ācariyo atthi, sadiso me na vijjatī”tiādiṁ imissā",
  "tika-s0401t12:20_1": "lokadhātuyā ṭhatvā vadantena bhagavatā “kiṁ panāvuso, sāriputta, atthetarahi aññe",
  "tika-s0401t12:20_2": "samaṇā vā brāhmaṇā vā bhagavatā samasamā sambodhiyanti, evaṁ puṭṭho ahaṁ, bhante,",
  "tika-s0401t12:20_3": "‘no’ti vadeyya”nti vatvā tassa kāraṇaṁ dassetuṁ – “aṭṭhānametaṁ anavakāso, yaṁ ekissā",
  "tika-s0401t12:20_4": "lokadhātuyā dve arahanto sammāsambuddhā apubbaṁ acarimaṁ uppajjeyyu”nti imaṁ suttaṁ",
  "tika-s0401t12:20_5": "āharantena dhammasenāpatinā ca buddhakhettabhūtaṁ imaṁ lokadhātuṁ ṭhapetvā aññattha",
  "tika-s0401t12:20_6": "anuppatti vuttā hotīti adhippāyo.",
  "tika-s0401t12:21_0": "Ekatoti saha, ekasmiṁ kāleti attho, so pana kālo kathaṁ paricchinnoti carimabhave",
  "tika-s0401t12:21_1": "paṭisandhiggahaṇato paṭṭhāya yāva dhātuparinibbānāti dassento, “tatthā”tiādimāha.",
  "tika-s0401t12:21_2": "Anacchariyattāti dvīsupi uppajjamānesu acchariyattābhāvatoti attho. Dvīsupi uppajjamānesu",
  "tika-s0401t12:21_3": "anacchariyatā, kimaṅgaṁ pana bahūsūti dassento, “yadi cā”tiādimāha. Buddhā nāma majjhe",
  "tika-s0401t12:21_4": "bhinnasuvaṇṇaṁ viya ekasadisāti tesaṁ desanāpi ekarasā ekadhāti āha – “desanāya ca",
  "tika-s0401t12:21_5": "visesābhāvato”ti. Etenapi anacchariyattameva sādheti. Vivādabhāvatoti etena vivādābhāvatthaṁ",
  "tika-s0401t12:21_6": "dve buddhā ekato na uppajjantīti dasseti. Etaṁ kāraṇanti etaṁ anacchariyatādikāraṇaṁ.",
  "tika-s0401t12:21_7": "Tatthāti milindapañhe.",
  "tika-s0401t12:22_0": "Ekaṁ eva buddhaṁ dhāretīti ekabuddhadhāraṇī. Etena evaṁsabhāvā ete buddhaguṇā, yena",
  "tika-s0401t12:22_1": "dutiyabuddhaguṇe dhāretuṁ asamatthā ayaṁ lokadhātūti dasseti. Paccayavisesanipphannānañhi",
  "tika-s0401t12:22_2": "guṇadhammānaṁ bhāriyo viseso mahāpathaviyāpi dussahoti sakkā viññātuṁ. Tathā hi abhisambodhisamaye",
  "tika-s0401t12:22_3": "upagatassa lokanāthassa guṇabhāraṁ bodhirukkhassa tīsupi disāsu mahāpathavī sandhāretuṁ",
  "tika-s0401t12:22_4": "nāsakkhi. Tasmā “na dhāreyyā”ti vatvā tameva adhāraṇaṁ pariyāyantarehi pakāsento",
  "tika-s0401t12:22_5": "“caleyyā”tiādimāha. Tattha caleyyāti paripphandeyya. Kampeyyāti pavedheyya. Nameyyāti",
  "tika-s0401t12:22_6": "ekapassena nameyya. Onameyyāti osīdeyya. Vinameyyāti vividhaṁ ito cito ca nameyya.",
  "tika-s0401t12:22_7": "Vikireyyāti vātena thusamuṭṭhi viya vippakireyya. Vidhameyyāti vinasseyya. Viddhaṁseyyāti",
  "tika-s0401t12:22_8": "sabbaso viddhastā bhaveyya. Tathābhūtā ca na katthaci tiṭṭheyyāti āha – “na ṭhānamupagaccheyyā”ti.",
  "tika-s0401t12:23_0": "Idāni tattha nidassanaṁ dassento, “yathā, mahārājā”tiādimāha. Tattha eke puriseti",
  "tika-s0401t12:23_1": "ekasmiṁ purise. Samupādikāti samaṁ uddhaṁ pajjati pavattatīti samupādikā, udakassa",
  "tika-s0401t12:23_2": "upari samaṁ gāminīti attho. “Samuppādikā”tipi paṭhanti, ayamevattho. Vaṇṇenāti saṇṭhānena.",
  "tika-s0401t12:23_3": "Pamāṇenāti ārohena. Kisathūlenāti kisathūlabhāvena, pariṇāhenāti attho. Dvinnampīti",
  "tika-s0401t12:23_4": "dvepi, dvinnampi vā sarīrabhāraṁ.",
  "tika-s0401t12:24_0": "Chādentanti rocentaṁ ruciṁ uppādentaṁ. Tandikatoti tena bhojanena tandibhūto. Anonamitadaṇḍajātoti",
  "tika-s0401t12:24_1": "yāvadatthaṁ bhojanena onamituṁ asakkuṇeyyatāya anonamanadaṇḍo viya jāto. Sakiṁ bhutto",
  "tika-s0401t12:24_2": "vameyyāti ekampi ālopaṁ ajjhoharitvā vameyyāti attho.",
  "tika-s0401t12:25_0": "Atidhammabhārena pathavī calatīti dhammena nāma pathavī tiṭṭheyya. Sā kiṁ teneva",
  "tika-s0401t12:25_1": "calati vinassatīti adhippāyena pucchati. Puna thero “ratanaṁ nāma loke kuṭumbaṁ sandhārentaṁ",
  "tika-s0401t12:25_2": "abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ",
  "tika-s0401t12:25_3": "diṭṭhaṁ. Evaṁ dhammo ca hitasukhavisesehi taṁsamaṅgīnaṁ dhārento abhimato ca viññūnaṁ",
  "tika-s0401t12:25_4": "gambhīrappameyyabhāvena garusabhāvattā atibhārabhūto pathavīcalanassa kāraṇaṁ hotī”ti",
  "tika-s0401t12:25_5": "dassento, “idha, mahārāja, dve sakaṭā”tiādimāha. Eteneva tathāgatassa mātukucchiokkamanādikāle",
  "tika-s0401t12:25_6": "pathavīkampanakāraṇaṁ saṁvaṇṇitanti daṭṭhabbaṁ. Ekassāti ekasmā, ekassa vā sakaṭassa",
  "tika-s0401t12:25_7": "ratanaṁ, tasmā sakaṭā gahetvāti attho.",
  "tika-s0401t12:26_0": "Osāritanti uccāritaṁ, vuttanti attho. Aggoti sabbasattehi aggo. Jeṭṭhoti vuddhataro.",
  "tika-s0401t12:26_1": "Seṭṭhoti pasatthataro. Visiṭṭhehi sīlādīhi guṇehi samannāgatattā visiṭṭho. Uggatatamoti",
  "tika-s0401t12:26_2": "uttamo. Pavaroti tasseva vevacanaṁ. Natthi etassa samoti asamo. Asamā pubbabuddhā,",
  "tika-s0401t12:26_3": "tehi samoti asamasamo. Natthi etassa paṭisamo paṭipuggaloti appaṭisamo. Natthi etassa",
  "tika-s0401t12:26_4": "paṭibhāgoti appaṭibhāgo. Natthi etassa paṭipuggaloti appaṭipuggalo.",
  "tika-s0401t12:27_0": "Sabhāvapakatikāti sabhāvabhūtā akittimā pakati. Kāraṇamahantattāti kāraṇānaṁ mahantatāya,",
  "tika-s0401t12:27_1": "mahantehi buddhakaradhammehi pāramisaṅkhātehi kāraṇehi buddhaguṇānaṁ nibbattitoti",
  "tika-s0401t12:27_2": "vuttaṁ hoti. Pathavīādīni mahantāni vatthūni, mahantā cakkavāḷādayo attano attano",
  "tika-s0401t12:27_3": "visaye ekekāva, evaṁ sammāsambuddhopi mahanto attano visaye eko eva. Ko ca tassa",
  "tika-s0401t12:27_4": "visayo? Buddhabhūmi, yāvatakaṁ vā ñeyyaṁ. “Ākāso viya anantavisayo bhagavā eko eva",
  "tika-s0401t12:27_5": "hotī”ti vadanto paracakkavāḷesupi dutiyassa buddhassa abhāvaṁ dasseti.",
  "tika-s0401t12:28_0": "Imināva padenāti “ekissā lokadhātuyā”ti iminā eva padena. Dasa cakkavāḷasahassāni",
  "tika-s0401t12:28_1": "gahitānīti jātikhettāpekkhāya gahitāni. Ekacakkavāḷenevāti iminā eva ekacakkavāḷena,",
  "tika-s0401t12:28_2": "na yena kenaci. Yathā “imasmiṁyeva cakkavāḷe uppajjantī”ti vutte imasmimpi cakkavāḷe",
  "tika-s0401t12:28_3": "jambudīpe eva, tatthāpi majjhimadese evāti paricchindituṁ vaṭṭati, evaṁ “ekissā lokadhātuyā”ti",
  "tika-s0401t12:28_4": "jātikhette adhippetepi imināva cakkavāḷena paricchindituṁ vaṭṭati.",
  "tika-s0401t12:29": "Paṭhamavaggavaṇṇanā niṭṭhitā."
}