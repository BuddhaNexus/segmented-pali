{
  "tika-vin07t30:0": "4. Samathakkhandhako",
  "tika-vin07t30:1": "Sativinayakathādivaṇṇanā",
  "tika-vin07t30:2": "195. Samathakkhandhake khīṇāsavassa vipulasatiṁ nissāya dātabbo vinayo codanādiasāruppānaṁ vinayanupāyo sativinayo.",
  "tika-vin07t30:3_0": "196.Cittavipariyāsakatoti katacittavipariyāso. Gaggaṁ bhikkhuṁ…pe… codentīti ettha",
  "tika-vin07t30:3_1": "pana ummattakassa idaṁ ummattakaṁ, ajjhāciṇṇaṁ. Tadeva cittavipariyāsena katanti",
  "tika-vin07t30:3_2": "cittavipariyāsakataṁ. Tena ummattakena cittavipariyāsakatena ajjhāciṇṇena anācārena",
  "tika-vin07t30:3_3": "āpannāya āpattiyā gaggaṁ bhikkhuṁ codentīti evamattho daṭṭhabbo. Paṭhamaṁ mūḷho hutvā",
  "tika-vin07t30:3_4": "pacchā amūḷhabhāvaṁ upagatassa dātabbo vinayo amūḷhavinayo.",
  "tika-vin07t30:4_0": "202. Dhammavādīnaṁ yebhuyyabhāvasampādikā kiriyā yebhuyyasikāti imasmiṁ atthe sa-kārāgamasahito",
  "tika-vin07t30:4_1": "ika-paccayantoyaṁ saddoti dassetuṁ āha “yassā”tiādi. Tattha yassā kiriyāyāti gūḷhakavivaṭṭakādinā",
  "tika-vin07t30:4_2": "salākaggāhāpakakiriyāya. Yebhuyyabhāvaṁ nissitasamathakiriyā yebhuyyasikāti evaṁ",
  "tika-vin07t30:4_3": "yebhuyyasikāsaddassa attho gahetabbo. Evañhi ayaṁ adhikaraṇasamatho nāma hoti. Yathāvuttasalākaggāhena",
  "tika-vin07t30:4_4": "hi dhammavādīnaṁ yebhuyyabhāve siddhe pacchā taṁ yebhuyyabhāvaṁ nissāyeva adhikaraṇavūpasamo",
  "tika-vin07t30:4_5": "hoti, na dhammavādīnaṁ bahutarabhāvasādhakakiriyāmattena.",
  "tika-vin07t30:5_0": "207.“Sesamettha tajjanīyādīsu vuttanayamevā”ti etena tajjanīyādisattakammāni viya",
  "tika-vin07t30:5_1": "idampi tassapāpiyasikākammaṁ asucibhāvādidosayuttassa, saṅghassa ca vinicchaye atiṭṭhamānassa",
  "tika-vin07t30:5_2": "kattabbaṁ visuṁ ekaṁ niggahakammanti dasseti. Etasmiñhi niggahakamme kate so puggalo",
  "tika-vin07t30:5_3": "“ahaṁ suddho”ti attano suddhiyā sādhanatthaṁ saṅghamajjhaṁ otarituṁ, saṅgho cassa",
  "tika-vin07t30:5_4": "vinicchayaṁ dātuṁ na labhati, taṁ kammakaraṇamatteneva ca taṁ adhikaraṇaṁ vūpasantaṁ hoti.",
  "tika-vin07t30:6_0": "Kathaṁ panetaṁ kammaṁ paṭippassambhatīti? Keci panettha “so tathā niggahito niggahitova",
  "tika-vin07t30:6_1": "hoti, osāraṇaṁ na labhati. Teneva pāḷiyaṁ osāraṇā na vuttā”ti vadanti. Aññe pana",
  "tika-vin07t30:6_2": "“pāḷiyaṁ na upasampādetabbantiādinā sammāvattanassa vuttattā sammāvattitvā lajjidhamme",
  "tika-vin07t30:6_3": "okkantassa osāraṇā avuttāpi tajjanīyādīsu viya nayato kammavācaṁ yojetvā osāraṇā",
  "tika-vin07t30:6_4": "kātabbā evā”ti vadanti, idaṁ yuttaṁ. Teneva aṭṭhakathāyaṁ vakkhati “sace sīlavā bhavissati,",
  "tika-vin07t30:6_5": "vattaṁ paripūretvā paṭippassaddhiṁ labhissati. No ce, tathānāsitakova bhavissatī”ti.",
  "tika-vin07t30:6_6": "Tassapāpiyasikākammanti ca aluttasamāsoyeva. Tenāha “idaṁ hī”ti ādi.",
  "tika-vin07t30:7": "Sativinayakathādivaṇṇanā niṭṭhitā.",
  "tika-vin07t30:8": "Adhikaraṇakathāvaṇṇanā",
  "tika-vin07t30:9": "215. Virūpato vipariṇāmaṭṭhena cittaṁ dukkhaṁ vipaccatīti āha “cittadukkhatthaṁ vohāro”tiādi. Upavadanāti codanā. Tatthevāti anuvadane.",
  "tika-vin07t30:10": "Ādito paṭṭhāya ca tassa tassa kammassa viññātattāti vitthārato āgatakammavaggassa ādito paṭṭhāya vaṇṇanāmukhena viññātattā vinicchayo bhavissatīti yojanā.",
  "tika-vin07t30:11": "216. Pāḷiyaṁ ajjhattaṁ vāti attani vā attano parisāya vā. Bahiddhā vāti parasmiṁ vā parassa parisāya vā. Anavassavāyāti anuppādāya.",
  "tika-vin07t30:12": "220.“Vivādādhikaraṇaṁ kusalaṁ akusalaṁ abyākata”nti idaṁ pucchāvacanaṁ. Vivādādhikaraṇaṁ siyā kusalantiādi visajjanaṁ. Esa nayo sesesupi.",
  "tika-vin07t30:13_0": "222. Sammutisabhāvāyapi āpattiyā kāraṇūpacārena akusalābyākatabhāvena vuccamāne kusalassāpi",
  "tika-vin07t30:13_1": "āpattikāraṇattā tadupacārena “āpattādhikaraṇaṁ siyā kusala”nti vattabbaṁ bhaveyya,",
  "tika-vin07t30:13_2": "tathā avatvā “natthi āpattādhikaraṇaṁ kusala”nti evaṁvacanassa kāraṇaṁ dassetuṁ “ettha",
  "tika-vin07t30:13_3": "sandhāyabhāsitavasena attho veditabbo”ti vuttaṁ. Ettha cāyamadhippāyo – yadi hi āpatti",
  "tika-vin07t30:13_4": "nāma paramatthadhammasabhāvā bhaveyya, tadā “āpattādhikaraṇaṁ siyā akusala”ntiādivacanaṁ",
  "tika-vin07t30:13_5": "yujjeyya. Yasmā duṭṭhadosasikkhāpadaṭṭhakathādīsu dassitadosappasaṅgato paramatthasabhaāvatā",
  "tika-vin07t30:13_6": "na yuttā, ekantasammutisabhāvā eva sā hoti, tasmā “siyā akusalaṁ siyā abyākata”ntipi",
  "tika-vin07t30:13_7": "nippariyāyato na vattabbā. Yadi pana akusalaabyākatadhammasamuṭṭhitattameva upādāya",
  "tika-vin07t30:13_8": "pariyāyato “siyā akusalaṁ siyā abyākata”nti vuttaṁ. Tadā kusaladhammasamauṭṭhitattampi",
  "tika-vin07t30:13_9": "upādāya pariyāyato “āpattādhikaraṇaṁ siyā kusala”ntipi vattabbaṁ bhaveyya. Yato cetaṁ",
  "tika-vin07t30:13_10": "vacanaṁ āpattiyā akusalābyākatūpacārārahattassa kusalūpacārānārahattassa visuṁ kāraṇasabbhāvaṁ",
  "tika-vin07t30:13_11": "sandhāya bhāsitaṁ, tasmā yaṁ taṁ kāraṇavisesaṁ sandhāya idaṁ bhāsitaṁ, tassa vasenevettha attho veditabbo.",
  "tika-vin07t30:14_0": "Idāni pana yo aṅgappahonakacittameva sandhāya āpattiyā akusalādibhāvo vutto, nāññaṁ",
  "tika-vin07t30:14_1": "visesakāraṇaṁ sandhāyāti gaṇheyya, tassa gāhe dosaṁ dassento “yasmiṁ hī”tiādimāha.",
  "tika-vin07t30:14_2": "Tattha pathavīkhaṇanādiketi pathavīkhaṇanādinimitte paṇṇattivajje. Āpattādhikaraṇe",
  "tika-vin07t30:14_3": "kusalacittaṁ aṅganti paṇṇattiṁ ajānitvā kusalacittena cetiyaṅgaṇādīsu bhūmisodhanādivasena",
  "tika-vin07t30:14_4": "pathavībhūtagāmavikopanādikāle kusalacittaṁ kāraṇaṁ hoti. Tasmiṁ satīti tasmiṁ āpattādhikaraṇe",
  "tika-vin07t30:14_5": "vijjamāne kusalacittasamuṭṭhitattena kusalavohārārahāya āpattiyā vijjamānāyāti adhippāyo.",
  "tika-vin07t30:14_6": "Sāratthadīpaniyaṁ pana “tasmiṁ satī”ti imassa “tasmiṁ kusalacitte āpattibhāvena gahite”ti",
  "tika-vin07t30:14_7": "attho vutto, taṁ na yujjati “yasmi”nti ya-saddena parāmaṭṭhasseva āpattādhikaraṇassa",
  "tika-vin07t30:14_8": "“tasmi”nti parāmasitabbato.",
  "tika-vin07t30:15_0": "Na sakkā vattunti yadi sammutisabhāvāyapi āpattiyā akusalādisamuṭṭhitattena akusalādivohāro",
  "tika-vin07t30:15_1": "karīyati, tadā kusalavohāropi kattabboti “natthi āpattādhikaraṇaṁ kusala”nti na sakkā",
  "tika-vin07t30:15_2": "vattuṁ, aññathā akusalādibhāvopissa paṭikkhipitabboti adhippāyo. Tasmāti yasmā kusalādīnaṁ",
  "tika-vin07t30:15_3": "tiṇṇaṁ samānepi āpattiyā aṅgappahonakatte kusalavohārova āpattiyā paṭikkhitto, na",
  "tika-vin07t30:15_4": "akusalādivohāro, tasmā nayidaṁ aṅgappahonakaṁ cittaṁ sandhāya vuttanti “āpattādhikaraṇaṁ",
  "tika-vin07t30:15_5": "siyā akusalaṁ siyā abyākataṁ, natthi āpattādhikaraṇaṁ kusala”nti idaṁ āpattiyā samuṭṭhāpakattena",
  "tika-vin07t30:15_6": "aṅgappahonakaṁ kāraṇabhūtaṁ cittamattaṁ sandhāya na vuttaṁ, aññathā “āpattādhikaraṇaṁ",
  "tika-vin07t30:15_7": "siyā kusala”ntipi vattabbatoti adhippāyo. Etena āpattiyā akusalādibhāvopi kenaci",
  "tika-vin07t30:15_8": "nimittena pariyāyatova vutto, na paramatthatoti dasseti. Yathāha “yaṁ kusalacittena",
  "tika-vin07t30:15_9": "āpajjati, taṁ kusalaṁ, itarehi itara”nti.",
  "tika-vin07t30:16_0": "Idaṁ panātiādīsu ayaṁ adhippāyo – “āpattādhikaraṇaṁ siyā akusalaṁ siyā abyākata”nti",
  "tika-vin07t30:16_1": "idañhi yaṁ kiñci kadāci katthaci kāraṇaṁ bhavantaṁ aniyatakāraṇaṁ sandhāya vuttaṁ",
  "tika-vin07t30:16_2": "na hoti. Yaṁ pana sabbasikkhāpadesu āpattiyā kāraṇaṁ bhavitumarahati, idameva kāraṇaṁ",
  "tika-vin07t30:16_3": "sandhāya vuttaṁ. Akusalañhi paṇṇattiṁ ñatvā vītikkamantassa sabbāpattiyā kāraṇaṁ",
  "tika-vin07t30:16_4": "hoti, lokavajjāpattiyā pana paṇṇattiṁ ajānantassapi kāraṇaṁ hoti. Kevalaṁ paṇṇattivajjāpattīsu",
  "tika-vin07t30:16_5": "kusalābyākatacittapavattikkhaṇe eva akusalaṁ na vattati, tadaññattha sayameva pavattati.",
  "tika-vin07t30:16_6": "Abyākataṁ pana kāyavacībhūtaṁ kusalākusalādīnaṁ pavattikkhaṇe nirodhasamāpannassa",
  "tika-vin07t30:16_7": "sahaseyyāpattiyanti sabbāpattiyā aṅgameva hoti channaṁ āpattisamuṭṭhānānaṁ kāyavācaṅgavirahitattābhāvā.",
  "tika-vin07t30:16_8": "Tasmā imesaṁ akusalābyākatānaṁ sabbāpattimūlakattameva sandhāya idaṁ āpattiyā akusalattaṁ,",
  "tika-vin07t30:16_9": "abyākatattañca vuttaṁ. Yattha pana pathavīkhaṇanādīsu kusalampi āpattiyā kāraṇaṁ",
  "tika-vin07t30:16_10": "hoti, tatthāpi āpattiyā tadupacārena kusalattavohāro ayutto sāvajjānavajjānaṁ ekattavohārassa",
  "tika-vin07t30:16_11": "viruddhattā. Yadaggena aññamaññaṁ viruddhā, tadaggena kāraṇakāriyavohāropi nesaṁ",
  "tika-vin07t30:16_12": "ayutto. Tasmā tattha vijjamānampi kusalaṁ abbohārikaṁ, kāyavacīdvārameva āveṇikaṁ kāraṇanti.",
  "tika-vin07t30:17_0": "Tattha ekantato akusalamevāti akusalacittena samuṭṭhahanato kāraṇūpacārato evaṁ vuttaṁ.",
  "tika-vin07t30:17_1": "Tatthāti lokavajje. Vikappo natthīti siyā-saddassa vikappanatthataṁ dasseti. Akusalaṁ",
  "tika-vin07t30:17_2": "hotīti akusalasamuṭṭhitāya kāraṇūpacārena akusalaṁ hoti. Sahaseyyādivasena āpajjanatoabyākataṁ",
  "tika-vin07t30:17_3": "hotīti itthiyādīhi saha piṭṭhipasāraṇavasappavattakāyadvārasaṅkhātarūpābyākatavaseneva",
  "tika-vin07t30:17_4": "āpajjitabbato kāraṇūpacāreneva āpatti abyākataṁ hoti. Tatthāti tasmiṁ paṇṇattivajjāpattādhikaraṇe.",
  "tika-vin07t30:17_5": "Sañciccāsañciccavasenāti paṇṇattiṁ ñatvā, aññatvā ca āpajjanavasena imaṁ vikappabhāvaṁ",
  "tika-vin07t30:17_6": "sandhāya akusalattaabyākatattasaṅkhātaṁ yathāvuttaṁ imaṁ vikappasabhāvaṁ sandhāya",
  "tika-vin07t30:17_7": "idaṁ vacanaṁ vuttaṁ.",
  "tika-vin07t30:18_0": "Yadi evaṁ asañciccāpajjanapakkhe kusalenāpi āpajjanato tampi vikappaṁ sandhāya “āpattādhikaraṇaṁ",
  "tika-vin07t30:18_1": "siyā kusala”ntipi kasmā na vuttanti āha “sace panā”tiādi. “Acittakāna”nti vuttamevatthaṁ",
  "tika-vin07t30:18_2": "samuṭṭhānavasena vibhāvetuṁ “eḷakalomapadasodhammādisamuṭṭhānānampī”ti vuttaṁ. Acittakasamuṭṭhānānaṁ",
  "tika-vin07t30:18_3": "“kusalacittaṁ āpajjeyyā”ti etena sāvajjabhūtāya āpattiyā kāraṇūpacārenāpi anavajjabhūtakusalavohāro",
  "tika-vin07t30:18_4": "ayuttoti dasseti. “Na ca tatthā”tiādinā kusalassa āpattiyā kāraṇattaṁ vijjamānampi",
  "tika-vin07t30:18_5": "tathā voharituṁ ayuttanti paṭikkhipitvā kāyavācāsaṅkhātaṁ abyākatasseva kāraṇattaṁ",
  "tika-vin07t30:18_6": "dasseti. Tattha calitappavattānanti calitānaṁ, pavattānañca. Calito hi kāyo, pavattā",
  "tika-vin07t30:18_7": "vācā. Ettha ca kāyavācānamaññatarameva aṅgaṁ. Tañca…pe… abyākatanti evaṁ abyākatassa",
  "tika-vin07t30:18_8": "āpattikāraṇabhāveneva vuttattā. “Āpattādhikaraṇaṁ siyā akusalaṁ siyā abyākata”nti",
  "tika-vin07t30:18_9": "idaṁ kāraṇūpacārena pariyāyato vuttaṁ, na nippariyāyatoti sijjhati.",
  "tika-vin07t30:19_0": "Yaṁ pana sāratthadīpaniyaṁ āpattiyā nippariyāyatova akusalādisabhāvataṁ samatthetuṁ",
  "tika-vin07t30:19_1": "bahuṁ papañcitaṁ, taṁ na sārato paccetabbaṁ duṭṭhadosasikkhāpadaṭṭhakathāyameva paṭikkhittattā.",
  "tika-vin07t30:19_2": "Tenevetthāpi “yaṁ cittaṁ āpattiyā aṅgaṁ hotī”tiādinā akusalacittassāpi āpattiyā kāraṇattena",
  "tika-vin07t30:19_3": "bhinnatāva dassitā. Yaṁ panettha vattabbaṁ, taṁ heṭṭhā dassitamevāti idha na vitthārayimha.",
  "tika-vin07t30:19_4": "Evaṁ vītikkamato yo vītikkamoti ettha akusalacittena ñatvā vītikkamantassa kāyavacīvītikkamasamuṭṭhitā",
  "tika-vin07t30:19_5": "āpattivītikkamoti vutto. Esa nayo abyākatavārepi.",
  "tika-vin07t30:20": "Adhikaraṇakathāvaṇṇanā niṭṭhitā.",
  "tika-vin07t30:21": "Adhikaraṇavūpasamanasamathakathādivaṇṇanā",
  "tika-vin07t30:22_0": "228. Pāḷiyaṁ vivādādhikaraṇaṁ ekaṁ samathaṁ anāgammātiādi pucchā. Siyātiādi vissajjanaṁ.",
  "tika-vin07t30:22_1": "Siyātissa vacanīyanti eteneva vūpasamaṁ siyāti vattabbaṁ bhaveyyāti attho. Sammukhāvinayasminti",
  "tika-vin07t30:22_2": "sammukhāvinayattasminti bhāvappadhāno niddeso daṭṭhabbo. Evaṁ sabbavāresu. “Kārako",
  "tika-vin07t30:22_3": "ukkoṭetī”ti idaṁ upalakkhaṇamattaṁ, yassa kassaci ukkoṭentassa pācittiyameva. Ubbāhikāya",
  "tika-vin07t30:22_4": "khīyanake pācittiyaṁ na vuttaṁ tattha chandadānassa natthitāya.",
  "tika-vin07t30:23": "235.Vaṇṇāvaṇṇāyo katvāti khuddakamahantehi saññāṇehi yuttāyo katvā. Tenāha “nimittasaññaṁ āropetvā”ti.",
  "tika-vin07t30:24": "242.Kiccādhikaraṇaṁ …pe… sammatīti ettha sammukhāvinayena apalokanādikammaṁ sampajjatīti attho daṭṭhabbo.",
  "tika-vin07t30:25": "Adhikaraṇavūpasamanasamathakathādivaṇṇanā niṭṭhitā.",
  "tika-vin07t30:26": "Samathakkhandhakavaṇṇanānayo niṭṭhito."
}