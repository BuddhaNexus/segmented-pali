{
  "tika-abh02t26:0": "9. Iddhipādavibhaṅgo",
  "tika-abh02t26:1": "1. Suttantabhājanīyavaṇṇanā",
  "tika-abh02t26:2_0": "431.Paṭhamokattuattho ‘‘ijjhatīti iddhī’’ti. Dutiyo karaṇattho ‘‘ijjhanti etāyā’’ti.",
  "tika-abh02t26:2_1": "Pajjitabbā iddhi vuttā ‘‘iddhiṁ pajjanti pāpuṇantī’’ti kattusādhanassa iddhisaddassa",
  "tika-abh02t26:2_2": "karaṇasādhanena pādasaddena samānādhikaraṇatāya asambhavato, ijjhanakassa ca atthassa",
  "tika-abh02t26:2_3": "karaṇabhūtena pādena pajjitabbattā ‘‘iddhi eva pādo’’ti saddayojanā na sambhavatīti",
  "tika-abh02t26:2_4": "imamatthamāha ‘‘na ca…pe… vattu’’nti. Iddhikiriyākaraṇenāti ijjhanakiriyāya karaṇabhūtena",
  "tika-abh02t26:2_5": "atthena sādhetabbā ca iddhi pajjitabbāti yojanā. Dvinnaṁ karaṇānanti ijjhanapajjanakiriyākaraṇānaṁ",
  "tika-abh02t26:2_6": "iddhipādatthānaṁ. Na asamānādhikaraṇatā sambhavati paṭisedhadvayaṁ pakatiyaṁ ṭhapetīti.",
  "tika-abh02t26:2_7": "Tasmāti yasmā paṭhamenatthena samānādhikaraṇasamāso, dutiyena sāmivacanasamāso iddhipādasaddānaṁ",
  "tika-abh02t26:2_8": "na yujjati, tasmā. Yathāvuttā vā paṭhamenatthena samānādhikaraṇasamāsavaseneva yojanā",
  "tika-abh02t26:2_9": "yujjati pādassa pajjamānakoṭṭhāsabhāvato. Dutiyenatthena itarasamāseneva yojanā yujjati",
  "tika-abh02t26:2_10": "pādassa ijjhanakaraṇūpāyabhāvato.",
  "tika-abh02t26:3_0": "Kecīti dhammasirittheraṁ sandhāya vadati. Duvidhatthāyāti nibbattiatthāya, vuddhiatthāya",
  "tika-abh02t26:3_1": "ca. Visunti ‘‘iddhi eva pādo iddhipādo’’ti imasmā visuṁ. Samāsayojanāvasenāti ‘‘iddhiyā",
  "tika-abh02t26:3_2": "pādo iddhipādo’’ti evaṁ samāsayojanāvasena. Yathāyuttoti kattukaraṇatthesu yo yo",
  "tika-abh02t26:3_3": "yutto. Paṭilābhapubbabhāgānanti visesādhigamataṁpubbabhāgānaṁ yathākkamaṁ kattiddhikaraṇiddhibhāvaṁ",
  "tika-abh02t26:3_4": "sandhāya vuttoti yojanā. Uttaracūḷabhājanīye ‘‘chandoyeva chandiddhipādo, cittameva,",
  "tika-abh02t26:3_5": "vīriyameva, vīmaṁsāva vīmaṁsiddhipādo’’ti vuttattā āha ‘‘uttaracūḷabhājanīye vā vuttehi",
  "tika-abh02t26:3_6": "chandādīhi iddhipādehī’’tiādi.",
  "tika-abh02t26:4_0": "Chandacittavīmaṁsiddhipādesu tāva yuttaṁ padhānasaṅkhāraggahaṇaṁ apubbattā, vīriyiddhipāde",
  "tika-abh02t26:4_1": "pana kathanti codanaṁ sandhāyāha ‘‘vīriyiddhipādaniddese’’tiādi. Yadi dveyeva samannāgamaṅgāni,",
  "tika-abh02t26:4_2": "chandādayo kimatthiyāti āha ‘‘samādhivisesanānī’’ti. Na idha…pe… vuttā hoti atabbisesanattā.",
  "tika-abh02t26:4_3": "Yadipi samādhivisesanasamannāgamaṅgadassanatthaṁ dvikkhattuṁ vīriyaṁ āgatanti vuttaṁ,",
  "tika-abh02t26:4_4": "taṁ pana ‘‘vīriyasamādhisamannāgata’’nti ettāvatāpi siddhaṁ hoti. Evaṁ siddhe sati",
  "tika-abh02t26:4_5": "puna vacanaṁ vīriyantarasabbhāvaṁ nu kho dīpetīti kadāci āsaṅkeyyāti tadāsaṅkānivattanatthaṁ",
  "tika-abh02t26:4_6": "‘‘vīriyañcā’’tiādimāha. Chandādīhi visiṭṭhoti chandādīnaṁ adhipatipaccayatāvisesena",
  "tika-abh02t26:4_7": "visiṭṭho. Teneva hi chandādimukheneva iddhipādā desitā. Tathā ca vuttaṁ ‘‘chandaṁ",
  "tika-abh02t26:4_8": "ce bhikkhu adhipatiṁ karitvā labhati samādhi’’ntiādi. Taṁtaṁavassayanavasenāti tassa",
  "tika-abh02t26:4_9": "tassa chandassa samādhino avassayatāvasena, paccayavisesatāyāti attho. Upāyatthena…pe…",
  "tika-abh02t26:4_10": "vuttā hoti adhigamūpāyatāpi nissayabhāvoyevāti. ‘‘Tenevā’’tiādinā yathāvuttaṁ chandādīnaṁ",
  "tika-abh02t26:4_11": "iddhipādataṁ pāḷiyāyeva vibhāveti. Tattha tenevāti chandādīnaṁyeva upāyatthabhāveneva",
  "tika-abh02t26:4_12": "iddhipādabhāvassa adhippetattā. Upāyiddhipādadassanatthamevāti chandādike dhure jeṭṭhake",
  "tika-abh02t26:4_13": "pubbaṅgame katvā nibbattitasamādhi chandādīnaṁ iddhiyā adhigamūpāyatādassanaṁ upāyiddhipādadassanaṁ,",
  "tika-abh02t26:4_14": "tadatthameva ‘‘tathābhūtassa vedanākkhandho…pe… viññāṇakkhandho’’ti tattha tattha",
  "tika-abh02t26:4_15": "pāḷiyaṁ nissayiddhipādadassanaṁ kataṁ chandādivisiṭṭhānaṁyeva vedanākkhandhādīnaṁ",
  "tika-abh02t26:4_16": "adhippetattā. Evañcetaṁ sampaṭicchitabbaṁ. Aññathā kevalaṁ iddhisampayuttānaṁyeva",
  "tika-abh02t26:4_17": "khandhānaṁ vasena iddhipādabhāve gayhamāne catubbidhatā na hoti visesakāraṇābhāvatoti adhippāyo.",
  "tika-abh02t26:5_0": "433.Tosanaṁ satthu ārādhanaṁ, sikkhāya vā. Thāmabhāvatoti thirabhāvato. Kulāpadese",
  "tika-abh02t26:5_1": "jātimā purissaro hotīti ‘‘pubbaṅgamattā cittassa visiṭṭhajātisadisatā’’ti vuttaṁ.",
  "tika-abh02t26:5_2": "Vicāraṇāpaññāhetukattā mantassa vīmaṁsāsadisatā suviññeyyāvāti na uddhaṭā.",
  "tika-abh02t26:6_0": "Chandādiketi chandasamādhipadhānasaṅkhārā, vīriyacittavīmaṁsāsamādhipadhānasaṅkhārāti",
  "tika-abh02t26:6_1": "ime tayo tayo dhamme. Abhedato bhedaṁ akatvā abhinditvā iddhibhāvasāmaññena, iddhipādabhāvasāmaññena",
  "tika-abh02t26:6_2": "ca saṅgaṇhitvā. Tenāha ‘‘sampiṇḍetvā’’ti. Bhedanaṁ vā sambhedanaṁ missīkaraṇanti",
  "tika-abh02t26:6_3": "āha ‘‘amissetvā’’ti. Tathā hi ‘‘sesā pana sampayuttakā cattāro khandhā iddhipādāyevā’’ti",
  "tika-abh02t26:6_4": "(vibha. aṭṭha. 433) iddhiiddhipāde amissetvāpi kathitaṁ. Visesenāti bhedena catūsu",
  "tika-abh02t26:6_5": "iddhipādesu asammissabhāvena āveṇikattā. Āveṇikā hi chandādayo tassa tassa iddhipādassa.",
  "tika-abh02t26:6_6": "Avisesenāti abhedena, caturiddhipādasādhāraṇabhāvenāti attho.",
  "tika-abh02t26:7_0": "Chandiddhipādasamādhiddhipādādayoti ādi-saddena padhānasaṅkhāraṁ, vīriyacittavīmaṁsā",
  "tika-abh02t26:7_1": "ca saṅgaṇhāti. Pādoti tehi sampayuttaṁ catukkhandhamāha. ‘‘Chandiddhipāde pavisantī’’tiādinā",
  "tika-abh02t26:7_2": "visiṭṭhesveva pavesaṁ avatvā. Catūsūti chando, samādhi, padhānasaṅkhārā, taṁsampayuttā",
  "tika-abh02t26:7_3": "khandhāti evaṁ catūsu. Chandahetuko, chandādhiko vā samādhi adhippetoti āha ‘‘chandavato",
  "tika-abh02t26:7_4": "ko samādhi na ijjhissatī’’ti. Itīti evaṁ anena pakārena, yaṁ samādhibhāvanāmukhaṁ.",
  "tika-abh02t26:7_5": "Samādhibhāvanānuyogena bhāvitā khandhā samādhibhāvitā.",
  "tika-abh02t26:8_0": "‘‘Ye hī’’tiādinā ‘‘abhinavaṁ natthī’’ti saṅkhepato vuttaṁ vivarati. Tiṇṇanti chandasamādhipadhānasaṅkhārānaṁ.",
  "tika-abh02t26:8_1": "Idanti ‘‘ime hi tayo’’tiādivacanaṁ. Purimassāti ‘‘chando samādhī’’tiādivacanassa.",
  "tika-abh02t26:8_2": "Kāraṇabhāvenāti sādhanabhāvena. Tenāti ‘‘ime hi tayo dhammā’’tiādivacanena. Yasmā",
  "tika-abh02t26:8_3": "chandādayo tayo dhammā aññamaññaṁ, sampayuttakānañca nissayabhāvena pavattanti, tasmā",
  "tika-abh02t26:8_4": "tesampi iddhipādabhāvo vutto. So pana nissayabhāvo sampayogāvinābhāvīti āha ‘‘tadantogadhattā’’ti,",
  "tika-abh02t26:8_5": "sampayuttakantogadhattāti attho. Chandādīnaṁ viya sampayuttakkhandhānaṁ sabhāvato",
  "tika-abh02t26:8_6": "iddhibhāvo natthīti āha ‘‘iddhibhāvapariyāyo atthī’’ti. Tena vuttaṁ ‘‘sesā sampayuttakā…pe…",
  "tika-abh02t26:8_7": "na attano sabhāvenā’’ti. Ekadesassāti chandādīnaṁ. Catunnampi khandhānaṁ, chandādīnaṁ",
  "tika-abh02t26:8_8": "vā catunnaṁ. Punapīti ‘‘sampayuttakā panā’’tiādiṁ sandhāyāha. Iminā catukkhandhatadekadesānaṁ iddhibhāvadīpanena.",
  "tika-abh02t26:9_0": "Pubbe vuttato vacanakkamena aññanti āha ‘‘apubbanti katvā’’ti. Kenaṭṭhena iddhi paṭilābho,",
  "tika-abh02t26:9_1": "kenaṭṭhena pādo pubbabhāgoti yathākkamaṁ yojanā. Yadi patiṭṭhānaṭṭhena pādo, nissayiddhipādoyeva",
  "tika-abh02t26:9_2": "vutto siyā, na upāyiddhipādoti āha ‘‘upāyo cā’’tiādi. Sabbatthāti suttantabhājanīye,",
  "tika-abh02t26:9_3": "abhidhammabhājanīye ca. Tenāha ‘‘suttantabhājanīye hī’’tiādi. Samādhivisesanabhāvenāti",
  "tika-abh02t26:9_4": "‘‘chandādhipati, chandahetuko, chandādhiko vā samādhi chandasamādhī’’tiādinā samādhissa",
  "tika-abh02t26:9_5": "visesanabhāvena . ‘‘Samādhisevanavasenā’’ti ca pāṭho. Tattha samādhisevanavasenāti",
  "tika-abh02t26:9_6": "chandādhike adhipatiṁ karitvā samādhissa āsevanavasena. Upāyabhūtānanti ‘‘chandavato",
  "tika-abh02t26:9_7": "ce samādhi ijjhati, mayheva ijjhatī’’ti samādhiāsevanāya upāyabhūtānaṁ.",
  "tika-abh02t26:10": "Suttantabhājanīyavaṇṇanā niṭṭhitā.",
  "tika-abh02t26:11": "2. Abhidhammabhājanīyavaṇṇanā",
  "tika-abh02t26:12_0": "444. Sādhipativārāni aṭṭhasatāni, tesu paccekaṁ cattāro iddhipādā na sambhavantīti",
  "tika-abh02t26:12_1": "āha ‘‘sādhipativārānaṁ paripuṇṇānaṁ abhāvā’’ti. Tattha kāraṇamāha ‘‘na hi adhipatīnaṁ",
  "tika-abh02t26:12_2": "adhipatayo vijjantī’’ti. Yadi hi adhipatī siyuṁ sādhipatīti iddhipādabhedena dvattiṁsa",
  "tika-abh02t26:12_3": "nayasatāni, suddhikāni aṭṭhāti cattāri nayasahassāni bhaveyyuṁ, taṁ pana natthīti",
  "tika-abh02t26:12_4": "adhippāyo. Yattakā pana nayā idha labbhanti, taṁ dassetuṁ ‘‘ekekasmiṁ panā’’tiādi",
  "tika-abh02t26:12_5": "vuttaṁ. Suddhikāni aṭṭha nayasatāni sādhipatikānipi aṭṭhevāti catunnaṁ maggānaṁ vasena soḷasa nayasatāni.",
  "tika-abh02t26:13": "Abhidhammabhājanīyavaṇṇanā niṭṭhitā.",
  "tika-abh02t26:14": "3. Pañhapucchakavaṇṇanā",
  "tika-abh02t26:15_0": "Sayaṁ jeṭṭhakabhāvena pavattanato cattāro adhipatayo aññamaññaṁ garuṁ na karonti.",
  "tika-abh02t26:15_1": "Tasmā ‘‘cattāro iddhipādā na maggādhipatino’’ti vuttā. Tenāha ‘‘aññamaññassa pana",
  "tika-abh02t26:15_2": "adhipatayo na bhavantī’’ti. Etamatthanti ‘‘adhipatayo aññamaññassa adhipatī na bhavantī’’ti",
  "tika-abh02t26:15_3": "etamatthaṁ. Adhipatinoti adhipati bhavituṁ samatthassa. Adhipatiṁ na karontīti adhipatiṁ",
  "tika-abh02t26:15_4": "katvā garuṁ katvā nappavattanti. Adhipatīnaṁ sahabhāveti adhipatikiccakaraṇena sahapavattiyaṁ.",
  "tika-abh02t26:15_5": "‘‘Avīmaṁsādhipatikassa maggassa abhāvā’’ti idaṁ ‘‘adhipatitāsamatthā dhammā adhipatibhāveneva",
  "tika-abh02t26:15_6": "pavatteyyu’’nti dosāropanavasenāha, na yathādhigatavasena. Adhipatidhammānañhi pubbābhisaṅkhāre",
  "tika-abh02t26:15_7": "sati adhipatibhāvena pavatti, na aññathāti sahabhāvepi tadabhāvaṁ sandhāya visesanaṁ",
  "tika-abh02t26:15_8": "na kattabbaṁ siyāti sakkā vattuṁ. Aññamaññādhipatikaraṇabhāveti aññamaññaṁ adhipatiṁ",
  "tika-abh02t26:15_9": "katvā pavattiyaṁ. Vīmaṁsādhipatikattavacananti vīmaṁsādhipatikabhāvassa vacanaṁ.",
  "tika-abh02t26:15_10": "Na vattabbaṁ siyā sabbesampi adhipatīnaṁ sādhipatikattāti adhippāyo. Sahabhāvo paṭikkhitto",
  "tika-abh02t26:15_11": "eva sādhipatibhāvassa anekaṁsikatāvacanato.",
  "tika-abh02t26:16": "Pañhapucchakavaṇṇanā niṭṭhitā.",
  "tika-abh02t26:17": "Iddhipādavibhaṅgavaṇṇanā niṭṭhitā."
}