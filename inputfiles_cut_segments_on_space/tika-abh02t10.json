{
  "tika-abh02t10:0": "11. Maggaṅgavibhaṅgo",
  "tika-abh02t10:1": "2. Abhidhammabhājanīyavaṇṇanā",
  "tika-abh02t10:2_0": "490. Abhidhamme lokuttaracittabhājanīyepi ‘‘tasmiṁ kho pana samaye cattāro khandhā",
  "tika-abh02t10:2_1": "honti…pe… aṭṭhaṅgiko maggo hotī’’ti (dha. sa. 337) vuttattā idhāpi abhidhammabhājanīye",
  "tika-abh02t10:2_2": "abhidhammānurūpaṁ desanaṁ karonto ‘‘aṭṭhaṅgiko maggo’’ti ariyopapadataṁ na karoti.",
  "tika-abh02t10:3_0": "493.Tasmiṁ samayeti lokiyakālena etesaṁ atirekakiccaṁ dasseti. Viratiuppādanena micchāvācādīni",
  "tika-abh02t10:3_1": "puggalaṁ pajahāpentīti sammādiṭṭhādīni pañca ‘‘kārāpakaṅgānī’’ti vuttāni. Sammāvācādikiriyā",
  "tika-abh02t10:3_2": "hi virati, tañca etāni kārāpentīti. Virativasenāti viramaṇakiriyāvasena, na kārāpakabhāvena",
  "tika-abh02t10:3_3": "kattubhāvena cāti attho. Imaṁ…pe… kiccātirekataṁ dassetunti lokuttarakkhaṇepi imāneva",
  "tika-abh02t10:3_4": "pañca sammāvācādittayassa ekakkhaṇe kārāpakānīti dassetunti attho. Micchādiṭṭhādikā",
  "tika-abh02t10:3_5": "dasa, tappaccayā akusalā ca dasāti vīsati akusalapakkhiyā, sammādiṭṭhādikā dasa,",
  "tika-abh02t10:3_6": "tappaccayā ca kusalā dasāti vīsati kusalapakkhiyā ca mahācattārīsakasutte (ma. ni.",
  "tika-abh02t10:3_7": "3.136) vuttāti tassa etaṁ nāmaṁ.",
  "tika-abh02t10:4": "Puññabhāgiyāti puññakoṭṭhāse bhavā, puññābhisaṅkhārekadesabhūtāti attho. Khandhopadhiṁ vipaccati, tattha vā vipaccatīti upadhivepakkā.",
  "tika-abh02t10:5_0": "Pañcaṅgikamaggaṁ uddisitvā tattha ekekaṁ pucchitvā tassa tasseva samayavavatthānaṁ",
  "tika-abh02t10:5_1": "katvā vissajjanaṁ ‘‘pāṭiyekkaṁ pucchitvā pāṭiyekkaṁ vissajjana’’nti vuttaṁ. Saha",
  "tika-abh02t10:5_2": "pana pucchitvā pañcannampi samayavavatthānaṁ katvā vissajjane ‘‘tattha katamā sammādiṭṭhiyā",
  "tika-abh02t10:5_3": "paññā’’tiādiko paṭiniddeso ekato vissajjanapaṭiniddesattā na pāṭiyekkaṁ pucchāvissajjanaṁ",
  "tika-abh02t10:5_4": "nāma hotīti. Tattha pañcaṅgikavāre eva pāṭiyekkaṁ pucchāvissajjanaṁ sammādiṭṭhādīsu",
  "tika-abh02t10:5_5": "kārāpakaṅgesu ekekamukhāya bhāvanāya magguppattiṁ sandhāya katanti veditabbaṁ. Vācādīni",
  "tika-abh02t10:5_6": "hi pubbasuddhiyā sijjhanti, na maggassa upacārenāti.",
  "tika-abh02t10:6": "Abhidhammabhājanīyavaṇṇanā niṭṭhitā.",
  "tika-abh02t10:7": "Maggaṅgavibhaṅgavaṇṇanā niṭṭhitā."
}