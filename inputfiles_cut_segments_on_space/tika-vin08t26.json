{
  "tika-vin08t26:0": "26. Vassūpanāyikavinicchayakathā",
  "tika-vin08t26:1_0": "179. Evaṁ uposathapavāraṇāvinicchayaṁ kathetvā idāni vassūpanāyikavinicchayaṁ kathetuṁ",
  "tika-vin08t26:1_1": "‘‘vassūpanāyikāti ettha’’tyādimāha. Tattha vasanaṁ vassaṁ. Kiṁ taṁ? Vasanakiriyā",
  "tika-vin08t26:1_2": "bhāvatthe ṇya-paccayavasena. Upanayanaṁ upanayo. Ko so? Upagamanakiriyā, vassassa",
  "tika-vin08t26:1_3": "upanayo vassūpanayo, so etissā paññattiyā atthi, tasmiṁ vā vijjatīti vassūpanāyikā.",
  "tika-vin08t26:1_4": "Kā sā? Vassūpanāyikapaññatti. Atha vā upanayati etāyāti upanāyikā majjhe dīghavasena.",
  "tika-vin08t26:1_5": "Vassassa upanāyikā vassūpanāyikā, sā eva pure bhavā purimā bhavatthe ima-paccayavasena,",
  "tika-vin08t26:1_6": "sā eva purimikā sakatthe ka-paccayavasena, tasmiṁ pare itthiliṅge a-kārassa i-kārādeso.",
  "tika-vin08t26:1_7": "Pacchā bhavā pacchimā, sāva pacchimikā.",
  "tika-vin08t26:2_0": "Assatiyā pana vassaṁ na upetīti ‘‘imasmiṁ vihāre imaṁ temāsaṁ vassaṁ upemī’’ti vacībhedaṁ",
  "tika-vin08t26:2_1": "katvā na upeti. ‘‘Na, bhikkhave, asenāsanikena vassaṁ upagantabbaṁ, yo upagaccheyya,",
  "tika-vin08t26:2_2": "āpatti dukkaṭassā’’ti (mahāva. 204) vacībhedaṁ katvā vassūpagamanaṁ sandhāya paṭikkhepo,",
  "tika-vin08t26:2_3": "na ālayakaraṇavasena upagamanaṁ sandhāyāti vadanti. Pāḷiyaṁ pana avisesena vuttattā",
  "tika-vin08t26:2_4": "aṭṭhakathāyañca dutiyapārājikasaṁvaṇṇanāyaṁ (pārā. aṭṭha. 1.84) ‘‘vassaṁ upagacchantena",
  "tika-vin08t26:2_5": "hi nālakapaṭipadaṁ paṭipannenapi pañcannaṁ chadanānaṁ aññatarena channeyeva sadvārabandhe",
  "tika-vin08t26:2_6": "senāsane upagantabbaṁ, tasmā vassakāle sace senāsanaṁ labhati, iccetaṁ kusalaṁ. No",
  "tika-vin08t26:2_7": "ce labhati, hatthakammaṁ pariyesitvāpi kātabbaṁ. Hatthakammaṁ alabhantena sāmampi",
  "tika-vin08t26:2_8": "kātabbaṁ, na tveva asenāsanikena vassaṁ upagantabba’’nti (mahāva. 204) daḷhaṁ katvā",
  "tika-vin08t26:2_9": "vuttattā asenāsanikassa nāvādiṁ vinā aññattha ālayamattena upagantuṁ na vaṭṭatīti",
  "tika-vin08t26:2_10": "amhākaṁ khanti. Nāvāsatthavajesuyeva hi ‘‘anujānāmi, bhikkhave, nāvāya vassaṁ upagantu’’ntiādinā",
  "tika-vin08t26:2_11": "(mahāva. 203) sati, asati vā senāsane vassūpagamanassa visuṁ anuññātattā ‘‘na, bhikkhave,",
  "tika-vin08t26:2_12": "asenāsanikena vassaṁ upagantabba’’nti (mahāva. 204) ayaṁ paṭikkhepo. Tattha na labhatīti",
  "tika-vin08t26:2_13": "asati senāsane ālayavasenapi nāvādīsu upagamanaṁ vuttaṁ. Catūsu hi senāsanesu vihārasenāsanaṁ",
  "tika-vin08t26:2_14": "idhādhippetaṁ, na itarattayaṁ.",
  "tika-vin08t26:3_0": "Ṭaṅkitamañcādibhedā kuṭīti ettha ṭaṅkitamañco nāma dīghe mañcapāde majjhe vijjhitvā",
  "tika-vin08t26:3_1": "aṭaniyo pavesetvā kato mañco, tassa idaṁ upari, idaṁ heṭṭhāti natthi. Parivattetvā",
  "tika-vin08t26:3_2": "atthatopi tādisova hoti, taṁ susāne devaṭṭhāne ca ṭhapenti, catunnaṁ pāsāṇānaṁ upari",
  "tika-vin08t26:3_3": "pāsāṇaṁ attharitvā kataṁ gehampi ‘‘ṭaṅkitamañco’’ti vuccati.",
  "tika-vin08t26:4_0": "‘‘Idha vassaṁ upemī’’ti tikkhattuṁ vattabbanti satthassa avihārattā ‘‘imasmiṁ vihāre’’ti",
  "tika-vin08t26:4_1": "avatvā ‘‘idha vassaṁ upemī’’ti ettakameva vattabbaṁ. Satthe pana vassaṁ upagantuṁ",
  "tika-vin08t26:4_2": "na vaṭṭatīti kuṭikādīnaṁ abhāvena ‘‘idha vassaṁ upemī’’ti vacībhedaṁ katvā upagantuṁ",
  "tika-vin08t26:4_3": "na vaṭṭati, ālayakaraṇamatteneva vaṭṭatīti adhippāyo. Vippakiratīti visuṁ visuṁ gacchati.",
  "tika-vin08t26:4_4": "Tīsuṭhānesu natthi vassacchede āpattīti tehi saddhiṁ gacchantasseva natthi āpatti,",
  "tika-vin08t26:4_5": "tehi viyujjitvā gamane pana āpattiyeva, pavāretuñca na labhati.",
  "tika-vin08t26:5_0": "Pavisanadvāraṁ yojetvāti sakavāṭabaddhameva yojetvā. Purimikāya…pe… na pakkamitabbāti",
  "tika-vin08t26:5_1": "iminā āsāḷhīpuṇṇamāya anantare pāṭipadadivase purimavassaṁ upagantvā vassānautuno",
  "tika-vin08t26:5_2": "catūsu māsesu sabbapacchimamāsaṁ ṭhapetvā purimaṁ temāsaṁ vasitabbaṁ. Sāvaṇapuṇṇamiyā",
  "tika-vin08t26:5_3": "anantare pāṭipadadivase pacchimavassaṁ upagantvā sabbapaṭhamamāsaṁ ṭhapetvā pacchimaṁ",
  "tika-vin08t26:5_4": "temāsaṁ vasitabbaṁ. Evaṁ avasitvā purimikāya vassaṁ upagatena bhikkhunā mahāpavāraṇāya",
  "tika-vin08t26:5_5": "anto aruṇaṁ anuṭṭhāpetvā pacchimikāya upagatena cātumāsinipavāraṇāya anto aruṇaṁ",
  "tika-vin08t26:5_6": "anuṭṭhāpetvā antarā cārikaṁ pakkameyya, upacārasīmātikkameyeva tassa bhikkhuno dukkaṭāpatti",
  "tika-vin08t26:5_7": "hotīti dasseti. Imamatthaṁ pāḷiyā samatthetuṁ ‘‘na bhikkhave…pe… vacanato’’ti vuttaṁ.",
  "tika-vin08t26:5_8": "Yadi evaṁ vassaṁ upagantvā sati karaṇīye pakkamantassa sabbathāpi āpattiyeva siyāti",
  "tika-vin08t26:5_9": "codanaṁ sandhāyāha ‘‘vassaṁ upagantvā panā’’tiādi. Evaṁ sante tadaheva sattāhakaraṇīyena",
  "tika-vin08t26:5_10": "pakkamantasseva anāpatti siyā, na dvīhatīhaṁ vasitvā pakkamantassāti āha ‘‘ko pana vādo’’tiādi.",
  "tika-vin08t26:6_0": "180. Idāni sattāhakaraṇīyalakkhaṇaṁ vitthārato dassetuṁ ‘‘anujānāmi bhikkhave’’tiādimāha.",
  "tika-vin08t26:6_1": "Tattha ‘‘anujānāmi, bhikkhave, sattannaṁ sattāhakaraṇīyena pahite gantuṁ, na tveva",
  "tika-vin08t26:6_2": "appahite, bhikkhussa bhikkhuniyā sikkhamānāya sāmaṇerassa sāmaṇeriyā upāsakassa upāsikāyā’’ti",
  "tika-vin08t26:6_3": "(mahāva. 187) ekaṁ, ‘‘anujānāmi, bhikkhave, sattannaṁ sattāhakaraṇīyena appahitepi",
  "tika-vin08t26:6_4": "gantuṁ, pageva pahite, bhikkhussa bhikkhuniyā sikkhamānāya sāmaṇerassa sāmaṇeriyā",
  "tika-vin08t26:6_5": "mātuyā ca pitussa cā’’ti (mahāva. 198) ekaṁ, ‘‘sace pana bhikkhuno bhātā vā añño",
  "tika-vin08t26:6_6": "vā ñātako gilāno hotī’’ti ekaṁ, ‘‘ekasmiṁ vihāre bhikkhūhi saddhiṁ vasanto bhikkhubhattiko’’ti",
  "tika-vin08t26:6_7": "ekaṁ, ‘‘sace bhikkhussa…pe… anabhirati vā kukkuccaṁ vā diṭṭhigataṁ vā uppannaṁ hotī’’ti",
  "tika-vin08t26:6_8": "ekaṁ, ‘‘koci bhikkhu garudhammaṁ ajjhāpanno hoti parivāsāraho’’ti ekaṁ, ‘‘bhikkhuniyāpi",
  "tika-vin08t26:6_9": "mānattārahāyā’’ti ekaṁ, ‘‘sāmaṇero upasampajjitukāmo…pe… sikkhamānā vā…pe… sāmaṇerī",
  "tika-vin08t26:6_10": "vā’’ti ekaṁ, ‘‘bhikkhussa bhikkhuniyā vā saṅgho kammaṁ kattukāmo tajjanīyaṁ vā’’ti",
  "tika-vin08t26:6_11": "ekaṁ, ‘‘sacepi kataṁyeva hoti kamma’’nti ekaṁ, ‘‘anujānāmi, bhikkhave, saṅghakaraṇīyena",
  "tika-vin08t26:6_12": "gantu’’nti (mahāva. 199) ekanti ekādasa ṭhānāni honti. Tattha paṭhamatatiyacatutthavasena",
  "tika-vin08t26:6_13": "tīsu ṭhānesu pahite eva gantabbaṁ, no appahite. Sesesu aṭṭhasu appahitepi gantabbaṁ,",
  "tika-vin08t26:6_14": "pageva pahite. Vuttañhi vimativinodaniyaṁ (vi. vi. ṭī. mahāvagga 2.199) ‘‘gantabbanti",
  "tika-vin08t26:6_15": "saṅghakaraṇīyena appahitepi gantabba’’nti. Ettha ca anupāsakehipi sāsanabhāvaṁ ñātukāmehi",
  "tika-vin08t26:6_16": "pahite tesaṁ pasādavaḍḍhisampattehipi sattāhakaraṇīyena gantuṁ vaṭṭatīti gahetabbaṁ.",
  "tika-vin08t26:6_17": "Bhikkhubhattikoti bhikkhunissitako. So pana yasmā bhikkhūhi saddhiṁ vasati, tasmā",
  "tika-vin08t26:6_18": "vuttaṁ ‘‘bhikkhūhi saddhiṁ vasanto’’ti.",
  "tika-vin08t26:7_0": "181.Apicetthāti apica etthāti chedo, ettha etasmiṁ sattāhakaraṇīyavinicchaye apica",
  "tika-vin08t26:7_1": "aparo ayaṁ īdiso pāḷimuttakanayo vassūpanāyikakkhandhakapāḷito mutto nayo veditabboti",
  "tika-vin08t26:7_2": "yojanā. Samantapāsādikāyaṁ (mahāva. aṭṭha. 199) pana ‘‘pāḷimuttakaratticchedavinicchayo’’ti",
  "tika-vin08t26:7_3": "dissati. Tathā hi vimativinodaniyaṁ (vi. vi. ṭī. mahāvagga 2.199) ‘‘ratticchedavinicchayoti",
  "tika-vin08t26:7_4": "sattāhakaraṇīyena gantvā bahiddhā aruṇuṭṭhāpanasaṅkhātassa ratticchedassa vinicchayo’’ti.",
  "tika-vin08t26:7_5": "Sāratthadīpaniyampi (sārattha. ṭī. mahāvagga 3.199) ‘‘sattāhakaraṇīyena gantvā bahiddhā",
  "tika-vin08t26:7_6": "aruṇuṭṭhāpanaṁ ratticchedo’’ti. Animantitena gantuṁ na vaṭṭatīti ettha animantitattā",
  "tika-vin08t26:7_7": "sattāhakiccaṁ adhiṭṭhahitvā gacchantassapi vassacchedo ceva dukkaṭañca hotīti veditabbaṁ.",
  "tika-vin08t26:7_8": "Yathāvuttañhi ratticchedakāraṇaṁ vinā tirovihāre vasitvā āgamissāmīti gacchato vassacchedaṁ",
  "tika-vin08t26:7_9": "vadanti. Gantuṁ vaṭṭatīti antoupacārasīmāyaṁ ṭhiteneva sattāhakaraṇīyanimittaṁ sallakkhetvā",
  "tika-vin08t26:7_10": "iminā nimittena gantvā ‘‘sattāhabbhantare āgacchissāmī’’ti ābhogaṁ katvā gantuṁ vaṭṭati.",
  "tika-vin08t26:7_11": "Purimakkhaṇe ābhogaṁ katvā gamanakkhaṇe visaritvā gatepi doso natthi, ‘‘sakaraṇīyo",
  "tika-vin08t26:7_12": "pakkamatī’’ti (mahāva. 207) vuttattā sabbathā ābhogaṁ akatvā gatassa vassacchedoti",
  "tika-vin08t26:7_13": "vadanti. Yo pana sattāhakaraṇīyanimittābhāvepi ‘‘sattāhabbhantare āgamissāmī’’ti",
  "tika-vin08t26:7_14": "ābhogaṁ katvā gantvā sattāhabbhantare āgacchati, tassa āpattiyeva, vassacchedo natthi",
  "tika-vin08t26:7_15": "sattāhassa sannivattattāti vadanti, vīmaṁsitvā gahetabbaṁ.",
  "tika-vin08t26:8_0": "Bhaṇḍakanti cīvarabhaṇḍaṁ. Pahiṇantīti cīvaradhovanādikammena pahiṇanti. Sampāpuṇituṁ",
  "tika-vin08t26:8_1": "na sakkoti, vaṭṭatīti ettha ‘‘ajjeva āgamissāmī’’ti sāmantavihāraṁ gantvā puna āgacchantassa",
  "tika-vin08t26:8_2": "antarāmagge sace aruṇuggamanaṁ hoti, vassacchedopi na hoti, ratticchedadukkaṭañca",
  "tika-vin08t26:8_3": "natthīti vadanti, tadaheva āgamane saussāhattā vassacchedo vā āpatti vā na hotīti",
  "tika-vin08t26:8_4": "adhippāyo. Ācariyaṁ passissāmīti pana gantuṁ labhatīti ‘‘agilānampi ācariyaṁ, upajjhāyaṁ",
  "tika-vin08t26:8_5": "vā passissāmī’’ti sattāhakaraṇīyena gantuṁ labhati, nissayācariyaṁ dhammācariyañca,",
  "tika-vin08t26:8_6": "pageva upasampadācariyaupajjhāye. Sace naṁ ācariyo ‘‘ajja mā gacchā’’ti vadati, vaṭṭatīti",
  "tika-vin08t26:8_7": "evaṁ sattāhakaraṇīyena āgatānaṁ antosattāheyeva puna āgacchantaṁ sace ācariyo, upajjhāyo",
  "tika-vin08t26:8_8": "vā ‘‘ajja mā gacchā’’ti vadati, vaṭṭati, sattāhātikkamepi anāpattīti adhippāyo. Vassacchedo",
  "tika-vin08t26:8_9": "pana hotiyevāti daṭṭhabbaṁ sattāhassa bahiddhā vītināmitattā.",
  "tika-vin08t26:9_0": "Sace dūraṁ gato sattāhavārena aruṇo uṭṭhāpetabboti iminā vassacchedakāraṇe sati sattāhakaraṇīyena",
  "tika-vin08t26:9_1": "gantumpi vaṭṭatīti dīpeti. Ettha cha divasāni bahiddhā vītināmetvā sattame divase",
  "tika-vin08t26:9_2": "purāruṇā eva antoupacārasīmāyaṁ pavisitvā aruṇaṁ uṭṭhāpetvā punadivase sattāhaṁ adhiṭṭhāya",
  "tika-vin08t26:9_3": "gantabbanti adhippāyo. Keci pana ‘‘sattame divase āgantvā aruṇaṁ anuṭṭhāpetvā tadaheva",
  "tika-vin08t26:9_4": "divasabhāgepi gantuṁ vaṭṭatī’’ti vadanti, taṁ na gahetabbaṁ ‘‘aruṇo uṭṭhāpetabbo’’ti",
  "tika-vin08t26:9_5": "vuttattā. Sattame divase tattha aruṇuṭṭhāpanameva hi sandhāya pāḷiyaṁ (mahāva. 199)",
  "tika-vin08t26:9_6": "‘‘sattāhaṁ sannivatto kātabbo’’ti vuttaṁ. Aruṇaṁ anuṭṭhāpetvā gacchanto ca anto appavisitvā",
  "tika-vin08t26:9_7": "bahiddhāva sattāhaṁ vītināmento ca samucchinnavasso eva bhavissati aruṇassa bahi",
  "tika-vin08t26:9_8": "eva uṭṭhāpitattā. Itarathā ‘‘aruṇo uṭṭhāpetabbo’’ti vacanaṁ niratthakaṁ siyā. ‘‘Sattāhavārena",
  "tika-vin08t26:9_9": "antovihāre pavisitvā aruṇaṁ anuṭṭhāpetvā gantabba’’nti vattabbato aññesu ca ṭhānesu",
  "tika-vin08t26:9_10": "aruṇuṭṭhāpanameva vuccati. Vakkhati hi cīvarakkhandhake (mahāva. aṭṭha. 364) ‘‘ekasmiṁ",
  "tika-vin08t26:9_11": "vihāre vasanto itarasmiṁ sattāhavārena aruṇameva uṭṭhāpetī’’ti.",
  "tika-vin08t26:10_0": "Athāpi yaṁ te vadeyyuṁ ‘‘sattame divase yadā kadāci paviṭṭhena taṁdivasanissito atītāruṇo",
  "tika-vin08t26:10_1": "uṭṭhāpito nāma hotīti imamatthaṁ sandhāya aṭṭhakathāyaṁ vutta’’nti, taṁ saddagatiyāpi",
  "tika-vin08t26:10_2": "na sameti. Na hi uṭṭhite aruṇe pacchā paviṭṭho tassa payojako uṭṭhāpako bhavitumarahati.",
  "tika-vin08t26:10_3": "Yadi bhaveyya, ‘‘vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena",
  "tika-vin08t26:10_4": "pakkamantassā’’pīti (mahāva. aṭṭha. 207) ettha ‘‘aruṇaṁ anuṭṭhāpetvā’’ti vacanaṁ",
  "tika-vin08t26:10_5": "virujjheyya. Tenapi taṁdivasanissitassa aruṇassa uṭṭhāpitattā āraññakassapi bhikkhuno",
  "tika-vin08t26:10_6": "sāyanhasamaye aṅgayuttaṁ araññaṁ gantvā tadā eva nivattantassa aruṇo uṭṭhāpito dhutaṅgañca",
  "tika-vin08t26:10_7": "visodhitaṁ siyā, na cetaṁ yuttaṁ aruṇuggamanakāle eva aruṇuṭṭhāpanassa vuttattā.",
  "tika-vin08t26:10_8": "Vuttañhi ‘‘kālasseva pana nikkhamitvā aṅgayutte ṭhāne aruṇaṁ uṭṭhāpetabbaṁ. Sace",
  "tika-vin08t26:10_9": "aruṇuṭṭhānavelāyaṁ tesaṁ ābādho vaḍḍhati, tesaṁ eva kiccaṁ kātabbaṁ, na dhutaṅgavisuddhikena",
  "tika-vin08t26:10_10": "bhavitabba’’nti (visuddhi. 1.31). Tathā pārivāsikādīnampi aruṇaṁ anuṭṭhāpetvā vattaṁ",
  "tika-vin08t26:10_11": "nikkhipantānaṁ ratticchedo vutto. ‘‘Uggate aruṇe nikkhipitabba’’nti (cūḷava. aṭṭha.",
  "tika-vin08t26:10_12": "97) hi vuttaṁ. Sahaseyyasikkhāpadepi anupasampannehi saha nivutthabhāvaparimocanatthaṁ",
  "tika-vin08t26:10_13": "‘‘purāruṇā nikkhamitvā’’tiādi (pāci. 54) vuttaṁ. Evaṁ cīvaravippavāsādīsu ca sabbattha",
  "tika-vin08t26:10_14": "rattipariyosāne āgāmiaruṇavaseneva aruṇuṭṭhānaṁ dassitaṁ, na atītāruṇavasena, tasmā",
  "tika-vin08t26:10_15": "vuttanayenevettha aruṇuṭṭhāpanaṁ veditabbaṁ aññathā vassacchedattā.",
  "tika-vin08t26:11_0": "Yaṁ pana vassaṁ upagatassa tadaheva aruṇaṁ anuṭṭhāpetvā sakaraṇīyassa pakkamanavacanaṁ,",
  "tika-vin08t26:11_1": "taṁ vassaṁ upagatakālato paṭṭhāya yadā kadāci nimitte sati gamanassa anuññātattā",
  "tika-vin08t26:11_2": "yuttaṁ, na pana sattāhavārena gatassa aruṇaṁ anuṭṭhāpetvā tadahevagamanaṁ ‘‘aruṇo",
  "tika-vin08t26:11_3": "uṭṭhāpetabbo’’ti vuttattā. Yathā vā ‘‘sattāhānāgatāya pavāraṇāya sakaraṇīyo pakkamati,",
  "tika-vin08t26:11_4": "āgaccheyya vā so, bhikkhave, bhikkhu taṁ āvāsaṁ na vā āgaccheyyā’’tiādinā (mahāva.",
  "tika-vin08t26:11_5": "207) pacchimasattāhe anāgamane anuññātepi aññasattāhesu taṁ na vaṭṭati. Evaṁ paṭhamasattāhe",
  "tika-vin08t26:11_6": "aruṇaṁ anuṭṭhāpetvā gamane anuññātepi tato paresu sattāhesu āgatassa aruṇaṁ anuṭṭhāpetvā",
  "tika-vin08t26:11_7": "gamanaṁ na vaṭṭati evāti niṭṭhamettha gantabbaṁ.",
  "tika-vin08t26:12_0": "Sace pavāritakāle vassāvāsikaṁ dentītiādinā vassāvāsikacīvarampi kathinacīvaraṁ viya",
  "tika-vin08t26:12_1": "vassaṁvutthavihārapaṭibaddhanti viññāyati. ‘‘Yadi sattāhavārena aruṇaṁ uṭṭhāpayiṁsu,",
  "tika-vin08t26:12_2": "gahetabba’’nti pana vuttattā sattāhakaraṇīyena gantvā sattāhabbhantare āgatā labhanti.",
  "tika-vin08t26:12_3": "Kathinānisaṁsacīvaraṁ pana saṅghaṁ anāpucchā te na labhanti. Vakkhati hi ‘‘sattāhakaraṇīyena",
  "tika-vin08t26:12_4": "gatāpi bhājanīyabhaṇḍaṁ labhantūti vā evarūpaṁ adhammikavattaṁ na kātabba’’nti (vi.",
  "tika-vin08t26:12_5": "saṅga. aṭṭha. 182). Idha āhaṭanti vihārato bahi āgataṭṭhāne ānītaṁ.",
  "tika-vin08t26:13_0": "Vāḷehi ubbāḷhā honti, gaṇhantipi paripātentipīti ettha gaṇhantīti gahetvā khādanti.",
  "tika-vin08t26:13_1": "Paripātentīti palāpenti, anubandhantīti attho. Imesu ‘‘gāḷehi ubbāḷhā hontī’’tiādīsu",
  "tika-vin08t26:13_2": "saṅghabhedapariyantesu vatthūsu kevalaṁ anāpatti hoti, pavāretuṁ pana na labhatīti",
  "tika-vin08t26:13_3": "daṭṭhabbaṁ. Sace panātiādīsu yasmā nānāsīmāyaṁ dvīsu āvāsesu vassaṁ upagacchantassa",
  "tika-vin08t26:13_4": "‘‘dutiye vasissāmī’’ti upacārato nikkhantamatte paṭhamo senāsanaggāho paṭippassambhati,",
  "tika-vin08t26:13_5": "tasmā pāḷiyaṁ (mahāva. 207) ‘‘tassa, bhikkhave, bhikkhuno purimikā ca na paññāyatī’’ti",
  "tika-vin08t26:13_6": "paṭhamaṁ senāsanaggāhaṁ sandhāya vuttaṁ. Dutiyasenāsanaggāhe pana purimikā paññāyateva,",
  "tika-vin08t26:13_7": "tattheva temāsaṁ vasanto purimavassaṁvuttho eva hoti. Tato vā pana dutiyadivasādīsu",
  "tika-vin08t26:13_8": "‘‘paṭhamasenāsane vasissāmī’’ti upacārātikkame purimikāpi na paññāyatīti daṭṭhabbaṁ.",
  "tika-vin08t26:14_0": "Paṭissavassa visaṁvādanapaccayā hontampi dukkaṭaṁ satiyeva paṭissave hotīti āha ‘‘tassa",
  "tika-vin08t26:14_1": "tassa paṭissavassa visaṁvāde dukkaṭa’’nti. Tenevāha ‘‘tañca kho…pe… visaṁvādanapaccayā’’ti.",
  "tika-vin08t26:14_2": "Pāḷiyaṁ (mahāva. 207) ‘‘so sattāhānāgatāya pavāraṇāya sakaraṇīyo pakkamatī’’ti vuttattā",
  "tika-vin08t26:14_3": "pavāraṇādivasepi sattāhakaraṇīyaṁ vinā gantuṁ na vaṭṭatīti daṭṭhabbaṁ. Imasmiṁ ṭhāne",
  "tika-vin08t26:14_4": "‘‘navamito paṭṭhāya gantuṁ vaṭṭatī’’ti aṭṭhakathāvacanaṁ kacci uposathadivasato upanidhāya",
  "tika-vin08t26:14_5": "navamī icchitabbā, udāhu lokiyatithivasenāti āsaṅkanti. Tatrevaṁ vinicchitabbaṁ –",
  "tika-vin08t26:14_6": "purimabhaddapadamāsakāḷapakkhauposathadivasaṁ upanidhāya icchitabbā, na lokiyatithivasena.",
  "tika-vin08t26:14_7": "Bhaddapadamāsassa hi kāḷapakkhauposathadivasaṁ mariyādaṁ katvā tadanantarapāṭipadadivasato",
  "tika-vin08t26:14_8": "paṭṭhāya gaṇiyamāne sati yo divaso navamo hoti, tato paṭṭhāyāti vuttaṁ hoti. Tithipekkhāya",
  "tika-vin08t26:14_9": "pana itthiliṅgavohāro, tato navamito paṭṭhāya anāgatasattāhe pavāraṇā hoti.",
  "tika-vin08t26:15_0": "Sattāhaṁ anāgatāya assāti sattāhānāgatā. Kā sā? Pavāraṇā. Assayujamāsassa sukkapakkhanavamiyaṁ",
  "tika-vin08t26:15_1": "sattāhakaraṇīyaṁ adhiṭṭhāya gacchanto bhikkhu antovassassa sattāhamattāvasiṭṭhattā",
  "tika-vin08t26:15_2": "sattamaaruṇe uggatamatte vutthavasso hoti, dasamiyaṁ chāhamattaṁ, ekādasamiyaṁ pañcāhamattaṁ,",
  "tika-vin08t26:15_3": "dvādasiyaṁ caturāhamattaṁ, terasiyaṁ tīhamattaṁ, cuddasiyaṁ dvīhamattaṁ, pannarasiyaṁ",
  "tika-vin08t26:15_4": "ekāhamattaṁ avasiṭṭhaṁ hoti, tasmā pavāraṇādivasassa pariyosānabhūtaaruṇasmiṁ uggate",
  "tika-vin08t26:15_5": "vutthavasso hoti, tasmā tesaṁ bhikkhūnaṁ kukkuccavinodanatthaṁ bhagavā dhammassāmī",
  "tika-vin08t26:15_6": "‘‘so sattāhānāgatāya pavāraṇāya sakaraṇīyo pakkamati, āgaccheyya vā so, bhikkhave,",
  "tika-vin08t26:15_7": "bhikkhu taṁ āvāsaṁ na vā āgaccheyya, tassa, bhikkhave, bhikkhuno purimikā ca paññāyati,",
  "tika-vin08t26:15_8": "paṭissave ca anāpattī’’ti (mahāva. 207) āha. Sattāhānāgatāya komudiyā cātumāsiniyāti",
  "tika-vin08t26:15_9": "etthāpi eseva nayo. Tattha komudiyā cātumāsiniyāti pacchimakattikapuṇṇamāyaṁ. Sā",
  "tika-vin08t26:15_10": "hi kumudānaṁ atthitāya komudī, catunnaṁ vassikamāsānaṁ pariyosānattā cātumāsinīti",
  "tika-vin08t26:15_11": "vuccati. Tadā hi kumudāni supupphitāni honti, tasmā kumudā ettha pupphantīti komudīti",
  "tika-vin08t26:15_12": "vuccati, kumudavatīti vuttaṁ hoti.",
  "tika-vin08t26:16_0": "182. Antovassavattakathāyaṁ nibaddhavattaṁ ṭhapetvāti sajjhāyamanasikārādīsu nirantarakaraṇīyesu",
  "tika-vin08t26:16_1": "kattabbaṁ katikavattaṁ katvā. Kasāvaparibhaṇḍanti kasāvehi bhūmiparikammaṁ. Vattanti katikavattaṁ.",
  "tika-vin08t26:17_0": "Evarūpaṁ adhammikavattaṁ na kātabbanti nānāverajjakā hi bhikkhū sannipatanti, tattha",
  "tika-vin08t26:17_1": "keci dubbalā appathāmā evarūpaṁ vattaṁ anupāletuṁ na sakkonti, tasmā idha āgatañca",
  "tika-vin08t26:17_2": "catutthapārājikavaṇṇanāyaṁ (pārā. aṭṭha. 2.227) āgataṁ āvāsaṁ vā maṇḍapaṁ vā sīmaṁ",
  "tika-vin08t26:17_3": "vā yaṁ kiñci ṭhānaṁ paricchinditvā ‘‘yo imamhā āvāsā paṭhamaṁ pakkamissati, taṁ ‘arahā’ti",
  "tika-vin08t26:17_4": "jānissāmā’’ti katāya katikāya yo ‘‘maṁ ‘arahā’ti jānantū’’ti tamhā ṭhānā paṭhamaṁ",
  "tika-vin08t26:17_5": "pakkamati, pārājiko hoti. Yo pana ācariyupajjhāyānaṁ vā kiccena mātāpitūnaṁ vā kenacideva",
  "tika-vin08t26:17_6": "karaṇīyena bhikkhācāravattaṁ vā uddesaparipucchādīnaṁ atthāya aññena vā tādisena",
  "tika-vin08t26:17_7": "karaṇīyena taṁ ṭhānaṁ atikkamitvā gacchati, anāpatti. Sacepissa evaṁ gatassa pacchā",
  "tika-vin08t26:17_8": "icchācāro uppajjati ‘‘na dānāhaṁ tattha gamissāmi, evaṁ maṁ arahāti sambhāvessantī’’ti, anāpattiyeva.",
  "tika-vin08t26:18_0": "Yopi kenacideva karaṇīyena taṁ ṭhānaṁ patvā sajjhāyamanasikārādivasena aññavihito",
  "tika-vin08t26:18_1": "vā hutvā corādīhi vā anubaddho meghaṁ vā uṭṭhitaṁ disvā anovassakaṁ pavisitukāmo",
  "tika-vin08t26:18_2": "taṁ ṭhānaṁ atikkamati, anāpatti, yānena vā iddhiyā vā gacchantopi pārājikaṁ nāpajjati,",
  "tika-vin08t26:18_3": "padagamaneneva āpajjati. Tampi yehi saha katikā katā, tehi saddhiṁ apubbaṁ acarimaṁ",
  "tika-vin08t26:18_4": "gacchanto nāpajjati. Evaṁ gacchantā hi sabbepi aññamaññaṁ rakkhanti. Sacepi maṇḍaparukkhamūlādīsu",
  "tika-vin08t26:18_5": "kiñci ṭhānaṁ paricchindanti ‘‘yo ettha nisīdati vā caṅkamati vā, taṁ ‘arahā’ti jānissāma’’,",
  "tika-vin08t26:18_6": "pupphāni vā ṭhapetvā, ‘‘yo imāni gahetvā pūjaṁ karissati, taṁ ‘arahā’ti jānissāmā’’tiādinā",
  "tika-vin08t26:18_7": "nayena katikā katā hoti, tatrāpi icchācāravasena tathā karontassa pārājikameva. Sacepi",
  "tika-vin08t26:18_8": "upāsakena antarāmagge vihāro vā kato hoti, cīvarādīni vā ṭhapitāni honti ‘‘ye arahanto,",
  "tika-vin08t26:18_9": "te imasmiṁ vihāre vasantu, cīvarādīni vā gaṇhantū’’ti, tatrāpi icchācāravasena vasantassa",
  "tika-vin08t26:18_10": "vā tāni vā gaṇhantassa pārājikameva, etaṁ pana adhammikakatikavattaṁ, tasmā na kātabbaṁ,",
  "tika-vin08t26:18_11": "aññaṁ vā evarūpaṁ ‘‘imasmiṁ temāsabbhantare sabbeva āraññakā hontu piṇḍapātikadhutaṅgādiavasesadhutaṅgadharā",
  "tika-vin08t26:18_12": "vā, atha vā sabbeva khīṇāsavā hontū’’ti evamādi. Nānāverajjakā hi bhikkhū sannipatanti.",
  "tika-vin08t26:18_13": "Tattha keci dubbalā appathāmā evarūpaṁ vattaṁ anupāletuṁ na sakkonti, tasmā evarūpampi",
  "tika-vin08t26:18_14": "vattaṁ na kātabbaṁ. ‘‘Imaṁ temāsaṁ sabbeheva na uddisitabbaṁ, na paripucchitabbaṁ,",
  "tika-vin08t26:18_15": "na pabbājetabbaṁ, mūgabbataṁ gaṇhitabbaṁ, bahisīmaṭṭhassapi saṅghalābho dātabbo’’ti",
  "tika-vin08t26:18_16": "evamādikampi na kattabbameva.",
  "tika-vin08t26:19_0": "Tividhampīti pariyattipaṭipattipaṭivedhavasena tividhampi. Sodhetvā pabbājethāti",
  "tika-vin08t26:19_1": "bhabbe ācārakulaputte upaparikkhitvā pabbājetha. Bhasse mattaṁ jānitvāti vacane pamāṇaṁ",
  "tika-vin08t26:19_2": "ñatvā. Dasakathāvatthu nāma appicchākathā santuṭṭhikathā pavivekakathā asaṁsaggakathā",
  "tika-vin08t26:19_3": "vīriyārambhakathā sīlakathā samādhikathā paññākathā vimuttikathā vimuttiñāṇadassanakathāti.",
  "tika-vin08t26:20_0": "Viggahasaṁvattanikaṁ vacanaṁ viggāhikaṁ. Caturārakkhaṁ ahāpentāti buddhānussati mettā",
  "tika-vin08t26:20_1": "asubhaṁ maraṇānussatīti imaṁ caturārakkhaṁ ahāpentā. Dantakaṭṭhakhādanavattaṁ ācikkhitabbanti",
  "tika-vin08t26:20_2": "ettha idaṁ dantakaṭṭhakhādanavattaṁ – yo devasikaṁ saṅghamajjhe osarati, tena sāmaṇerādīhi",
  "tika-vin08t26:20_3": "āharitvā bhikkhūnaṁ yathāsukhaṁ bhuñjanatthāya dantakaṭṭhamāḷake nikkhittesu dantakaṭṭhesu",
  "tika-vin08t26:20_4": "divase divase ekameva dantakaṭṭhaṁ gahetabbaṁ. Yo pana devasikaṁ na osarati, padhānaghare",
  "tika-vin08t26:20_5": "vasitvā dhammassavane vā uposathagge vā dissati, tena pamāṇaṁ sallakkhetvā cattāri",
  "tika-vin08t26:20_6": "pañca dantakaṭṭhāni attano vasanaṭṭhāne ṭhapetvā khāditabbāni. Tesu khīṇesu sace",
  "tika-vin08t26:20_7": "punapi dantakaṭṭhamāḷake bahūni hontiyeva, punapi āharitvā khāditabbāni. Yadi pana",
  "tika-vin08t26:20_8": "pamāṇaṁ asallakkhetvā āharati, tesu akhīṇesuyeva māḷake khīyati, tato keci therā",
  "tika-vin08t26:20_9": "‘‘yehi gahitāni, te paṭiharantū’’ti vadeyyuṁ, keci ‘‘khādantu, puna sāmaṇerā āharissantī’’ti,",
  "tika-vin08t26:20_10": "tasmā vivādaparihāratthaṁ pamāṇaṁ sallakkhetabbaṁ, gahaṇe pana doso natthi. Maggaṁ",
  "tika-vin08t26:20_11": "gacchantenapi ekaṁ vā dve vā thavikāya pakkhipitvā gantabbanti. Bhikkhācāravattaṁ",
  "tika-vin08t26:20_12": "piṇḍapātikavatte āvibhavissati.",
  "tika-vin08t26:21_0": "Antogāme…pe… na kathetabbāti ettha catūsu paccayesu cīvare ca piṇḍapāte ca viññattipi",
  "tika-vin08t26:21_1": "na vaṭṭati nimittobhāsaparikathāpi. Senāsane viññattimeva na vaṭṭati, sesāni tīṇi",
  "tika-vin08t26:21_2": "vaṭṭanti. Gilānapaccaye sabbampi vaṭṭati. Evaṁ santepi ājīvaṁ sodhentehi bhikkhūhi",
  "tika-vin08t26:21_3": "suṭṭhu rakkhitabbāti. Iminā ājīvapārisuddhisīlaṁ dassitaṁ. Rakkhitindriyehi bhavitabbanti",
  "tika-vin08t26:21_4": "indriyasaṁvarasīlaṁ. Khandhakavattañca sekhiyavattañca pūretabbanti pātimokkhasaṁvarasīlaṁ.",
  "tika-vin08t26:21_5": "Paccayasannissitasīlaṁ pana tīhipi sāmatthiyato dassitaṁ. Iti catupārisuddhisīlapaṭisaṁyuttā",
  "tika-vin08t26:21_6": "evarūpā niyyānikakathā bahukāpi vattabbāti adhippāyo.",
  "tika-vin08t26:22_0": "Imasmiṁ vassūpanāyikavisaye tesu tesu nagaresu tasmiṁ tasmiṁ rājakāle apariyantā",
  "tika-vin08t26:22_1": "vivādakathā hoti. Kathaṁ? Vassūpanāyikakkhandhake (mahāva. 186) ‘‘tena kho pana samayena",
  "tika-vin08t26:22_2": "rājā māgadho seniyo bimbisāro vassaṁ ukkaḍḍhitukāmo bhikkhūnaṁ santike dūtaṁ pāhesi",
  "tika-vin08t26:22_3": "‘yadi panāyyā āgame juṇhe vassaṁ upagaccheyyu’nti. Bhagavato etamatthaṁ ārocesuṁ,",
  "tika-vin08t26:22_4": "‘anujānāmi, bhikkhave, rājūnaṁ anuvattitu’’’nti vacanaṁ nissāya bhagavatā adhimāsaṁ",
  "tika-vin08t26:22_5": "paññattanti maññamānā vedasamayena saṁsanditvā gayhamānā anekavihitaṁ vivādaṁ karonti.",
  "tika-vin08t26:22_6": "Vedasamaye kira dve adhimāsāni yācādhimāsañca pattādhimāsañca. Tattha kaliyugagaṇane",
  "tika-vin08t26:22_7": "ekūnavīsatigaṇanena bhājite dvepañcaṭṭhadasaterasasoḷasaṭṭhārasavasena sattadhā seso",
  "tika-vin08t26:22_8": "hoti, tesaṁ vasena cammādhimāsa pañcādhimāsa pasvādhimāsa dasādhimāsa terasādhimāsa",
  "tika-vin08t26:22_9": "soḷasādhimāsa aṭṭhārasādhimāsāti voharanti. Aṭṭhārasādhimāsaṁ pana avasānādhimāsantipi",
  "tika-vin08t26:22_10": "voharanti. Tesu pasusoḷasāni apatteyeva adhimāsapatanakaliyuge saṁvaccharamāsādivisamabhayena",
  "tika-vin08t26:22_11": "yācitvā māsassa ākaḍḍhitabbato yācādhimāsanti voharanti, sesāni pana pañcamatteyeva",
  "tika-vin08t26:22_12": "adhimāsapatanakaliyuge māsassa ākaḍḍhitabbato pattādhimāsanti. Tatretaṁ yācādhimāsalakkhaṇaṁ",
  "tika-vin08t26:22_13": "– tathato ajānantā pāḷiyā saṁsanditvā bimbisāraraññā bhagavato yācitādhimāsattā yācādhimāsaṁ",
  "tika-vin08t26:22_14": "nāma bhavati, tasmā dvīsu eva yācādhimāsesu divasena saha māso ākaḍḍhitabbo, na itaresūti",
  "tika-vin08t26:22_15": "vadanti, aññe pana pañcasu pattādhimāsesu eva saha divasena māso ākaḍḍhitabbo, na yācādhimāsesūti.",
  "tika-vin08t26:23_0": "Apare pana – ‘‘dvemā, bhikkhave, vassūpanāyikā purimikā pacchimikāti, aparajjugatāya",
  "tika-vin08t26:23_1": "āsāḷhiyā purimikā upagantabbā, māsagatāya āsāḷhiyā pacchimikā upagantabbā’’ti tasmiṁyeva",
  "tika-vin08t26:23_2": "vassūpanāyikakkhandhake (mahāva. 184) āgatāya pāḷiyā atthaṁ ayoniso gahetvā tithinakkhattayoge",
  "tika-vin08t26:23_3": "eva vassūpagamanaṁ bhagavatā anuññātaṁ, tasmā āsāḷhipuṇṇamāya anantarabhūto pāṭipadadivaso",
  "tika-vin08t26:23_4": "puṇṇātithiyā ca yutto hotu, pubbāsāḷhauttarāsāḷhasaṅkhātesu dvīsu nakkhattesu ekekena",
  "tika-vin08t26:23_5": "yutto ca, evaṁbhūto kālo yadi vinā divasena māsakaḍḍhane sampajjati, tathā ca sati",
  "tika-vin08t26:23_6": "māsamattākaḍḍhanameva kātabbaṁ, yadi na sampajjati, saha divasena māsākaḍḍhanaṁ,",
  "tika-vin08t26:23_7": "ayaṁ piṭakena ca vedena ca anulomo vinicchayoti vadanti.",
  "tika-vin08t26:24_0": "Tatrāpyeke vadanti – ‘‘mā iti cando vuccati tassa gatiyā divasassa minitabbato, so",
  "tika-vin08t26:24_1": "ettha sabbakalāpāripūriyā puṇṇoti puṇṇamā’’tiādinā vinayatthamañjūsādīsu (kaṅkhā.",
  "tika-vin08t26:24_2": "abhi. ṭī. nidānavaṇṇanā) āgamanato puṇṇātithiyogopi puṇṇamiyā eva icchitabbo, na",
  "tika-vin08t26:24_3": "pāṭipade, tathā nakkhattayogopi āsāḷhisukkapakkhassa pannarase uposathe ‘‘uttarāsāḷhanakkhatte,",
  "tika-vin08t26:24_4": "evaṁ dhātu patiṭṭhitā’’ti mahāvaṁse vacanatoti. Tattha purimā vadanti – evaṁ sante",
  "tika-vin08t26:24_5": "uposathadivaseyeva candaggāho ca sūriyaggāho ca bhaveyya, idāni pana kāḷapakkhapāṭipadādīsuyeva",
  "tika-vin08t26:24_6": "candaggāho, sukkapakkhapāṭipadādīsuyeva sūriyaggāho paññāyati, tasmā pāṭipadeyeva",
  "tika-vin08t26:24_7": "tithinakkhattayogo icchitabboti. Pacchimāpi vadanti – tumhādisānaṁ vādīnaṁ vacanena",
  "tika-vin08t26:24_8": "pubbe ākaḍḍhitabbadivasānaṁ anākaḍḍhitattā divasapuñjabhāvena evaṁ hoti, saccato",
  "tika-vin08t26:24_9": "pana uposathadivaseyeva candaggāho sūriyaggāho ca icchitabboti. Hotu, yathā icchatha,",
  "tika-vin08t26:24_10": "tathā vadatha, evaṁ bhūtapubbo sāṭṭhakathe tepiṭake buddhavacane atthīti? Atthi.",
  "tika-vin08t26:24_11": "Gandhārajātake (jā. aṭṭha. 3.7.75 gandhārajātakavaṇṇanā) hi uposathadivase candaggāho",
  "tika-vin08t26:24_12": "dvikkhattuṁ āgato. Tañhi jātakaṁ tīsu piṭakesu suttapariyāpannaṁ, pañcasu nikāyesu",
  "tika-vin08t26:24_13": "khuddakanikāyapariyāpannaṁ, navasu sāsanaṅgesu jātakapariyāpannanti. Evaṁ vutte purimakā",
  "tika-vin08t26:24_14": "paṭivacanaṁ dātuṁ na sakkuṇeyyunti.",
  "tika-vin08t26:25_0": "Athekacce ‘‘piṭakattaye adhikamāsāyeva santi, na adhikadivasā sāratthadīpaniyaṁ (sārattha.",
  "tika-vin08t26:25_1": "ṭī. pācittiya 3.404) ‘yaṁ pana vuttaṁ tīsupi gaṇṭhipadesu aṭṭhārasannaṁyeva vassānaṁ",
  "tika-vin08t26:25_2": "adhikamāse gahetvā gaṇitattā sesavassadvayassapi adhikāni divasāni honteva, tāni",
  "tika-vin08t26:25_3": "adhikadivasāni sandhāya nikkaṅkhā hutvāti vuttanti, taṁ na gahetabbaṁ. Na hi dvīsu",
  "tika-vin08t26:25_4": "vassesu adhikadivasā nāma visuṁ upalabbhanti tatiye vasse vassukkaḍḍhanavasena adhikamāse",
  "tika-vin08t26:25_5": "pariccatteyeva adhikamāsasambhavato, tasmā dvīsu vassesu atirekadivasā nāma visuṁ",
  "tika-vin08t26:25_6": "na sambhavantī’ti vacanato’’ti vadanti. Athaññe vadanti – piṭakattaye adhikadivasāti",
  "tika-vin08t26:25_7": "āgatā atthi vajirabuddhiṭīkāyaṁ (vajira. ṭī. pācittiya 404) ‘‘avasesānaṁ dvinnaṁ",
  "tika-vin08t26:25_8": "vassānaṁ adhikadivasāni honteva, tasmā nikkaṅkhā hutvā upasampādentī’’ti vacanatoti.",
  "tika-vin08t26:25_9": "Ito parampi vividhena ākārena kathenti. Suddhavedikāpi evaṁ vadanti, vinayadharā",
  "tika-vin08t26:25_10": "bhikkhū vinayasamayavasena vadanti. Amhākaṁ pana vedasamaye hatthagatagaṇanavaseneva",
  "tika-vin08t26:25_11": "jānitabbanti alamatipapañcena. Atthikehi tivassādhikasahassakaliyuge dhammarājena",
  "tika-vin08t26:25_12": "pucchitattā kataṁ adhimāsapakaraṇaṁ oloketvā jānitabbaṁ.",
  "tika-vin08t26:26_0": "Idha pana adhippetavinicchayameva kathayāma. Paṭhamadutiyavādesu na bimbisārarājā",
  "tika-vin08t26:26_1": "bhagavantaṁ adhimāsapaññāpanaṁ yācati, na ca bhagavā paññapeti, na ‘‘tasmiṁ vasse",
  "tika-vin08t26:26_2": "idaṁ nāma adhimāsaṁ hotī’’ti vā ‘‘māsamattaṁ vā sahadivasaṁ vā ākaḍḍhitabba’’nti",
  "tika-vin08t26:26_3": "vā pāḷiyaṁ aṭṭhakathāṭīkāsu ca atthi, rājā pana upakaṭṭhāya vassūpanāyikāya vedasamaye",
  "tika-vin08t26:26_4": "vassukkaḍḍhanasambhavato bhikkhūnaṁ paṭhamaāsāḷhamāse vassaṁ anupagantvā dutiyaāsāḷhamāse",
  "tika-vin08t26:26_5": "upagamanatthaṁ ‘‘yadi panāyyā āgame juṇhe vassaṁ upagaccheyyu’’nti dūtaṁ pāhesi.",
  "tika-vin08t26:26_6": "Yadi pana upagaccheyyuṁ, sādhu vatāti sambandhitabbaṁ. Bhikkhū pana rañño pahitasāsanaṁ",
  "tika-vin08t26:26_7": "bhagavato ārocesuṁ. Bhagavā pana vassukkaḍḍhane bhikkhūnaṁ guṇaparihāniyā abhāvato",
  "tika-vin08t26:26_8": "‘‘anujānāmi, bhikkhave, rājūnaṁ anuvattitu’’nti (mahāva. 186) avoca. Tena vuttaṁ",
  "tika-vin08t26:26_9": "aṭṭhakathāyaṁ (mahāva. aṭṭha. 185) ‘‘anujānāmi bhikkhave rājūnaṁ anuvattitunti ettha",
  "tika-vin08t26:26_10": "vassukkaḍḍhanabhikkhūnaṁ kāci parihāni nāma natthītianuvattituṁ anuññāta’’nti. Vimativinodaniyañca",
  "tika-vin08t26:26_11": "(vi. vi. ṭī. mahāvagga 2.185) vuttaṁ ‘‘parihānīti guṇaparihānī’’ti, tasmā yācādhimāso",
  "tika-vin08t26:26_12": "vā hotu pattādhimāso vā, yasmiṁ yasmiṁ kāle anuvattanena bhikkhūnaṁ sīlādiguṇampi",
  "tika-vin08t26:26_13": "parihāni natthi, tasmiṁ tasmiṁ kāle anuvattitabbaṁ.",
  "tika-vin08t26:27_0": "Kathaṁ pana anuvattitabbaṁ, kathaṁ na anuvattitabbaṁ? Yadi anuvattante pubbe upavutthadivasato",
  "tika-vin08t26:27_1": "idāni upavasitabbauposathadivaso cātuddaso vā pannaraso vā hoti, tathā sati anuvattitabbaṁ.",
  "tika-vin08t26:27_2": "Yadi pana terasamo vā soḷasamo vā hoti, na anuvattitabbaṁ. Anuvattanto hi anuposathe",
  "tika-vin08t26:27_3": "uposathakato hoti, tato ‘‘na, bhikkhave, anuposathe uposatho kātabbo, yo kareyya,",
  "tika-vin08t26:27_4": "āpatti dukkaṭassā’’ti (mahāva. 183) vuttadukkaṭaṁ āpajjati, tasmā sīlaguṇaparihānisambhavato",
  "tika-vin08t26:27_5": "na anuvattitabbaṁ. Vuttañhi vimativinodaniyaṁ (vi. vi. ṭī. mahāvagga 2.240) ‘‘anujānāmi,",
  "tika-vin08t26:27_6": "bhikkhave, rājūnaṁ anuvattitunti vacanato panettha lokiyānaṁ tithiṁ anuvattantehipi",
  "tika-vin08t26:27_7": "attano uposathakkamena cātuddasiṁ pannarasiṁ vā, pannarasiṁ cātuddasiṁ vā karonteheva",
  "tika-vin08t26:27_8": "anuvattitabbaṁ, na pana soḷasamadivasaṁ vā terasamadivasaṁ vā uposathadivasaṁ karontehī’’ti.",
  "tika-vin08t26:28_0": "Tatiyacatutthavādepi ‘‘kati vassūpanāyikā’’ti saṁsayantānaṁ saṁsayavinodanatthaṁ",
  "tika-vin08t26:28_1": "‘‘dvemā, bhikkhave, vassūpanāyikā purimikā pacchimikā’’ti (mahāva. 184) bhagavā avoca.",
  "tika-vin08t26:28_2": "Tato tāsaṁ dvinnaṁ vassūpanāyikānaṁ upagamanakālaṁ dassetuṁ ‘‘aparajjugatāya āsāḷhiyā",
  "tika-vin08t26:28_3": "purimikā upagantabbā, māsagatāya āsāḷhiyā pacchimikā upagantabbā’’ti vuttaṁ. Tatrāyaṁ",
  "tika-vin08t26:28_4": "piṇḍattho – āsāḷhipuṇṇamiyā anantare pāṭipadadivase purimikā upagantabbā, sāvaṇapuṇṇamiyā",
  "tika-vin08t26:28_5": "anantare pāṭipadadivase pacchimikā upagantabbāti. Tena vuttaṁ aṭṭhakathāyaṁ (mahāva.",
  "tika-vin08t26:28_6": "aṭṭha. 184) ‘‘tasmā āsāḷhipuṇṇamāya anantare pāṭipadadivase, āsāḷhipuṇṇamito vā aparāya",
  "tika-vin08t26:28_7": "puṇṇamāya anantare pāṭipadadivaseyeva vihāraṁ paṭijaggitvā pānīyaṁ paribhojanīyaṁ",
  "tika-vin08t26:28_8": "upaṭṭhāpetvā sabbaṁ cetiyavandanādisāmīcikammaṁ niṭṭhāpetvā ‘imasmiṁ vihāre imaṁ",
  "tika-vin08t26:28_9": "temāsaṁ vassaṁ upemī’ti sakiṁ vā dvattikkhattuṁ vā vācaṁ nicchāretvā vassaṁ upagantabba’’nti",
  "tika-vin08t26:28_10": ", sāratthadīpaniyampi (sārattha. ṭī. mahāvagga 3.184) ‘‘aparajjūti āsāḷhito aparaṁ",
  "tika-vin08t26:28_11": "dinaṁ, pāṭipadanti attho’’ti, vimativinodaniyampi (vi. vi. ṭī. mahāvagga 2.184) ‘‘aparasmiṁ",
  "tika-vin08t26:28_12": "divaseti dutiye pāṭipadadivase’’ti evaṁ pāḷiaṭṭhakathāṭīkāsu pāṭipadadivaseyeva vassūpagamanaṁ",
  "tika-vin08t26:28_13": "vuttaṁ, na vuttaṁ ‘‘amukatithiyoge’’ti vā ‘‘amukanakkhattayoge’’ti vā, tasmā pāṭipadadivase",
  "tika-vin08t26:28_14": "pāto aruṇuggamanato paṭṭhāya sakaladivasaṁ sakalaratti yāva dutiyaaruṇuggamanā yathārucite",
  "tika-vin08t26:28_15": "kāle vassaṁ upagantabbanti daṭṭhabbaṁ. Tato eva vassūpanāyikakāle puṇṇātithiyā yogo,",
  "tika-vin08t26:28_16": "uttarāsāḷhanakkhattena yogo hotūti vadantānaṁ vacanaṁ vinayaviruddhaṁ hoti, taṁ vacanaṁ",
  "tika-vin08t26:28_17": "gahetvā puṇṇātithiyogaṁ uttarāsāḷhanakkhattayogañca āgametvā vassaṁ upagantvāpi tathāgatena",
  "tika-vin08t26:28_18": "apaññattaṁ paññapeti nāmāti daṭṭhabbaṁ.",
  "tika-vin08t26:29_0": "Evaṁ pāḷiaṭṭhakathāṭīkāsu ca puṇṇātithiyoge eva vassaṁ upagantabbaṁ, na ekāya tithiyā",
  "tika-vin08t26:29_1": "yutteti vā uttarāsāḷhanakkhattayogeyeva, na sāvaṇanakkhattayogeti vā anāgatameva",
  "tika-vin08t26:29_2": "chāyaṁ gahetvā tathāgatena paññattaṁ viya potthakesu likhitvā kehici ṭhapitattā sakalaṁ",
  "tika-vin08t26:29_3": "vinayapiṭakaṁ apassantā vedasāmayikā taṁ vacanaṁ saddahitvā vassūpagamanakāle puṇṇātithiuttarāsāḷhayogameva",
  "tika-vin08t26:29_4": "gavesantā māsadivasena saha ākaḍḍhitabbakālepi māsamattameva ākaḍḍhanti, māsamattameva",
  "tika-vin08t26:29_5": "ākaḍḍhitabbakālepi saha divasena ākaḍḍhanti, tasmā evaṁvādino bhikkhū ‘‘apaññattaṁ",
  "tika-vin08t26:29_6": "tathāgatena paññattaṁ tathāgatenāti dīpetī’’ti vattabbataṁ āpajjanti, tasmā bhagavati",
  "tika-vin08t26:29_7": "gāravasahitā lajjino paṇḍitā evaṁ na gaṇhantīti. Tithinakkhattayogo pana uposathadivaseyeva",
  "tika-vin08t26:29_8": "bahudhā piṭakattaye āgato, porāṇavedaganthesu ca pasaṁsito, kadāci pana vohārakālo",
  "tika-vin08t26:29_9": "tithiyā nakkhattena ca visamo hoti, tasmā taṁ sametuṁ adhimāsapatanakāle māsampi",
  "tika-vin08t26:29_10": "divasampi ākaḍḍhanti, tasmā aññasmiṁ kāle visamepi ākaḍḍhanakāle samāpetabbaṁ. Evaṁ",
  "tika-vin08t26:29_11": "sati māsautusaṁvaccharānaṁ samabhāvo hotīti daṭṭhabbaṁ.",
  "tika-vin08t26:30_0": "Pañcamachaṭṭhavādesu adhimāsoti aṭṭhārasavassato adhikamāsaṁ gahetvā vutto, tasmā",
  "tika-vin08t26:30_1": "‘‘adhiko māso adhimāso’’ti kammadhārayasamāsattā pulliṅgaṁ katvā vutto. Pubbe pana",
  "tika-vin08t26:30_2": "māsapuñjato adhikaghaṭiyo gahetvā vutto, tasmā ‘‘māsato adhikaṁ adhimāsa’’nti abyayībhāvasamāsattā",
  "tika-vin08t26:30_3": "napuṁsakaliṅgaṁ katvā vuttaṁ. Idha pana ‘‘porāṇakattherā ekūnavīsativassaṁ sāmaṇeraṁ",
  "tika-vin08t26:30_4": "nikkhamanīyapuṇṇamāsiṁ atikkamma pāṭipadadivase upasampādenti, taṁ kasmāti? Vuccate",
  "tika-vin08t26:30_5": "– ekasmiṁ vasse cha cātuddasikauposathadivasā honti, iti vīsatiyā vassesu cattāro",
  "tika-vin08t26:30_6": "māsā parihāyanti, rājāno tatiye tatiye vasse vassaṁ upakaḍḍhanti, iti aṭṭhārasasu",
  "tika-vin08t26:30_7": "vassesu cha māsā vaḍḍhanti, tato uposathavasena parihīne cattāro māse apanetvā dve",
  "tika-vin08t26:30_8": "māsā avasesā honti, te dve māse gahetvā vīsati vassāni paripuṇṇāni hontīti nikkaṅkhā",
  "tika-vin08t26:30_9": "hutvā nikkhamanīyapuṇṇamāsiṁ atikkamma pāṭipade upasampādentī’’ti aṭṭhakathāvacane",
  "tika-vin08t26:30_10": "(pāci. aṭṭha. 404) ‘‘nikkaṅkhā hutvāti adhikamāsehi saddhiṁ paripuṇṇavīsativassattā",
  "tika-vin08t26:30_11": "nibbematikā hutvā’’ti attho sāratthadīpaniyaṁ (sārattha. ṭī. pācittiya 3.404) vutto.",
  "tika-vin08t26:31_0": "Tatra nanu ca ‘‘tīsupi gaṇṭhipadesu aṭṭhārasannaṁ…pe… vutta’’nti vuttaṁ, taṁ kathanti",
  "tika-vin08t26:31_1": "codanaṁ sandhāya ‘‘yaṁ pana vuttaṁ…pe… taṁ na gahetabba’’nti kiñcāpi vuttaṁ, tathāpi",
  "tika-vin08t26:31_2": "taṁ gaṇṭhipadesu vuttavacanaṁ na gahetabbanti attho, kasmā na gahetabbanti āha ‘‘na",
  "tika-vin08t26:31_3": "hī’’tiādi. Hi yasmā na upalabbhanti, tasmā na gahetabbanti yojanā. Kathaṁ viññāyatīti",
  "tika-vin08t26:31_4": "āha ‘‘tatiye’’tiādi. Pariccatteyeva sambhavato, apariccatte asambhavato na upalabbhantīti",
  "tika-vin08t26:31_5": "byatirekavasena hetuphalayojanā. Tasmātiādi laddhaguṇaṁ.",
  "tika-vin08t26:32_0": "Vajirabuddhiṭīkāyaṁ pana gaṇṭhipadesu vuttameva gahetvā vadati. Etāni vacanāni sāmaṇerānaṁ",
  "tika-vin08t26:32_1": "vīsativassaparipuṇṇabhāvasādhakāniyeva honti, na adhimāsapatanavāresu sadivasamāsākaḍḍhanabhāvasādhakāni,",
  "tika-vin08t26:32_2": "tasmā imāni āharitvā taṁ adhikaraṇaṁ vinicchituṁ na sakkonti. Bhikkhū pana bahūnaṁ",
  "tika-vin08t26:32_3": "sannipāte kiñci pāṭhaṁ āharitvā kathetuṁ samattho sobhatīti katvā īdisaṁ pāṭhaṁ āharanti.",
  "tika-vin08t26:32_4": "Sutasannicayapaṇḍitā pana icchitatthassa asādhakattā evarūpaṁ na āharanti. Suddhavedikānampi",
  "tika-vin08t26:32_5": "vacane vinayadharā vinayameva jānanti, na bāhirasamayaṁ. Ayaṁ pana kathā bāhirasamaye",
  "tika-vin08t26:32_6": "pavattā, tasmā vinayadharānaṁ avisayoti maññantā vadanti.",
  "tika-vin08t26:33_0": "Vinayadharā pana ekacce vinayameva jānanti, ekacce sakalaṁ piṭakattayaṁ jānanti,",
  "tika-vin08t26:33_1": "ekacce sabāhirasamayaṁ piṭakattayaṁ jānanti, tasmā kathetuṁ samatthabhāvoyeva pamāṇaṁ.",
  "tika-vin08t26:33_2": "Vedikānampi vacanaṁ vedappakaraṇāgatameva pamāṇaṁ. Na yaṁ kiñci hatthagatagaṇanamattaṁ,",
  "tika-vin08t26:33_3": "tasmā yadā pathavissaro rājā sadivasaṁ māsaṁ ākaḍḍhitukāmo ‘‘jeṭṭhamāsakāḷapakkhauposathaṁ",
  "tika-vin08t26:33_4": "pannarasiyaṁ karontū’’ti yācissati, tadā ‘‘sakiṁ pakkhassa cātuddase vā pannarase",
  "tika-vin08t26:33_5": "vā’’ti vacanato pannarasiyaṁ uposathakaraṇe doso natthi, yadā suddhamāsameva ākaḍḍhitukāmo",
  "tika-vin08t26:33_6": "‘‘cātuddasiyaṁ karontū’’ti yācissati, evaṁ sati pakatiyāpi jeṭṭhamāsakāḷapakkhuposatho",
  "tika-vin08t26:33_7": "cātuddasoyevāti katvā doso natthi, ubhayathāpi uposatho sukatoyeva hoti, tasmā anuvattitabbo.",
  "tika-vin08t26:33_8": "Tato paraṁ paṭhamāsāḷhamāsassa juṇhapakkhepi kāḷapakkhepi dutiyāsāḷhamāsassa juṇhapakkhepi",
  "tika-vin08t26:33_9": "pannarasīuposathaṁ katvā pāṭipadadivase tithiyogaṁ vā nakkhattayogaṁ vā anoloketvā",
  "tika-vin08t26:33_10": "pāto aruṇuggamanānantarato paṭṭhāya yāva puna aruṇuggamanā sakaladivasarattiyaṁ yathājjhāsayaṁ",
  "tika-vin08t26:33_11": "vassaṁ upagacchanto sūpagatova hoti, natthi koci dosoti daṭṭhabbo. Bhavatvevaṁ, pātova",
  "tika-vin08t26:33_12": "vassaṁ upagacchanto atthīti? Atthi. Vuttañhetaṁ senāsanakkhandhakavaṇṇanāyaṁ (cūḷava.",
  "tika-vin08t26:33_13": "aṭṭha. 318) ‘‘sace pātova gāhite senāsane añño vitakkacāriko bhikkhu āgantvā senāsanaṁ",
  "tika-vin08t26:33_14": "yācati, ‘gahitaṁ, bhante, senāsanaṁ, vassūpagato saṅgho, ramaṇīyo vihāro, rukkhamūlādīsu",
  "tika-vin08t26:33_15": "yattha icchatha, tattha vasathā’ti vattabbo’’ti.",
  "tika-vin08t26:34": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t26:35": "Vassūpanāyikavinicchayakathālaṅkāro nāma",
  "tika-vin08t26:36": "Chabbīsatimo paricchedo.",
  "tika-vin08t26:37": "Paṭhamo bhāgo niṭṭhito.",
  "tika-vin08t26:38": " Namo tassa bhagavato arahato sammāsambuddhassa",
  "tika-vin08t26:39": "Vinayālaṅkāra-ṭīkā (dutiyo bhāgo)"
}