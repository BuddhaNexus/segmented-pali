{
  "atk-s0404a19:0": "5. Akkosavaggo",
  "atk-s0404a19:1": "4. Kusinārasuttavaṇṇanā",
  "atk-s0404a19:2_0": "44. Pañcamassa catutthe kusinārāyanti evaṁnāmake nagare. Devatānaṁ atthāya baliṁ",
  "atk-s0404a19:2_1": "haranti etthāti baliharaṇo, tasmiṁ baliharaṇe. Acchiddena appaṭimaṁsenātiādīsu yena",
  "atk-s0404a19:2_2": "kenacideva pahaṭo vā hoti, vejjakammādīni vā katāni, tassa kāyasamācāro upacikādīhi",
  "atk-s0404a19:2_3": "khāyitatālapaṇṇaṁ viya chiddo ca, paṭimasituṁ yattha katthaci gahetvā ākaḍḍhituṁ",
  "atk-s0404a19:2_4": "sakkuṇeyyatāya paṭimaṁso ca hoti, viparīto acchiddo appaṭimaṁso nāma. Vacīsamācāro",
  "atk-s0404a19:2_5": "pana musāvādaomasavādapesuññaamūlakānuddhaṁsanādīhi chiddo sappaṭimaṁso ca hoti,",
  "atk-s0404a19:2_6": "viparīto acchiddo appaṭimaṁso. Mettaṁ nu kho me cittanti palibodhaṁ chinditvā kammaṭṭhānabhāvanānuyogena",
  "atk-s0404a19:2_7": "adhigataṁ me mettacittaṁ. Anāghātanti āghātavirahitaṁ, vikkhambhanena vihatāghātanti",
  "atk-s0404a19:2_8": "attho. Kattha vuttanti idaṁ sikkhāpadaṁ kismiṁ nagare vuttaṁ.",
  "atk-s0404a19:3_0": "Kālena vakkhāmītiādīsu eko ekaṁ okāsaṁ kāretvā codento kālena vadati nāma. Saṅghamajjhe",
  "atk-s0404a19:3_1": "vā gaṇamajjhe vā salākaggayāgaggavitakkamāḷakabhikkhācāramaggaāsanasālādīsu vā upaṭṭhākehi",
  "atk-s0404a19:3_2": "parivāritakkhaṇe vā codento akālena vadati nāma. Tacchena vadanto bhūtena vadati",
  "atk-s0404a19:3_3": "nāma. “Daharamahallakaparisāvacarakapaṁsukūlikadhammakathikapatirūpaṁ tava ida”nti",
  "atk-s0404a19:3_4": "vadanto pharusena vadati nāma. Kāraṇanissitaṁ pana katvā, “bhante mahallakattha,",
  "atk-s0404a19:3_5": "parisāvacarakattha, paṁsukūlikattha, dhammakathikatthapatirūpaṁ tumhākamida”nti vadanto",
  "atk-s0404a19:3_6": "saṇhena vadati nāma. Kāraṇanissitaṁ katvā vadanto atthasaṁhitena vadati nāma. Mettacitto",
  "atk-s0404a19:3_7": "vakkhāmi no dosantaroti mettacittaṁ paccupaṭṭhapetvā vakkhāmi, na duṭṭhacitto hutvā.",
  "atk-s0404a19:4": "5. Rājantepurappavesanasuttavaṇṇanā",
  "atk-s0404a19:5_0": "45. Pañcame kataṁ vā karissanti vāti methunavītikkamaṁ kariṁsu vā karissanti vā.",
  "atk-s0404a19:5_1": "Ratananti maṇiratanādīsu yaṁkiñci. Patthetīti māretuṁ icchati. Hatthisambādhanti",
  "atk-s0404a19:5_2": "hatthīhi sambādhaṁ. Hatthisammaddanti vā pāṭho, tassattho – hatthīhi sammaddo etthāti",
  "atk-s0404a19:5_3": "hatthisammaddaṁ. Sesesupi eseva nayo. Rajanīyāni rūpasaddagandharasaphoṭṭhabbānīti",
  "atk-s0404a19:5_4": "etāni rāgajanakāni rūpādīni tattha paripūrāni honti.",
  "atk-s0404a19:6": "6. Sakkasuttavaṇṇanā",
  "atk-s0404a19:7_0": "46. Chaṭṭhe sokasabhayeti sokena sabhaye. Sokabhayeti vā pāṭho, ayamevattho. Dutiyapadepi",
  "atk-s0404a19:7_1": "eseva nayo. Yena kenaci kammaṭṭhānenāti kasivaṇijjādikammesu yena kenaci kammena.",
  "atk-s0404a19:7_2": "Anāpajja akusalanti kiñci akusalaṁ anāpajjitvā. Nibbiseyyāti uppādeyya ācineyya.",
  "atk-s0404a19:7_3": "Dakkhoti cheko. Uṭṭhānasampannoti uṭṭhānavīriyena samannāgato. Alaṁ vacanāyāti yutto",
  "atk-s0404a19:7_4": "vacanāya. Ekantasukhappaṭisaṁvedī vihareyyāti ekantameva kāyikacetasikasukhaṁ ñāṇena",
  "atk-s0404a19:7_5": "paṭisaṁvedento vihareyya. Aniccāti hutvā abhāvato. Tucchāti sārarahitā. Musāti niccasubhasukhā",
  "atk-s0404a19:7_6": "viya khāyamānāpi tathā na hontīti musā. Mosadhammāti nassanasabhāvā. Tasmā te paṭicca",
  "atk-s0404a19:7_7": "dukkhaṁ uppajjatīti sandasseti. Idhapana voti ettha vo ti nipātamattaṁ. Apaṇṇakaṁ",
  "atk-s0404a19:7_8": "vā sotāpannoti avirādhitaṁ ekaṁsena sotāpanno vā hoti. Sopi jhānaṁ nibbatteti, brahmalokaṁ",
  "atk-s0404a19:7_9": "vā gantvā chasu vā kāmasaggesu ekantasukhappaṭisaṁvedī hutvā vihareyya. Imasmiṁ sutte",
  "atk-s0404a19:7_10": "satthā aṭṭhaṅguposathassa guṇaṁ kathesi.",
  "atk-s0404a19:8": "7. Mahālisuttavaṇṇanā",
  "atk-s0404a19:9_0": "47. Sattame micchāpaṇihitanti micchā ṭhapitaṁ. Adhammacariyāvisamacariyāti akusalakammapathavasena",
  "atk-s0404a19:9_1": "adhammacariyasaṅkhātā visamacariyā. Kusalakammapathavasena itarā veditabbā. Evamidha vaṭṭameva kathitaṁ.",
  "atk-s0404a19:10": "8. Pabbajitaabhiṇhasuttavaṇṇanā",
  "atk-s0404a19:11_0": "48. Aṭṭhame pabbajitenāti gharāvāsaṁ pahāya sāsane pabbajjaṁ upagatena. Abhiṇhanti",
  "atk-s0404a19:11_1": "abhikkhaṇaṁ punappunaṁ, paccavekkhitabbā oloketabbā sallakkhetabbā. Vevaṇṇiyanti",
  "atk-s0404a19:11_2": "vivaṇṇabhāvaṁ. Taṁ panetaṁ vevaṇṇiyaṁ duvidhaṁ hoti sarīravevaṇṇiyaṁ parikkhāravevaṇṇiyañca.",
  "atk-s0404a19:11_3": "Tattha kesamassuoropanena sarīravevaṇṇiyaṁ veditabbaṁ. Pubbe pana nānāvirāgāni sukhumavatthāni",
  "atk-s0404a19:11_4": "nivāsetvāpi nānaggarasabhojanaṁ suvaṇṇarajatabhājanesu bhuñjitvāpi sirigabbhe varasayanāsanesu",
  "atk-s0404a19:11_5": "nipajjitvāpi nisīditvāpi sappinavanītādīhi bhesajjaṁ katvāpi pabbajitakālato paṭṭhāya",
  "atk-s0404a19:11_6": "chinnasaṅghaṭitakasāvarasapītāni vatthāni nivāsetabbāni, ayapatte vā mattikapatte",
  "atk-s0404a19:11_7": "vā missakodano bhuñjitabbo, rukkhamūlādisenāsane muñjatiṇasantharaṇādīsu nipajjitabbaṁ,",
  "atk-s0404a19:11_8": "cammakhaṇḍataṭṭikādīsu nisīditabbaṁ, pūtimuttādīhi bhesajjaṁ kattabbaṁ hoti. Evamettha",
  "atk-s0404a19:11_9": "parikkhāravevaṇṇiyaṁ veditabbaṁ. Evaṁ paccavekkhato kopo ca māno ca pahīyati.",
  "atk-s0404a19:12_0": "Parapaṭibaddhā me jīvikāti mayhaṁ paresu paṭibaddhā parāyattā catupaccayajīvikāti.",
  "atk-s0404a19:12_1": "Evaṁ paccavekkhato hi ājīvo parisujjhati, piṇḍapāto ca apacito hoti, catūsu paccayesu",
  "atk-s0404a19:12_2": "apaccavekkhitaparibhogo nāma na hoti. Añño me ākappo karaṇīyoti yo gihīnaṁ uraṁ abhinīharitvā",
  "atk-s0404a19:12_3": "gīvaṁ paggahetvā lalitenākārena aniyatapadavītihārena gamanākappo hoti, tato aññova",
  "atk-s0404a19:12_4": "ākappo mayā karaṇīyo, santindriyena santamānasena yugamattadassinā visamaṭṭhāne udakasakaṭeneva",
  "atk-s0404a19:12_5": "mandamitapadavītihārena hutvā gantabbanti paccavekkhitabbaṁ. Evaṁ paccavekkhato hi",
  "atk-s0404a19:12_6": "iriyāpatho sāruppo hoti, tisso sikkhā paripūrenti. Kaccinukhoti salakkhaṇe nipātasamudāyo.",
  "atk-s0404a19:12_7": "Attāti cittaṁ. Sīlato na upavadatīti aparisuddhaṁ te sīlanti sīlapaccayo na upavadati.",
  "atk-s0404a19:12_8": "Evaṁ paccavekkhato hi ajjhattaṁ hirī samuṭṭhāti, sā tīsu dvāresu saṁvaraṁ sādheti,",
  "atk-s0404a19:12_9": "tīsu dvāresu saṁvaro catupārisuddhisīlaṁ hoti, catupārisuddhisīle ṭhito vipassanaṁ",
  "atk-s0404a19:12_10": "vaḍḍhetvā arahattaṁ gaṇhāti. Anuvicca viññū sabrahmacārīti paṇḍitā sabrahmacārino",
  "atk-s0404a19:12_11": "anuvicāretvā. Evaṁ paccavekkhato hi bahiddhā ottappaṁ saṇṭhāti, taṁ tīsu dvāresu",
  "atk-s0404a19:12_12": "saṁvaraṁ sādhetīti anantaranayeneva veditabbaṁ.",
  "atk-s0404a19:13_0": "Nānābhāvo vinābhāvoti jātiyā nānābhāvo, maraṇena vinābhāvo. Evaṁ paccavekkhato hi",
  "atk-s0404a19:13_1": "tīsu dvāresu asaṁvutākāro nāma na hoti, maraṇassati sūpaṭṭhitā hoti. Kammassakomhītiādīsu",
  "atk-s0404a19:13_2": "kammaṁ mayhaṁ sakaṁ attano santakanti kammassakā. Kammena dātabbaṁ phalaṁ dāyaṁ,",
  "atk-s0404a19:13_3": "kammassa dāyaṁ kammadāyaṁ, taṁ ādīyāmīti kammadāyādo. Kammaṁ mayhaṁ yoni kāraṇanti",
  "atk-s0404a19:13_4": "kammayoni. Kammaṁ mayhaṁ bandhu ñātakoti kammabandhu. Kammaṁ mayhaṁ paṭisaraṇaṁ patiṭṭhāti",
  "atk-s0404a19:13_5": "kammapaṭisaraṇo. Tassa dāyādo bhavissāmīti tassa kammassa dāyādo tena dinnaphalaṁ",
  "atk-s0404a19:13_6": "paṭiggāhako bhavissāmi. Evaṁ kammassakataṁ pana paccavekkhato pāpakaraṇaṁ nāma na",
  "atk-s0404a19:13_7": "hoti. Kathaṁbhūtassa me rattindivā vītivattantīti kinnu kho me vattappaṭipattiṁ karontassa,",
  "atk-s0404a19:13_8": "udāhu akarontassa, buddhavacanaṁ sajjhāyantassa, udāhu asajjhāyantassa, yonisomanasikāre",
  "atk-s0404a19:13_9": "kammaṁ karontassa, udāhu akarontassāti kathaṁbhūtassa me rattindivā vītivattanti,",
  "atk-s0404a19:13_10": "parivattantīti attho. Evaṁ paccavekkhato hi appamādo paripūrati.",
  "atk-s0404a19:14_0": "Suññāgāre abhiramāmīti vivittokāse sabbiriyāpathesu ekakova hutvā kacci nu kho abhiramāmīti",
  "atk-s0404a19:14_1": "attho. Evaṁ paccavekkhato kāyaviveko paripūrati. Uttarimanussadhammoti uttarimanussānaṁ",
  "atk-s0404a19:14_2": "ukkaṭṭhamanussabhūtānaṁ jhāyīnañceva ariyānañca jhānādidhammo, dasakusalakammapathasaṅkhātamanussadhammato",
  "atk-s0404a19:14_3": "vā uttaritaro visiṭṭhataro dhammo me mama santāne atthi nu kho, santi nu khoti attho.",
  "atk-s0404a19:14_4": "Alamariyañāṇadassanavisesoti mahaggatalokuttarapaññā pajānanaṭṭhena ñāṇaṁ, cakkhunā",
  "atk-s0404a19:14_5": "diṭṭhamiva dhammaṁ paccakkhakaraṇato dassanaṭṭhena dassananti ñāṇadassanaṁ, ariyaṁ",
  "atk-s0404a19:14_6": "visuddhaṁ uttamaṁ ñāṇadassananti ariyañāṇadassanaṁ, alaṁ pariyattakaṁ kilesaviddhaṁsanasamatthaṁ",
  "atk-s0404a19:14_7": "ariyañāṇadassanamettha, assa vāti alamariyañāṇadassano, jhānādibhedo uttarimanussadhammo",
  "atk-s0404a19:14_8": "alamariyañāṇadassano ca so viseso cāti alamariyañāṇadassanaviseso. Atha vā tameva",
  "atk-s0404a19:14_9": "kilesaviddhaṁsanasamatthaṁ visuddhaṁ ñāṇadassanameva visesoti alamariyañāṇadassanaviseso",
  "atk-s0404a19:14_10": "vā. Adhigatoti paṭiladdho me atthi nu kho. Sohanti paṭiladdhaviseso so ahaṁ. Pacchime",
  "atk-s0404a19:14_11": "kāleti maraṇamañce nipannakāle. Puṭṭhoti sabrahmacārīhi adhigataguṇavisesaṁ pucchito.",
  "atk-s0404a19:14_12": "Na maṅku bhavissāmīti patitakkhandho nittejo na hessāmīti. Evaṁ paccavekkhantassa",
  "atk-s0404a19:14_13": "hi moghakālakiriyā nāma na hoti.",
  "atk-s0404a19:15": "9-10. Sarīraṭṭhadhammasuttādivaṇṇanā",
  "atk-s0404a19:16_0": "49-50. Navame ponobbhavikoti punabbhavanibbattako. Bhavasaṅkhāroti bhavasaṅkharaṇakammaṁ.",
  "atk-s0404a19:16_1": "Imasmiṁ sutte vaṭṭameva kathitaṁ. Dasame sīlabāhusaccavīriyasatipaññā lokiyalokuttarāmissikā",
  "atk-s0404a19:16_2": "kathitā. Sesaṁ sabbattha uttānatthamevāti.",
  "atk-s0404a19:17": "Akkosavaggo pañcamo.",
  "atk-s0404a19:18": "Paṭhamapaṇṇāsakaṁ niṭṭhitaṁ.",
  "atk-s0404a19:19": "2. Dutiyapaṇṇāsakaṁ"
}