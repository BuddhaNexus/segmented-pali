{
  "tika-vin08t11:0": "11. Kayavikkayasamāpattivinicchayakathā",
  "tika-vin08t11:1_0": "57. Evaṁ bhaṇḍapaṭisāmanavinicchayaṁ kathetvā idāni kayavikkayavinicchayaṁ kathento",
  "tika-vin08t11:1_1": "“kayavikkayasamāpattī”tiādimāha. Tattha kayanaṁ kayo, parabhaṇḍassa gahaṇaṁ, vikkayanaṁ",
  "tika-vin08t11:1_2": "vikkayo, sakabhaṇḍassa dānaṁ, kayo ca vikkayo ca kayavikkayaṁ. Samāpajjanaṁ samāpatti,",
  "tika-vin08t11:1_3": "tassa duvidhassa kiriyassa karaṇaṁ. Tassarūpaṁ dasseti “iminā”tiādinā.",
  "tika-vin08t11:2_0": "Sesañātakesu saddhādeyyavinipātasambhavato tadabhāvaṭṭhānampi dassetuṁ “mātaraṁ vā",
  "tika-vin08t11:2_1": "pana pitaraṁ vā”tiādi vuttaṁ. Tena viññattisaddhādeyyavinipātanañca na hoti “iminā",
  "tika-vin08t11:2_2": "idaṁ dehī”ti vadantoti dasseti, kayavikkayaṁ pana āpajjati “iminā idaṁ dehī”ti vadantoti",
  "tika-vin08t11:2_3": "dasseti. Iminā ca upari aññātakantyādinā ca sesañātakaṁ “imaṁ dehī”ti vadato viññatti",
  "tika-vin08t11:2_4": "na hoti, “imaṁ gaṇhāhī”ti pana dadato saddhādeyyavinipātanaṁ, “iminā imaṁ dehī”ti",
  "tika-vin08t11:2_5": "kayavikkayaṁ āpajjato nissaggiyanti ayampi attho dassito hoti migapadavalañjananyāyena.",
  "tika-vin08t11:2_6": "Tasmāiccādikepi “mātāpitūhi saddhiṁ kayavikkayaṁ, sesañātakehi saddhiṁ dve āpattiyo,",
  "tika-vin08t11:2_7": "aññātakehi saddhiṁ tisso āpattiyo”ti vattabbe teneva nyāyena ñātuṁ sakkāti katvā",
  "tika-vin08t11:2_8": "na vuttanti daṭṭhabbaṁ, aññathā abyāpitadoso siyā.",
  "tika-vin08t11:3_0": "“Idaṁ bhattaṁ bhuñjitvā idaṁ karothā”ti vutte pubbāparasambandhāya kiriyāya vuttattā",
  "tika-vin08t11:3_1": "“iminā idaṁ dehī”ti vuttasadisaṁ hoti. Idaṁ bhattaṁ bhuñja, idaṁ nāma karohī”ti vā,",
  "tika-vin08t11:3_2": "“idaṁ bhattaṁ bhuttosi, idaṁ nāma karohi, idaṁ bhattaṁ bhuñjissasi, idaṁ nāma karohī”ti",
  "tika-vin08t11:3_3": "pana vutte asambandhāya kiriyāya vuttattā kayavikkayo na hoti. Vighāsādānaṁ bhattadāne",
  "tika-vin08t11:3_4": "ca anapekkhattā saddhādeyyavinipātanaṁ na hoti, kārāpane hatthakammamattattā viññatti",
  "tika-vin08t11:3_5": "na hoti, tasmā vaṭṭati. “Ettha cā”tiādinā asatipi nissaggiyavatthumhi pācittiyaṁ",
  "tika-vin08t11:3_6": "desetabbanti dasseti.",
  "tika-vin08t11:4_0": "Agghaṁ pucchituṁ vaṭṭati, ettāvatā kayavikkayo na hotīti attho. Gaṇhituṁ vaṭṭatīti",
  "tika-vin08t11:4_1": "“iminā idaṁ dehī”ti avuttattā kayavikkayo na hoti, mūlassa atthitāya viññattipi na",
  "tika-vin08t11:4_2": "hoti. Patto na gahetabbo parabhaṇḍassa mahagghatāya. Evaṁ sati kathaṁ kātabboti āha",
  "tika-vin08t11:4_3": "“mama vatthu appagghanti ācikkhitabba”nti. Bhaṇḍaṁ agghāpetvā kāretabbataṁ āpajjati",
  "tika-vin08t11:4_4": "theyyāvahārasambhavato, ūnamāsakaṁ ce agghati, dukkaṭaṁ. Māsakato paṭṭhāya yāva ūnapañcamāsakaṁ",
  "tika-vin08t11:4_5": "ce agghati, thullaccayaṁ. Pañcamāsakaṁ ce agghati, pārājikanti vuttaṁ hoti. Deti,",
  "tika-vin08t11:4_6": "vaṭṭati puññatthāya dinnattā adhikassa. Kappiyakārakassa pana…pe… vaṭṭati ubhato",
  "tika-vin08t11:4_7": "kappiyabhaṇḍattā. Ekato ubhato vā ce akappiyabhaṇḍaṁ hoti, na vaṭṭati. “Mā gaṇhāhī”ti",
  "tika-vin08t11:4_8": "vattabbo, kasmā? Kappiyakārakassa achekattā.",
  "tika-vin08t11:5_0": "Aññena appaṭiggahitena attho, kasmā? Sattāhakālikattā telassa. Paṭiggahitatelaṁ sattāhaparamaṁ",
  "tika-vin08t11:5_1": "eva ṭhapetabbaṁ, tasmā tato paraṁ ṭhapitukāmassa appaṭiggahitatelena attho hoti.",
  "tika-vin08t11:5_2": "Appaṭiggahitaṁ dūseyya, aniyamitakālaṁ appaṭiggahitatelaṁ nāḷiyaṁ avasiṭṭhapaṭiggahitatelaṁ",
  "tika-vin08t11:5_3": "attano kālaṁ vattāpeyya.",
  "tika-vin08t11:6_0": "58.Idaṁ pattacatukkaṁ veditabbanti akappiyapattacatukkaṁ vuttaṁ, pañcamo pana kappiyo.",
  "tika-vin08t11:6_1": "Tena vakkhati “ayaṁ patto sabbakappiyo buddhānampi paribhogāraho”ti. Ayaṁ patto mahāakappiyo",
  "tika-vin08t11:6_2": "nāma, kasmā? Rūpiyaṁ uggaṇhitvā ayabījaṁ samuṭṭhāpetvā tena lohena pattassa kāritattā,",
  "tika-vin08t11:6_3": "evaṁ bījato paṭṭhāya dūsitattā. Yathā ca tatiyapārājikavisaye thāvarapayogesu pāsasūlādīsu",
  "tika-vin08t11:6_4": "mūlato paṭṭhāya kāritesu kismiñci daṇḍamatte vā vākamatte vā avasiṭṭhe sati na muccati,",
  "tika-vin08t11:6_5": "sabbasmiṁ naṭṭheyeva muccati, evamidhāpi bījato paṭṭhāya katattā tasmiṁ patte kismiñci",
  "tika-vin08t11:6_6": "patte avasiṭṭhepi kappiyo bhavituṁ na sakkā. Tathā ca vakkhati “sacepi taṁ vināsetvā",
  "tika-vin08t11:6_7": "thālakaṁ kāreti, tampi akappiya”ntyādi. Evaṁ santepi dutiyapatte viya mūle ca mūlassāmikānaṁ,",
  "tika-vin08t11:6_8": "patte ca pattassāmikānaṁ dinne kappiyo kātuṁ sakkā bhaveyya nu khoti āsaṅkāyamāha",
  "tika-vin08t11:6_9": "“na sakkā kenaci upāyena kappiyo kātu”nti. Tassattho – dutiyapattaṁ rūpiyaṁ paṭiggaṇhitvā",
  "tika-vin08t11:6_10": "gihīhi pariniṭṭhāpitameva kiṇāti, na bījato paṭṭhāya dūseti, tasmā dutiyapatto kappiyo",
  "tika-vin08t11:6_11": "kātuṁ sakkā, idha pana bījato paṭṭhāya dūsitattā tena bhikkhunā taṁ pattaṁ puna ayapāsāṇabījaṁ",
  "tika-vin08t11:6_12": "kātuṁ asakkuṇeyyattā, paṭiggahitarūpiyassa ca vaḷañjitattā puna sāmikānaṁ dātuṁ asakkuṇeyyattā",
  "tika-vin08t11:6_13": "na sakkā kenaci upāyena kappiyo kātunti.",
  "tika-vin08t11:7_0": "Idāni taṁ asakkuṇeyyattaṁ aññena pakārena vitthāretuṁ “sacepī”tiādimāha. Iminā kiñcipi",
  "tika-vin08t11:7_1": "ayavatthumhi avasiṭṭhe sati akappiyova hotīti dasseti. Tena vuttaṁ vimativinodaniyaṁ",
  "tika-vin08t11:7_2": "“rūpiyaṁ uggaṇhitvāti idaṁ ukkaṭṭhavasena vuttaṁ, muttādidukkaṭavatthumpi uggaṇhitvā",
  "tika-vin08t11:7_3": "kāritampi pañcannaṁ na vaṭṭati eva. Samuṭṭhāpetīti sayaṁ gantvā vā ‘imaṁ kahāpaṇādiṁ",
  "tika-vin08t11:7_4": "kammakārānaṁ datvā bījaṁ samuṭṭhāpehī’ti aññaṁ āṇāpetvā vā samuṭṭhāpeti. Mahāakappiyoti",
  "tika-vin08t11:7_5": "attanāva bījato paṭṭhāya dūsitattā aññassa mūlassāmikassa abhāvato vuttaṁ. So hi",
  "tika-vin08t11:7_6": "corehi acchinnopi puna laddho jānantassa kassacīpi na vaṭṭati. Yadi hi vaṭṭeyya,",
  "tika-vin08t11:7_7": "taḷākādīsu viya ‘acchinno vaṭṭatī’ti ācariyā vadeyyuṁ. Na sakkā kenaci upāyenāti",
  "tika-vin08t11:7_8": "saṅghassa vissajjanena corādiacchindanenapi kappiyo kātuṁ na sakkā, idañca tena rūpena",
  "tika-vin08t11:7_9": "ṭhitaṁ tammūlakena vatthamuttādirūpena ṭhitañca sandhāya vuttaṁ. Dukkaṭavatthumpi",
  "tika-vin08t11:7_10": "hi tammūlakakappiyavatthu ca na sakkā kenaci tena rūpena kappiyaṁ kātuṁ. Yadi pana",
  "tika-vin08t11:7_11": "so bhikkhu tena kappiyavatthunā, dukkaṭavatthunā vā puna rūpiyaṁ cetāpeyya, taṁ rūpiyaṁ",
  "tika-vin08t11:7_12": "nissajjāpetvā aññesaṁ kappiyaṁ kātumpi sakkā bhaveyyāti daṭṭhabba”nti. Yaṁ pana sāratthadīpaniyaṁ",
  "tika-vin08t11:7_13": "papañcitaṁ, yañca tameva gahetvā porāṇaṭīkāyaṁ papañcitaṁ, taṁ vitthāretvā vuccamānaṁ",
  "tika-vin08t11:7_14": "ativitthāritañca bhavissati, sotūnañca dubbiññeyyaṁ, tasmā ettakameva vadimha, atthikehi",
  "tika-vin08t11:7_15": "pana tesu tesu pakaraṇesu oloketvā gahetabbanti.",
  "tika-vin08t11:8_0": "Dutiyapatte pañcannampi sahadhammikānaṁ na kappatīti rūpiyassa paṭiggahitattā, kayavikkayassa",
  "tika-vin08t11:8_1": "ca katattā. Sakkā pana kappiyo kātunti gihīhi pariniṭṭhāpitapattasseva kiṇitattā,",
  "tika-vin08t11:8_2": "bījato paṭṭhāya adūsitattā, mūlamūlassāmikānañca pattapattassāmikānañca vijjamānattā.",
  "tika-vin08t11:8_3": "Yathā pana sakkā hoti, taṁ dassetuṁ “mūle”tiādimāha.",
  "tika-vin08t11:9_0": "Tatiyapatte sadisoyevāti “pañcannampi sahadhammikānaṁ na vaṭṭati, sakkā pana kappiyo",
  "tika-vin08t11:9_1": "kātu”nti imaṁ nayaṁ niddisati. Nanu tatiyapatto kappiyavohārena gahito, atha kasmā",
  "tika-vin08t11:9_2": "akappiyoti codanaṁ sandhāyāha “kappiyavohārena gahitopi dutiyapattasadisoyeva, mūlassa",
  "tika-vin08t11:9_3": "sampaṭicchitattā akappiyo”ti. Dutiyacodanaṁ pana sayameva vadati. Ettha ca “dutiyapattasadisoyevā”ti",
  "tika-vin08t11:9_4": "vuttattā mūle ca mūlassāmikānaṁ, patte ca pattassāmikānaṁ dinne kappiyo hoti, kappiyabhaṇḍaṁ",
  "tika-vin08t11:9_5": "datvā gahetvā paribhuñjituṁ vaṭṭatīti daṭṭhabbo. Mūlassa anissaṭṭhattāti yena uggahitamūlena",
  "tika-vin08t11:9_6": "patto kīto, tassa mūlassa saṅghamajjhe anissaṭṭhattā. Etena rūpiyameva nissajjitabbaṁ,",
  "tika-vin08t11:9_7": "na tammūlakaṁ arūpiyanti dasseti. Yadi hi tena sampaṭicchitamūlaṁ saṅghamajjhe nissaṭṭhaṁ",
  "tika-vin08t11:9_8": "siyā, tena kappiyena kammena ārāmikādīhi gahetvā dinnapatto rūpiyapaṭiggāhakaṁ ṭhapetvā sesānaṁ vaṭṭeyya.",
  "tika-vin08t11:10_0": "Catutthapatte dubbicāritattāti “ime kahāpaṇe datvā idaṁ dehī”ti gahitattā gihisantakānaṁ",
  "tika-vin08t11:10_1": "kahāpaṇānaṁ duṭṭhuvicāritattā etassa vicāraṇakassa bhikkhuno eva na vaṭṭatīti attho.",
  "tika-vin08t11:10_2": "Mūlassa asampaṭicchitattāti etena mūlassa gihisantakattaṁ dasseti, teneva pattassa",
  "tika-vin08t11:10_3": "rūpiyasaṁvohārena anuppannatañca dasseti, tena ca tassa pattassa nissajjiyābhāvaṁ,",
  "tika-vin08t11:10_4": "bhikkhussa ca pācittiyābhāvaṁ dīpeti, tena ca dubbicāritamattena dukkaṭamattabhāvaṁ",
  "tika-vin08t11:10_5": "pakāseti. Nissajjīti idañca dānavasena vuttaṁ, na vinayakammavasena. Teneva ca “sappissa",
  "tika-vin08t11:10_6": "pūrāpetvā”ti vuttaṁ.",
  "tika-vin08t11:11": "Pañcamapatte sabbakappiyoti attano ca pañcannaṁ sahadhammikānañca buddhapaccekabuddhānañca kappiyo. Tenāha “buddhānampi paribhogāraho”ti.",
  "tika-vin08t11:12": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t11:13": "Kayavikkayasamāpattivinicchayakathālaṅkāro nāma",
  "tika-vin08t11:14": "Ekādasamo paricchedo."
}