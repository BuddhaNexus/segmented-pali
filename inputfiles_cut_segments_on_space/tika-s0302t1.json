{
  "tika-s0302t1:0": "2. Abhisamayasaṁyuttaṁ",
  "tika-s0302t1:1": "1. Nakhasikhāsuttavaṇṇanā",
  "tika-s0302t1:2_0": "74.Sukhumāti taruṇā parittā kesaggamattabhāvato. Yathā kesā dīghaso dvaṅgulamattāya",
  "tika-s0302t1:2_1": "sabbasmiṁ kāle etappamāṇāva, na tacchindanaṁ, evaṁ nakhaggāpi kesaggamattāva, na",
  "tika-s0302t1:2_2": "tesaṁ chindanaṁ avaḍḍhanato. Paratoti “sahassimaṁ satasahassima”nti vuttaṭṭhāne.",
  "tika-s0302t1:2_3": "Abhisametvāti paṭivijjhitvā, tasmā abhisametāvino paṭividdhasaccassāti attho. Kāmaṁ",
  "tika-s0302t1:2_4": "purimapadaṁ dukkhakkhandhassa atītabhāvaṁ upādāyapi vattuṁ yuttaṁ. Puretaraṁyeva",
  "tika-s0302t1:2_5": "pana vuttabhāvaṁ upādāya vuttanti dassetuṁ “purimaṁ dukkhakkhandha”ntiādi vuttaṁ.",
  "tika-s0302t1:2_6": "Purimaṁ nāma pacchimaṁ apekkhitvā. Purimapacchimatā hi taṁ taṁ upādāya vuccatīti",
  "tika-s0302t1:2_7": "idhādhippetaṁ purimaṁ nīharitvā dassetuṁ “katamaṁ panā”tiādi vuttaṁ. “Atītampi parikkhīṇa”nti",
  "tika-s0302t1:2_8": "idhādhippetaṁ parikkhīṇameva vibhāvetuṁ “katamaṁ pana parikkhīṇa”ntiādi vuttaṁ. Sotāpannassa",
  "tika-s0302t1:2_9": "dukkhakkhayo idha coditoti taṁ dassetuṁ “paṭhamamaggassa abhāvitattā uppajjeyyā”ti",
  "tika-s0302t1:2_10": "vatvā idāni taṁ sarūpato dassetuṁ puna “katama”ntiādi vuttaṁ. Sattasu attabhāvesu",
  "tika-s0302t1:2_11": "yaṁ apāye uppajjeyya aṭṭhamaṁ paṭisandhiṁ ādiṁ katvā yattha katthaci apāyesu cāti",
  "tika-s0302t1:2_12": "yaṁ dukkhaṁ uppajjeyya, taṁ sabbaṁ parikkhīṇanti daṭṭhabbaṁ. Assāti sotāpannassa,",
  "tika-s0302t1:2_13": "yaṁ parimāṇaṁ, tato uddhañca upapātaṁ atthīti adhippāyo. Mahā attho guṇo mahattho,",
  "tika-s0302t1:2_14": "so etassa atthīti mahatthiyo ka-kārassa ya-kāraṁ katvā. Tenāha “mahato atthassa nipphādako”ti.",
  "tika-s0302t1:3": "Nakhasikhāsuttavaṇṇanā niṭṭhitā.",
  "tika-s0302t1:4": "2. Pokkharaṇīsuttavaṇṇanā",
  "tika-s0302t1:5": "75.Ubbedhenāti avavedhena adhodisatāya. Tenāha “gambhīratāyā”ti.",
  "tika-s0302t1:6": "Pokkharaṇīsuttavaṇṇanā niṭṭhitā.",
  "tika-s0302t1:7": "3. Saṁbhejjaudakasuttādivaṇṇanā",
  "tika-s0302t1:8_0": "76-77.Sambhijjaṭṭhāneti sambhijjasamodhānagataṭṭhāne. Samenti sametā honti. Tenāha",
  "tika-s0302t1:8_1": "“samāgacchantī”ti. Pāḷiyaṁ vibhattilopena niddesoti tamatthaṁ dassento “tīṇi vā”ti",
  "tika-s0302t1:8_2": "āha. Sambhijjati missībhāvaṁ gacchati etthāti sambhejjaṁ, missitaṭṭhānaṁ. Tattha",
  "tika-s0302t1:8_3": "udakaṁ sambhejjaudakaṁ. Tenāha “sambhinnaṭṭhāne udaka”nti.",
  "tika-s0302t1:9": "Saṁbhejjaudakasuttādivaṇṇanā niṭṭhitā.",
  "tika-s0302t1:10": "4. Pathavīsuttādivaṇṇanā",
  "tika-s0302t1:11": "78-84.Cakkavāḷabbhantarāyāti cakkavāḷapabbatassa antogadhāya.",
  "tika-s0302t1:12": "Chaṭṭhādīsu vuttanayenevāti idha chaṭṭhasuttādīsu paṭhamasuttādīsu vuttanayenevāti attho veditabbo visesābhāvato.",
  "tika-s0302t1:13_0": "Pariyosāneti imassa abhisamayasaṁyuttassa osānaṭṭhāne. Aññatitthiyasamaṇabrāhmaṇaparibbājakānanti",
  "tika-s0302t1:13_1": "aññatitthiyānaṁ. Guṇādhigamoti jhānābhiññāsahito guṇādhigamo. Satabhāgampi…pe… na",
  "tika-s0302t1:13_2": "upagacchati saccapaṭivedhassa mahānubhāvattā. Tenāha bhagavā paccakkhasabbadhammo",
  "tika-s0302t1:13_3": "“evaṁ mahādhigamo, bhikkhave, diṭṭhisampanno puggalo evaṁ mahābhiñño”ti.",
  "tika-s0302t1:14": "Pathavīsuttādivaṇṇanā niṭṭhitā.",
  "tika-s0302t1:15": "Sāratthappakāsiniyā saṁyuttanikāya-aṭṭhakathāya",
  "tika-s0302t1:16": "Abhisamayasaṁyuttavaṇṇanāya līnatthappakāsanā samattā."
}