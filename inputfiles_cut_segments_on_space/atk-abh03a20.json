{
  "atk-abh03a20:0": "5. Pañcamavaggo",
  "atk-abh03a20:1": "1. Vimuttikathāvaṇṇanā",
  "atk-abh03a20:2_0": "418. Idāni vimuttikathā nāma hoti. Tattha vipassanā, maggo, phalaṁ, paccavekkhaṇanti",
  "atk-abh03a20:2_1": "catunnaṁ ñāṇānaṁ vimuttiñāṇanti nāmaṁ. Tesu vipassanāñāṇaṁ niccanimittādīhi vimuttattā,",
  "atk-abh03a20:2_2": "tadaṅgavimuttibhāvena vā vimuttattā vimuttiñāṇaṁ. Maggo samucchedavimutti, phalaṁ",
  "atk-abh03a20:2_3": "paṭippassaddhivimutti, paccavekkhaṇañāṇaṁ pana vimuttiṁ jānātīti vimuttiñāṇaṁ. Evaṁ",
  "atk-abh03a20:2_4": "catubbidhe vimuttiñāṇe nippariyāyena phalañāṇameva vimutti. Sesāni ‘‘vimuttānī’’ti",
  "atk-abh03a20:2_5": "vā ‘‘avimuttānī’’ti vā na vattabbāni. Tasmā ‘‘idaṁ nāma vimuttiñāṇaṁ vimutta’’nti",
  "atk-abh03a20:2_6": "avatvā aviseseneva ‘‘vimuttiñāṇaṁ vimutta’’nti yesaṁ laddhi, seyyathāpi andhakānaṁ;",
  "atk-abh03a20:2_7": "te sandhāya pucchā sakavādissa, paṭiññā paravādissa. Puna yaṁkiñcīti puṭṭho paccavekkhaṇādīni",
  "atk-abh03a20:2_8": "sandhāya paṭikkhipati. Paṭipannassāti puṭṭho maggañāṇassa anāsavataṁ sandhāya paṭijānāti.",
  "atk-abh03a20:2_9": "Yasmā pana taṁ sotāpannassa phale ṭhitassa ñāṇaṁ na hoti, tasmā vimuttaṁ nāma na",
  "atk-abh03a20:2_10": "hotīti codanatthaṁ puna sakavādī sotāpannassātiādimāha. Iminā upāyena sabbattha attho veditabbo.",
  "atk-abh03a20:3": "Vimuttikathāvaṇṇanā.",
  "atk-abh03a20:4": "2. Asekhañāṇakathāvaṇṇanā",
  "atk-abh03a20:5_0": "421. Idāni asekhakathā nāma hoti. Tattha yasmā ānandattherādayo sekhā ‘‘uḷāro bhagavā’’tiādinā",
  "atk-abh03a20:5_1": "nayena asekhe jānanti, tasmā ‘‘sekhassa asekhañāṇaṁ atthī’’ti yesaṁ laddhi, seyyathāpi",
  "atk-abh03a20:5_2": "uttarāpathakānaṁ; te sandhāya pucchā sakavādissa, paṭiññā itarassa. Jānāti passatīti",
  "atk-abh03a20:5_3": "idaṁ attanā adhigatassa jānanavasena vuttaṁ. Gotrabhunotiādi heṭṭhimāya bhūmiyaṁ",
  "atk-abh03a20:5_4": "ṭhitassa uparūpariñāṇassa abhāvadassanatthaṁ vuttaṁ. Nanu āyasmā ānando sekho ‘‘uḷāro",
  "atk-abh03a20:5_5": "bhagavā’’ti jānātīti paravādī asekhe bhagavati pavattattā taṁ asekhañāṇanti icchati,",
  "atk-abh03a20:5_6": "na panetaṁ asekhaṁ. Tasmā evaṁ patiṭṭhāpitāpi laddhi appatiṭṭhāpitāva hotīti.",
  "atk-abh03a20:6": "Asekhañāṇakathāvaṇṇanā.",
  "atk-abh03a20:7": "3. Viparītakathāvaṇṇanā",
  "atk-abh03a20:8_0": "424. Idāni viparītakathā nāma hoti. Tattha ‘‘yvāyaṁ pathavīkasiṇe pathavīsaññī samāpajjati,",
  "atk-abh03a20:8_1": "tassa taṁ ñāṇaṁ viparītañāṇa’’nti yesaṁ laddhi, seyyathāpi andhakānaṁ, te sandhāya",
  "atk-abh03a20:8_2": "pucchā sakavādissa, paṭiññā itarassa. Pathaviṁ nissāya uppannanimittañhi na pathavīyeva,",
  "atk-abh03a20:8_3": "tatra cāyaṁ pathavīsaññī. Tasmā viparītañāṇanti ayametassa adhippāyo. Tato sakavādī",
  "atk-abh03a20:8_4": "‘‘lakkhaṇapathavīpi sasambhārapathavīpi nimittapathavīpi pathavīdevatāpi sabbā pathavīyeva,",
  "atk-abh03a20:8_5": "tāsu pathavīti ñāṇaṁ viparītaṁ na hoti. Anicce niccantiādivipariyeso pana viparītañāṇaṁ",
  "atk-abh03a20:8_6": "nāma. Kiṁ te idaṁ etesu aññatara’’nti codetuṁ anicce niccantiādimāha. Itaro vipallāsalakkhaṇābhāvaṁ",
  "atk-abh03a20:8_7": "sandhāya paṭikkhipati, pathavīnimittaṁ sandhāya paṭijānāti.",
  "atk-abh03a20:9_0": "Kusalanti sekkhaputhujjanānaṁ ñāṇaṁ sandhāya vuttaṁ. Atthi arahatoti pañhesupi vipallāsalakkhaṇābhāvena",
  "atk-abh03a20:9_1": "paṭikkhipati. Pathavīnimittaṁ sandhāya paṭijānāti. Sabbeva pathavīti sabbaṁ taṁ pathavīkasiṇaṁ",
  "atk-abh03a20:9_2": "lakkhaṇapathavīyeva hotīti pucchati. Sakavādī tathā abhāvato paṭikkhipati. Nanu pathavī",
  "atk-abh03a20:9_3": "atthi, atthi ca koci pathaviṁ pathavito samāpajjatīti pucchā sakavādissa . Tassattho",
  "atk-abh03a20:9_4": "– nanu nimittapathavī atthi, atthi ca koci taṁ pathaviṁ pathavitoyeva samāpajjati,",
  "atk-abh03a20:9_5": "na āpato vā tejato vāti. Pathavī atthītiādi ‘‘yadi yaṁ yathā atthi, taṁ tathā samāpajjantassa",
  "atk-abh03a20:9_6": "ñāṇaṁ viparītaṁ hoti, nibbānaṁ atthi, tampi samāpajjantassa sabbavipariyesasamugghātanaṁ",
  "atk-abh03a20:9_7": "maggañāṇampi te viparītaṁ hotū’’ti dassanatthaṁ vuttanti.",
  "atk-abh03a20:10": "Viparītakathāvaṇṇanā.",
  "atk-abh03a20:11": "4. Niyāmakathāvaṇṇanā",
  "atk-abh03a20:12_0": "428-431. Idāni niyāmakathā nāma hoti. Tattha yo puggalo sammattaniyāmaṁ okkamissati,",
  "atk-abh03a20:12_1": "taṁ ‘‘bhabbo esa dhammaṁ abhisametu’’nti yasmā bhagavā jānāti, tasmā ‘‘aniyatassa",
  "atk-abh03a20:12_2": "puthujjanasseva sato puggalassa niyāmagamanāya ñāṇaṁ atthī’’ti yesaṁ laddhi, seyyathāpi",
  "atk-abh03a20:12_3": "etarahi uttarāpathakānaṁ; te sandhāya aniyatassāti pucchā sakavādissa. Tattha niyāmagamanāyāti",
  "atk-abh03a20:12_4": "niyāmo vuccati maggo, maggagamanāya maggokkamanāyāti attho. Yaṁ panassa ñāṇaṁ disvā",
  "atk-abh03a20:12_5": "bhagavā ‘‘bhabbo aya’’nti jānāti, taṁ sandhāya paṭiññā paravādissa.",
  "atk-abh03a20:13_0": "Athassa sakavādī ayuttavāditaṁ dīpetuṁ niyatassāti viparītānuyogamāha. Tattha paṭhamapañhe",
  "atk-abh03a20:13_1": "maggena niyatassa aniyāmagamanāya ñāṇaṁ nāma natthīti paṭikkhipati. Dutiye natthibhāvena",
  "atk-abh03a20:13_2": "paṭijānāti. Tatiye aniyatassa natthīti puṭṭhattā laddhivirodhena paṭikkhipati. Puna",
  "atk-abh03a20:13_3": "paṭhamapañhameva catutthaṁ katvā niyatassa niyāmagamanādivasena tayo pañhā katā.",
  "atk-abh03a20:13_4": "Tesu paṭhame yasmā ādimaggena niyatassa puna tadatthāya ñāṇaṁ natthi, tasmā paṭikkhipati.",
  "atk-abh03a20:13_5": "Dutiye natthibhāveneva paṭijānāti. Tatiye laddhivirodheneva paṭikkhipati. Puna paṭhamapañhaṁ",
  "atk-abh03a20:13_6": "aṭṭhamaṁ katvā aniyatassa aniyāmagamanādivasena tayo pañhā katā. Tesaṁ attho vuttanayeneva",
  "atk-abh03a20:13_7": "veditabbo. Puna paṭhamapañhameva dvādasamaṁ katvā taṁmūlakā atthi niyāmotiādayo pañhā",
  "atk-abh03a20:13_8": "katā. Tattha yasmā niyāmagamanāya ñāṇaṁ nāma maggañāṇameva hoti, tasmā taṁ sandhāya",
  "atk-abh03a20:13_9": "atthi niyāmoti vuttaṁ. Itaro pana niyāmoti vutte paṭikkhipati, ñāṇanti vutte paṭijānāti.",
  "atk-abh03a20:13_10": "Satipaṭṭhānādīsupi eseva nayo. Paccanīkaṁ uttānatthameva. Gotrabhunotiādi yena yaṁ",
  "atk-abh03a20:13_11": "appattaṁ, tassa taṁ natthīti dassanatthaṁ vuttaṁ. Bhagavā jānātīti attano ñāṇabalena",
  "atk-abh03a20:13_12": "jānāti, na tassa niyāmagamanañāṇasabbhāvato. Tasmā iminā kāraṇena patiṭṭhitāpissa",
  "atk-abh03a20:13_13": "laddhi appatiṭṭhitāyevāti.",
  "atk-abh03a20:14": "Niyāmakathāvaṇṇanā.",
  "atk-abh03a20:15": "5. Paṭisambhidākathāvaṇṇanā",
  "atk-abh03a20:16_0": "432-433. Idāni paṭisambhidākathā nāma hoti. Tattha yesaṁ ‘‘yaṁkiñci ariyānaṁ ñāṇaṁ,",
  "atk-abh03a20:16_1": "sabbaṁ lokuttaramevā’’ti gahetvā ‘‘sabbaṁ ñāṇaṁ paṭisambhidā’’ti laddhi, seyyathāpi",
  "atk-abh03a20:16_2": "andhakānaṁ; te sandhāya pucchā sakavādissa, paṭiññā itarassa. Sammutiñāṇapañhesu",
  "atk-abh03a20:16_3": "pathavīkasiṇasammutiyaṁ samāpattiñāṇaṁ sandhāya paṭikkhipati, niruttiñāṇaṁ sandhāya",
  "atk-abh03a20:16_4": "paṭijānāti. Ye keci sammutinti pañhe puthujjane sandhāya paṭikkhipati. Cetopariyāyapañhesu",
  "atk-abh03a20:16_5": "puthujjanassa ñāṇaṁ sandhāya paṭikkhipati, ariyassa ñāṇaṁ sandhāya paṭijānāti. Sabbā",
  "atk-abh03a20:16_6": "paññātipañhesu kasiṇasamāpattipañhaṁ sandhāya paṭikkhipati, lokuttaraṁ sandhāya paṭijānāti.",
  "atk-abh03a20:16_7": "Pathavīkasiṇasamāpattintiādi ‘‘yā etesu ettakesu ṭhānesu paññā, kiṁ sabbā sā paṭisambhidā’’ti",
  "atk-abh03a20:16_8": "pucchanatthaṁ vuttaṁ. Tenahi sabbaṁ ñāṇanti yasmā sabbā lokuttarapaññā paṭisambhidā",
  "atk-abh03a20:16_9": ", tasmā sabbanti vacanaṁ sāmaññaphalena saddhiṁ patiṭṭhāpetīti.",
  "atk-abh03a20:17": "Paṭisambhidākathāvaṇṇanā.",
  "atk-abh03a20:18": "6. Sammutiñāṇakathāvaṇṇanā",
  "atk-abh03a20:19_0": "434-435. Idāni sammutiñāṇakathā nāma hoti. Tattha sammutisaccaṁ paramatthasaccanti",
  "atk-abh03a20:19_1": "dve saccāni. Ye pana evaṁ vibhāgaṁ akatvā saccanti vacanasāmaññena sammutiñāṇampi",
  "atk-abh03a20:19_2": "‘‘saccārammaṇamevā’’ti vadanti, seyyathāpi andhakā; te ayuttavādinoti tesaṁ vādavisodhanatthaṁ",
  "atk-abh03a20:19_3": "ayaṁ kathā āraddhā. Tattha na vattabbanti pucchā paravādissa, paramatthasaccaṁ sandhāya",
  "atk-abh03a20:19_4": "paṭiññā sakavādissa. Sammutisaccamhīti sammutiṁ anupaviṭṭhe saccamhi. Paccatte vā",
  "atk-abh03a20:19_5": "bhummavacanaṁ, sammutisaccanti attho. Sammutiñāṇaṁ saccārammaṇaññevāti pucchā sakavādissa,",
  "atk-abh03a20:19_6": "paṭiññā itarassa. Tato naṁ ‘‘yadi taṁ avisesena saccārammaṇaññeva, tena ñāṇena dukkhapariññādīni",
  "atk-abh03a20:19_7": "kareyyā’’ti codetuṁ tena ñāṇenātiādimāha.",
  "atk-abh03a20:20": "Sammutiñāṇakathāvaṇṇanā.",
  "atk-abh03a20:21": "7. Cittārammaṇakathāvaṇṇanā",
  "atk-abh03a20:22_0": "436-438. Idāni cittārammaṇakathā nāma hoti. Tattha cetopariyāye ñāṇanti vacanamattameva",
  "atk-abh03a20:22_1": "gahetvā ‘‘taṁ ñāṇaṁ cittārammaṇamevā’’ti yesaṁ laddhi, seyyathāpi etarahi andhakānaṁ;",
  "atk-abh03a20:22_2": "te sandhāya pucchā sakavādissa, paṭiññā itarassa. Athassa ‘‘yo sarāgādivasena cittaṁ",
  "atk-abh03a20:22_3": "jānāti, tassa rāgādayopi ārammaṇā honti, tasmā na vattabbaṁ taṁ cittārammaṇaññevā’’ti",
  "atk-abh03a20:22_4": "codanatthaṁ nanu atthi kocītiādi āraddhaṁ. Phassārammaṇeti phassasaṅkhāte ārammaṇe.",
  "atk-abh03a20:22_5": "Vedanārammaṇetiādīsupi eseva nayo. Puna phassārammaṇe ñāṇaṁ na vattabbanti puṭṭho",
  "atk-abh03a20:22_6": "phassassa phusanalakkhaṇaṁ manasikaroto phassovārammaṇaṁ hotīti paṭijānāti. Kiṁ panetaṁ",
  "atk-abh03a20:22_7": "phassapariyāye ñāṇanti puṭṭho pana tādisassa suttapadassa abhāvā paṭikkhipati. Vedanādīsupi",
  "atk-abh03a20:22_8": "eseva nayo. Idāni yaṁ nissāya laddhi, tadeva dassetvā laddhiṁ patiṭṭhāpetuṁ nanu",
  "atk-abh03a20:22_9": "cetopariyāye ñāṇantiādimāha. Sā panesā vacanamattābhinivesena patiṭṭhāpitāpi appatiṭṭhāpitāva hotīti.",
  "atk-abh03a20:23": "Cittārammaṇakathāvaṇṇanā.",
  "atk-abh03a20:24": "8. Anāgatañāṇakathāvaṇṇanā",
  "atk-abh03a20:25_0": "439-440. Idāni anāgatañāṇakathā nāma hoti. Tattha anāgataṁ nāma antarampi atthi,",
  "atk-abh03a20:25_1": "anantarampi. Tesu anantare ekanteneva ñāṇaṁ natthi. Yathā ca anantare, tathā ekavīthiekajavanapariyāpannepi.",
  "atk-abh03a20:25_2": "Tattha ye sabbasmimpi anāgate ñāṇaṁ icchanti, seyyathāpi andhakā; te sandhāya pucchā",
  "atk-abh03a20:25_3": "sakavādissa, paṭiññā itarassa. Atha naṁ ‘‘yaṁ te anāgate ñāṇaṁ, kiṁ tena anantaraṁ",
  "atk-abh03a20:25_4": "anāgataṁ mūlādivasena jānātī’’ti codetuṁ anāgataṁ mūlatotiādimāha. Tattha mūlatotiādīni",
  "atk-abh03a20:25_5": "sabbāni kāraṇavevacanāneva. Kāraṇañhi yaṁ attano phalaṁ karoti, taṁ tattha mūlayati",
  "atk-abh03a20:25_6": "patiṭṭhātīti mūlaṁ. Tato ca taṁ hinoti pavattayatīti hetu. Tadeva taṁ nideti ‘‘handa",
  "atk-abh03a20:25_7": "naṁ gaṇhathā’’ti. Niyyāteti viyāti nidānaṁ. Tato taṁ sambhavatīti sambhavo. Pabhavatīti",
  "atk-abh03a20:25_8": "pabhavo. Tattha ca taṁ samuṭṭhāti, taṁ vā naṁ samuṭṭhāpetīti samuṭṭhānaṁ. Tadeva",
  "atk-abh03a20:25_9": "naṁ āharatīti āhāro. Tañcassa apariccajitabbaṭṭhena ārammaṇaṁ. Tadeva cetaṁ paṭicca",
  "atk-abh03a20:25_10": "etīti paccayo. Tato naṁ samudetīti samudayoti vuccati. Yasmā pana anantaraṁ cittaṁ",
  "atk-abh03a20:25_11": "etehākārehi na sakkā jānituṁ, tasmā na hevanti paṭikkhipati. Anāgataṁ hetupaccayatanti",
  "atk-abh03a20:25_12": "yā anantarānāgate citte hetupaccayatā, taṁ jānāti. Ye tattha dhammā hetupaccayā honti,",
  "atk-abh03a20:25_13": "te jānātīti attho. Sesapadesupi eseva nayo. Gotrabhunotiādi yasmiṁ anāgate ñāṇaṁ",
  "atk-abh03a20:25_14": "na uppajjati, taṁ sarūpato dassetuṁ vuttaṁ. Pāṭaliputtassāti suttaṁ yasmiṁ anāgate",
  "atk-abh03a20:25_15": "ñāṇaṁ uppajjati, taṁ dassetuṁ āhaṭaṁ. Yasmā panetaṁ na sabbasmiṁ anāgate ñāṇassa",
  "atk-abh03a20:25_16": "sādhakaṁ; tasmā anāhaṭamevāti.",
  "atk-abh03a20:26": "Anāgatañāṇakathāvaṇṇanā.",
  "atk-abh03a20:27": "9. Paṭuppannañāṇakathāvaṇṇanā",
  "atk-abh03a20:28_0": "441-442. Idāni paṭuppannañāṇakathā nāma hoti. Tattha yesaṁ ‘‘sabbasaṅkhāresu aniccato",
  "atk-abh03a20:28_1": "diṭṭhesu tampi ñāṇaṁ aniccato diṭṭhaṁ hotī’’ti vacanaṁ nissāya ‘‘avisesena sabbasmiṁ",
  "atk-abh03a20:28_2": "paccuppanne ñāṇaṁ atthī’’ti laddhi, seyyathāpi andhakānaṁ; te sandhāya paṭuppanneti",
  "atk-abh03a20:28_3": "pucchā sakavādissa, paṭiññā itarassa. Atha naṁ ‘‘yadi avisesena paṭuppanne ñāṇaṁ",
  "atk-abh03a20:28_4": "atthi, khaṇapaccuppannepi tena bhavitabbaṁ. Evaṁ sante dvinnaṁ ñāṇānaṁ ekato abhāvā",
  "atk-abh03a20:28_5": "teneva ñāṇena taṁ jānitabbaṁ hotī’’ti codanatthaṁ tenāti anuyogo sakavādissa. Tattha",
  "atk-abh03a20:28_6": "paṭhamapañhe teneva taṁ jānituṁ na sakkāti paṭikkhepo itarassa. Dutiyapañhe santatiṁ",
  "atk-abh03a20:28_7": "sandhāya paṭiññā tasseva. Paṭipāṭito bhaṅgaṁ passanto bhaṅgānupassaneneva bhaṅgānupassanāñāṇaṁ",
  "atk-abh03a20:28_8": "passatīti adhippāyo. Tena ñāṇena taṁ ñāṇaṁ jānātītiādīsupi eseva nayo. Tena phassena",
  "atk-abh03a20:28_9": "taṁ phassantiādīnissa lesokāsanivāraṇatthaṁ vuttāni . Yaṁ panetena laddhipatiṭṭhāpanatthaṁ",
  "atk-abh03a20:28_10": "nanu sabbasaṅkhāretiādi vuttaṁ. Tattha nayato taṁ ñāṇaṁ diṭṭhaṁ hoti, na ārammaṇatoti",
  "atk-abh03a20:28_11": "adhippāyena paṭiññā sakavādissa. Tasmā evaṁ patiṭṭhitāpissa laddhi appatiṭṭhitāva hoti.",
  "atk-abh03a20:29": "Paṭuppannañāṇakathāvaṇṇanā.",
  "atk-abh03a20:30": "10. Phalañāṇakathāvaṇṇanā",
  "atk-abh03a20:31_0": "443-444. Idāni phale ñāṇakathā nāma hoti. Tattha ‘‘buddhāpi sattānaṁ ariyaphalappattiyā",
  "atk-abh03a20:31_1": "dhammaṁ desenti sāvakāpi, iti iminā sāmaññena buddhānaṁ viya sāvakānampi tena tena",
  "atk-abh03a20:31_2": "sattena pattabbe phale ñāṇaṁ atthī’’ti yesaṁ laddhi, seyyathāpi andhakānaṁ; te sandhāya",
  "atk-abh03a20:31_3": "sāvakassāti pucchā sakavādissa, paṭiññā itarassa. Atha naṁ ‘‘yadi sāvakassa phale",
  "atk-abh03a20:31_4": "ñāṇaṁ atthi, yathā buddhā samānepi sotāpattiphale attano ñāṇabalena ‘ayaṁ ekabījī,",
  "atk-abh03a20:31_5": "ayaṁ kolaṁkolo, ayaṁ sattakkhattuparamo’ti phalassakataṁ paññapenti, kiṁ te evaṁ",
  "atk-abh03a20:31_6": "sāvakopī’’ti codetuṁ sāvako phalassa kataṁ paññapetīti āha. Itaro paṭikkhipati.",
  "atk-abh03a20:32_0": "Atthi sāvakassa phalaparopariyattītiādi phale ñāṇassa atthitāya paccayapucchanatthaṁ",
  "atk-abh03a20:32_1": "vuttaṁ. Ayañhettha adhippāyo – buddhānaṁ ‘‘idaṁ phalaṁ paraṁ, idaṁ opara’’nti evaṁ",
  "atk-abh03a20:32_2": "phalānaṁ uccāvacabhāvajānanasaṅkhātā phale paropariyatti nāma atthi. Tathā indriyapuggalaparopariyattiyo,",
  "atk-abh03a20:32_3": "tāsaṁ atthitāya tassa tassa puggalassa tesaṁ tesaṁ indriyānaṁ vasena taṁ taṁ phalaṁ",
  "atk-abh03a20:32_4": "jānanti, kiṁ te sāvakassāpi etā paropariyattiyo atthīti.",
  "atk-abh03a20:33_0": "Atthi sāvakassa khandhapaññattītiādīnipi ‘‘yadi te sāvakassa buddhānaṁ viya phale",
  "atk-abh03a20:33_1": "ñāṇaṁ atthi, imā hi pissa paññattīhi bhavitabbaṁ. Kimassa tā atthi, sakkoti so etā",
  "atk-abh03a20:33_2": "paññattiyo attano balena jānituṁ vā paññapetuṁ vā’’ti codanatthaṁ vuttāni. Sāvako",
  "atk-abh03a20:33_3": "jinotiādi ‘‘yadi sāvakassa buddhānaṁ viya phale ñāṇaṁ atthi, evaṁ sante sveva jino’’ti",
  "atk-abh03a20:33_4": "codanatthaṁ vuttaṁ. Sāvako anuppannassāti pañhepi ayameva nayo. Aññāṇīti pañhe avijjāsaṅkhātassa",
  "atk-abh03a20:33_5": "aññāṇassa vihatattā paṭikkhitto, na panassa buddhānaṁ viya phale ñāṇaṁ atthi. Tasmā",
  "atk-abh03a20:33_6": "appatiṭṭhitova paravādīvādoti.",
  "atk-abh03a20:34": "Phalañāṇakathāvaṇṇanā.",
  "atk-abh03a20:35": "Pañcamo vaggo.",
  "atk-abh03a20:36": "Mahāpaṇṇāsako samatto."
}