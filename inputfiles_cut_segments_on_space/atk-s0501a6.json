{
  "atk-s0501a6:0": "6. Ratanasuttavaṇṇanā",
  "atk-s0501a6:1": "Nikkhepappayojanaṁ",
  "atk-s0501a6:2_0": "Idāni yānīdha bhūtānītievamādinā maṅgalasuttānantaraṁ nikkhittassa ratanasuttassa",
  "atk-s0501a6:2_1": "atthavaṇṇanākkamo anuppatto. Tassa idha nikkhepappayojanaṁ vatvā tato paraṁ suparisuddhena",
  "atk-s0501a6:2_2": "titthena naditaḷākādīsu salilajjhogāhaṇamiva suparisuddhena nidānena imassa suttassa",
  "atk-s0501a6:2_3": "atthajjhogāhaṇaṁ dassetuṁ –",
  "atk-s0501a6:3": "‘‘Yena vuttaṁ yadā yattha, yasmā cetaṁ imaṁ nayaṁ;",
  "atk-s0501a6:4": "Pakāsetvāna etassa, karissāmatthavaṇṇanaṁ’’.",
  "atk-s0501a6:5_0": "Tattha yasmā maṅgalasuttena attarakkhā akalyāṇakaraṇakalyāṇākaraṇapaccayānañca āsavānaṁ",
  "atk-s0501a6:5_1": "paṭighāto dassito, imañca suttaṁ parārakkhaṁ amanussādipaccayānañca āsavānaṁ paṭighātaṁ",
  "atk-s0501a6:5_2": "sādheti, tasmā tadanantaraṁ nikkhittaṁ siyāti.",
  "atk-s0501a6:6": "Idaṁ tāvassa idha nikkhepappayojanaṁ.",
  "atk-s0501a6:7": "Vesālivatthu",
  "atk-s0501a6:8_0": "Idāni ‘‘yena vuttaṁ yadā yattha, yasmā ceta’’nti etthāha ‘‘kena panetaṁ suttaṁ vuttaṁ,",
  "atk-s0501a6:8_1": "kadā kattha, kasmā ca vutta’’nti. Vuccate – idañhi bhagavatā eva vuttaṁ, na sāvakādīhi.",
  "atk-s0501a6:8_2": "Tañca yadā dubbhikkhādīhi upaddavehi upaddutāya vesāliyā licchavīhi rājagahato yācitvā",
  "atk-s0501a6:8_3": "bhagavā vesāliṁ ānīto, tadā vesāliyaṁ tesaṁ upaddavānaṁ paṭighātatthāya vuttanti.",
  "atk-s0501a6:8_4": "Ayaṁ tesaṁ pañhānaṁ saṅkhepavissajjanā. Vitthārato pana vesālivatthuto pabhuti porāṇehi vaṇṇīyati.",
  "atk-s0501a6:9_0": "Tatrāyaṁ vaṇṇanā – bārāṇasirañño kira aggamahesiyā kucchimhi gabbho saṇṭhāsi, sā",
  "atk-s0501a6:9_1": "taṁ ñatvā rañño nivedesi, rājā gabbhaparihāraṁ adāsi. Sā sammā parihariyamānagabbhā",
  "atk-s0501a6:9_2": "gabbhaparipākakāle vijāyanagharaṁ pāvisi. Puññavatīnaṁ paccūsasamaye gabbhavuṭṭhānaṁ",
  "atk-s0501a6:9_3": "hoti. Sā ca tāsaṁ aññatarā, tena paccūsasamaye alattakapaṭalabandhujīvakapupphasadisaṁ",
  "atk-s0501a6:9_4": "maṁsapesiṁ vijāyi. Tato ‘‘aññā deviyo suvaṇṇabimbasadise putte vijāyanti, aggamahesī",
  "atk-s0501a6:9_5": "maṁsapesinti rañño purato mama avaṇṇo uppajjeyyā’’ti cintetvā tena avaṇṇabhayena",
  "atk-s0501a6:9_6": "taṁ maṁsapesiṁ ekasmiṁ bhājane pakkhipitvā aññatarena paṭikujjitvā rājamuddikāya",
  "atk-s0501a6:9_7": "lañchitvā gaṅgāya sote pakkhipāpesi. Manussehi chaḍḍitamatte devatā ārakkhaṁ saṁvidahiṁsu.",
  "atk-s0501a6:9_8": "Suvaṇṇapaṭṭakañcettha jātihiṅgulakena ‘‘bārāṇasirañño aggamahesiyā pajā’’ti likhitvā",
  "atk-s0501a6:9_9": "bandhiṁsu. Tato taṁ bhājanaṁ ūmibhayādīhi anupaddutaṁ gaṅgāsotena pāyāsi.",
  "atk-s0501a6:10_0": "Tena ca samayena aññataro tāpaso gopālakulaṁ nissāya gaṅgātīre viharati. So pātova",
  "atk-s0501a6:10_1": "gaṅgaṁ otaranto bhājanaṁ āgacchantaṁ disvā paṁsukūlasaññāya aggahesi. Tato tattha",
  "atk-s0501a6:10_2": "taṁ akkharapaṭṭakaṁ rājamuddikālañchanañca disvā muñcitvā taṁ maṁsapesiṁ addasa ,",
  "atk-s0501a6:10_3": "disvānassa etadahosi ‘‘siyā gabbho, tathā hissa duggandhapūtibhāvo natthī’’ti. Taṁ",
  "atk-s0501a6:10_4": "assamaṁ netvā suddhe okāse ṭhapesi. Atha aḍḍhamāsaccayena dve maṁsapesiyo ahesuṁ.",
  "atk-s0501a6:10_5": "Tāpaso disvā sādhutaraṁ ṭhapesi, tato puna aḍḍhamāsaccayena ekamekissā pesiyā hatthapādasīsānamatthāya",
  "atk-s0501a6:10_6": "pañca pañca piḷakā uṭṭhahiṁsu. Tāpaso disvā puna sādhutaraṁ ṭhapesi. Atha aḍḍhamāsaccayena",
  "atk-s0501a6:10_7": "ekā maṁsapesi suvaṇṇabimbasadiso dārako, ekā dārikā ahosi. Tesu tāpasassa puttasineho",
  "atk-s0501a6:10_8": "uppajji. Aṅguṭṭhakato cassa khīraṁ nibbatti. Tato pabhuti ca khīrabhattaṁ labhati,",
  "atk-s0501a6:10_9": "so bhattaṁ bhuñjitvā khīraṁ dārakānaṁ mukhe āsiñcati. Tesaṁ yaṁ yaṁ udaraṁ paviṭṭhaṁ,",
  "atk-s0501a6:10_10": "taṁ sabbaṁ maṇibhājanagataṁ viya dissati. Evaṁ licchavī ahesuṁ. Apare panāhu ‘‘sibbetvā",
  "atk-s0501a6:10_11": "ṭhapitā viya nesaṁ aññamaññaṁ līnā chavi ahosī’’ti. Evaṁ te nicchavitāya vā līnacchavitāya",
  "atk-s0501a6:10_12": "vā licchavīti paññāyiṁsu.",
  "atk-s0501a6:11_0": "Tāpaso dārake posento ussūre gāmaṁ piṇḍāya pavisati, atidivā paṭikkamati. Tassa taṁ",
  "atk-s0501a6:11_1": "byāpāraṁ ñatvā gopālakā āhaṁsu, ‘‘bhante, pabbajitānaṁ dārakaposanaṁ palibodho, amhākaṁ",
  "atk-s0501a6:11_2": "dārake detha, mayaṁ posessāma, tumhe attano kammaṁ karothā’’ti. Tāpaso ‘‘sādhū’’ti",
  "atk-s0501a6:11_3": "paṭissuṇi. Gopālakā dutiyadivase maggaṁ samaṁ katvā pupphehi okiritvā dhajapaṭākaṁ",
  "atk-s0501a6:11_4": "ussāpetvā tūriyehi vajjamānehi assamaṁ āgatā. Tāpaso ‘‘mahāpuññā dārakā, appamādena",
  "atk-s0501a6:11_5": "vaḍḍhetha, vaḍḍhetvā ca aññamaññaṁ āvāhavivāhaṁ karotha, pañcagorasena rājānaṁ tosetvā",
  "atk-s0501a6:11_6": "bhūmibhāgaṁ gahetvā nagaraṁ māpetha, tattha kumāraṁ abhisiñcathā’’ti vatvā dārake",
  "atk-s0501a6:11_7": "adāsi. Te ‘‘sādhū’’ti paṭissuṇitvā dārake netvā posesuṁ.",
  "atk-s0501a6:12_0": "Dārakā vuḍḍhimanvāya kīḷantā vivādaṭṭhānesu aññe gopāladārake hatthenapi pādenapi",
  "atk-s0501a6:12_1": "paharanti, te rodanti. ‘‘Kissa rodathā’’ti ca mātāpitūhi vuttā ‘‘ime nimmātāpitikā",
  "atk-s0501a6:12_2": "tāpasapositā amhe atīva paharantī’’ti vadanti. Tato tesaṁ mātāpitaro ‘‘ime dārakā",
  "atk-s0501a6:12_3": "aññe dārake viheṭhenti dukkhāpenti, na ime saṅgahetabbā, vajjitabbā ime’’ti āhaṁsu.",
  "atk-s0501a6:12_4": "Tato pabhuti kira so padeso ‘‘vajjī’’ti vuccati, tiyojanasataṁ parimāṇena. Atha taṁ",
  "atk-s0501a6:12_5": "padesaṁ gopālakā rājānaṁ tosetvā aggahesuṁ. Tattheva nagaraṁ māpetvā soḷasavassuddesikaṁ",
  "atk-s0501a6:12_6": "kumāraṁ abhisiñcitvā rājānaṁ akaṁsu. Tāya cassa dārikāya saddhiṁ vāreyyaṁ katvā katikaṁ",
  "atk-s0501a6:12_7": "akaṁsu ‘‘na bāhirato dārikā ānetabbā, ito dārikā na kassaci dātabbā’’ti. Tesaṁ paṭhamasaṁvāsena",
  "atk-s0501a6:12_8": "dve dārakā jātā dhītā ca putto ca, evaṁ soḷasakkhattuṁ dve dve jātā. Tato tesaṁ dārakānaṁ",
  "atk-s0501a6:12_9": "yathākkamaṁ vaḍḍhantānaṁ ārāmuyyānanivāsaṭṭhānaparivārasampattiṁ gahetuṁ appahontaṁ",
  "atk-s0501a6:12_10": "taṁ nagaraṁ tikkhattuṁ gāvutantarena gāvutantarena pākārena parikkhipiṁsu, tassa",
  "atk-s0501a6:12_11": "punappunaṁ visālīkatattā vesālītveva nāmaṁ jātaṁ. Idaṁ vesālivatthu.",
  "atk-s0501a6:13": "Bhagavato nimantanaṁ",
  "atk-s0501a6:14_0": "Ayaṁ pana vesālī bhagavato uppannakāle iddhā vepullappattā ahosi. Tattha hi rājūnaṁyeva",
  "atk-s0501a6:14_1": "satta sahassāni satta satāni satta ca rājāno ahesuṁ. Tathā yuvarājasenāpatibhaṇḍāgārikappabhutīnaṁ . Yathāha –",
  "atk-s0501a6:15_0": "‘‘Tena kho pana samayena vesālī iddhā ceva hoti phītā ca bahujanā ākiṇṇamanussā subhikkhā",
  "atk-s0501a6:15_1": "ca, satta ca pāsādasahassāni satta ca pāsādasatāni satta ca pāsādā, satta ca kūṭāgārasahassāni",
  "atk-s0501a6:15_2": "satta ca kūṭāgārasatāni satta ca kūṭāgārāni, satta ca ārāmasahassāni satta ca ārāmasatāni",
  "atk-s0501a6:15_3": "satta ca ārāmā, satta ca pokkharaṇisahassāni satta ca pokkharaṇisatāni satta ca pokkharaṇiyo’’ti (mahāva. 326).",
  "atk-s0501a6:16_0": "Sā aparena samayena dubbhikkhā ahosi dubbuṭṭhikā dussassā. Paṭhamaṁ duggatamanussā",
  "atk-s0501a6:16_1": "maranti , te bahiddhā chaḍḍenti. Matamanussānaṁ kuṇapagandhena amanussā nagaraṁ pavisiṁsu,",
  "atk-s0501a6:16_2": "tato bahutarā maranti. Tāya paṭikūlatāya sattānaṁ ahivātarogo uppajji. Iti tīhi dubbhikkhaamanussarogabhayehi",
  "atk-s0501a6:16_3": "upaddutā vesālinagaravāsino upasaṅkamitvā rājānaṁ āhaṁsu, ‘‘mahārāja, imasmiṁ nagare",
  "atk-s0501a6:16_4": "tividhaṁ bhayamuppannaṁ, ito pubbe yāva sattamā rājakulaparivaṭṭā evarūpaṁ anuppannapubbaṁ,",
  "atk-s0501a6:16_5": "tumhākaṁ maññe adhammikattena taṁ etarahi uppanna’’nti. Rājā sabbe santhāgāre sannipātāpetvā",
  "atk-s0501a6:16_6": "‘‘mayhaṁ adhammikabhāvaṁ vicinathā’’ti āha. Te sabbaṁ paveṇiṁ vicinantā na kiñci addasaṁsu.",
  "atk-s0501a6:17_0": "Tato rañño dosamadisvā ‘‘idaṁ bhayaṁ amhākaṁ kathaṁ vūpasameyyā’’ti cintesuṁ. Tattha",
  "atk-s0501a6:17_1": "ekacce cha satthāre apadisiṁsu ‘‘etehi okkantamatte vūpasamessatī’’ti. Ekacce āhaṁsu",
  "atk-s0501a6:17_2": "– ‘‘buddho kira loke uppanno, so bhagavā sabbasattahitāya dhammaṁ deseti mahiddhiko",
  "atk-s0501a6:17_3": "mahānubhāvo, tena okkantamatte sabbabhayāni vūpasameyyu’’nti. Tena te attamanā hutvā",
  "atk-s0501a6:17_4": "‘‘kahaṁ pana so bhagavā etarahi viharati, amhehi pesito na āgaccheyyā’’ti āhaṁsu.",
  "atk-s0501a6:17_5": "Athāpare āhaṁsu – ‘‘buddhā nāma anukampakā, kissa nāgaccheyyuṁ, so pana bhagavā etarahi",
  "atk-s0501a6:17_6": "rājagahe viharati, rājā bimbisāro taṁ upaṭṭhahati, so āgantuṁ na dadeyyā’’ti. ‘‘Tena",
  "atk-s0501a6:17_7": "hi rājānaṁ saññāpetvā āneyyāmā’’ti dve licchavirājāno mahatā balakāyena pahūtaṁ paṇṇākāraṁ",
  "atk-s0501a6:17_8": "datvā rañño santikaṁ pesiṁsu ‘‘bimbisāraṁ saññāpetvā bhagavantaṁ ānethā’’ti. Te gantvā",
  "atk-s0501a6:17_9": "rañño paṇṇākāraṁ datvā taṁ pavattiṁ nivedetvā, ‘‘mahārāja, bhagavantaṁ amhākaṁ nagaraṁ",
  "atk-s0501a6:17_10": "pesehī’’ti āhaṁsu. Rājā na sampaṭicchi, ‘‘tumheyeva jānāthā’’ti āha. Te bhagavantaṁ",
  "atk-s0501a6:17_11": "upasaṅkamitvā vanditvā evamāhaṁsu – ‘‘bhante, amhākaṁ nagare tīṇi bhayāni uppannāni,",
  "atk-s0501a6:17_12": "sace bhagavā āgaccheyya, sotthi no bhaveyyā’’ti. Bhagavā āvajjetvā ‘‘vesāliyaṁ ratanasutte",
  "atk-s0501a6:17_13": "vutte sā rakkhā koṭisatasahassaṁ cakkavāḷānaṁ pharissati, suttapariyosāne caturāsītiyā",
  "atk-s0501a6:17_14": "pāṇasahassānaṁ dhammābhisamayo bhavissatī’’ti adhivāsesi. Atha rājā bimbisāro bhagavato",
  "atk-s0501a6:17_15": "adhivāsanaṁ sutvā ‘‘bhagavatā vesāligamanaṁ adhivāsita’’nti nagare ghosanaṁ kārāpetvā",
  "atk-s0501a6:17_16": "bhagavantaṁ upasaṅkamitvā āha – ‘‘kiṁ, bhante, sampaṭicchatha vesāligamana’’nti?",
  "atk-s0501a6:17_17": "Āma, mahārājāti. Tena hi, bhante, tāva āgametha, yāva maggaṁ paṭiyādemīti.",
  "atk-s0501a6:18_0": "Atha kho rājā bimbisāro rājagahassa ca gaṅgāya ca antarā pañcayojanabhūmiṁ samaṁ",
  "atk-s0501a6:18_1": "katvā yojane yojane vihāraṁ māpetvā bhagavato gamanakālaṁ paṭivedesi. Bhagavā pañcahi",
  "atk-s0501a6:18_2": "bhikkhusatehi parivuto pāyāsi. Rājā pañcayojanaṁ maggaṁ pañcavaṇṇehi pupphehi jāṇumattaṁ",
  "atk-s0501a6:18_3": "okirāpetvā dhajapaṭākapuṇṇaghaṭakadaliādīni ussāpetvā bhagavato dve setacchattāni",
  "atk-s0501a6:18_4": "ekamekassa ca bhikkhussa ekamekaṁ ukkhipāpetvā saddhiṁ attano parivārena pupphagandhādīhi",
  "atk-s0501a6:18_5": "pūjaṁ karonto ekekasmiṁ vihāre bhagavantaṁ vasāpetvā mahādānāni datvā pañcahi divasehi",
  "atk-s0501a6:18_6": "gaṅgātīraṁ nesi. Tattha sabbālaṅkārehi nāvaṁ alaṅkaronto vesālikānaṁ sāsanaṁ pesesi",
  "atk-s0501a6:18_7": "‘‘āgato bhagavā, maggaṁ paṭiyādetvā sabbe bhagavato paccuggamanaṁ karothā’’ti. Te",
  "atk-s0501a6:18_8": "‘‘diguṇaṁ pūjaṁ karissāmā’’ti vesāliyā ca gaṅgāya ca antarā tiyojanabhūmiṁ samaṁ",
  "atk-s0501a6:18_9": "katvā bhagavato cattāri ekamekassa ca bhikkhussa dve dve setacchattāni sajjetvā pūjaṁ",
  "atk-s0501a6:18_10": "kurumānā gaṅgātīraṁ āgantvā aṭṭhaṁsu.",
  "atk-s0501a6:19_0": "Atha bimbisāro dve nāvāyo saṅghaṭetvā maṇḍapaṁ katvā pupphadāmādīhi alaṅkaritvā tattha",
  "atk-s0501a6:19_1": "sabbaratanamayaṁ buddhāsanaṁ paññapesi, bhagavā tattha nisīdi. Pañca satā bhikkhūpi",
  "atk-s0501a6:19_2": "nāvaṁ āruhitvā yathānurūpaṁ nisīdiṁsu. Rājā bhagavantaṁ anugacchanto galappamāṇaṁ",
  "atk-s0501a6:19_3": "udakaṁ ogāhetvā ‘‘yāva, bhante, bhagavā āgacchati, tāvāhaṁ idheva gaṅgātīre vasissāmī’’ti",
  "atk-s0501a6:19_4": "vatvā nivatto. Upari devatā yāva akaniṭṭhabhavanā pūjaṁ akaṁsu. Heṭṭhāgaṅgānivāsino",
  "atk-s0501a6:19_5": "kambalassatarādayo nāgarājāno pūjaṁ akaṁsu. Evaṁ mahatiyā pūjāya bhagavā yojanamattaṁ",
  "atk-s0501a6:19_6": "addhānaṁ gaṅgāya gantvā vesālikānaṁ sīmantaraṁ paviṭṭho.",
  "atk-s0501a6:20_0": "Tato licchavirājāno bimbisārena katapūjāya diguṇaṁ karontā galappamāṇe udake bhagavantaṁ",
  "atk-s0501a6:20_1": "paccuggacchiṁsu. Teneva khaṇena tena muhuttena vijjuppabhāvinaddhandhakāravisaṭakūṭo",
  "atk-s0501a6:20_2": "gaḷagaḷāyanto catūsu disāsu mahāmegho vuṭṭhāsi. Atha bhagavatā paṭhamapāde gaṅgātīre",
  "atk-s0501a6:20_3": "nikkhittamatte pokkharavassaṁ vassi. Ye temetukāmā, te eva tementi, atemetukāmā na",
  "atk-s0501a6:20_4": "tementi. Sabbattha jāṇumattaṁ ūrumattaṁ kaṭimattaṁ galappamāṇaṁ udakaṁ vahati, sabbakuṇapāni",
  "atk-s0501a6:20_5": "udakena gaṅgaṁ pavesitāni, parisuddho bhūmibhāgo ahosi.",
  "atk-s0501a6:21_0": "Licchavirājāno bhagavantaṁ antarā yojane yojane vāsāpetvā mahādānāni datvā tīhi divasehi",
  "atk-s0501a6:21_1": "diguṇaṁ pūjaṁ karontā vesāliṁ nayiṁsu . Vesāliṁ sampatte bhagavati sakko devānamindo",
  "atk-s0501a6:21_2": "devasaṅghapurakkhato āgacchi. Mahesakkhānaṁ devatānaṁ sannipātena amanussā yebhuyyena",
  "atk-s0501a6:21_3": "palāyiṁsu. Bhagavā nagaradvāre ṭhatvā ānandattheraṁ āmantesi – ‘‘imaṁ, ānanda, ratanasuttaṁ",
  "atk-s0501a6:21_4": "uggahetvā balikammūpakaraṇāni gahetvā licchavirājakumārehi saddhiṁ vesāliyā tipākārantare",
  "atk-s0501a6:21_5": "vicaranto parittaṁ karohī’’ti ratanasuttaṁ abhāsi. ‘‘Evaṁ kena panetaṁ suttaṁ vuttaṁ",
  "atk-s0501a6:21_6": ", kadā, kattha, kasmā ca vutta’’nti etesaṁ pañhānaṁ vissajjanā vitthārena vesālivatthuto",
  "atk-s0501a6:21_7": "pabhuti porāṇehi vaṇṇīyati.",
  "atk-s0501a6:22_0": "Evaṁ bhagavato vesāliṁ anuppattadivaseyeva vesālinagaradvāre tesaṁ upaddavānaṁ paṭighātatthāya",
  "atk-s0501a6:22_1": "vuttamidaṁ ratanasuttaṁ uggahetvā āyasmā ānando parittatthāya bhāsamāno bhagavato",
  "atk-s0501a6:22_2": "pattena udakamādāya sabbanagaraṁ abbhukkiranto anuvicari. Yaṁ kiñcīti vuttamatte",
  "atk-s0501a6:22_3": "eva therena ye pubbe apalātā saṅkārakūṭabhittippadesādinissitā amanussā, te catūhi",
  "atk-s0501a6:22_4": "dvārehi palāyiṁsu, dvārāni anokāsāni ahesuṁ. Tato ekacce dvāresu okāsaṁ alabhamānā",
  "atk-s0501a6:22_5": "pākāraṁ bhinditvā palātā. Amanussesu gatamattesu manussānaṁ gattesu rogo vūpasanto.",
  "atk-s0501a6:22_6": "Te nikkhamitvā sabbapupphagandhādīhi theraṁ pūjesuṁ. Mahājano nagaramajjhe santhāgāraṁ",
  "atk-s0501a6:22_7": "sabbagandhehi limpitvā vitānaṁ katvā sabbālaṅkārehi alaṅkaritvā tattha buddhāsanaṁ",
  "atk-s0501a6:22_8": "paññapetvā bhagavantaṁ ānesi.",
  "atk-s0501a6:23_0": "Bhagavā santhāgāraṁ pavisitvā paññatte āsane nisīdi. Bhikkhusaṅghopi kho rājāno manussā",
  "atk-s0501a6:23_1": "ca patirūpe patirūpe āsane nisīdiṁsu. Sakkopi devānamindo dvīsu devalokesu devaparisāya",
  "atk-s0501a6:23_2": "saddhiṁ upanisīdi aññe ca devā, ānandattheropi sabbaṁ vesāliṁ anuvicaranto rakkhaṁ",
  "atk-s0501a6:23_3": "katvā vesālinagaravāsīhi saddhiṁ āgantvā ekamantaṁ nisīdi. Tattha bhagavā sabbesaṁ",
  "atk-s0501a6:23_4": "tadeva ratanasuttaṁ abhāsīti.",
  "atk-s0501a6:24": "Ettāvatā ca yā ‘‘yena vuttaṁ yadā yattha, yasmā cetaṁ imaṁ nayaṁ. Pakāsetvānā’’ti mātikā nikkhittā, sā sabbappakārena vitthāritā hoti.",
  "atk-s0501a6:25": "Yānīdhātigāthāvaṇṇanā",
  "atk-s0501a6:26_0": "1. Idāni ‘‘etassa karissāmatthavaṇṇana’’nti vuttattā atthavaṇṇanā ārabbhate. Apare",
  "atk-s0501a6:26_1": "pana vadanti ‘‘ādito pañceva gāthā bhagavatā vuttā, sesā parittakaraṇasamaye ānandattherenā’’ti.",
  "atk-s0501a6:26_2": "Yathā vā tathā vā hotu, kiṁ no imāya parikkhāya, sabbathāpi etassa ratanasuttassa",
  "atk-s0501a6:26_3": "karissāmatthavaṇṇanaṁ.",
  "atk-s0501a6:27_0": "Yānīdha bhūtānīti paṭhamagāthā. Tattha yānīti yādisāni appesakkhāni vā mahesakkhāni",
  "atk-s0501a6:27_1": "vā. Idhāti imasmiṁ padese, tasmiṁ khaṇe sannipātaṭṭhānaṁ sandhāyāha. Bhūtānīti kiñcāpi",
  "atk-s0501a6:27_2": "bhūtasaddo ‘‘bhūtasmiṁ pācittiya’’nti evamādīsu (pāci. 69) vijjamāne. ‘‘Bhūtamidanti,",
  "atk-s0501a6:27_3": "bhikkhave , samanupassathā’’ti evamādīsu (ma. ni. 1.401) khandhapañcake. ‘‘Cattāro",
  "atk-s0501a6:27_4": "kho, bhikkhu, mahābhūtā hetū’’ti evamādīsu (ma. ni. 3.86) catubbidhe pathavīdhātvādirūpe.",
  "atk-s0501a6:27_5": "‘‘Yo ca kālaghaso bhūto’’ti evamādīsu (jā. 1.2.190) khīṇāsave. ‘‘Sabbeva nikkhipissanti,",
  "atk-s0501a6:27_6": "bhūtā loke samussaya’’nti evamādīsu (dī. ni. 2.220) sabbasatte. ‘‘Bhūtagāmapātabyatāyā’’ti",
  "atk-s0501a6:27_7": "evamādīsu (pāci. 90) rukkhādike. ‘‘Bhūtaṁ bhūtato sañjānātī’’ti evamādīsu (ma. ni.",
  "atk-s0501a6:27_8": "1.3) cātumahārājikānaṁ heṭṭhā sattanikāyaṁ upādāya vattati. Idha pana avisesato amanussesu daṭṭhabbo.",
  "atk-s0501a6:28_0": "Samāgatānīti sannipatitāni. Bhummānīti bhūmiyaṁ nibbattāni. Vā-iti vikappane. Tena",
  "atk-s0501a6:28_1": "yānīdha bhummāni vā bhūtāni samāgatānīti imamekaṁ vikappaṁ katvā puna dutiyavikappaṁ",
  "atk-s0501a6:28_2": "kātuṁ ‘‘yāni va antalikkhe’’ti āha. Antalikkhe vā yāni bhūtāni nibbattāni, tāni sabbāni",
  "atk-s0501a6:28_3": "idha samāgatānīti attho. Ettha ca yāmato yāva akaniṭṭhaṁ, tāva nibbattāni bhūtāni",
  "atk-s0501a6:28_4": "ākāse pātubhūtavimānesu nibbattattā ‘‘antalikkhe bhūtānī’’ti veditabbāni. Tato heṭṭhā",
  "atk-s0501a6:28_5": "sineruto pabhuti yāva bhūmiyaṁ rukkhalatādīsu adhivatthāni pathaviyañca nibbattāni",
  "atk-s0501a6:28_6": "bhūtāni, tāni sabbāni bhūmiyaṁ bhūmipaṭibaddhesu ca rukkhalatāpabbatādīsu nibbattattā",
  "atk-s0501a6:28_7": "‘‘bhummāni bhūtānī’’ti veditabbāni.",
  "atk-s0501a6:29_0": "Evaṁ bhagavā sabbāneva amanussabhūtāni ‘‘bhummāni vā yāni va antalikkhe’’ti dvīhi",
  "atk-s0501a6:29_1": "padehi vikappetvā puna ekena padena pariggahetvā dassetuṁ ‘‘sabbeva bhūtā sumanā",
  "atk-s0501a6:29_2": "bhavantū’’ti āha. Sabbeti anavasesā. Evāti avadhāraṇe, ekampi anapanetvāti adhippāyo.",
  "atk-s0501a6:29_3": "Bhūtāti amanussā. Sumanā bhavantūti sukhitamanā pītisomanassajātā bhavantu. Athopīti",
  "atk-s0501a6:29_4": "kiccantarasanniyojanatthaṁ vākyopādāne nipātadvayaṁ. Sakkacca suṇantu bhāsitanti",
  "atk-s0501a6:29_5": "aṭṭhiṁ katvā manasikatvā sabbaṁ cetasā samannāharitvā dibbasampattilokuttarasukhāvahaṁ",
  "atk-s0501a6:29_6": "mama desanaṁ suṇantu.",
  "atk-s0501a6:30_0": "Evamettha bhagavā ‘‘yānīdha bhūtāni samāgatānī’’ti aniyamitavacanena bhūtāni pariggahetvā",
  "atk-s0501a6:30_1": "puna ‘‘bhummāni vā yāni va antalikkhe’’ti dvidhā vikappetvā tato ‘‘sabbeva bhūtā’’ti",
  "atk-s0501a6:30_2": "puna ekajjhaṁ katvā ‘‘sumanā bhavantū’’ti iminā vacanena āsayasampattiyaṁ niyojento",
  "atk-s0501a6:30_3": "‘‘sakkacca suṇantu bhāsita’’nti payogasampattiyaṁ, tathā yonisomanasikārasampattiyaṁ",
  "atk-s0501a6:30_4": "paratoghosasampattiyañca, tathā attasammāpaṇidhisappurisūpanissayasampattīsu samādhipaññāhetusampattīsu",
  "atk-s0501a6:30_5": "ca niyojento gāthaṁ samāpesi.",
  "atk-s0501a6:31": "Tasmā hītigāthāvaṇṇanā",
  "atk-s0501a6:32_0": "2.Tasmā hi bhūtāti dutiyagāthā. Tattha tasmāti kāraṇavacanaṁ. Bhūtāti āmantanavacanaṁ.",
  "atk-s0501a6:32_1": "Nisāmethāti suṇātha. Sabbeti anavasesā. Kiṁ vuttaṁ hoti? Yasmā tumhe dibbaṭṭhānāni",
  "atk-s0501a6:32_2": "tattha upabhogaparibhogasampadañca pahāya dhammassavanatthaṁ idha samāgatā, na naṭanaccanādidassanatthaṁ,",
  "atk-s0501a6:32_3": "tasmā hi bhūtā nisāmetha sabbeti. Atha vā ‘‘sumanā bhavantu, sakkacca suṇantū’’ti",
  "atk-s0501a6:32_4": "vacanena tesaṁ sumanabhāvaṁ sakkaccaṁ sotukamyatañca disvā āha ‘‘yasmā tumhe sumanabhāvena",
  "atk-s0501a6:32_5": "attasammāpaṇidhiyonisomanasikārāsayasuddhīhi sakkaccaṁ sotukamyatāya sappurisūpanissayaparatoghosapadaṭṭhānato",
  "atk-s0501a6:32_6": "payogasuddhīhi ca yuttā, tasmā hi bhūtā nisāmetha sabbe’’ti. Atha vā yaṁ purimagāthāya",
  "atk-s0501a6:32_7": "ante ‘‘bhāsita’’nti vuttaṁ, taṁ kāraṇabhāvena apadisanto āha ‘‘yasmā mama bhāsitaṁ",
  "atk-s0501a6:32_8": "nāma atidullabhaṁ aṭṭhakkhaṇaparivajjitassa khaṇassa dullabhattā, anekānisaṁsañca",
  "atk-s0501a6:32_9": "paññākaruṇāguṇena pavattattā, tañcāhaṁ vattukāmo ‘suṇantu bhāsita’nti avocaṁ, tasmā",
  "atk-s0501a6:32_10": "hi bhūtā nisāmetha sabbe’’ti. Idaṁ iminā gāthāpadena vuttaṁ hoti.",
  "atk-s0501a6:33_0": "Evametaṁ kāraṇaṁ niropento attano bhāsitanisāmane niyojetvā nisāmetabbaṁ vattumāraddho",
  "atk-s0501a6:33_1": "‘‘mettaṁ karotha mānusiyā pajāyā’’ti. Tassattho – yāyaṁ tīhi upaddavehi upaddutā",
  "atk-s0501a6:33_2": "mānusī pajā, tassā mānusiyā pajāya mettaṁ mittabhāvaṁ hitajjhāsayataṁ paccupaṭṭhapethāti.",
  "atk-s0501a6:33_3": "Keci pana ‘‘mānusikaṁ paja’’nti paṭhanti, taṁ bhummatthāsambhavā na yujjati. Yampi",
  "atk-s0501a6:33_4": "aññe atthaṁ vaṇṇayanti, sopi na yujjati. Adhippāyo panettha – nāhaṁ buddhoti issariyabalena",
  "atk-s0501a6:33_5": "vadāmi, api tu yaṁ tumhākañca imissā ca mānusiyā pajāya hitatthaṁ vadāmi ‘‘mettaṁ",
  "atk-s0501a6:33_6": "karotha mānusiyā pajāyā’’ti. Ettha ca –",
  "atk-s0501a6:34": "‘‘Ye sattasaṇḍaṁ pathaviṁ vijetvā,",
  "atk-s0501a6:35": "Rājisayo yajamānānupariyagā;",
  "atk-s0501a6:36": "Assamedhaṁ purisamedhaṁ,",
  "atk-s0501a6:37": "Sammāpāsaṁ vājapeyyaṁ niraggaḷaṁ.",
  "atk-s0501a6:38": "‘‘Mettassa cittassa subhāvitassa,",
  "atk-s0501a6:39": "Kalampi te nānubhavanti soḷasiṁ;",
  "atk-s0501a6:40": "Ekampi ce pāṇamaduṭṭhacitto,",
  "atk-s0501a6:41": "Mettāyati kusalo tena hoti.",
  "atk-s0501a6:42": "‘‘Sabbe ca pāṇe manasānukampī, pahūtamariyo pakaroti puñña’’nti. (itivu. 27; a. ni. 8.1) –",
  "atk-s0501a6:43": "Evamādīnaṁ suttānaṁ ekādasānisaṁsānañca vasena ye mettaṁ karonti, etesaṁ mettā hitāti veditabbā.",
  "atk-s0501a6:44": "‘‘Devatānukampito poso, sadā bhadrāni passatī’’ti. (udā. 76; mahāva. 286) –",
  "atk-s0501a6:45": "Evamādīnaṁ suttānaṁ vasena yesu kayirati, tesampi hitāti veditabbā.",
  "atk-s0501a6:46_0": "Evaṁ ubhayesampi hitabhāvaṁ dassento ‘‘mettaṁ karotha mānusiyā’’ti vatvā idāni upakārampi",
  "atk-s0501a6:46_1": "dassento āha ‘‘divā ca ratto ca haranti ye baliṁ, tasmā hi ne rakkhatha appamattā’’ti.",
  "atk-s0501a6:46_2": "Tassattho – ye manussā cittakammakaṭṭhakammādīhipi devatā katvā cetiyarukkhādīni",
  "atk-s0501a6:46_3": "ca upasaṅkamitvā devatā uddissa divā baliṁ karonti, kālapakkhādīsu ca rattiṁ baliṁ",
  "atk-s0501a6:46_4": "karonti, salākabhattādīni vā datvā ārakkhadevatā upādāya yāva brahmadevatānaṁ pattidānaniyyātanena",
  "atk-s0501a6:46_5": "divā baliṁ karonti, chattāropanadīpamālāya sabbarattikadhammassavanādīni kārāpetvā",
  "atk-s0501a6:46_6": "pattidānaniyyātanena ca rattiṁ baliṁ karonti, te kathaṁ na rakkhitabbā? Yato evaṁ",
  "atk-s0501a6:46_7": "divā ca ratto ca tumhe uddissa karonti ye baliṁ, tasmā hi ne rakkhatha; tasmā balikammakaraṇāpi",
  "atk-s0501a6:46_8": "te manusse rakkhatha gopayatha, ahitaṁ nesaṁ apanetha, hitaṁ upanetha appamattā hutvā",
  "atk-s0501a6:46_9": "taṁ kataññubhāvaṁ hadaye katvā niccamanussarantāti.",
  "atk-s0501a6:47": "Yaṁkiñcītigāthāvaṇṇanā",
  "atk-s0501a6:48_0": "3. Evaṁ devatāsu manussānaṁ upakārakabhāvaṁ dassetvā tesaṁ upaddavavūpasamanatthaṁ",
  "atk-s0501a6:48_1": "buddhādiguṇappakāsanena ca devamanussānaṁ dhammassavanatthaṁ ‘‘yaṁkiñci vitta’’ntiādinā",
  "atk-s0501a6:48_2": "nayena saccavacanaṁ payuñjitumāraddho. Tattha yaṁkiñcīti aniyamitavasena anavasesaṁ",
  "atk-s0501a6:48_3": "pariyādiyati yaṁkiñci tattha tattha vohārūpagaṁ. Vittanti dhanaṁ. Tañhi vittiṁ janetīti",
  "atk-s0501a6:48_4": "vittaṁ. Idha vāti manussalokaṁ niddisati. Huraṁ vāti tato paraṁ avasesalokaṁ, tena",
  "atk-s0501a6:48_5": "ca ṭhapetvā manusse sabbalokaggahaṇe patte ‘‘saggesu vā’’ti parato vuttattā ṭhapetvā",
  "atk-s0501a6:48_6": "manusse ca sagge ca avasesānaṁ nāgasupaṇṇādīnaṁ gahaṇaṁ veditabbaṁ.",
  "atk-s0501a6:49_0": "Evaṁ imehi dvīhi padehi yaṁ manussānaṁ vohārūpagaṁ alaṅkāraparibhogūpagañca jātarūparajatamuttāmaṇiveḷuriyapavāḷalohitaṅkamasāragallādikaṁ,",
  "atk-s0501a6:49_1": "yañca muttāmaṇivālukatthatāya bhūmiyā ratanamayavimānesu anekayojanasatavitthatesu",
  "atk-s0501a6:49_2": "bhavanesu uppannānaṁ nāgasupaṇṇādīnaṁ vittaṁ, taṁ niddiṭṭhaṁ hoti. Saggesu vāti kāmāvacararūpāvacaradevalokesu.",
  "atk-s0501a6:49_3": "Te hi sobhanena kammena ajīyantīti saggā. Suṭṭhu aggātipi saggā. Yanti yaṁ sasāmikaṁ",
  "atk-s0501a6:49_4": "vā asāmikaṁ vā. Ratananti ratiṁ nayati vahati janayati vaḍḍhetīti ratanaṁ. Yaṁkiñci",
  "atk-s0501a6:49_5": "cittīkataṁ mahagghaṁ atulaṁ dullabhadassanaṁ anomasattaparibhogañca, tassetaṁ adhivacanaṁ. Yathāha –",
  "atk-s0501a6:50": "‘‘Cittīkataṁ mahagghañca, atulaṁ dullabhadassanaṁ;",
  "atk-s0501a6:51": "Anomasattaparibhogaṁ, ratanaṁ tena vuccatī’’ti.",
  "atk-s0501a6:52_0": "Paṇītanti uttamaṁ seṭṭhaṁ atappakaṁ. Evaṁ iminā gāthāpadena yaṁ saggesu anekayojanasatappamāṇasabbaratanamayavimānasudhammavejayantappabhutīsu",
  "atk-s0501a6:52_1": "sasāmikaṁ, yañca buddhuppādavirahena apāyameva paripūrentesu sattesu suññavimānappaṭibaddhaṁ",
  "atk-s0501a6:52_2": "asāmikaṁ, yaṁ vā panaññampi pathavimahāsamuddahimavantādinissitamasāmikaṁ ratanaṁ,",
  "atk-s0501a6:52_3": "taṁ niddiṭṭhaṁ hoti.",
  "atk-s0501a6:53_0": "Na no samaṁ atthi tathāgatenāti na-iti paṭisedhe. No-iti avadhāraṇe. Samanti tulyaṁ.",
  "atk-s0501a6:53_1": "Atthīti vijjati. Tathāgatenāti buddhena. Kiṁ vuttaṁ hoti? Yaṁ etaṁ vittañca ratanañca",
  "atk-s0501a6:53_2": "pakāsitaṁ, ettha ekampi buddharatanena sadisaṁ ratanaṁ nevatthi. Yampi hi taṁ cittīkataṭṭhena",
  "atk-s0501a6:53_3": "ratanaṁ, seyyathidaṁ – rañño cakkavattissa cakkaratanaṁ maṇiratanañca, yamhi uppanne",
  "atk-s0501a6:53_4": "mahājano na aññattha cittīkāraṁ karoti, na koci pupphagandhādīni gahetvā yakkhaṭṭhānaṁ",
  "atk-s0501a6:53_5": "vā bhūtaṭṭhānaṁ vā gacchati, sabbopi jano cakkaratanamaṇiratanameva cittīkāraṁ karoti",
  "atk-s0501a6:53_6": "pūjeti, taṁ taṁ varaṁ pattheti, patthitapatthitañcassa ekaccaṁ samijjhati, tampi",
  "atk-s0501a6:53_7": "ratanaṁ buddharatanena samaṁ natthi. Yadi hi cittīkataṭṭhena ratanaṁ, tathāgatova",
  "atk-s0501a6:53_8": "ratanaṁ. Tathāgate hi uppanne ye keci mahesakkhā devamanussā na te aññatra cittīkāraṁ",
  "atk-s0501a6:53_9": "karonti, na kañci aññaṁ pūjenti. Tathā hi brahmā sahampati sinerumattena ratanadāmena",
  "atk-s0501a6:53_10": "tathāgataṁ pūjesi, yathābalañca aññe devā manussā ca bimbisārakosalarājaanāthapiṇḍikādayo.",
  "atk-s0501a6:53_11": "Parinibbutampi bhagavantaṁ uddissa channavutikoṭidhanaṁ vissajjetvā asokamahārājā",
  "atk-s0501a6:53_12": "sakalajambudīpe caturāsīti vihārasahassāni patiṭṭhāpesi, ko pana vādo aññesaṁ cittīkārānaṁ.",
  "atk-s0501a6:53_13": "Apica kassaññassa parinibbutassāpi jātibodhidhammacakkappavattanaparinibbānaṭṭhānāni",
  "atk-s0501a6:53_14": "paṭimācetiyādīni vā uddissa evaṁ cittīkāragarukāro pavattati yathā bhagavato. Evaṁcittīkataṭṭhenāpi",
  "atk-s0501a6:53_15": "tathāgatasamaṁ ratanaṁ natthi.",
  "atk-s0501a6:54_0": "Tathā yampi taṁ mahagghaṭṭhena ratanaṁ. Seyyathidaṁ – kāsikaṁ vatthaṁ. Yathāha –",
  "atk-s0501a6:54_1": "‘‘jiṇṇampi, bhikkhave, kāsikaṁ vatthaṁ vaṇṇavantañceva hoti sukhasamphassañca mahagghañcā’’ti",
  "atk-s0501a6:54_2": "(a. ni. 3.100), tampi buddharatanena samaṁ natthi. Yadi hi mahagghaṭṭhena ratanaṁ,",
  "atk-s0501a6:54_3": "tathāgatova ratanaṁ. Tathāgato hi yesaṁ paṁsukampi paṭiggaṇhāti, tesaṁ taṁ mahapphalaṁ",
  "atk-s0501a6:54_4": "hoti mahānisaṁsaṁ seyyathāpi asokarañño, idamassa mahagghatāya. Evaṁ mahagghatāvacanena",
  "atk-s0501a6:54_5": "cettha dosābhāvasādhakaṁ idaṁ suttapadaṁ veditabbaṁ –",
  "atk-s0501a6:55_0": "‘‘Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ,",
  "atk-s0501a6:55_1": "tesaṁ taṁ mahapphalaṁ hoti mahānisaṁsaṁ. Idamassa mahagghatāya vadāmi. Seyyathāpi",
  "atk-s0501a6:55_2": "taṁ, bhikkhave, kāsikaṁ vatthaṁ mahagghaṁ, tathūpamāhaṁ, bhikkhave, imaṁ puggalaṁ",
  "atk-s0501a6:55_3": "vadāmī’’ti (a. ni. 3.100).",
  "atk-s0501a6:56": "Evaṁ mahagghaṭṭhenapi tathāgatasamaṁ ratanaṁ natthi.",
  "atk-s0501a6:57_0": "Tathā yampi taṁ atulaṭṭhenaratanaṁ. Seyyathidaṁ – rañño cakkavattissa cakkaratanaṁ",
  "atk-s0501a6:57_1": "uppajjati indanīlamaṇimayanābhi sattaratanamayasahassāraṁ pavāḷamayanemi rattasuvaṇṇamayasandhi,",
  "atk-s0501a6:57_2": "yassa dasannaṁ dasannaṁ arānamupari ekaṁ muṇḍāraṁ hoti vātaṁ gahetvā saddakaraṇatthaṁ,",
  "atk-s0501a6:57_3": "yena kato saddo sukusalappatāḷitapañcaṅgikatūriyasaddo viya hoti, yassa nābhiyā ubhosu",
  "atk-s0501a6:57_4": "passesu dve sīhamukhāni honti, abbhantaraṁ sakaṭacakkasseva susiraṁ. Tassa kattā",
  "atk-s0501a6:57_5": "vā kāretā vā natthi, kammapaccayena ututo samuṭṭhāti. Yaṁ rājā dasavidhaṁ cakkavattivattaṁ",
  "atk-s0501a6:57_6": "pūretvā tadahuposathe puṇṇamadivase sīsaṁnhāto uposathiko uparipāsādavaragato sīlāni",
  "atk-s0501a6:57_7": "sodhento nisinno puṇṇacandaṁ viya sūriyaṁ viya ca uṭṭhentaṁ passati, yassa dvādasayojanato",
  "atk-s0501a6:57_8": "saddo suyyati, yojanato vaṇṇo dissati, yaṁ mahājanena ‘‘dutiyo maññe cando sūriyo",
  "atk-s0501a6:57_9": "vā uṭṭhito’’ti ativiya kotūhalajātena dissamānaṁ nagarassa upari āgantvā rañño antepurassa",
  "atk-s0501a6:57_10": "pācīnapasse nātiuccaṁ nātinīcaṁ hutvā mahājanassa gandhapupphādīhi pūjetuṁ, yuttaṭṭhāne",
  "atk-s0501a6:57_11": "akkhāhataṁ viya tiṭṭhati.",
  "atk-s0501a6:58_0": "Tadeva anubandhamānaṁ hatthiratanaṁ uppajjati, sabbaseto rattapādo sattappatiṭṭho",
  "atk-s0501a6:58_1": "iddhimā vehāsaṅgamo uposathakulā vā chaddantakulā vā āgacchati, uposathakulā ca āgacchanto",
  "atk-s0501a6:58_2": "sabbajeṭṭho āgacchati, chaddantakulā sabbakaniṭṭho sikkhitasikkho damathūpeto, so",
  "atk-s0501a6:58_3": "dvādasayojanaṁ parisaṁ gahetvā sakalajambudīpaṁ anusaṁyāyitvā purepātarāsameva sakaṁ",
  "atk-s0501a6:58_4": "rājadhāniṁ āgacchati.",
  "atk-s0501a6:59": "Tampi anubandhamānaṁ assaratanaṁ uppajjati, sabbaseto rattapādo kāḷasīso muñjakeso valāhakassarājakulā āgacchati. Sesamettha hatthiratanasadisameva.",
  "atk-s0501a6:60_0": "Tampi anubandhamānaṁ maṇiratanaṁ uppajjati. So hoti maṇi veḷuriyo subho jātimā aṭṭhaṁso",
  "atk-s0501a6:60_1": "suparikammakato āyāmato cakkanābhisadiso, vepullapabbatā āgacchati. So caturaṅgasamannāgatepi",
  "atk-s0501a6:60_2": "andhakāre rañño dhajaggaṁ gato yojanaṁ obhāseti, yassobhāsena manussā ‘‘divā’’ti",
  "atk-s0501a6:60_3": "maññamānā kammante payojenti, antamaso kunthakipillikaṁ upādāya passanti.",
  "atk-s0501a6:61_0": "Tampi anubandhamānaṁ itthiratanaṁ uppajjati, pakatiaggamahesī vā hoti, uttarakuruto",
  "atk-s0501a6:61_1": "vā āgacchati maddarājakulato vā, atidīghatādichadosavivajjitā atikkantā mānusavaṇṇaṁ",
  "atk-s0501a6:61_2": "appattā dibbavaṇṇaṁ, yassā rañño sītakāle uṇhāni gattāni honti, uṇhakāle sītāni,",
  "atk-s0501a6:61_3": "satadhā phoṭita tūlapicuno viya samphasso hoti, kāyato candanagandho vāyati, mukhato",
  "atk-s0501a6:61_4": "uppalagandho, pubbuṭṭhāyinitādianekaguṇasamannāgatā ca hoti.",
  "atk-s0501a6:62_0": "Tampi anubandhamānaṁ gahapatiratanaṁ uppajjati rañño pakatikammakāro seṭṭhi, yassa",
  "atk-s0501a6:62_1": "cakkaratane uppannamatte dibbaṁ cakkhu pātubhavati, yena samantato yojanamatte nidhiṁ",
  "atk-s0501a6:62_2": "passati asāmikampi sasāmikampi, so rājānaṁ upasaṅkamitvā pavāreti ‘‘appossukko tvaṁ,",
  "atk-s0501a6:62_3": "deva, hohi, ahaṁ te dhanena dhanakaraṇīyaṁ karissāmī’’ti.",
  "atk-s0501a6:63_0": "Tampi anubandhamānaṁ pariṇāyakaratanaṁ uppajjati rañño pakatijeṭṭhaputto. Cakkaratane",
  "atk-s0501a6:63_1": "uppannamatte atirekapaññāveyyattiyena samannāgato hoti, dvādasayojanāya parisāya",
  "atk-s0501a6:63_2": "cetasā cittaṁ parijānitvā niggahapaggahasamattho hoti, so rājānaṁ upasaṅkamitvā pavāreti",
  "atk-s0501a6:63_3": "‘‘appossukko tvaṁ, deva, hohi, ahaṁ te rajjaṁ anusāsissāmī’’ti. Yaṁ vā panaññampi",
  "atk-s0501a6:63_4": "evarūpaṁ atulaṭṭhena ratanaṁ, yassa na sakkā tulayitvā tīrayitvā aggho kātuṁ ‘‘sataṁ",
  "atk-s0501a6:63_5": "vā sahassaṁ vā agghati koṭiṁ vā’’ti. Tattha ekaratanampi buddharatanena samaṁ natthi.",
  "atk-s0501a6:63_6": "Yadi hi atulaṭṭhena ratanaṁ, tathāgatova ratanaṁ. Tathāgato hi na sakkā sīlato vā",
  "atk-s0501a6:63_7": "samādhito vā paññādīnaṁ vā aññatarato kenaci tulayitvā tīrayitvā ‘‘ettakaguṇo vā",
  "atk-s0501a6:63_8": "iminā samo vā sappaṭibhāgo vā’’ti paricchindituṁ. Evaṁ atulaṭṭhenapi tathāgatasamaṁ ratanaṁ natthi.",
  "atk-s0501a6:64_0": "Tathā yampi taṁ dullabhadassanaṭṭhena ratanaṁ, seyyathidaṁ dullabhapātubhāvo rājā",
  "atk-s0501a6:64_1": "cakkavatti, cakkādīni ca tassa ratanāni, tampi buddharatanena samaṁ natthi. Yadi",
  "atk-s0501a6:64_2": "hi dullabhadassanaṭṭhena ratanaṁ, tathāgatova ratanaṁ, kuto cakkavattiādīnaṁ ratanattaṁ.",
  "atk-s0501a6:64_3": "Tāni hi ekasmiṁyeva kappe anekāni uppajjanti. Yasmā pana asaṅkhyeyyepi kappe tathāgatasuñño",
  "atk-s0501a6:64_4": "loko hoti, tasmā tathāgatova kadāci karahaci uppajjanato dullabhadassano. Vuttampi",
  "atk-s0501a6:64_5": "cetaṁ bhagavatā parinibbānasamaye –",
  "atk-s0501a6:65_0": "‘‘Devatā, ānanda, ujjhāyanti ‘dūrā ca vatamha āgatā tathāgataṁ dassanāya, kadāci",
  "atk-s0501a6:65_1": "karahaci tathāgatā loke uppajjanti arahanto sammāsambuddhā, ajjeva rattiyā pacchime",
  "atk-s0501a6:65_2": "yāme tathāgatassa parinibbānaṁ bhavissati, ayañca mahesakkho bhikkhu bhagavato purato",
  "atk-s0501a6:65_3": "ṭhito ovārento, na mayaṁ labhāma pacchime kāle tathāgataṁ dassanāyā’’’ti (dī. ni. 2.200).",
  "atk-s0501a6:66": "Evaṁ dullabhadassanaṭṭhenāpi tathāgatasamaṁ ratanaṁ natthi.",
  "atk-s0501a6:67_0": "Tathā yampi taṁ anomasattaparibhogaṭṭhena ratanaṁ. Seyyathidaṁ – rañño cakkavattissa",
  "atk-s0501a6:67_1": "cakkaratanādi tañhi koṭisatasahassadhanānampi sattabhūmikapāsādavaratale vasantānampi",
  "atk-s0501a6:67_2": "caṇḍālavenanesādarathakārapukkusādīnaṁ nīcakulikānaṁ omakapurisānaṁ supinantepi paribhogatthāya",
  "atk-s0501a6:67_3": "na nibbattati. Ubhato sujātassa pana rañño khattiyasseva paripūritadasavidhacakkavattivattassa",
  "atk-s0501a6:67_4": "paribhogatthāya nibbattanato anomasattaparibhogaṁyeva hoti, tampi buddharatanasamaṁ",
  "atk-s0501a6:67_5": "natthi. Yadi hi anomasattaparibhogaṭṭhena ratanaṁ, tathāgatova ratanaṁ. Tathāgato",
  "atk-s0501a6:67_6": "hi loke omakasattasammatānaṁ anupanissayasampannānaṁ viparītadassanānaṁ pūraṇakassapādīnaṁ",
  "atk-s0501a6:67_7": "channaṁ satthārānaṁ aññesañca evarūpānaṁ supinantepi aparibhogo. Upanissayasampannānaṁ",
  "atk-s0501a6:67_8": "pana catuppadāyapi gāthāya pariyosāne arahattamadhigantuṁ samatthānaṁ nibbedhikañāṇadassanānaṁ",
  "atk-s0501a6:67_9": "bāhiyadārucīriyappabhutīnaṁ aññesañca mahākulappasutānaṁ mahāsāvakānaṁ paribhogo,",
  "atk-s0501a6:67_10": "te hi taṁ dassanānuttariyasavanānuttariyapāricariyānuttariyādīni sādhentā tathāgataṁ",
  "atk-s0501a6:67_11": "paribhuñjanti. Evaṁ anomasattaparibhogaṭṭhenāpi tathāgatasamaṁ ratanaṁ natthi.",
  "atk-s0501a6:68_0": "Yampi taṁ avisesato ratijananaṭṭhena ratanaṁ. Seyyathidaṁ – rañño cakkavattissa cakkaratanaṁ.",
  "atk-s0501a6:68_1": "Tañhi disvāva rājā cakkavatti attamano hoti, evampi taṁ rañño ratiṁ janeti. Puna",
  "atk-s0501a6:68_2": "caparaṁ rājā cakkavatti vāmena hatthena suvaṇṇabhiṅkāraṁ gahetvā dakkhiṇena hatthena",
  "atk-s0501a6:68_3": "cakkaratanaṁ abbhukkirati ‘‘pavattatu bhavaṁ cakkaratanaṁ, abhivijinātu bhavaṁ cakkaratana’’nti.",
  "atk-s0501a6:68_4": "Tato cakkaratanaṁ pañcaṅgikaṁ viya tūriyaṁ madhurassaraṁ niccharantaṁ ākāsena puratthimaṁ",
  "atk-s0501a6:68_5": "disaṁ gacchati , anvadeva rājā, cakkavatti cakkānubhāvena dvādasayojanavitthiṇṇāya",
  "atk-s0501a6:68_6": "caturaṅginiyā senāya nātiuccaṁ nātinīcaṁ uccarukkhānaṁ heṭṭhābhāgena, nīcarukkhānaṁ",
  "atk-s0501a6:68_7": "uparibhāgena, rukkhesu pupphaphalapallavādipaṇṇākāraṁ gahetvā āgatānaṁ hatthato paṇṇākārañca",
  "atk-s0501a6:68_8": "gaṇhanto ‘‘ehi kho, mahārājā’’ti evamādinā paramanipaccakārena āgate paṭirājāno ‘‘pāṇo",
  "atk-s0501a6:68_9": "na hantabbo’’tiādinā nayena anusāsanto gacchati. Yattha pana rājā bhuñjitukāmo vā",
  "atk-s0501a6:68_10": "divāseyyaṁ vā kappetukāmo hoti, tattha cakkaratanaṁ ākāsā orohitvā udakādisabbakiccakkhame",
  "atk-s0501a6:68_11": "same bhūmibhāge akkhāhataṁ viya tiṭṭhati. Puna rañño gamanacitte uppanne purimanayeneva",
  "atk-s0501a6:68_12": "saddaṁ karontaṁ gacchati, taṁ sutvā dvādasayojanikāpi parisā ākāsena gacchati . Cakkaratanaṁ",
  "atk-s0501a6:68_13": "anupubbena puratthimaṁ samuddaṁ ajjhogāhati, tasmiṁ ajjhogāhante udakaṁ yojanappamāṇaṁ",
  "atk-s0501a6:68_14": "apagantvā bhittīkataṁ viya tiṭṭhati. Mahājano yathākāmaṁ satta ratanāni gaṇhāti.",
  "atk-s0501a6:68_15": "Puna rājā suvaṇṇabhiṅkāraṁ gahetvā ‘‘ito paṭṭhāya mama rajja’’nti udakena abbhukkiritvā",
  "atk-s0501a6:68_16": "nivattati. Senā purato hoti, cakkaratanaṁ pacchato, rājā majjhe. Cakkaratanena osakkitosakkitaṭṭhānaṁ",
  "atk-s0501a6:68_17": "udakaṁ paripūrati. Eteneva upāyena dakkhiṇapacchimuttarepi samudde gacchati.",
  "atk-s0501a6:69_0": "Evaṁ catuddisaṁ anusaṁyāyitvā cakkaratanaṁ tiyojanappamāṇaṁ ākāsaṁ ārohati. Tattha",
  "atk-s0501a6:69_1": "ṭhito rājā cakkaratanānubhāvena vijitavijayo pañcasataparittadīpapaṭimaṇḍitaṁ sattayojanasahassaparimaṇḍalaṁ",
  "atk-s0501a6:69_2": "pubbavidehaṁ, tathā aṭṭhayojanasahassaparimaṇḍalaṁ uttarakuruṁ, sattayojanasahassaparimaṇḍalaṁyeva",
  "atk-s0501a6:69_3": "aparagoyānaṁ, dasayojanasahassaparimaṇḍalaṁ jambudīpañcāti evaṁ catumahādīpadvisahassaparittadīpapaṭimaṇḍitaṁ",
  "atk-s0501a6:69_4": "ekaṁ cakkavāḷaṁ suphullapuṇḍarīkavanaṁ viya oloketi. Evaṁ olokayato cassa anappakā",
  "atk-s0501a6:69_5": "rati uppajjati. Evampi taṁ cakkaratanaṁ rañño ratiṁ janeti, tampi buddharatanasamaṁ",
  "atk-s0501a6:69_6": "natthi. Yadi hi ratijananaṭṭhena ratanaṁ, tathāgatova ratanaṁ, kiṁ karissati etaṁ",
  "atk-s0501a6:69_7": "cakkaratanaṁ? Tathāgato hi yassā dibbāya ratiyā cakkaratanādīhi sabbehipi janitā",
  "atk-s0501a6:69_8": "cakkavattirati saṅkhampi kalampi kalabhāgampi na upeti, tatopi ratito uttaritarañca",
  "atk-s0501a6:69_9": "paṇītatarañca attano ovādappaṭikarānaṁ asaṅkhyeyyānampi devamanussānaṁ paṭhamajjhānaratiṁ",
  "atk-s0501a6:69_10": "dutiyatatiyacatutthapañcamajjhānaratiṁ, ākāsānañcāyatanaratiṁ, viññāṇañcāyatanaākiñcaññāyatananevasaññānāsaññāyatanaratiṁ,",
  "atk-s0501a6:69_11": "sotāpattimaggaratiṁ, sotāpattiphalaratiṁ, sakadāgāmianāgāmiarahattamaggaphalaratiñca",
  "atk-s0501a6:69_12": "janeti. Evaṁ ratijananaṭṭhenāpi tathāgatasamaṁ ratanaṁ natthīti.",
  "atk-s0501a6:70_0": "Apica ratanaṁ nāmetaṁ duvidhaṁ hoti saviññāṇakamaviññāṇakañca. Tattha aviññāṇakaṁ",
  "atk-s0501a6:70_1": "cakkaratanaṁ maṇiratanañca, yaṁ vā panaññampi anindriyabaddhasuvaṇṇarajatādi, saviññāṇakaṁ",
  "atk-s0501a6:70_2": "hatthiratanādipariṇāyakaratanapariyosānaṁ, yaṁ vā panaññampi evarūpaṁ indriyabaddhaṁ.",
  "atk-s0501a6:70_3": "Evaṁ duvidhe cettha saviññāṇakaratanaṁ aggamakkhāyati . Kasmā? Yasmā aviññāṇakaṁ",
  "atk-s0501a6:70_4": "suvaṇṇarajatamaṇimuttādiratanaṁ saviññāṇakānaṁ hatthiratanādīnaṁ alaṅkāratthāya upanīyati.",
  "atk-s0501a6:71_0": "Saviññāṇakaratanampi duvidhaṁ tiracchānagataratanaṁ, manussaratanañca. Tattha manussaratanaṁ",
  "atk-s0501a6:71_1": "aggamakkhāyati. Kasmā? Yasmā tiracchānagataratanaṁ manussaratanassa opavayhaṁ hoti.",
  "atk-s0501a6:71_2": "Manussaratanampi duvidhaṁ itthiratanaṁ, purisaratanañca. Tattha purisaratanaṁ aggamakkhāyati.",
  "atk-s0501a6:71_3": "Kasmā? Yasmā itthiratanaṁ purisaratanassa paricārikattaṁ āpajjati. Purisaratanampi",
  "atk-s0501a6:71_4": "duvidhaṁ agārikaratanaṁ, anagārikaratanañca. Tattha anagārikaratanaṁ aggamakkhāyati.",
  "atk-s0501a6:71_5": "Kasmā? Yasmā agārikaratanesu aggo cakkavattipi sīlādiguṇayuttaṁ anagārikaratanaṁ",
  "atk-s0501a6:71_6": "pañcapatiṭṭhitena vanditvā upaṭṭhahitvā payirupāsitvā dibbamānusikā sampattiyo pāpuṇitvā",
  "atk-s0501a6:71_7": "ante nibbānasampattiṁ pāpuṇāti.",
  "atk-s0501a6:72_0": "Evaṁ anagārikaratanampi duvidhaṁ ariyaputhujjanavasena. Ariyaratanampi duvidhaṁ sekhāsekhavasena.",
  "atk-s0501a6:72_1": "Asekharatanampi duvidhaṁ sukkhavipassakasamathayānikavasena. Samathayānikaratanampi",
  "atk-s0501a6:72_2": "duvidhaṁ sāvakapāramippattamappattañca. Tattha sāvakapāramippattaṁ aggamakkhāyati.",
  "atk-s0501a6:72_3": "Kasmā? Guṇamahantatāya. Sāvakapāramippattaratanatopi paccekabuddharatanaṁ aggamakkhāyati.",
  "atk-s0501a6:72_4": "Kasmā? Guṇamahantatāya. Sāriputtamoggallānasadisāpi hi anekasatā sāvakā ekassa paccekabuddhassa",
  "atk-s0501a6:72_5": "guṇānaṁ satabhāgampi na upenti. Paccekabuddharatanatopi sammāsambuddharatanaṁ aggamakkhāyati.",
  "atk-s0501a6:72_6": "Kasmā? Guṇamahantatāya. Sakalampi hi jambudīpaṁ pūretvā pallaṅkena pallaṅkaṁ ghaṭentā",
  "atk-s0501a6:72_7": "nisinnā paccekabuddhā ekassa sammāsambuddhassa guṇānaṁ neva saṅkhaṁ na kalaṁ na kalabhāgaṁ",
  "atk-s0501a6:72_8": "upenti. Vuttañhetaṁ bhagavatā – ‘‘yāvatā, bhikkhave, sattā apadā vā…pe… tathāgato",
  "atk-s0501a6:72_9": "tesaṁ aggamakkhāyatī’’tiādi (a. ni. 4.34; 5.32; itivu. 90). Evaṁ kenaci pariyāyena",
  "atk-s0501a6:72_10": "tathāgatasamaṁ ratanaṁ natthi. Tenāha bhagavā – ‘‘na no samaṁ atthitathāgatenā’’ti.",
  "atk-s0501a6:73_0": "Evaṁ bhagavā buddharatanassa aññehi ratanehi asamataṁ vatvā idāni tesaṁ sattānaṁ",
  "atk-s0501a6:73_1": "uppannaupaddavavūpasamatthaṁ neva jātiṁ na gottaṁ na kolaputtiyaṁ na vaṇṇapokkharatādiṁ",
  "atk-s0501a6:73_2": "nissāya, apica kho avīcimupādāya bhavaggapariyante loke sīlasamādhikkhandhādīhi guṇehi",
  "atk-s0501a6:73_3": "buddharatanassa asadisabhāvaṁ nissāya saccavacanaṁ payuñjati ‘‘idampi buddhe ratanaṁ",
  "atk-s0501a6:73_4": "paṇītaṁ, etena saccena suvatthi hotū’’ti.",
  "atk-s0501a6:74_0": "Tassattho – idampi idha vā huraṁ vā saggesu vā yaṁkiñci atthi vittaṁ vā ratanaṁ vā,",
  "atk-s0501a6:74_1": "tena saddhiṁ tehi tehi guṇehi asamattā buddhe ratanaṁ paṇītaṁ. Yadi hi etaṁ saccaṁ,",
  "atk-s0501a6:74_2": "atha etena saccena imesaṁ pāṇīnaṁ suvatthi hotu, sobhanānaṁ atthitā hotu arogatā",
  "atk-s0501a6:74_3": "nirupaddavatāti. Ettha ca yathā ‘‘cakkhu kho, ānanda, suññaṁ attena vā attaniyena",
  "atk-s0501a6:74_4": "vā’’ti evamādīsu (saṁ. ni. 4.85) attabhāvena vā attaniyabhāvena vāti attho. Itarathā",
  "atk-s0501a6:74_5": "hi cakkhu attā vā attaniyaṁ vāti appaṭisiddhameva siyā. Evaṁ ratanaṁ paṇītanti ratanattaṁ",
  "atk-s0501a6:74_6": "paṇītaṁ, ratanabhāvo paṇītoti ayamattho veditabbo. Itarathā hi buddho neva ratananti",
  "atk-s0501a6:74_7": "sijjheyya. Na hi yattha ratanaṁ atthi, taṁ ratananti na sijjhati. Yattha pana cittīkatādiatthasaṅkhātaṁ",
  "atk-s0501a6:74_8": "yena vā tena vā vidhinā sambandhagataṁ ratanaṁ atthi, yasmā taṁ ratanattamupādāya",
  "atk-s0501a6:74_9": "ratananti paññāpīyati, tasmā tassa ratanassa atthitāya ratananti sijjhati. Atha vā",
  "atk-s0501a6:74_10": "idampi buddhe ratananti imināpi pakārena buddhova ratananti evamattho veditabbo.",
  "atk-s0501a6:74_11": "Vuttamattāya ca bhagavatā imāya gāthāya rājakulassa sotthi jātā, bhayaṁ vūpasantaṁ.",
  "atk-s0501a6:74_12": "Imissā gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:75": "Khayaṁ virāgantigāthāvaṇṇanā",
  "atk-s0501a6:76_0": "4. Evaṁ buddhaguṇena saccaṁ vatvā idāni nibbānadhammaguṇena vattumāraddho ‘‘khayaṁ",
  "atk-s0501a6:76_1": "virāga’’nti. Tattha yasmā nibbānasacchikiriyāya rāgādayo khīṇā honti parikkhīṇā,",
  "atk-s0501a6:76_2": "yasmā vā taṁ tesaṁ anuppādanirodhakkhayamattaṁ, yasmā ca taṁ rāgādivippayuttaṁ sampayogato",
  "atk-s0501a6:76_3": "ca ārammaṇato ca, yasmā vā tamhi sacchikate rāgādayo accantaṁ virattā honti vigatā",
  "atk-s0501a6:76_4": "viddhastā, tasmā khayanti ca virāganti ca vuccati. Yasmā panassa na uppādo paññāyati,",
  "atk-s0501a6:76_5": "na vayo, na ṭhitassa aññathattaṁ tasmā taṁ na jāyati na jīyati na mīyatīti katvā",
  "atk-s0501a6:76_6": "amatanti vuccati. Uttamatthena pana atappakaṭṭhena ca paṇītanti. Yadajjhagāti yaṁ",
  "atk-s0501a6:76_7": "ajjhagā vindi paṭilabhi, attano ñāṇabalena sacchākāsi. Sakyamunīti sakyakulappasutattā",
  "atk-s0501a6:76_8": "sakyo, moneyyadhammasamannāgatattā muni, sakyo eva muni sakyamuni. Samāhitoti ariyamaggasamādhinā",
  "atk-s0501a6:76_9": "samāhitacitto. Na tena dhammena samatthi kiñcīti tena khayādināmakena sakyamuninā",
  "atk-s0501a6:76_10": "adhigatena dhammena samaṁ kiñci dhammajātaṁ natthi. Tasmā suttantarepi vuttaṁ – ‘‘yāvatā,",
  "atk-s0501a6:76_11": "bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’tiādi (a.",
  "atk-s0501a6:76_12": "ni. 4.34; itivu. 90).",
  "atk-s0501a6:77_0": "Evaṁ bhagavā nibbānadhammassa aññehi dhammehi asamataṁ vatvā idāni tesaṁ sattānaṁ",
  "atk-s0501a6:77_1": "uppannaupaddavavūpasamatthaṁ khayavirāgāmatapaṇītatāguṇehi nibbānadhammaratanassa",
  "atk-s0501a6:77_2": "asadisabhāvaṁ nissāya saccavacanaṁ payuñjati ‘‘idampi dhamme ratanaṁ paṇītaṁ, etena",
  "atk-s0501a6:77_3": "saccena suvatthi hotū’’ti. Tassattho purimagāthāya vuttanayeneva veditabbo. Imissāpi",
  "atk-s0501a6:77_4": "gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:78": "Yaṁ buddhaseṭṭhotigāthāvaṇṇanā",
  "atk-s0501a6:79_0": "5. Evaṁ nibbānadhammaguṇena saccaṁ vatvā idāni maggadhammaguṇena vattumāraddho ‘‘yaṁ",
  "atk-s0501a6:79_1": "buddhaseṭṭho’’ti. Tattha ‘‘bujjhitā saccānī’’tiādinā nayena buddho , uttamo pasaṁsanīyo",
  "atk-s0501a6:79_2": "cāti seṭṭho, buddho ca so seṭṭho cāti buddhaseṭṭho, anubuddhapaccekabuddhasutabuddhakhyesu",
  "atk-s0501a6:79_3": "vā buddhesu seṭṭhoti buddhaseṭṭho. So buddhaseṭṭho yaṁ parivaṇṇayī ‘‘aṭṭhaṅgikova",
  "atk-s0501a6:79_4": "maggānaṁ, khemaṁ nibbānapattiyā’’ti (ma. ni. 2.215) ca ‘‘ariyaṁ vo, bhikkhave, sammāsamādhiṁ",
  "atk-s0501a6:79_5": "desissāmi saupanisaṁ saparikkhāra’’nti (ma. ni. 3.136) ca evamādinā nayena tattha",
  "atk-s0501a6:79_6": "tattha pasaṁsi pakāsayi. Sucinti kilesamalasamucchedakaraṇato accantavodānaṁ. Samādhimānantarikaññamāhūti",
  "atk-s0501a6:79_7": "yañca attano pavattisamanantaraṁ niyameneva phalapadānato ‘‘ānantarikasamādhī’’ti",
  "atk-s0501a6:79_8": "āhu. Na hi maggasamādhimhi uppanne tassa phaluppattinisedhako koci antarāyo atthi. Yathāha –",
  "atk-s0501a6:80_0": "‘‘Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā",
  "atk-s0501a6:80_1": "assa, neva tāva kappo uḍḍayheyya, yāvāyaṁ puggalo na sotāpattiphalaṁ sacchikaroti,",
  "atk-s0501a6:80_2": "ayaṁ vuccati puggalo ṭhitakappī. Sabbepi maggasamaṅgino puggalā ṭhitakappino’’ti (pu. pa. 17).",
  "atk-s0501a6:81_0": "Samādhinā tena samo na vijjatīti tena buddhaseṭṭhaparivaṇṇitena sucinā ānantarikasamādhinā",
  "atk-s0501a6:81_1": "samo rūpāvacarasamādhi vā arūpāvacarasamādhi vā koci na vijjati. Kasmā? Tesaṁ bhāvitattā",
  "atk-s0501a6:81_2": "tattha tattha brahmaloke upapannassāpi puna nirayādīsupi upapattisambhavato, imassa",
  "atk-s0501a6:81_3": "ca arahattasamādhissa bhāvitattā ariyapuggalassa sabbūpapattisamugghātasambhavato.",
  "atk-s0501a6:81_4": "Tasmā suttantarepi vuttaṁ – ‘‘yāvatā, bhikkhave, dhammā saṅkhatā…pe… ariyo aṭṭhaṅgiko",
  "atk-s0501a6:81_5": "maggo, tesaṁ aggamakkhāyatī’’tiādi (a. ni. 4.34; itivu. 90).",
  "atk-s0501a6:82_0": "Evaṁ bhagavā ānantarikasamādhissa aññehi samādhīhi asamataṁ vatvā idāni purimanayeneva",
  "atk-s0501a6:82_1": "maggadhammaratanassa asadisabhāvaṁ nissāya saccavacanaṁ payuñjati ‘‘idampi dhamme…pe…",
  "atk-s0501a6:82_2": "hotū’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0501a6:82_3": "amanussehi paṭiggahitāti.",
  "atk-s0501a6:83": "Ye puggalātigāthāvaṇṇanā",
  "atk-s0501a6:84_0": "6. Evaṁ maggadhammaguṇenāpi saccaṁ vatvā idāni saṅghaguṇenāpi vattumāraddho ‘‘ye",
  "atk-s0501a6:84_1": "puggalā’’ti. Tattha yeti aniyametvā uddeso. Puggalāti sattā. Aṭṭhāti tesaṁ gaṇanaparicchedo.",
  "atk-s0501a6:84_2": "Te hi cattāro ca paṭipannā cattāro ca phale ṭhitāti aṭṭha honti. Sataṁ pasatthāti",
  "atk-s0501a6:84_3": "sappurisehi buddhapaccekabuddhabuddhasāvakehi aññehi ca devamanussehi pasatthā. Kasmā?",
  "atk-s0501a6:84_4": "Sahajātasīlādiguṇayogā. Tesañhi campakavakulakusumādīnaṁ sahajātavaṇṇagandhādayo",
  "atk-s0501a6:84_5": "viya sahajātā sīlasamādhiādayo guṇā, tena te vaṇṇagandhādisampannāni viya pupphāni",
  "atk-s0501a6:84_6": "devamanussānaṁ sataṁ piyā manāpā pasaṁsanīyā ca honti. Tena vuttaṁ ‘‘ye puggalā aṭṭhasataṁ pasatthā’’ti.",
  "atk-s0501a6:85_0": "Atha vā yeti aniyametvā uddeso. Puggalāti sattā. Aṭṭhasatanti tesaṁ gaṇanaparicchedo.",
  "atk-s0501a6:85_1": "Te hi ekabījī kolaṁkolo sattakkhattuparamoti tayo sotāpannā. Kāmarūpārūpabhavesu",
  "atk-s0501a6:85_2": "adhigataphalā tayo sakadāgāmino. Te sabbepi catunnaṁ paṭipadānaṁ vasena catuvīsati.",
  "atk-s0501a6:85_3": "Antarāparinibbāyī, upahaccaparinibbāyī, sasaṅkhāraparinibbāyī, asaṅkhāraparinibbāyī,",
  "atk-s0501a6:85_4": "uddhaṁsoto, akaniṭṭhagāmīti avihesu pañca. Tathā atappasudassasudassīsu . Akaniṭṭhesu",
  "atk-s0501a6:85_5": "pana uddhaṁsotavajjā cattāroti catuvīsati anāgāmino. Sukkhavipassako samathayānikoti",
  "atk-s0501a6:85_6": "dve arahanto. Cattāro maggaṭṭhāti catupaññāsa. Te sabbepi saddhādhurapaññādhurānaṁ",
  "atk-s0501a6:85_7": "vasena diguṇā hutvā aṭṭhasataṁ honti. Sesaṁ vuttanayameva.",
  "atk-s0501a6:86_0": "Cattāri etāni yugāni hontīti te sabbepi aṭṭha vā aṭṭhasataṁ vāti vitthāravasena uddiṭṭhapuggalā",
  "atk-s0501a6:86_1": "saṅkhepavasena sotāpattimaggaṭṭho phalaṭṭhoti ekaṁ yugaṁ, evaṁ yāva arahattamaggaṭṭho",
  "atk-s0501a6:86_2": "phalaṭṭhoti ekaṁ yuganti cattāri yugāni honti. Te dakkhiṇeyyāti ettha teti pubbe",
  "atk-s0501a6:86_3": "aniyametvā uddiṭṭhānaṁ niyametvā niddeso. Ye puggalā vitthāravasena aṭṭha vā, aṭṭhasataṁ",
  "atk-s0501a6:86_4": "vā, saṅkhepavasena cattāri yugāni hontīti vuttā, sabbepi te dakkhiṇaṁ arahantīti",
  "atk-s0501a6:86_5": "dakkhiṇeyyā. Dakkhiṇā nāma kammañca kammavipākañca saddahitvā ‘‘esa me idaṁ vejjakammaṁ",
  "atk-s0501a6:86_6": "vā jaṅghapesanikaṁ vā karissatī’’ti evamādīni anapekkhitvā diyyamāno deyyadhammo,",
  "atk-s0501a6:86_7": "taṁ arahanti nāma sīlādiguṇayuttā puggalā, ime ca tādisā, tena vuccanti ‘‘te dakkhiṇeyyā’’ti.",
  "atk-s0501a6:87_0": "Sugatassa sāvakāti bhagavā sobhanena gamanena yuttattā, sobhanañca ṭhānaṁ gatattā,",
  "atk-s0501a6:87_1": "suṭṭhu ca gatattā, suṭṭhu eva ca gadattā sugato, tassa sugatassa. Sabbepi te vacanaṁ",
  "atk-s0501a6:87_2": "suṇantīti sāvakā. Kāmañca aññepi suṇanti, na pana sutvā kattabbakiccaṁ karonti, ime",
  "atk-s0501a6:87_3": "pana sutvā kattabbaṁ dhammānudhammappaṭipattiṁ katvā maggaphalāni pattā, tasmā ‘‘sāvakā’’ti",
  "atk-s0501a6:87_4": "vuccanti. Etesu dinnāni mahapphalānīti etesu sugatasāvakesu appakānipi dānāni dinnāni",
  "atk-s0501a6:87_5": "paṭiggāhakato dakkhiṇāvisuddhibhāvaṁ upagatattā mahapphalāni honti. Tasmā suttantarepi vuttaṁ –",
  "atk-s0501a6:88_0": "‘‘Yāvatā , bhikkhave , saṅghā vā gaṇā vā tathāgatasāvakasaṅgho, tesaṁ aggamakkhāyati,",
  "atk-s0501a6:88_1": "yadidaṁ cattāri purisayugāni aṭṭha purisapuggalā, esa bhagavato sāvakasaṅgho…pe…",
  "atk-s0501a6:88_2": "aggo vipāko hotī’’ti (a. ni. 4.34; 5.32; itivu. 90).",
  "atk-s0501a6:89_0": "Evaṁ bhagavā sabbesampi maggaṭṭhaphalaṭṭhānaṁ vasena saṅgharatanassa guṇaṁ vatvā",
  "atk-s0501a6:89_1": "idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho",
  "atk-s0501a6:89_2": "pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:90": "Ye suppayuttātigāthāvaṇṇanā",
  "atk-s0501a6:91_0": "7. Evaṁ maggaṭṭhaphalaṭṭhānaṁ vasena saṅghaguṇena saccaṁ vatvā idāni tato ekaccānaṁ",
  "atk-s0501a6:91_1": "phalasamāpattisukhamanubhavantānaṁ khīṇāsavapuggalānaṁyeva guṇena vattumāraddho ‘‘ye",
  "atk-s0501a6:91_2": "suppayuttā’’ti. Tattha yeti aniyamituddesavacanaṁ. Suppayuttāti suṭṭhu payuttā, anekavihitaṁ",
  "atk-s0501a6:91_3": "anesanaṁ pahāya suddhājīvitaṁ nissāya vipassanāya attānaṁ payuñjitumāraddhāti attho.",
  "atk-s0501a6:91_4": "Atha vā suppayuttāti suvisuddhakāyavacīpayogasamannāgatā, tena tesaṁ sīlakkhandhaṁ",
  "atk-s0501a6:91_5": "dasseti. Manasā daḷhenāti daḷhena manasā, thirasamādhiyuttena cetasāti attho. Tena",
  "atk-s0501a6:91_6": "tesaṁ samādhikkhandhaṁ dasseti. Nikkāminoti kāye ca jīvite ca anapekkhā hutvā paññādhurena",
  "atk-s0501a6:91_7": "vīriyena sabbakilesehi katanikkamanā. Tena tesaṁ vīriyasampannaṁ paññakkhandhaṁ dasseti.",
  "atk-s0501a6:92_0": "Gotamasāsanamhīti gottato gotamassa tathāgatasseva sāsanamhi. Tena ito bahiddhā nānappakārampi",
  "atk-s0501a6:92_1": "amaratapaṁ karontānaṁ suppayogādiguṇābhāvato kilesehi nikkamanābhāvaṁ dasseti. Teti",
  "atk-s0501a6:92_2": "pubbe uddiṭṭhānaṁ niddesavacanaṁ. Pattipattāti ettha pattabbāti patti, pattabbā nāma",
  "atk-s0501a6:92_3": "pattuṁ arahā, yaṁ patvā accantayogakkhemino honti, arahattaphalassetaṁ adhivacanaṁ,",
  "atk-s0501a6:92_4": "taṁ pattiṁ pattāti pattipattā. Amatanti nibbānaṁ. Vigayhāti ārammaṇavasena vigāhitvā.",
  "atk-s0501a6:92_5": "Laddhāti labhitvā. Mudhāti abyayena kākaṇikamattampi byayaṁ akatvā. Nibbutinti paṭippassaddhakilesadarathaṁ",
  "atk-s0501a6:92_6": "phalasamāpattiṁ. Bhuñjamānāti anubhavamānā. Kiṁ vuttaṁ hoti? Ye imasmiṁ gotamasāsanamhi",
  "atk-s0501a6:92_7": "sīlasampannattā suppayuttā, samādhisampannattā manasā daḷhena, paññāsampannattā nikkāmino",
  "atk-s0501a6:92_8": ", te imāya sammāpaṭipadāya amataṁ vigayha mudhā laddhā phalasamāpattisaññitaṁ nibbutiṁ",
  "atk-s0501a6:92_9": "bhuñjamānā pattipattā nāma hontīti.",
  "atk-s0501a6:93_0": "Evaṁ bhagavā phalasamāpattisukhamanubhavantānaṁ khīṇāsavapuggalānameva vasena saṅgharatanassa",
  "atk-s0501a6:93_1": "guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti.",
  "atk-s0501a6:93_2": "Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0501a6:93_3": "amanussehi paṭiggahitāti.",
  "atk-s0501a6:94": "Yathindakhīlotigāthāvaṇṇanā",
  "atk-s0501a6:95_0": "8. Evaṁ khīṇāsavapuggalānaṁ guṇena saṅghādhiṭṭhānaṁ saccaṁ vatvā idāni bahujanapaccakkhena",
  "atk-s0501a6:95_1": "sotāpannasseva guṇena vattumāraddho ‘‘yathindakhīlo’’ti. Tattha yathāti upamāvacanaṁ.",
  "atk-s0501a6:95_2": "Indakhīloti nagaradvāravinivāraṇatthaṁ ummārabbhantare aṭṭha vā dasa vā hatthe pathaviṁ",
  "atk-s0501a6:95_3": "khaṇitvā ākoṭitassa sāradārumayathambhassetaṁ adhivacanaṁ. Pathavinti bhūmiṁ. Sitoti",
  "atk-s0501a6:95_4": "anto pavisitvā nissito. Siyāti bhaveyya. Catubbhi vātehīti catūhi disāhi āgatehi",
  "atk-s0501a6:95_5": "vātehi. Asampakampiyoti kampetuṁ vā cāletuṁ vā asakkuṇeyyo. Tathūpamanti tathāvidhaṁ.",
  "atk-s0501a6:95_6": "Sappurisanti uttamapurisaṁ. Vadāmīti bhaṇāmi. Yo ariyasaccāni avecca passatīti yo",
  "atk-s0501a6:95_7": "cattāri ariyasaccāni paññāya ajjhogāhetvā passati. Tattha ariyasaccāni kumārapañhe",
  "atk-s0501a6:95_8": "vuttanayeneva veditabbāni.",
  "atk-s0501a6:96_0": "Ayaṁ panettha saṅkhepattho – yathā hi indakhīlo gambhīranematāya pathavissito catubbhi",
  "atk-s0501a6:96_1": "vātehi asampakampiyo siyā, imampi sappurisaṁ tathūpamameva vadāmi, yo ariyasaccāni",
  "atk-s0501a6:96_2": "avecca passati. Kasmā? Yasmā sopi indakhīlo viya catūhi vātehi sabbatitthiyavādavātehi",
  "atk-s0501a6:96_3": "asampakampiyo hoti, tamhā dassanā kenaci kampetuṁ vā cāletuṁ vā asakkuṇeyyo. Tasmā",
  "atk-s0501a6:96_4": "suttantarepi vuttaṁ –",
  "atk-s0501a6:97_0": "‘‘Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī,",
  "atk-s0501a6:97_1": "puratthimāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya",
  "atk-s0501a6:97_2": "na sampacāleyya. Pacchimāya…pe… dakkhiṇāya, uttarāyapi ce…pe… na sampacāleyya. Taṁ",
  "atk-s0501a6:97_3": "kissa hetu? Gambhīrattā, bhikkhave, nemassa , sunikhātattā indakhīlassa. Evameva",
  "atk-s0501a6:97_4": "kho, bhikkhave, ye ca kho keci samaṇā vā brāhmaṇā vā ‘idaṁ dukkhanti…pe… paṭipadā’ti",
  "atk-s0501a6:97_5": "yathābhūtaṁ pajānanti, te na aññassa samaṇassa vā brāhmaṇassa vā mukhaṁ olokenti",
  "atk-s0501a6:97_6": "‘ayaṁ nūna bhavaṁ jānaṁ jānāti, passaṁ passatī’ti. Taṁ kissa hetu? Sudiṭṭhattā, bhikkhave,",
  "atk-s0501a6:97_7": "catunnaṁ ariyasaccāna’’nti (saṁ. ni. 5.1109).",
  "atk-s0501a6:98_0": "Evaṁ bhagavā bahujanapaccakkhassa sotāpannasseva vasena saṅgharatanassa guṇaṁ vatvā",
  "atk-s0501a6:98_1": "idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho",
  "atk-s0501a6:98_2": "pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:99": "Ye ariyasaccānītigāthāvaṇṇanā",
  "atk-s0501a6:100": "9. Evaṁ avisesato sotāpannassa guṇena saṅghādhiṭṭhānaṁ saccaṁ vatvā idāni ye te tayo sotāpannā ekabījī kolaṁkolo sattakkhattuparamoti. Yathāha –",
  "atk-s0501a6:101_0": "‘‘Idhekacco puggalo tiṇṇaṁ saṁyojanānaṁ parikkhayā sotāpanno hoti…pe… so ekaṁyeva",
  "atk-s0501a6:101_1": "bhavaṁ nibbattitvā dukkhassantaṁ karoti, ayaṁ ekabījī. Tathā dve vā tīṇi vā kulāni",
  "atk-s0501a6:101_2": "sandhāvitvā saṁsaritvā dukkhassantaṁ karoti, ayaṁ kolaṁkolo. Tathā sattakkhattuṁ",
  "atk-s0501a6:101_3": "devesu ca manussesu ca sandhāvitvā saṁsaritvā dukkhassantaṁ karoti, ayaṁ sattakkhattuparamo’’ti (pu. pa. 31-33).",
  "atk-s0501a6:102_0": "Tesaṁ sabbakaniṭṭhassa sattakkhattuparamassa guṇena vattumāraddho ‘‘ye ariyasaccānī’’ti.",
  "atk-s0501a6:102_1": "Tattha ye ariyasaccānīti etaṁ vuttanayameva. Vibhāvayantīti paññāobhāsena saccappaṭicchādakaṁ",
  "atk-s0501a6:102_2": "kilesandhakāraṁ vidhamitvā attano pakāsāni pākaṭāni karonti. Gambhīrapaññenāti appameyyapaññatāya",
  "atk-s0501a6:102_3": "sadevakassa lokassa ñāṇena alabbhaneyyappatiṭṭhapaññena, sabbaññunāti vuttaṁ hoti.",
  "atk-s0501a6:102_4": "Sudesitānīti samāsabyāsasākalyavekalyādīhi tehi tehi nayehi suṭṭhu desitāni. Kiñcāpi",
  "atk-s0501a6:102_5": "te hontibhusaṁ pamattāti te vibhāvitaariyasaccā puggalā kiñcāpi devarajjacakkavattirajjādippamādaṭṭhānaṁ",
  "atk-s0501a6:102_6": "āgamma bhusaṁ pamattā honti, tathāpi sotāpattimaggañāṇena abhisaṅkhāraviññāṇassa",
  "atk-s0501a6:102_7": "nirodhena ṭhapetvā satta bhave anamatagge saṁsāre ye uppajjeyyuṁ nāmañca rūpañca,",
  "atk-s0501a6:102_8": "tesaṁ niruddhattā atthaṅgatattā na aṭṭhamaṁ bhavaṁ ādiyanti, sattamabhave eva pana",
  "atk-s0501a6:102_9": "vipassanaṁ ārabhitvā arahattaṁ pāpuṇanti.",
  "atk-s0501a6:103_0": "Evaṁ bhagavā sattakkhattuparamavasena saṅgharatanassa guṇaṁ vatvā idāni tameva guṇaṁ",
  "atk-s0501a6:103_1": "nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva",
  "atk-s0501a6:103_2": "veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:104": "Sahāvassātigāthāvaṇṇanā",
  "atk-s0501a6:105_0": "10. Evaṁ sattakkhattuparamassa aṭṭhamaṁ bhavaṁ anādiyanaguṇena saṅghādhiṭṭhānaṁ saccaṁ",
  "atk-s0501a6:105_1": "vatvā idāni tasseva satta bhave ādiyatopi aññehi appahīnabhavādānehi puggalehi visiṭṭhena",
  "atk-s0501a6:105_2": "guṇena vattumāraddho ‘‘sahāvassā’’ti . Tattha sahāvāti saddhiṁyeva. Assāti ‘‘na te",
  "atk-s0501a6:105_3": "bhavaṁ aṭṭhamamādiyantī’’ti vuttesu aññatarassa. Dassanasampadāyāti sotāpattimaggasampattiyā.",
  "atk-s0501a6:105_4": "Sotāpattimaggo hi nibbānaṁ disvā kattabbakiccasampadāya sabbapaṭhamaṁ nibbānadassanato",
  "atk-s0501a6:105_5": "‘‘dassana’’nti vuccati, tassa attani pātubhāvo dassanasampadā, tāya dassanasampadāya",
  "atk-s0501a6:105_6": "saha eva. Tayassu dhammā jahitā bhavantīti ettha assu-iti padapūraṇamatte nipāto",
  "atk-s0501a6:105_7": "‘‘idaṁ su me, sāriputta, mahāvikaṭabhojanasmiṁ hotī’’tiādīsu (ma. ni. 1.156) viya.",
  "atk-s0501a6:105_8": "Yato sahāvassa dassanasampadāya tayo dhammā jahitā bhavanti pahīnā hontīti ayamettha attho.",
  "atk-s0501a6:106_0": "Idāni jahitadhammadassanatthamāha ‘‘sakkāyadiṭṭhī vicikicchitañca, sīlabbataṁ vāpi",
  "atk-s0501a6:106_1": "yadatthi kiñcī’’ti. Tattha sati kāye vijjamāne upādānakkhandhapañcakākhye kāye vīsativatthukā",
  "atk-s0501a6:106_2": "diṭṭhi sakkāyadiṭṭhi, satī vā tattha kāye diṭṭhītipi sakkāyadiṭṭhi, yathāvuttappakāre",
  "atk-s0501a6:106_3": "kāye vijjamānā diṭṭhīti attho. Satiyeva vā kāye diṭṭhītipi sakkāyadiṭṭhi, yathāvuttappakāre",
  "atk-s0501a6:106_4": "kāye vijjamāne rūpādisaṅkhāto attāti evaṁ pavattā diṭṭhīti attho. Tassā ca pahīnattā",
  "atk-s0501a6:106_5": "sabbadiṭṭhigatāni pahīnāneva honti. Sā hi nesaṁ mūlaṁ. Sabbakilesabyādhivūpasamanato",
  "atk-s0501a6:106_6": "paññā‘‘cikicchita’’nti vuccati, taṁ paññācikicchitaṁ ito vigataṁ, tato vā paññācikicchitā",
  "atk-s0501a6:106_7": "idaṁ vigatanti vicikicchitaṁ. ‘‘Satthari kaṅkhatī’’tiādinā (dha. sa. 1008; vibha.",
  "atk-s0501a6:106_8": "915) nayena vuttāya aṭṭhavatthukāya vimatiyā etaṁ adhivacanaṁ. Tassā pahīnattā sabbānipi",
  "atk-s0501a6:106_9": "vicikicchitāni pahīnāni honti. Tañhi nesaṁ mūlaṁ. ‘‘Ito bahiddhā samaṇabrāhmaṇānaṁ",
  "atk-s0501a6:106_10": "sīlena suddhi vatena suddhī’’ti evamādīsu (dha. sa. 1222; vibha. 938) āgataṁ gosīlakukkurasīlādikaṁ",
  "atk-s0501a6:106_11": "sīlaṁ govatakukkuravatādikañca vataṁ sīlabbatanti vuccati, tassa pahīnattā sabbampi",
  "atk-s0501a6:106_12": "naggiyamuṇḍikādiamaratapaṁ pahīnaṁ hoti. Tañhi tassa mūlaṁ, teneva sabbāvasāne vuttaṁ",
  "atk-s0501a6:106_13": "‘‘yadatthi kiñcī’’ti. Dukkhadassanasampadāya cettha sakkāyadiṭṭhi samudayadassanasampadāya",
  "atk-s0501a6:106_14": "vicikicchitaṁ, maggadassananibbānadassanasampadāya sīlabbataṁ pahīyatīti viññātabbaṁ.",
  "atk-s0501a6:107": "Catūhapāyehītigāthāvaṇṇanā",
  "atk-s0501a6:108_0": "11. Evamassa kilesavaṭṭappahānaṁ dassetvā idāni tasmiṁ kilesavaṭṭe sati yena vipākavaṭṭena",
  "atk-s0501a6:108_1": "bhavitabbaṁ, tappahānā tassāpi pahānaṁ dīpento āha ‘‘catūhapāyehi ca vippamutto’’ti.",
  "atk-s0501a6:108_2": "Tattha cattāro apāyā nāma nirayatiracchānapettivisayaasurakāyā. Tehi esa satta bhave",
  "atk-s0501a6:108_3": "ādiyantopi vippamuttoti attho.",
  "atk-s0501a6:109_0": "Evamassa vipākavaṭṭappahānaṁ dassetvā idāni yamassa vipākavaṭṭassa mūlabhūtaṁ kammavaṭṭaṁ,",
  "atk-s0501a6:109_1": "tassāpi pahānaṁ dassento āha ‘‘chaccābhiṭhānāni abhabba kātu’’nti. Tattha abhiṭhānānīti",
  "atk-s0501a6:109_2": "oḷārikaṭṭhānāni, tāni esa cha abhabbo kātuṁ. Tāni ca ‘‘aṭṭhānametaṁ, bhikkhave, anavakāso,",
  "atk-s0501a6:109_3": "yaṁ diṭṭhisampanno puggalo mātaraṁ jīvitā voropeyyā’’tiādinā (a. ni. 1.271; ma. ni.",
  "atk-s0501a6:109_4": "3.128; vibha. 809) nayena ekakanipāte vuttāni mātughātapitughātaarahantaghātalohituppādasaṅghabhedaaññasatthāruddesakammānīti",
  "atk-s0501a6:109_5": "veditabbāni. Tāni hi kiñcāpi diṭṭhisampanno ariyasāvako kunthakipillikampi jīvitā",
  "atk-s0501a6:109_6": "na voropeti, apica kho pana puthujjanabhāvassa vigarahaṇatthaṁ vuttāni. Puthujjano",
  "atk-s0501a6:109_7": "hi adiṭṭhisampannattā evaṁmahāsāvajjāni abhiṭhānānipi karoti, dassanasampanno pana",
  "atk-s0501a6:109_8": "abhabbo tāni kātunti. Abhabbaggahaṇañcettha bhavantarepi akaraṇadassanatthaṁ. Bhavantarepi",
  "atk-s0501a6:109_9": "hi esa attano ariyasāvakabhāvaṁ ajānantopi dhammatāya eva etāni vā cha pakatipāṇātipātādīni",
  "atk-s0501a6:109_10": "vā pañca verāni aññasatthāruddesena saha cha ṭhānāni na karoti, yāni sandhāya ekacce",
  "atk-s0501a6:109_11": "‘‘cha chābhiṭhānānī’’tipi paṭhanti. Matamacchaggāhādayo cettha ariyasāvakagāmadārakānaṁ nidassanaṁ.",
  "atk-s0501a6:110_0": "Evaṁ bhagavā satta bhave ādiyatopi ariyasāvakassa aññehi appahīnabhavādānehi puggalehi",
  "atk-s0501a6:110_1": "visiṭṭhaguṇavasena saṅgharatanassa guṇaṁ vatvā idāni tameva guṇaṁ nissāya saccavacanaṁ",
  "atk-s0501a6:110_2": "payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi",
  "atk-s0501a6:110_3": "gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:111": "Kiñcāpi sotigāthāvaṇṇanā",
  "atk-s0501a6:112_0": "12. Evaṁ satta bhave ādiyatopi aññehi appahīnabhavādānehi puggalehi visiṭṭhaguṇena",
  "atk-s0501a6:112_1": "saṅghādhiṭṭhānaṁ saccaṁ vatvā idāni na kevalaṁ dassanasampanno cha abhiṭhānāni abhabbo",
  "atk-s0501a6:112_2": "kātuṁ, kintu appamattakampi pāpakammaṁ katvā tassa paṭicchādanāyapi abhabboti pamādavihārinopi",
  "atk-s0501a6:112_3": "dassanasampannassa katappaṭicchādanābhāvaguṇena vattumāraddho ‘‘kiñcāpi so kamma karoti pāpaka’’nti.",
  "atk-s0501a6:113_0": "Tassattho – so dassanasampanno kiñcāpi satisammosena pamādavihāraṁ āgamma yaṁ taṁ",
  "atk-s0501a6:113_1": "bhagavatā lokavajjaṁ sañciccātikkamanaṁ sandhāya vuttaṁ ‘‘yaṁ mayā sāvakānaṁ sikkhāpadaṁ",
  "atk-s0501a6:113_2": "paññattaṁ, taṁ mama sāvakā jīvitahetupi nātikkamantī’’ti (cūḷava. 385; udā. 45) taṁ",
  "atk-s0501a6:113_3": "ṭhapetvā aññaṁ kuṭikārasahaseyyādiṁ paṇṇattivajjavītikkamasaṅkhātaṁ buddhappatikuṭṭhaṁ",
  "atk-s0501a6:113_4": "kāyena pāpakammaṁ karoti, padasodhammauttarichappañcavācādhammadesanasamphappalāpapharusavacanādiṁ",
  "atk-s0501a6:113_5": "vā vācāya, uda cetasā vā katthaci lobhadosuppādanaṁ jātarūpādisādiyanaṁ cīvarādiparibhogesu",
  "atk-s0501a6:113_6": "apaccavekkhaṇādiṁ vā pāpakammaṁ karoti. Abhabbo so tassapaṭicchadāya na so taṁ ‘‘idaṁ",
  "atk-s0501a6:113_7": "akappiyamakaraṇīya’’nti jānitvā muhuttampi paṭicchādeti, taṁkhaṇaṁ eva pana satthari",
  "atk-s0501a6:113_8": "vā viññūsu vā sabrahmacārīsu āvi katvā yathādhammaṁ paṭikaroti, ‘‘na puna karissāmī’’ti",
  "atk-s0501a6:113_9": "evaṁ saṁvaritabbaṁ vā saṁvarati. Kasmā? Yasmā abhabbatā diṭṭhapadassa vuttā, evarūpampi",
  "atk-s0501a6:113_10": "pāpakammaṁ katvā tassa paṭicchādāya diṭṭhanibbānapadassa dassanasampannassa puggalassa",
  "atk-s0501a6:113_11": "abhabbatā vuttāti attho.",
  "atk-s0501a6:114": "Kathaṁ?",
  "atk-s0501a6:115_0": "‘‘Seyyathāpi, bhikkhave, daharo kumāro mando uttānaseyyako hatthena vā pādena vā",
  "atk-s0501a6:115_1": "aṅgāraṁ akkamitvā khippameva paṭisaṁharati, evameva kho, bhikkhave, dhammatā esā",
  "atk-s0501a6:115_2": "diṭṭhisampannassa puggalassa, kiñcāpi tathārūpiṁ āpattiṁ āpajjati, yathārūpāya āpattiyā",
  "atk-s0501a6:115_3": "vuṭṭhānaṁ paññāyati. Atha kho naṁ khippameva satthari vā viññūsu vā sabrahmacārīsu",
  "atk-s0501a6:115_4": "deseti vivarati uttānīkaroti, desetvā vivaritvā uttānīkatvā āyatiṁ saṁvaraṁ āpajjatī’’ti (ma. ni. 1.496).",
  "atk-s0501a6:116_0": "Evaṁ bhagavā pamādavihārinopi dassanasampannassa katappaṭicchādanābhāvaguṇena saṅgharatanassa",
  "atk-s0501a6:116_1": "guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti.",
  "atk-s0501a6:116_2": "Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0501a6:116_3": "amanussehi paṭiggahitāti.",
  "atk-s0501a6:117": "Vanappagumbetigāthāvaṇṇanā",
  "atk-s0501a6:118_0": "13. Evaṁ saṅghapariyāpannānaṁ puggalānaṁ tena tena guṇappakārena saṅghādhiṭṭhānaṁ",
  "atk-s0501a6:118_1": "saccaṁ vatvā idāni yvāyaṁ bhagavatā ratanattayaguṇaṁ dīpentena idha saṅkhepena aññatra",
  "atk-s0501a6:118_2": "ca vitthārena pariyattidhammo desito, tampi nissāya puna buddhādhiṭṭhānaṁ saccaṁ",
  "atk-s0501a6:118_3": "vattumāraddho ‘‘vanappagumbe yathā phussitagge’’ti. Tattha āsannasannivesavavatthitānaṁ",
  "atk-s0501a6:118_4": "rukkhānaṁ samūho vanaṁ, mūlasārapheggutacasākhāpalāsehi pavuddho gumbo pagumbo, vanassa,",
  "atk-s0501a6:118_5": "vane vā pagumbo vanappagumbo. Svāyaṁ ‘‘vanappagumbe’’ti vutto, evampi hi vattuṁ labbhati",
  "atk-s0501a6:118_6": "‘‘atthi savitakkasavicāre , atthi avitakkavicāramatte, sukhe dukkhe jīve’’tiādīsu",
  "atk-s0501a6:118_7": "(dī. ni. 1.174; ma. ni. 2.228) viya. Yathāti upamāvacanaṁ. Phussitāni aggāni assāti",
  "atk-s0501a6:118_8": "phussitaggo, sabbasākhāpasākhāsu sañjātapupphoti attho. So pubbe vuttanayeneva ‘‘phussitagge’’ti",
  "atk-s0501a6:118_9": "vutto. Gimhānamāse paṭhamasmiṁ gimheti ye cattāro gimhānaṁ māsā, tesaṁ catunnaṁ gimhamāsānaṁ",
  "atk-s0501a6:118_10": "ekasmiṁ māse. Katarasmiṁ māse iti ce? Paṭhamasmiṁ gimhe, citramāseti attho. So hi",
  "atk-s0501a6:118_11": "‘‘paṭhamagimho’’ti ca ‘‘bālavasanto’’ti ca vuccati. Tato paraṁ padatthato pākaṭameva.",
  "atk-s0501a6:119_0": "Ayaṁ panettha piṇḍattho – yathā paṭhamagimhanāmake bālavasante nānāvidharukkhagahane",
  "atk-s0501a6:119_1": "vane supupphitaggasākho taruṇarukkhagacchapariyāyanāmo pagumbo ativiya sassiriko",
  "atk-s0501a6:119_2": "hoti, evameva khandhāyatanādīhi satipaṭṭhānasammappadhānādīhi sīlasamādhikkhandhādīhi",
  "atk-s0501a6:119_3": "vā nānappakārehi atthappabhedapupphehi ativiya sassirikattā tathūpamaṁ nibbānagāmimaggadīpanato",
  "atk-s0501a6:119_4": "nibbānagāmiṁ pariyattidhammavaraṁ neva lābhahetu na sakkārādihetu, kevalantu mahākaruṇāya",
  "atk-s0501a6:119_5": "abbhussāhitahadayo sattānaṁ paramahitāya adesayīti. Paramaṁ hitāyāti ettha ca gāthābandhasukhatthaṁ",
  "atk-s0501a6:119_6": "anunāsiko. Ayaṁ panattho – paramahitāya nibbānāya adesayīti.",
  "atk-s0501a6:120_0": "Evaṁ bhagavā imaṁ supupphitaggavanappagumbasadisaṁ pariyattidhammaṁ vatvā idāni tameva",
  "atk-s0501a6:120_1": "nissāya buddhādhiṭṭhānaṁ saccavacanaṁ payuñjati ‘‘idampi buddhe’’ti. Tassattho pubbe",
  "atk-s0501a6:120_2": "vuttanayeneva veditabbo. Kevalaṁ pana idampi yathāvuttapakārapariyattidhammasaṅkhātaṁ",
  "atk-s0501a6:120_3": "buddhe ratanaṁ paṇītanti evaṁ yojetabbaṁ . Imissāpi gāthāya āṇā koṭisatasahassacakkavāḷesu",
  "atk-s0501a6:120_4": "amanussehi paṭiggahitāti.",
  "atk-s0501a6:121": "Varo varaññūtigāthāvaṇṇanā",
  "atk-s0501a6:122_0": "14. Evaṁ bhagavā pariyattidhammena buddhādhiṭṭhānaṁ saccaṁ vatvā idāni lokuttaradhammena",
  "atk-s0501a6:122_1": "vattumāraddho ‘‘varo varaññū’’ti. Tattha varoti paṇītādhimuttikehi icchito ‘‘aho",
  "atk-s0501a6:122_2": "vata mayampi evarūpā assāmā’’ti, varaguṇayogato vā varo uttamo seṭṭhoti attho. Varaññūti",
  "atk-s0501a6:122_3": "nibbānaññū. Nibbānañhi sabbadhammānaṁ uttamaṭṭhena varaṁ, tañcesa bodhimūle sayaṁ",
  "atk-s0501a6:122_4": "paṭivijjhitvā aññāsi. Varadoti pañcavaggiyabhaddavaggiyajaṭilādīnaṁ aññesañca devamanussānaṁ",
  "atk-s0501a6:122_5": "nibbedhabhāgiyavāsanābhāgiyavaradhammadāyīti attho. Varāharoti varassa maggassa āhaṭattā",
  "atk-s0501a6:122_6": "varāharoti vuccati. So hi bhagavā dīpaṅkarato pabhuti samatiṁsa pāramiyo pūrento",
  "atk-s0501a6:122_7": "pubbakehi sammāsambuddhehi anuyātaṁ purāṇamaggavaramāhari, tena ‘‘varāharo’’ti vuccati.",
  "atk-s0501a6:123_0": "Apica sabbaññutaññāṇappaṭilābhena varo, nibbānasacchikiriyāya varaññū, sattānaṁ vimuttisukhadānena",
  "atk-s0501a6:123_1": "varado, uttamapaṭipadāharaṇena varāharo. Etehi lokuttaraguṇehi adhikassa kassaci",
  "atk-s0501a6:123_2": "guṇassa abhāvato anuttaro.",
  "atk-s0501a6:124_0": "Aparo nayo – varo upasamādhiṭṭhānaparipūraṇena, varaññū paññādhiṭṭhānaparipūraṇena,",
  "atk-s0501a6:124_1": "varado cāgādhiṭṭhānaparipūraṇena, varāharo saccādhiṭṭhānaparipūraṇena, varaṁ maggasaccamāharīti.",
  "atk-s0501a6:124_2": "Tathā varo puññussayena, varaññū paññussayena, varado buddhabhāvatthikānaṁ tadupāyasampadānena,",
  "atk-s0501a6:124_3": "varāharo paccekabuddhabhāvatthikānaṁ tadupāyāharaṇena, anuttaro tattha tattha asadisatāya,",
  "atk-s0501a6:124_4": "attanā vā anācariyako hutvā paresaṁ ācariyabhāvena, dhammavaraṁ adesayi sāvakabhāvatthikānaṁ",
  "atk-s0501a6:124_5": "tadatthāya svākkhātatādiguṇayuttassa dhammavarassa desanato. Sesaṁ vuttanayamevāti.",
  "atk-s0501a6:125_0": "Evaṁ bhagavā navavidhena lokuttaradhammena attano guṇaṁ vatvā idāni tameva guṇaṁ",
  "atk-s0501a6:125_1": "nissāya buddhādhiṭṭhānaṁ saccavacanaṁ payuñjati ‘‘idampi buddhe’’ti. Tassattho pubbe",
  "atk-s0501a6:125_2": "vuttanayeneva veditabbo. Kevalaṁ pana yaṁ varaṁ lokuttaradhammaṁ esa aññāsi, yañca",
  "atk-s0501a6:125_3": "adāsi, yañca āhari, yañca desesi, idampi buddhe ratanaṁ paṇītanti evaṁ yojetabbaṁ.",
  "atk-s0501a6:125_4": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:126": "Khīṇantigāthāvaṇṇanā",
  "atk-s0501a6:127_0": "15. Evaṁ bhagavā pariyattidhammañca navalokuttaradhammañca nissāya dvīhi gāthāhi",
  "atk-s0501a6:127_1": "buddhādhiṭṭhānaṁ saccaṁ vatvā idāni ye taṁ pariyattidhammaṁ assosuṁ, sutānusārena",
  "atk-s0501a6:127_2": "ca paṭipajjitvā navappakārampi lokuttaradhammaṁ adhigamiṁsu, tesaṁ anupādisesanibbānapattiguṇaṁ",
  "atk-s0501a6:127_3": "nissāya puna saṅghādhiṭṭhānaṁ saccaṁ vattumāraddho ‘‘khīṇaṁ purāṇa’’nti. Tattha khīṇanti",
  "atk-s0501a6:127_4": "samucchinnaṁ. Purāṇanti purātanaṁ. Navanti sampati vattamānaṁ. Natthi sambhavanti",
  "atk-s0501a6:127_5": "avijjamānapātubhāvaṁ. Virattacittāti vītarāgacittā. Āyatike bhavasminti anāgatamaddhānaṁ",
  "atk-s0501a6:127_6": "punabbhave. Teti yesaṁ khīṇaṁ purāṇaṁ navaṁ natthi sambhavaṁ, ye ca āyatike bhavasmiṁ",
  "atk-s0501a6:127_7": "virattacittā, te khīṇāsavā bhikkhū. Khīṇabījāti ucchinnabījā. Avirūḷhichandāti virūḷhichandavirahitā.",
  "atk-s0501a6:127_8": "Nibbantīti vijjhāyanti. Dhīrāti dhitisampannā. Yathāyaṁ padīpoti ayaṁ padīpo viya.",
  "atk-s0501a6:128_0": "Kiṁ vuttaṁ hoti? Yaṁ taṁ sattānaṁ uppajjitvā niruddhampi purāṇaṁ atītakālikaṁ kammaṁ",
  "atk-s0501a6:128_1": "taṇhāsinehassa appahīnattā paṭisandhiāharaṇasamatthatāya akhīṇaṁyeva hoti, taṁ purāṇaṁ",
  "atk-s0501a6:128_2": "kammaṁ yesaṁ arahattamaggena taṇhāsinehassa sositattā agginā daḍḍhabījamiva āyatiṁ",
  "atk-s0501a6:128_3": "vipākadānāsamatthatāya khīṇaṁ. Yañca nesaṁ buddhapūjādivasena idāni pavattamānaṁ",
  "atk-s0501a6:128_4": "kammaṁ navanti vuccati, tañca taṇhāpahāneneva chinnamūlapādapapupphamiva āyatiṁ phaladānāsamatthatāya",
  "atk-s0501a6:128_5": "yesaṁ natthi sambhavaṁ, ye ca taṇhāpahāneneva āyatike bhavasmiṁ virattacittā, te",
  "atk-s0501a6:128_6": "khīṇāsavā bhikkhū ‘‘kammaṁ khettaṁ viññāṇaṁ bīja’’nti (a. ni. 3.77) ettha vuttassa",
  "atk-s0501a6:128_7": "paṭisandhiviññāṇassa kammakkhayeneva khīṇattā khīṇabījā. Yopi pubbe punabbhavasaṅkhātāya",
  "atk-s0501a6:128_8": "virūḷhiyā chando ahosi. Tassapi samudayappahāneneva pahīnattā pubbe viya cutikāle",
  "atk-s0501a6:128_9": "asambhavena avirūḷhichandā dhitisampannattā dhīrā carimaviññāṇanirodhena yathāyaṁ",
  "atk-s0501a6:128_10": "padīpo nibbuto, evaṁ nibbanti, puna ‘‘rūpino vā arūpino vā’’ti evamādiṁ paññattipathaṁ",
  "atk-s0501a6:128_11": "accentīti. Tasmiṁ kira samaye nagaradevatānaṁ pūjanatthāya jālitesu padīpesu eko",
  "atk-s0501a6:128_12": "padīpo vijjhāyi, taṁ dassento āha ‘‘yathāyaṁ padīpo’’ti.",
  "atk-s0501a6:129_0": "Evaṁ bhagavā ye taṁ purimāhi dvīhi gāthāhi vuttaṁ pariyattidhammaṁ assosuṁ, sutānusārena",
  "atk-s0501a6:129_1": "ca paṭipajjitvā navappakārampi lokuttaradhammaṁ adhigamiṁsu, tesaṁ anupādisesanibbānapattiguṇaṁ",
  "atk-s0501a6:129_2": "vatvā idāni tameva guṇaṁ nissāya saṅghādhiṭṭhānaṁ saccavacanaṁ payuñjanto desanaṁ",
  "atk-s0501a6:129_3": "samāpesi ‘‘idampi saṅghe’’ti. Tassattho pubbe vuttanayeneva veditabbo. Kevalaṁ pana",
  "atk-s0501a6:129_4": "idampi yathāvuttena pakārena khīṇāsavabhikkhūnaṁ nibbānasaṅkhātaṁ saṅghe ratanaṁ",
  "atk-s0501a6:129_5": "paṇītanti evaṁ yojetabbaṁ. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:130": "Desanāpariyosāne rājakulassa sotthi ahosi, sabbūpaddavā vūpasamiṁsu, caturāsītiyā pāṇasahassānaṁ dhammābhisamayo ahosi.",
  "atk-s0501a6:131": "Yānīdhātigāthāttayavaṇṇanā",
  "atk-s0501a6:132_0": "16. Atha sakko devānamindo ‘‘bhagavatā ratanattayaguṇaṁ nissāya saccavacanaṁ payuñjamānena",
  "atk-s0501a6:132_1": "nāgarassa sotthi katā, mayāpi nāgarassa sotthitthaṁ ratanattayaguṇaṁ nissāya kiñci",
  "atk-s0501a6:132_2": "vattabba’’nti cintetvā avasāne gāthāttayaṁ abhāsi ‘‘yānīdha bhūtānī’’ti tattha yasmā",
  "atk-s0501a6:132_3": "buddho yathā lokahitatthāya ussukkaṁ āpannehi āgantabbaṁ , tathā āgatato yathā ca",
  "atk-s0501a6:132_4": "tehi gantabbaṁ, tathā gatato yathā ca tehi ājānitabbaṁ, tathā ājānanato, yathā ca",
  "atk-s0501a6:132_5": "jānitabbaṁ, tathā jānanato, yañca tatheva hoti, tassa gadanato ca ‘‘tathāgato’’ti",
  "atk-s0501a6:132_6": "vuccati. Yasmā ca so devamanussehi pupphagandhādinā bahi nibbattena upakārakena,",
  "atk-s0501a6:132_7": "dhammānudhammapaṭipattādinā ca attani nibbattena ativiya pūjito, tasmā sakko devānamindo",
  "atk-s0501a6:132_8": "sabbaṁ devaparisaṁ attanā saddhiṁ sampiṇḍetvā āha ‘‘tathāgataṁ devamanussapūjitaṁ,",
  "atk-s0501a6:132_9": "buddhaṁ namassāma suvatthi hotū’’ti.",
  "atk-s0501a6:133_0": "17. Yasmā pana dhamme maggadhammo yathā yuganaddhasamathavipassanābalena gantabbaṁ",
  "atk-s0501a6:133_1": "kilesapakkhaṁ samucchindantena, tathā gatoti tathāgato. Nibbānadhammopi yathā gato",
  "atk-s0501a6:133_2": "paññāya paṭividdho sabbadukkhappaṭivighātāya sampajjati, buddhādīhi tathā avagato,",
  "atk-s0501a6:133_3": "tasmā ‘‘tathāgato’’tveva vuccati. Yasmā ca saṅghopi yathā attahitāya paṭipannehi",
  "atk-s0501a6:133_4": "gantabbaṁ tena tena maggena, tathā gatoti ‘‘tathāgato’’tveva vuccati. Tasmā avasesagāthādvayepi",
  "atk-s0501a6:133_5": "tathāgataṁ dhammaṁ namassāma suvatthi hotu, tathāgataṁ saṅghaṁ namassāma suvatthi",
  "atk-s0501a6:133_6": "hotūti vuttaṁ. Sesaṁ vuttanayamevāti.",
  "atk-s0501a6:134_0": "Evaṁ sakko devānamindo imaṁ gāthāttayaṁ bhāsitvā bhagavantaṁ padakkhiṇaṁ katvā devapurameva",
  "atk-s0501a6:134_1": "gato saddhiṁ devaparisāya. Bhagavā pana tadeva ratanasuttaṁ dutiyadivasepi desesi,",
  "atk-s0501a6:134_2": "puna caturāsītiyā pāṇasahassānaṁ dhammābhisamayo ahosi, evaṁ yāva sattamadivasaṁ",
  "atk-s0501a6:134_3": "desesi, divase divase tatheva dhammābhisamayo ahosi. Bhagavā aḍḍhamāsameva vesāliyaṁ",
  "atk-s0501a6:134_4": "viharitvā rājūnaṁ ‘‘gacchāmā’’ti paṭivedesi. Tato rājāno diguṇena sakkārena puna",
  "atk-s0501a6:134_5": "tīhi divasehi bhagavantaṁ gaṅgātīraṁ nayiṁsu. Gaṅgāya nibbattā nāgarājāno cintesuṁ",
  "atk-s0501a6:134_6": "‘‘manussā tathāgatassa sakkāraṁ karonti, mayaṁ kiṁ na karissāmā’’ti suvaṇṇarajatamaṇimayā",
  "atk-s0501a6:134_7": "nāvāyo māpetvā suvaṇṇarajatamaṇimaye eva pallaṅke paññapetvā pañcavaṇṇapadumasañchannaṁ",
  "atk-s0501a6:134_8": "udakaṁ karitvā ‘‘amhākaṁ anuggahaṁ karothā’’ti bhagavantaṁ yāciṁsu. Bhagavā adhivāsetvā",
  "atk-s0501a6:134_9": "ratananāvamārūḷho, pañca ca bhikkhusatāni pañcasataṁ nāvāyo abhirūḷhā. Nāgarājāno",
  "atk-s0501a6:134_10": "bhagavantaṁ saddhiṁ bhikkhusaṅghena nāgabhavanaṁ pavesesuṁ. Tatra sudaṁ bhagavā sabbarattiṁ",
  "atk-s0501a6:134_11": "nāgaparisāya dhammaṁ desesi. Dutiyadivase dibbehi khādanīyabhojanīyehi mahādānaṁ",
  "atk-s0501a6:134_12": "akaṁsu, bhagavā anumoditvā nāgabhavanā nikkhami.",
  "atk-s0501a6:135_0": "Bhūmaṭṭhā devā ‘‘manussā ca nāgā ca tathāgatassa sakkāraṁ karonti, mayaṁ kiṁ na karissāmā’’ti",
  "atk-s0501a6:135_1": "cintetvā vanappagumbarukkhapabbatādīsu chattātichattāni ukkhipiṁsu. Eteneva upāyena",
  "atk-s0501a6:135_2": "yāva akaniṭṭhabrahmabhavanaṁ, tāva mahāsakkāraviseso nibbatti. Bimbisāropi licchavīhi",
  "atk-s0501a6:135_3": "āgatakāle katasakkārato diguṇamakāsi. Pubbe vuttanayeneva pañcahi divasehi bhagavantaṁ rājagahaṁ ānesi.",
  "atk-s0501a6:136_0": "Rājagahamanuppatte bhagavati pacchābhattaṁ maṇḍalamāḷe sannipatitānaṁ bhikkhūnaṁ",
  "atk-s0501a6:136_1": "ayamantarakathā udapādi ‘‘aho buddhassa bhagavato ānubhāvo, yaṁ uddissa gaṅgāya orato",
  "atk-s0501a6:136_2": "ca pārato ca aṭṭhayojano bhūmibhāgo ninnañca thalañca samaṁ katvā vālukāya okiritvā",
  "atk-s0501a6:136_3": "pupphehi sañchanno, yojanappamāṇaṁ gaṅgāya udakaṁ nānāvaṇṇehi padumehi sañchannaṁ,",
  "atk-s0501a6:136_4": "yāva akaniṭṭhabhavanaṁ, tāva chattātichattāni ussitānī’’ti. Bhagavā taṁ pavattiṁ",
  "atk-s0501a6:136_5": "ñatvā gandhakuṭito nikkhamitvā taṅkhaṇānurūpena pāṭihāriyena gantvā maṇḍalamāḷe paññattavarabuddhāsane",
  "atk-s0501a6:136_6": "nisīdi. Nisajja kho bhagavā bhikkhū āmantesi – ‘‘kāya nuttha, bhikkhave, etarahi",
  "atk-s0501a6:136_7": "kathāya sannisinnā’’ti. Bhikkhū sabbaṁ ārocesuṁ bhagavā etadavoca – ‘‘na, bhikkhave,",
  "atk-s0501a6:136_8": "ayaṁ pūjāviseso mayhaṁ buddhānubhāvena nibbatto, na nāgadevabrahmānubhāvena, apica",
  "atk-s0501a6:136_9": "kho pubbe appamattakapariccāgānubhāvena nibbatto’’ti. Bhikkhū āhaṁsu ‘‘na mayaṁ,",
  "atk-s0501a6:136_10": "bhante, taṁ appamattakaṁ pariccāgaṁ jānāma, sādhu no bhagavā tathā kathetu, yathā",
  "atk-s0501a6:136_11": "mayaṁ taṁ jāneyyāmā’’ti.",
  "atk-s0501a6:137_0": "Bhagavā āha – bhūtapubbaṁ, bhikkhave, takkasilāyaṁ saṅkho nāma brāhmaṇo ahosi. Tassa",
  "atk-s0501a6:137_1": "putto susīmo nāma māṇavo soḷasavassuddesiko vayena. So ekadivasaṁ pitaraṁ upasaṅkamitvā",
  "atk-s0501a6:137_2": "abhivādetvā ekamantaṁ aṭṭhāsi. Atha taṁ pitā āha ‘‘kiṁ, tāta, susīmā’’ti? So āha",
  "atk-s0501a6:137_3": "‘‘icchāmahaṁ, tāta, bārāṇasiṁ gantvā sippaṁ uggahetu’’nti. ‘‘Tena hi , tāta, susīma,",
  "atk-s0501a6:137_4": "asuko nāma brāhmaṇo mama sahāyako, tassa santikaṁ gantvā uggaṇhāhī’’ti kahāpaṇasahassaṁ",
  "atk-s0501a6:137_5": "adāsi. So taṁ gahetvā mātāpitaro abhivādetvā anupubbena bārāṇasiṁ gantvā upacārayuttena",
  "atk-s0501a6:137_6": "vidhinā ācariyaṁ upasaṅkamitvā abhivādetvā attānaṁ nivedesi. Ācariyo ‘‘mama sahāyakassa",
  "atk-s0501a6:137_7": "putto’’ti māṇavaṁ sampaṭicchitvā sabbaṁ pāhuneyyavattamakāsi. So addhānakilamathaṁ",
  "atk-s0501a6:137_8": "vinodetvā taṁ kahāpaṇasahassaṁ ācariyassa pādamūle ṭhapetvā sippaṁ uggahetuṁ okāsaṁ",
  "atk-s0501a6:137_9": "yāci. Ācariyo okāsaṁ katvā uggaṇhāpesi.",
  "atk-s0501a6:138_0": "So lahuñca gaṇhanto, bahuñca gaṇhanto, gahitagahitañca suvaṇṇabhājane pakkhittatelamiva",
  "atk-s0501a6:138_1": "avinassamānaṁ dhārento, dvādasavassikaṁ sippaṁ katipayamāseneva pariyosāpesi. So",
  "atk-s0501a6:138_2": "sajjhāyaṁ karonto ādimajjhaṁyeva passati, no pariyosānaṁ. Atha ācariyaṁ upasaṅkamitvā",
  "atk-s0501a6:138_3": "āha ‘‘imassa sippassa ādimajjhameva passāmi, no pariyosāna’’nti. Ācariyo āha ‘‘ahampi,",
  "atk-s0501a6:138_4": "tāta, evamevā’’ti. Atha ko, ācariya, imassa sippassa pariyosānaṁ jānātīti? Isipatane,",
  "atk-s0501a6:138_5": "tāta, isayo atthi, te jāneyyunti. Te upasaṅkamitvā pucchāmi, ācariyāti? Puccha, tāta,",
  "atk-s0501a6:138_6": "yathāsukhanti. So isipatanaṁ gantvā paccekabuddhe upasaṅkamitvā pucchi ‘‘api, bhante,",
  "atk-s0501a6:138_7": "pariyosānaṁ jānāthā’’ti? Āma, āvuso, jānāmāti. Taṁ mampi sikkhāpethāti. Tena hāvuso,",
  "atk-s0501a6:138_8": "pabbajāhi, na sakkā apabbajitena sikkhāpetunti. Sādhu, bhante, pabbājetha vā maṁ,",
  "atk-s0501a6:138_9": "yaṁ vā icchatha, taṁ katvā pariyosānaṁ jānāpethāti. Te taṁ pabbājetvā kammaṭṭhāne",
  "atk-s0501a6:138_10": "niyojetuṁ asamatthā ‘‘evaṁ te nivāsetabbaṁ, evaṁ pārupitabba’’ntiādinā nayena ābhisamācārikaṁ",
  "atk-s0501a6:138_11": "sikkhāpesuṁ. So tattha sikkhanto upanissayasampannattā na cireneva paccekabodhiṁ",
  "atk-s0501a6:138_12": "abhisambujjhi. Sakalabārāṇasiyaṁ ‘‘susīmapaccekabuddho’’ti pākaṭo ahosi lābhaggayasaggappatto",
  "atk-s0501a6:138_13": "sampannaparivāro. So appāyukasaṁvattanikassa kammassa katattā na cireneva parinibbāyi.",
  "atk-s0501a6:138_14": "Tassa paccekabuddhā ca mahājanakāyo ca sarīrakiccaṁ katvā dhātuyo gahetvā nagaradvāre",
  "atk-s0501a6:138_15": "thūpaṁ patiṭṭhāpesuṁ.",
  "atk-s0501a6:139_0": "Atha kho saṅkho brāhmaṇo ‘‘putto me ciragato, na cassa pavattiṁ jānāmī’’ti puttaṁ",
  "atk-s0501a6:139_1": "daṭṭhukāmo takkasilāya nikkhamitvā anupubbena bārāṇasiṁ gantvā mahājanakāyaṁ sannipatitaṁ",
  "atk-s0501a6:139_2": "disvā ‘‘addhā bahūsu ekopi me puttassa pavattiṁ jānissatī’’ti cintento upasaṅkamitvā",
  "atk-s0501a6:139_3": "pucchi ‘‘susīmo nāma māṇavo idha āgato atthi, api nu tassa pavattiṁ jānāthā’’ti?",
  "atk-s0501a6:139_4": "Te ‘‘āma, brāhmaṇa, jānāma, imasmiṁ nagare brāhmaṇassa santike tiṇṇaṁ vedānaṁ pāragū",
  "atk-s0501a6:139_5": "hutvā paccekabuddhānaṁ santike pabbajitvā paccekabuddho hutvā anupādisesāya nibbānadhātuyā",
  "atk-s0501a6:139_6": "parinibbāyi, ayamassa thūpo patiṭṭhāpito’’ti āhaṁsu. So bhūmiṁ hatthena paharitvā",
  "atk-s0501a6:139_7": "roditvā ca paridevitvā ca taṁ cetiyaṅgaṇaṁ gantvā tiṇāni uddharitvā uttarasāṭakena",
  "atk-s0501a6:139_8": "vālukaṁ ānetvā paccekabuddhacetiyaṅgaṇe okiritvā kamaṇḍaluto udakena samantato bhūmiṁ",
  "atk-s0501a6:139_9": "paripphositvā vanapupphehi pūjaṁ katvā uttarasāṭakena paṭākaṁ āropetvā thūpassa upari",
  "atk-s0501a6:139_10": "attano chattaṁ bandhitvā pakkāmīti.",
  "atk-s0501a6:140_0": "Evaṁ atītaṁ desetvā jātakaṁ paccuppannena anusandhento bhikkhūnaṁ dhammakathaṁ kathesi.",
  "atk-s0501a6:140_1": "‘‘Siyā kho pana vo, bhikkhave, evamassa ‘añño nūna tena samayena saṅkho brāhmaṇo",
  "atk-s0501a6:140_2": "ahosī’ti, na kho panetaṁ evaṁ daṭṭhabbaṁ, ahaṁ tena samayena saṅkho brāhmaṇo ahosiṁ,",
  "atk-s0501a6:140_3": "mayā susīmassa paccekabuddhassa cetiyaṅgaṇe tiṇāni uddhaṭāni, tassa me kammassa nissandena",
  "atk-s0501a6:140_4": "aṭṭhayojanamaggaṁ vigatakhāṇukaṇṭakaṁ katvā samaṁ suddhamakaṁsu. Mayā tattha vālukā",
  "atk-s0501a6:140_5": "okiṇṇā, tassa me nissandena aṭṭhayojanamagge vālukaṁ okiriṁsu. Mayā tattha vanakusumehi",
  "atk-s0501a6:140_6": "pūjā katā, tassa me nissandena navayojane magge thale ca udake ca nānāpupphehi pupphasantharamakaṁsu.",
  "atk-s0501a6:140_7": "Mayā tattha kamaṇḍaludakena bhūmi paripphositā, tassa me nissandena vesāliyaṁ pokkharavassaṁ",
  "atk-s0501a6:140_8": "vassi. Mayā tasmiṁ cetiye paṭākā āropitā, chattañca baddhaṁ, tassa me nissandena",
  "atk-s0501a6:140_9": "yāva akaniṭṭhabhavanā paṭākā ca āropitā, chattātichattāni ca ussitāni. Iti kho, bhikkhave,",
  "atk-s0501a6:140_10": "ayaṁ mayhaṁ pūjāviseso neva buddhānubhāvena nibbatto , na nāgadevabrahmānubhāvena,",
  "atk-s0501a6:140_11": "apica kho appamattakapariccāgānubhāvena nibbatto’’ti. Dhammakathāpariyosāne imaṁ gāthamabhāsi –",
  "atk-s0501a6:141": "‘‘Mattāsukhapariccāgā, passe ce vipulaṁ sukhaṁ;",
  "atk-s0501a6:142": "Caje mattāsukhaṁ dhīro, sampassaṁ vipulaṁ sukha’’nti. (dha. pa. 290);",
  "atk-s0501a6:143": "Paramatthajotikāya khuddakapāṭha-aṭṭhakathāya",
  "atk-s0501a6:144": "Ratanasuttavaṇṇanā niṭṭhitā."
}