{
  "tika-vin02t15:0": "7. Kathinakkhandhakaṁ",
  "tika-vin02t15:1": "Kathinānujānanakathāvaṇṇanā",
  "tika-vin02t15:2_0": "306. Kathinakkhandhake sīsavasenāti padhānaṅgavasena. “Kathinanti pañcānisaṁse antokaraṇasamatthatāya",
  "tika-vin02t15:2_1": "thiranti attho”ti gaṇṭhipadesu vuttaṁ. “So nesaṁ bhavissatī”ti yujjatīti “so tumhāka”nti",
  "tika-vin02t15:2_2": "avatvā “nesa”nti vacanaṁ yujjati. Ye atthatakathināti na kevalaṁ tumhākameva, ye",
  "tika-vin02t15:2_3": "aññepi atthatakathinā, tesampi bhavissatīti attho. Anāmantetvā caraṇanti cārittasikkhāpade",
  "tika-vin02t15:2_4": "vuttanayena anāpucchitvā kulesu caraṇaṁ. Matakacīvaranti matassa santakaṁ cīvaraṁ.",
  "tika-vin02t15:2_5": "Tatruppādena ābhatanti vihārasantakena khettavatthuādinā ānītaṁ.",
  "tika-vin02t15:3_0": "Paṭhamapavāraṇāya pavāritāti idaṁ vassacchedaṁ akatvā vassaṁvutthabhāvasandassanatthaṁ",
  "tika-vin02t15:3_1": "vuttaṁ antarāyena appavāritānampi vutthavassānaṁ kathinatthārasambhavato. Teneva",
  "tika-vin02t15:3_2": "“appavāritā vā”ti avatvā “chinnavassā vā pacchimikāya upagatā vā na labhantī”ti ettakameva",
  "tika-vin02t15:3_3": "vuttaṁ. Aññasmiṁ vihāre vutthavassāpi na labhantīti nānāsīmāya aññasmiṁ vihāre vutthavassā",
  "tika-vin02t15:3_4": "imasmiṁ vihāre kathinatthāraṁ na labhantīti attho. Khalimakkhitasāṭakoti ahatavatthaṁ",
  "tika-vin02t15:3_5": "sandhāya vuttaṁ. Dānakammavācāti kathinadussadānakammavācā. Akātuṁ na labbhatīti",
  "tika-vin02t15:3_6": "iminā anādariyena akarontassa dukkaṭanti dīpeti. Kammavācā pana ekāyeva vaṭṭatīti",
  "tika-vin02t15:3_7": "kathinatthārasāṭakassa dānakāle vuttā ekāyeva kammavācā vaṭṭati. Puna tassa aññasmiṁ",
  "tika-vin02t15:3_8": "vatthe diyyamāne kammavācāya dātabbakiccaṁ natthi, apalokanameva alanti adhippāyo.",
  "tika-vin02t15:4_0": "308.Mahābhūmikanti mahāvisayaṁ, catuvīsatiākāravantatāya mahāvitthārikanti vuttaṁ",
  "tika-vin02t15:4_1": "hoti. Pañcakanti pañcakhaṇḍaṁ. Esa nayo sesesupi. Paṭhamacimilikāti kathinavatthato",
  "tika-vin02t15:4_2": "aññā attano pakaticimilikā. “Kucchicimilikaṁ katvā sibbitamattenāti thirajiṇṇānaṁ",
  "tika-vin02t15:4_3": "cimilikānaṁ ekato katvā sibbanassetaṁ adhivacana”nti gaṇṭhipadesu vuttaṁ. Mahāpaccariyaṁ",
  "tika-vin02t15:4_4": "kurundiyañca “vuttavacananidassanaṁ byañjane eva bhedo, atthe natthīti dassanatthaṁ",
  "tika-vin02t15:4_5": "kata”nti vadanti. Piṭṭhianuvātāropanamattenāti dīghato anuvātassa āropanamattena.",
  "tika-vin02t15:4_6": "Kucchianuvātāropanamattenāti puthulato anuvātassa āropanamattena. Sāruppaṁ hotīti",
  "tika-vin02t15:4_7": "samaṇasāruppaṁ hoti. Rattinissaggiyenāti rattiatikkantena.",
  "tika-vin02t15:5": "Kathinānujānanakathāvaṇṇanā niṭṭhitā.",
  "tika-vin02t15:6": "Ādāyasattakādikathāvaṇṇanā",
  "tika-vin02t15:7_0": "311.Ayanti āsāvacchediko kathinuddhāro. Idha na vuttoti pāḷiyaṁ mātikāpadabhājane",
  "tika-vin02t15:7_1": "savanantikānantaraṁ na vutto. Tatthāti tasmiṁ sīmātikkantike kathinuddhāre. “Sīmātikkantiko",
  "tika-vin02t15:7_2": "nāma cīvarakālasīmātikkantiko”ti kenaci vuttaṁ. “Bahisīmāyaṁ cīvarakālasamayassa",
  "tika-vin02t15:7_3": "atikkantattā sīmātikkantiko”ti ayaṁ amhākaṁ khanti. Sahubbhāre “so katacīvaro”ti",
  "tika-vin02t15:7_4": "pāṭho dissati, evañca sati cīvarapalibodho paṭhamaṁ chijjatīti viññāyati, idha pana",
  "tika-vin02t15:7_5": "parivārapāḷiyañca “dve palibodhā apubbaṁ acarimaṁ chijjantī”ti vacanato taṁ na sameti,",
  "tika-vin02t15:7_6": "tasmā vīmaṁsitabbamettha kāraṇaṁ.",
  "tika-vin02t15:8_0": "312. “Samādāyavāro ādāyavārasadiso, upasaggamattamettha viseso”ti gaṇṭhipadesu vuttaṁ.",
  "tika-vin02t15:8_1": "Keci pana “sabbaṁ attano parikkhāraṁ anavasesetvā pakkamanto ‘samādāya pakkamatī’ti",
  "tika-vin02t15:8_2": "vuccatī”ti vadanti. Puna samādāyavārepi teyeva dassitāti sambandho. Vippakatacīvare",
  "tika-vin02t15:8_3": "pakkamanantikassa kathinuddhārassa asambhavato “yathāsambhava”nti vuttaṁ. Pakkamanantiko",
  "tika-vin02t15:8_4": "hi kathinuddhāro niṭṭhitacīvarasseva vasena vutto “bhikkhu atthatakathino katacīvaraṁ",
  "tika-vin02t15:8_5": "ādāya pakkamatī”ti vuttattā, tasmā so vippakatacīvaro na sambhavatīti chaḷeva ubbhārā tattha dassitā.",
  "tika-vin02t15:9_0": "Tatrāyaṁ ādito paṭṭhāya vāravibhāvanā – ādāyavārā satta, tathā samādāyavārāti dve",
  "tika-vin02t15:9_1": "sattakavārā, tato pakkamanantikaṁ vajjetvā vippakatacīvarassa ādāyasamādāyavāravasena",
  "tika-vin02t15:9_2": "dve chakkavārā, tato paraṁ niṭṭhānasanniṭṭhānanāsanantikānaṁ vasena tīṇi tikāni dassitāni.",
  "tika-vin02t15:9_3": "Tattha paṭhamattikaṁ antosīmāyaṁ “paccessaṁ na paccessa”nti imaṁ vidhiṁ anāmasitvā",
  "tika-vin02t15:9_4": "bahisīmāyameva “na paccessa”nti pavattaṁ, tasmā pakkamanantikasīmātikkantikasaubbhārā",
  "tika-vin02t15:9_5": "tattha na yujjanti. Dutiyattikaṁ antosīmāyaṁ “na paccessa”nti pavattaṁ. Tatiyattikaṁ",
  "tika-vin02t15:9_6": "anadhiṭṭhita-padena visesetvā pavattaṁ, atthato paṭhamattikena sameti. Anadhiṭṭhitenāti",
  "tika-vin02t15:9_7": "ca “paccessaṁ na paccessa”nti evaṁ anadhiṭṭhitena, aniyamitenāti attho. Tatiyattikānantaraṁ",
  "tika-vin02t15:9_8": "catutthattikaṁ sambhavantaṁ antosīmāyaṁ “paccessa”nti vacanavisesena sambhavati.",
  "tika-vin02t15:9_9": "Tathā ca yojiyamānaṁ itarehi savanantikādīhi aviruddhaṁ hotīti catutthattikaṁ ahutvā",
  "tika-vin02t15:9_10": "chakkaṁ jātanti veditabbaṁ. Evaṁ tīṇi tikāni ekaṁ chakkañcāti paṭhamaṁ pannarasakaṁ veditabbaṁ.",
  "tika-vin02t15:10_0": "316-320. Tato idameva pannarasakaṁ upasaggavisesena dutiyaṁ samādāyapannarasakaṁ",
  "tika-vin02t15:10_1": "nāma kataṁ. Puna “vippakatacīvaraṁ ādāyā”ti tatiyaṁ pannarasakaṁ, “samādāyā”ti catutthaṁ",
  "tika-vin02t15:10_2": "pannarasakaṁ dassitanti evaṁ cattāri pannarasakāni veditabbāni. Tattha paṭhamadutiyesu",
  "tika-vin02t15:10_3": "pannarasakesu sabbena sabbaṁ akatacīvaraṁ adhippetaṁ, itaresu dvīsu vippakatanti",
  "tika-vin02t15:10_4": "veditabbaṁ. Tato paraṁ “cīvarāsāya pakkamatī”tiādinā nayena niṭṭhānasanniṭṭhānanāsanaāsāvacchedikavasena",
  "tika-vin02t15:10_5": "eko vāroti idamekaṁ catukkaṁ jātaṁ, tasmā pubbe vuttāni tikāni āsāvacchedikāni tīṇi",
  "tika-vin02t15:10_6": "ca tikānīti etaṁ anāsāyadvādasakanti veditabbaṁ. Tadanantare āsāyadvādasake kiñcāpi",
  "tika-vin02t15:10_7": "paṭhamaṁ dvādasakaṁ labbhati, tathāpi taṁ nibbisesanti tamekaṁ dvādasakaṁ avuttasiddhaṁ",
  "tika-vin02t15:10_8": "katvā visesato dassetuṁ ādito paṭṭhāya “antosīmāyaṁ paccessa”nti vuttaṁ. Taṁ dutiyacatukke",
  "tika-vin02t15:10_9": "“so bahisīmagato suṇātī”tiādivacanassa tatiyacatukke savanantikādīnañca okāsakaraṇatthanti",
  "tika-vin02t15:10_10": "veditabbaṁ. Idaṁ pana dvādasakaṁ anāsāyavasenapi labbhamānaṁ iminā avuttasiddhaṁ",
  "tika-vin02t15:10_11": "katvā na dassitanti veditabbaṁ. Evamettha dve dvādasakāni uddharitabbāni. Karaṇīyadvādasakepi",
  "tika-vin02t15:10_12": "yathādassitaṁ anāsāyadvādasakaṁ avuttasiddhaṁ āsāyadvādasakañcāti dve dvādasakāni uddharitabbāni.",
  "tika-vin02t15:11_0": "321-322. Yasmā disaṁgamikanavake “disaṁgamiko pakkamatī”ti vacaneneva “na paccessa”nti",
  "tika-vin02t15:11_1": "idaṁ avuttasiddhameva, tasmā taṁ na vuttaṁ. Ettāvatā ca āvāsapalibodhābhāvo dassito.",
  "tika-vin02t15:11_2": "Cīvarapaṭivīsaṁ apavilāyamānoti iminā cīvarapalibodhasamaṅgitamassa dasseti. Tattha",
  "tika-vin02t15:11_3": "cīvarapaṭivīsanti attano pattabbacīvarabhāgaṁ. Apavilāyamānoti ākaṅkhamāno. Tassa",
  "tika-vin02t15:11_4": "cīvaralābhe sati vassaṁvutthāvāse niṭṭhānasanniṭṭhānanāsanantikānaṁ vasena ekaṁ tikaṁ,",
  "tika-vin02t15:11_5": "tesaṁyeva vasena antarāmagge ekaṁ, gataṭṭhāne ekanti tiṇṇaṁ tikānaṁ vasena ekaṁ navakaṁ veditabbaṁ.",
  "tika-vin02t15:12": "324. Tato paraṁ niṭṭhānasanniṭṭhānanāsanantikasīmātikkantikasaubbhārānaṁ vasena phāsuvihārapañcakaṁ vuttaṁ. Sesamettha pāḷito aṭṭhakathāto ca suviññeyyameva.",
  "tika-vin02t15:13": "Ādāyasattakādikathāvaṇṇanā niṭṭhitā.",
  "tika-vin02t15:14": "Kathinakkhandhakavaṇṇanā niṭṭhitā."
}