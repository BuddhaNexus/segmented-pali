{
  "atk-s0517a19:0": "6. Pāṭihāriyakathā",
  "atk-s0517a19:1": "Pāṭihāriyakathāvaṇṇanā",
  "atk-s0517a19:2_0": "30. Idāni lokatthacariyāpariyosānāya cariyākathāya anantaraṁ lokatthānusāsanapariyosānaṁ",
  "atk-s0517a19:2_1": "pāṭihāriyaṁ dassentena kathitāya suttantapubbaṅgamāya pāṭihāriyakathāya apubbatthānuvaṇṇanā.",
  "atk-s0517a19:2_2": "Tattha suttante tāva pāṭihāriyānīti paccanīkapaṭiharaṇavasena pāṭihāriyāni. Iddhipāṭihāriyanti",
  "atk-s0517a19:2_3": "ijjhanavasena iddhi, paṭiharaṇavasena pāṭihāriyaṁ, iddhiyeva pāṭihāriyaṁ iddhipāṭihāriyaṁ.",
  "atk-s0517a19:2_4": "Itaresu pana ādissanavasena ādesanaṁ, anusāsanavasena anusāsanī. Sesaṁ vuttanayameva.",
  "atk-s0517a19:3_0": "Idhāti imasmiṁ loke. Ekaccoti eko poso. Iddhipāṭihāriyaniddeso heṭṭhā vuttatthoyeva.",
  "atk-s0517a19:3_1": "Nimittena ādisatīti āgatanimittena vā gatanimittena vā ṭhitanimittena vā katheti.",
  "atk-s0517a19:3_2": "Evampi te manoti evampi tava mano somanassito vā domanassito vā kāmavitakkādisampayutto",
  "atk-s0517a19:3_3": "vā. Api-saddo sampiṇḍanattho. Itthampi te manoti somanassitādito ekekavidhepi citte",
  "atk-s0517a19:3_4": "nānappakāraparidīpanaṁ. Itipi te cittanti itipi tava cittaṁ, imañca imañca atthaṁ",
  "atk-s0517a19:3_5": "cintayamānaṁ pavattatīti attho. Bahuṁ cepi ādisatīti cittato aññaṁ vā idañca idañca",
  "atk-s0517a19:3_6": "nāma ahosi bhavati bhavissatīti bahukampi katheti. Tatheva taṁ hoti, no aññathāti",
  "atk-s0517a19:3_7": "taṁ sabbampi yathā yathā kathitaṁ, tatheva hoti, aññathā na hoti.",
  "atk-s0517a19:4_0": "Na heva kho nimittena ādisatīti nimittaṁ jānantopi kevalaṁ nimitteneva na katheti.",
  "atk-s0517a19:4_1": "Apicāti aparapariyāyadassanaṁ. Manussānanti cittaṁ jānanakamanussānaṁ. Amanussānanti",
  "atk-s0517a19:4_2": "sāvitānaṁ vā assāvitānaṁ vā yakkhapisācādīnaṁ. Devatānanti cātumahārājikādīnaṁ .",
  "atk-s0517a19:4_3": "Saddaṁ sutvāti aññassa cittaṁ ñatvā kathentānaṁ saddaṁ suṇitvā. Panāti nipāto puna",
  "atk-s0517a19:4_4": "ārambhe. Vitakkayatoti yaṁ vā taṁ vā vitakkena vitakkentassa. Vicārayatoti vitakkasampayutteneva",
  "atk-s0517a19:4_5": "vicārena vicārentassa. Vitakkavipphārasaddaṁ sutvāti vitakkavegavasena uppannaṁ vippalapantānaṁ",
  "atk-s0517a19:4_6": "suttappamattādīnaṁ kūjanasaddaṁ sutvā. Yaṁ vitakkayato so saddo uppanno, tassa vasena",
  "atk-s0517a19:4_7": "‘‘evampi te mano’’tiādīni ādisati.",
  "atk-s0517a19:5_0": "Avitakkaṁ avicāraṁ samādhinti vitakkavicārakkhobhavirahitasantacittassāpi jānanasamatthataṁ",
  "atk-s0517a19:5_1": "dassentena vuttaṁ, sesacittajānane pana vattabbameva natthi. Cetasā ceto paricca",
  "atk-s0517a19:5_2": "pajānātīti cetopariyañāṇalābhī. Bhototi bhavantassa. Manosaṅkhārā paṇihitāti cittasaṅkhārā",
  "atk-s0517a19:5_3": "ṭhapitā. Amukaṁ nāma vitakkaṁ vitakkayissatīti kusalādivitakkaṁ vitakkayissati pavattayissatīti",
  "atk-s0517a19:5_4": "pajānāti. Pajānanto ca āgamanena jānāti, pubbabhāgena jānāti, antosamāpattiyaṁ cittaṁ",
  "atk-s0517a19:5_5": "oloketvā jānāti. Āgamanena jānāti nāma kasiṇaparikammakāleyeva ‘‘yenākārenesa kasiṇabhāvanaṁ",
  "atk-s0517a19:5_6": "āraddho paṭhamajjhānaṁ vā dutiyādijjhānaṁ vā aṭṭha samāpattiyo vā uppādessatī’’ti",
  "atk-s0517a19:5_7": "jānāti. Pubbabhāgena jānāti nāma paṭhamavipassanāya āraddhāya evaṁ jānāti, ‘‘yenākārenesa",
  "atk-s0517a19:5_8": "vipassanaṁ āraddho sotāpattimaggaṁ vā uppādessati…pe… arahattamaggaṁ vā uppādessatī’’ti",
  "atk-s0517a19:5_9": "jānāti. Antosamāpattiyaṁ cittaṁ oloketvā jānāti nāma ‘‘yenākārena imassa manosaṅkhārā",
  "atk-s0517a19:5_10": "ṭhapitā, imassa nāma cittassa anantarā imaṁ nāma vitakkaṁ vitakkessati, ito vuṭṭhitassa",
  "atk-s0517a19:5_11": "etassa hānabhāgiyo vā samādhi bhavissati, ṭhitibhāgiyo vā visesabhāgiyo vā nibbedhabhāgiyo",
  "atk-s0517a19:5_12": "vā, abhiññāyo vā uppādessatī’’ti jānāti. Bahuṁ cepi ādisatīti cetopariyañāṇassa cittacetasikānaṁyeva",
  "atk-s0517a19:5_13": "ārammaṇakaraṇato sarāgādisoḷasapabhedavaseneva bahuṁ cepi katheti, na aññavasenāti",
  "atk-s0517a19:5_14": "veditabbaṁ. Tatheva taṁ hotīti idaṁ ekaṁsena tatheva hoti. Cetopariyañāṇavasena ñātañhi",
  "atk-s0517a19:5_15": "aññathābhāvī nāma natthi.",
  "atk-s0517a19:6_0": "Evaṁ vitakkethāti evaṁ nekkhammavitakkādayo pavattentā vitakketha. Mā evaṁ vitakkayitthāti",
  "atk-s0517a19:6_1": "evaṁ kāmavitakkādayo pavattentā mā vitakkayittha . Evaṁ manasi karothāti evaṁ aniccasaññameva,",
  "atk-s0517a19:6_2": "dukkhasaññādīsu vā aññataraṁ manasi karotha. Mā evaṁ manasākatthāti evaṁ niccantiādinā",
  "atk-s0517a19:6_3": "nayena mā manasi akattha. Idaṁpajahathāti idaṁ pañcakāmaguṇarāgādiṁ pajahatha. Idaṁ",
  "atk-s0517a19:6_4": "upasampajja viharathāti idaṁ catumaggaphalappabhedaṁ lokuttaradhammameva pāpuṇitvā",
  "atk-s0517a19:6_5": "nipphādetvā viharatha.",
  "atk-s0517a19:7_0": "31. Idāni iddhipāṭihāriye aparaṁ pariyāyaṁ visesena dassento nekkhammaṁ ijjhatīti",
  "atk-s0517a19:7_1": "iddhītiādimāha. Tattha kāmacchandaṁ paṭiharatīti attano paṭipakkhabhūtaṁ kāmacchandaṁ",
  "atk-s0517a19:7_2": "paṭibalaṁ hutvā harati pajahatīti tadeva nekkhammaṁ pāṭihāriyaṁ nāmāti attho. Ye",
  "atk-s0517a19:7_3": "tena nekkhammena samannāgatāti evaṁ kāmacchandapaṭihārakena tena nekkhammena ye puggalā",
  "atk-s0517a19:7_4": "paṭilābhavasena samannāgatā. Visuddhacittāti kāmacchandābhāvato visuddhacittā. Anāvilasaṅkappāti",
  "atk-s0517a19:7_5": "kāmasaṅkappena anālulitanekkhammasaṅkappā. Iti ādesanāpāṭihāriyanti paracittakusalena",
  "atk-s0517a19:7_6": "vā aññena vā sammāsambuddhena vā buddhasāvakehi vā evaṁ ādesanā pāṭihāriyanti attho.",
  "atk-s0517a19:7_7": "Atha vā iti evaṁ ādisanaṁ ādesanāpāṭihāriyanti ādesanasaddo pāṭhasesaṁ katvā payujjitabbo.",
  "atk-s0517a19:7_8": "Evaṁ āsevitabbanti iminā ca pakārena iminā ca pakārena ādito sevitabbaṁ. Sesattayepi",
  "atk-s0517a19:7_9": "eseva nayo. Tadanudhammatā sati upaṭṭhapetabbāti tassa nekkhammassa anukūlabhūtā",
  "atk-s0517a19:7_10": "sati bhusaṁ ṭhapetabbā. Iti anusāsanīpāṭihāriyanti ettha ādesanāpāṭihāriyayojanāya",
  "atk-s0517a19:7_11": "viya yojanā kātabbā. Abyāpādādīsupi eseva nayo. Pāṭho pana jhānādīni saṅkhipitvā",
  "atk-s0517a19:7_12": "ante arahattamaggameva dassetvā likhito. Tattha catūsupi maggesu ‘‘evaṁ āsevitabbo’’tiādi",
  "atk-s0517a19:7_13": "ekacittakkhaṇikattā maggassa pubbabhāgavasena vuttanti veditabbaṁ. Maggassa hi pubbabhāgabhūtāya",
  "atk-s0517a19:7_14": "lokiyamaggasaṅkhātāya vuṭṭhānagāminiyā vipassanāya magguppādanatthaṁ āsevanādīsu",
  "atk-s0517a19:7_15": "katesu tāya uppanno maggopi āsevito bhāvito bahulīkato nāma hotīti veditabbaṁ. Sabbatthikavādācariyā",
  "atk-s0517a19:7_16": "pana ‘‘ekekamaggo soḷasakkhaṇiko’’ti vadanti. Tadanudhammatāsatiupaṭṭhāpanaṁ pana",
  "atk-s0517a19:7_17": "pubbabhāge yujjatiyevāti.",
  "atk-s0517a19:8_0": "32. Puna nekkhammaṁ ijjhatīti iddhītiādīni ‘‘iddhipāṭihāriya’’ntipadassa kammadhārayasamāsattadīpanatthaṁ",
  "atk-s0517a19:8_1": "vuttāni. Suttante vuttesu tīsu iddhipāṭihāriyasseva samāsatte vutte sesānaṁ dvinnampi",
  "atk-s0517a19:8_2": "vuttova hotīti imasmiṁ pariyāye mūlabhūtassa iddhipāṭihāriyasseva samāsattho vuttoti veditabbanti.",
  "atk-s0517a19:9": "Pāṭihāriyakathāvaṇṇanā niṭṭhitā."
}