{
  "sn52.1:0.1": "Saṁyutta Nikāya 52.1 ",
  "sn52.1:0.2": "1. Rahogatavagga ",
  "sn52.1:0.3": "Paṭhamarahogatasutta ",
  "sn52.1:1.1": "Evaṁ me sutaṁ—",
  "sn52.1:1.2": "ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. ",
  "sn52.1:1.3": "Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi: ",
  "sn52.1:1.4": "“yesaṁ kesañci cattāro satipaṭṭhānā viraddhā, viraddho tesaṁ ariyo maggo sammā dukkhakkhayagāmī. ",
  "sn52.1:1.5": "Yesaṁ kesañci cattāro satipaṭṭhānā āraddhā, āraddho tesaṁ ariyo maggo sammā dukkhakkhayagāmī”ti. ",
  "sn52.1:2.1_0": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—seyyathāpi",
  "sn52.1:2.1_1": "nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "sn52.1:2.1_2": "evameva—āyasmato anuruddhassa sammukhe pāturahosi.",
  "sn52.1:2.2": "Atha kho āyasmā mahāmoggallāno āyasmantaṁ anuruddhaṁ etadavoca: ",
  "sn52.1:2.3": "“kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti? ",
  "sn52.1:3.1_0": "“Idhāvuso, bhikkhu ajjhattaṁ kāye samudayadhammānupassī viharati, ajjhattaṁ kāye",
  "sn52.1:3.1_1": "vayadhammānupassī viharati, ajjhattaṁ kāye samudayavayadhammānupassī viharati ātāpī",
  "sn52.1:3.1_2": "sampajāno satimā, vineyya loke abhijjhādomanassaṁ.",
  "sn52.1:3.2_0": "Bahiddhā kāye samudayadhammānupassī viharati, bahiddhā kāye vayadhammānupassī viharati,",
  "sn52.1:3.2_1": "bahiddhā kāye samudayavayadhammānupassī viharati ātāpī sampajāno satimā, vineyya",
  "sn52.1:3.2_2": "loke abhijjhādomanassaṁ.",
  "sn52.1:3.3_0": "Ajjhattabahiddhā kāye samudayadhammānupassī viharati, ajjhattabahiddhā kāye vayadhammānupassī",
  "sn52.1:3.3_1": "viharati, ajjhattabahiddhā kāye samudayavayadhammānupassī viharati ātāpī sampajāno",
  "sn52.1:3.3_2": "satimā, vineyya loke abhijjhādomanassaṁ.",
  "sn52.1:4.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati; ",
  "sn52.1:4.2": "sace ākaṅkhati: ‘paṭikūle appaṭikūlasaññī vihareyyan’ti, appaṭikūlasaññī tattha viharati; ",
  "sn52.1:4.3": "sace ākaṅkhati: ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati; ",
  "sn52.1:4.4": "sace ākaṅkhati: ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati; ",
  "sn52.1:4.5": "sace ākaṅkhati: ‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti, upekkhako tattha viharati sato sampajāno. ",
  "sn52.1:5.1_0": "Ajjhattaṁ vedanāsu samudayadhammānupassī viharati, ajjhattaṁ vedanāsu vayadhammānupassī",
  "sn52.1:5.1_1": "viharati, ajjhattaṁ vedanāsu samudayavayadhammānupassī viharati ātāpī sampajāno satimā,",
  "sn52.1:5.1_2": "vineyya loke abhijjhādomanassaṁ.",
  "sn52.1:5.2_0": "Bahiddhā vedanāsu samudayadhammānupassī viharati, bahiddhā vedanāsu vayadhammānupassī",
  "sn52.1:5.2_1": "viharati, bahiddhā vedanāsu samudayavayadhammānupassī viharati ātāpī sampajāno satimā,",
  "sn52.1:5.2_2": "vineyya loke abhijjhādomanassaṁ.",
  "sn52.1:5.3_0": "Ajjhattabahiddhā vedanāsu samudayadhammānupassī viharati, ajjhattabahiddhā vedanāsu",
  "sn52.1:5.3_1": "vayadhammānupassī viharati, ajjhattabahiddhā vedanāsu samudayavayadhammānupassī viharati",
  "sn52.1:5.3_2": "ātāpī sampajāno satimā, vineyya loke abhijjhādomanassaṁ.",
  "sn52.1:6.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati; ",
  "sn52.1:6.2": "sace ākaṅkhati: ‘paṭikūle appaṭikūlasaññī vihareyyan’ti, appaṭikūlasaññī tattha viharati; ",
  "sn52.1:6.3": "sace ākaṅkhati: ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati; ",
  "sn52.1:6.4": "sace ākaṅkhati: ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati; ",
  "sn52.1:6.5": "sace ākaṅkhati: ‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti, upekkhako tattha viharati sato sampajāno. ",
  "sn52.1:7.1": "Ajjhattaṁ citte …pe… ",
  "sn52.1:7.2": "bahiddhā citte …pe… ",
  "sn52.1:7.3_0": "ajjhattabahiddhā citte samudayadhammānupassī viharati … ajjhattabahiddhā citte vayadhammānupassī",
  "sn52.1:7.3_1": "viharati … ajjhattabahiddhā citte samudayavayadhammānupassī viharati ātāpī …pe… abhijjhādomanassaṁ.",
  "sn52.1:8.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati …pe… ",
  "sn52.1:8.2": "upekkhako tattha viharati sato sampajāno. ",
  "sn52.1:9.1": "Ajjhattaṁ dhammesu …pe… ",
  "sn52.1:9.2": "bahiddhā dhammesu …pe… ",
  "sn52.1:9.3_0": "ajjhattabahiddhā dhammesu samudayadhammānupassī viharati … ajjhattabahiddhā dhammesu",
  "sn52.1:9.3_1": "vayadhammānupassī viharati … ajjhattabahiddhā dhammesu samudayavayadhammānupassī",
  "sn52.1:9.3_2": "viharati ātāpī sampajāno satimā, vineyya loke abhijjhādomanassaṁ.",
  "sn52.1:10.1": "So sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati …pe… ",
  "sn52.1:10.2": "upekkhako tattha viharati sato sampajāno. ",
  "sn52.1:10.3": "Ettāvatā kho, āvuso, bhikkhuno cattāro satipaṭṭhānā āraddhā hontī”ti. ",
  "sn52.1:10.4": "Paṭhamaṁ. ",
  "sn52.2:0.1": "Saṁyutta Nikāya 52.2 ",
  "sn52.2:0.2": "1. Rahogatavagga ",
  "sn52.2:0.3": "Dutiyarahogatasutta ",
  "sn52.2:1.1": "Sāvatthinidānaṁ. ",
  "sn52.2:1.2": "Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi: ",
  "sn52.2:1.3": "“yesaṁ kesañci cattāro satipaṭṭhānā viraddhā, viraddho tesaṁ ariyo maggo sammā dukkhakkhayagāmī; ",
  "sn52.2:1.4": "yesaṁ kesañci cattāro satipaṭṭhānā āraddhā, āraddho tesaṁ ariyo maggo sammā dukkhakkhayagāmī”ti. ",
  "sn52.2:2.1_0": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—seyyathāpi",
  "sn52.2:2.1_1": "nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "sn52.2:2.1_2": "evameva—āyasmato anuruddhassa sammukhe pāturahosi. Atha kho āyasmā mahāmoggallāno",
  "sn52.2:2.1_3": "āyasmantaṁ anuruddhaṁ etadavoca:",
  "sn52.2:3.1": "“kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti? ",
  "sn52.2:4.1": "“Idhāvuso, bhikkhu ajjhattaṁ kāye kāyānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:4.2": "Bahiddhā kāye kāyānupassī viharati …pe… ",
  "sn52.2:4.3": "ajjhattabahiddhā kāye kāyānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:5.1": "Ajjhattaṁ vedanāsu vedanānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:5.2": "Bahiddhā vedanāsu vedanānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:5.3": "Ajjhattabahiddhā vedanāsu vedanānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:6.1": "Ajjhattaṁ citte …pe… ",
  "sn52.2:6.2": "bahiddhā citte …pe… ",
  "sn52.2:6.3": "ajjhattabahiddhā citte cittānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:7.1": "Ajjhattaṁ dhammesu …pe… ",
  "sn52.2:7.2": "bahiddhā dhammesu …pe… ",
  "sn52.2:7.3": "ajjhattabahiddhā dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.2:7.4": "Ettāvatā kho, āvuso, bhikkhuno cattāro satipaṭṭhānā āraddhā hontī”ti. ",
  "sn52.2:7.5": "Dutiyaṁ. ",
  "sn52.3:0.1": "Saṁyutta Nikāya 52.3 ",
  "sn52.3:0.2": "1. Rahogatavagga ",
  "sn52.3:0.3": "Sutanusutta ",
  "sn52.3:1.1": "Ekaṁ samayaṁ āyasmā anuruddho sāvatthiyaṁ viharati sutanutīre. ",
  "sn52.3:1.2": "Atha kho sambahulā bhikkhū yenāyasmā anuruddho tenupasaṅkamiṁsu; upasaṅkamitvā āyasmatā anuruddhena saddhiṁ sammodiṁsu. ",
  "sn52.3:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ anuruddhaṁ etadavocuṁ: ",
  "sn52.3:1.4": "“katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? ",
  "sn52.3:2.1": "“Catunnaṁ khvāhaṁ, āvuso, satipaṭṭhānānaṁ bhāvitattā bahulīkatattā mahābhiññataṁ patto. ",
  "sn52.3:2.2": "Katamesaṁ catunnaṁ? ",
  "sn52.3:2.3": "Idhāhaṁ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṁ; ",
  "sn52.3:2.4": "vedanāsu …pe… ",
  "sn52.3:2.5": "citte …pe… ",
  "sn52.3:2.6": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—",
  "sn52.3:2.7": "imesaṁ khvāhaṁ, āvuso, catunnaṁ satipaṭṭhānānaṁ bhāvitattā bahulīkatattā mahābhiññataṁ patto. ",
  "sn52.3:2.8_0": "Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā hīnaṁ",
  "sn52.3:2.8_1": "dhammaṁ hīnato abbhaññāsiṁ, majjhimaṁ dhammaṁ majjhimato abbhaññāsiṁ, paṇītaṁ dhammaṁ",
  "sn52.3:2.8_2": "paṇītato abbhaññāsin”ti.",
  "sn52.3:2.9": "Tatiyaṁ. ",
  "sn52.4:0.1": "Saṁyutta Nikāya 52.4 ",
  "sn52.4:0.2": "1. Rahogatavagga ",
  "sn52.4:0.3": "Paṭhamakaṇḍakīsutta ",
  "sn52.4:1.1": "Ekaṁ samayaṁ āyasmā ca anuruddho āyasmā ca sāriputto āyasmā ca mahāmoggallāno sākete viharanti kaṇḍakīvane. ",
  "sn52.4:1.2_0": "Atha kho āyasmā ca sāriputto āyasmā ca mahāmoggallāno sāyanhasamayaṁ paṭisallānā",
  "sn52.4:1.2_1": "vuṭṭhitā yenāyasmā anuruddho tenupasaṅkamiṁsu; upasaṅkamitvā āyasmatā anuruddhena saddhiṁ sammodiṁsu.",
  "sn52.4:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52.4:1.4": "“sekhenāvuso anuruddha, bhikkhunā katame dhammā upasampajja vihātabbā”ti? ",
  "sn52.4:2.1": "“Sekhenāvuso sāriputta, bhikkhunā cattāro satipaṭṭhānā upasampajja vihātabbā. ",
  "sn52.4:2.2": "Katame cattāro? ",
  "sn52.4:2.3": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn52.4:2.4": "vedanāsu …pe… ",
  "sn52.4:2.5": "citte …pe… ",
  "sn52.4:2.6": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ—",
  "sn52.4:2.7": "sekhenāvuso sāriputta, bhikkhunā ime cattāro satipaṭṭhānā upasampajja vihātabbā”ti. ",
  "sn52.4:2.8": "Catutthaṁ. ",
  "sn52.5:0.1": "Saṁyutta Nikāya 52.5 ",
  "sn52.5:0.2": "1. Rahogatavagga ",
  "sn52.5:0.3": "Dutiyakaṇḍakīsutta ",
  "sn52.5:1.1": "Sāketanidānaṁ. ",
  "sn52.5:1.2": "Ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52.5:1.3": "“asekhenāvuso anuruddha, bhikkhunā katame dhammā upasampajja vihātabbā”ti? ",
  "sn52.5:1.4": "“Asekhenāvuso sāriputta, bhikkhunā cattāro satipaṭṭhānā upasampajja vihātabbā. ",
  "sn52.5:1.5": "Katame cattāro? ",
  "sn52.5:1.6": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn52.5:1.7": "vedanāsu …pe… ",
  "sn52.5:1.8": "citte …pe… ",
  "sn52.5:1.9": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ—",
  "sn52.5:1.10": "asekhenāvuso sāriputta, bhikkhunā ime cattāro satipaṭṭhānā upasampajja vihātabbā”ti. ",
  "sn52.5:1.11": "Pañcamaṁ. ",
  "sn52.6:0.1": "Saṁyutta Nikāya 52.6 ",
  "sn52.6:0.2": "1. Rahogatavagga ",
  "sn52.6:0.3": "Tatiyakaṇḍakīsutta ",
  "sn52.6:1.1": "Sāketanidānaṁ. ",
  "sn52.6:1.2": "Ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52.6:1.3": "“katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? ",
  "sn52.6:1.4": "“Catunnaṁ khvāhaṁ, āvuso, satipaṭṭhānānaṁ bhāvitattā bahulīkatattā mahābhiññataṁ patto. ",
  "sn52.6:1.5": "Katamesaṁ catunnaṁ? ",
  "sn52.6:1.6": "Idhāhaṁ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṁ; ",
  "sn52.6:1.7": "vedanāsu …pe… ",
  "sn52.6:1.8": "citte …pe… ",
  "sn52.6:1.9": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—",
  "sn52.6:1.10": "imesaṁ khvāhaṁ, āvuso, catunnaṁ satipaṭṭhānānaṁ bhāvitattā bahulīkatattā mahābhiññataṁ patto. ",
  "sn52.6:1.11": "Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā sahassaṁ lokaṁ abhijānāmī”ti. ",
  "sn52.6:1.12": "Chaṭṭhaṁ. ",
  "sn52.7:0.1": "Saṁyutta Nikāya 52.7 ",
  "sn52.7:0.2": "1. Rahogatavagga ",
  "sn52.7:0.3": "Taṇhākkhayasutta ",
  "sn52.7:1.1": "Sāvatthinidānaṁ. ",
  "sn52.7:1.2": "Tatra kho āyasmā anuruddho bhikkhū āmantesi: ",
  "sn52.7:1.3": "“āvuso bhikkhavo”ti. ",
  "sn52.7:1.4": "“Āvuso”ti kho te bhikkhū āyasmato anuruddhassa paccassosuṁ. ",
  "sn52.7:1.5": "Āyasmā anuruddho etadavoca: ",
  "sn52.7:2.1": "“Cattārome, āvuso, satipaṭṭhānā bhāvitā bahulīkatā taṇhākkhayāya saṁvattanti. ",
  "sn52.7:2.2": "Katame cattāro? ",
  "sn52.7:2.3": "Idhāvuso, bhikkhu kāye kāyānupassī viharati …pe… ",
  "sn52.7:2.4": "vedanāsu …pe… ",
  "sn52.7:2.5": "citte …pe… ",
  "sn52.7:2.6": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ—",
  "sn52.7:2.7": "ime kho, āvuso, cattāro satipaṭṭhānā bhāvitā bahulīkatā taṇhākkhayāya saṁvattantī”ti. ",
  "sn52.7:2.8": "Sattamaṁ. ",
  "sn52.8:0.1": "Saṁyutta Nikāya 52.8 ",
  "sn52.8:0.2": "1. Rahogatavagga ",
  "sn52.8:0.3": "Salaḷāgārasutta ",
  "sn52.8:1.1": "Ekaṁ samayaṁ āyasmā anuruddho sāvatthiyaṁ viharati salaḷāgāre. ",
  "sn52.8:1.2": "Tatra kho āyasmā anuruddho bhikkhū āmantesi …pe… etadavoca: ",
  "sn52.8:1.3": "“seyyathāpi, āvuso, gaṅgā nadī pācīnaninnā pācīnapoṇā pācīnapabbhārā. ",
  "sn52.8:1.4": "Atha mahājanakāyo āgaccheyya kudālapiṭakaṁ ādāya: ",
  "sn52.8:1.5": "‘mayaṁ imaṁ gaṅgānadiṁ pacchāninnaṁ karissāma pacchāpoṇaṁ pacchāpabbhāran’ti. ",
  "sn52.8:1.6": "Taṁ kiṁ maññathāvuso, api nu so mahājanakāyo gaṅgānadiṁ pacchāninnaṁ kareyya pacchāpoṇaṁ pacchāpabbhāran”ti? ",
  "sn52.8:1.7": "“No hetaṁ, āvuso”. ",
  "sn52.8:1.8": "“Taṁ kissa hetu”? ",
  "sn52.8:1.9": "“Gaṅgā, āvuso, nadī pācīnaninnā pācīnapoṇā pācīnapabbhārā. ",
  "sn52.8:1.10": "Sā na sukarā pacchāninnaṁ kātuṁ pacchāpoṇaṁ pacchāpabbhāraṁ. ",
  "sn52.8:1.11": "Yāvadeva ca pana so mahājanakāyo kilamathassa vighātassa bhāgī assā”ti. ",
  "sn52.8:2.1_0": "“Evameva kho, āvuso, bhikkhuṁ cattāro satipaṭṭhāne bhāventaṁ cattāro satipaṭṭhāne",
  "sn52.8:2.1_1": "bahulīkarontaṁ rājāno vā rājamahāmattā vā mittā vā amaccā vā ñātī vā sālohitā vā",
  "sn52.8:2.1_2": "bhogehi abhihaṭṭhuṁ pavāreyyuṁ:",
  "sn52.8:2.2": "‘ehambho purisa, kiṁ te ime kāsāvā anudahanti? ",
  "sn52.8:2.3": "Kiṁ muṇḍo kapālamanusañcarasi? ",
  "sn52.8:2.4": "Ehi hīnāyāvattitvā bhoge ca bhuñjassu puññāni ca karohī’ti. ",
  "sn52.8:3.1": "So vata, āvuso, bhikkhu cattāro satipaṭṭhāne bhāvento cattāro satipaṭṭhāne bahulīkaronto sikkhaṁ paccakkhāya hīnāyāvattissatīti—netaṁ ṭhānaṁ vijjati. ",
  "sn52.8:3.2": "Taṁ kissa hetu? ",
  "sn52.8:3.3": "Yañhi taṁ, āvuso, cittaṁ dīgharattaṁ vivekaninnaṁ vivekapoṇaṁ vivekapabbhāraṁ taṁ vata hīnāyāvattissatīti—netaṁ ṭhānaṁ vijjati. ",
  "sn52.8:3.4": "Kathañcāvuso, bhikkhu cattāro satipaṭṭhāne bhāveti, cattāro satipaṭṭhāne bahulīkarotīti? ",
  "sn52.8:3.5": "Idhāvuso, bhikkhu kāye kāyānupassī viharati …pe… ",
  "sn52.8:3.6": "vedanāsu …pe… ",
  "sn52.8:3.7": "citte …pe… ",
  "sn52.8:3.8": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn52.8:3.9": "Evaṁ kho, āvuso, bhikkhu cattāro satipaṭṭhāne bhāveti, cattāro satipaṭṭhāne bahulīkarotī”ti. ",
  "sn52.8:3.10": "Aṭṭhamaṁ. ",
  "sn52.9:0.1": "Saṁyutta Nikāya 52.9 ",
  "sn52.9:0.2": "1. Rahogatavagga ",
  "sn52.9:0.3": "Ambapālivanasutta ",
  "sn52.9:1.1": "Ekaṁ samayaṁ āyasmā ca anuruddho āyasmā ca sāriputto vesāliyaṁ viharanti ambapālivane. ",
  "sn52.9:1.2": "Atha kho āyasmā sāriputto sāyanhasamayaṁ paṭisallānā vuṭṭhito …pe… ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52.9:2.1": "“Vippasannāni kho te, āvuso anuruddha, indriyāni, parisuddho mukhavaṇṇo pariyodāto. ",
  "sn52.9:2.2": "Katamenāyasmā anuruddho vihārena etarahi bahulaṁ viharatī”ti? ",
  "sn52.9:2.3": "“Catūsu khvāhaṁ, āvuso, satipaṭṭhānesu suppatiṭṭhitacitto etarahi bahulaṁ viharāmi. ",
  "sn52.9:2.4": "Katamesu catūsu? ",
  "sn52.9:2.5": "Idhāhaṁ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṁ; ",
  "sn52.9:2.6": "vedanāsu …pe… ",
  "sn52.9:2.7": "citte …pe… ",
  "sn52.9:2.8": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—",
  "sn52.9:2.9": "imesu khvāhaṁ, āvuso, catūsu satipaṭṭhānesu suppatiṭṭhitacitto etarahi bahulaṁ viharāmi. ",
  "sn52.9:2.10_0": "Yo so, āvuso, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho",
  "sn52.9:2.10_1": "parikkhīṇabhavasaṁyojano sammadaññāvimutto, so imesu catūsu satipaṭṭhānesu suppatiṭṭhitacitto",
  "sn52.9:2.10_2": "bahulaṁ viharatī”ti.",
  "sn52.9:3.1": "“Lābhā vata no, āvuso, suladdhaṁ vata no, āvuso. ",
  "sn52.9:3.2": "Ye mayaṁ āyasmato anuruddhassa sammukhāva assumha āsabhiṁ vācaṁ bhāsamānassā”ti. ",
  "sn52.9:3.3": "Navamaṁ. ",
  "sn52.10:0.1": "Saṁyutta Nikāya 52.10 ",
  "sn52.10:0.2": "1. Rahogatavagga ",
  "sn52.10:0.3": "Bāḷhagilānasutta ",
  "sn52.10:1.1": "Ekaṁ samayaṁ āyasmā anuruddho sāvatthiyaṁ viharati andhavanasmiṁ ābādhiko dukkhito bāḷhagilāno. ",
  "sn52.10:1.2": "Atha kho sambahulā bhikkhū yenāyasmā anuruddho tenupasaṅkamiṁsu; upasaṅkamitvā āyasmantaṁ anuruddhaṁ etadavocuṁ: ",
  "sn52.10:2.1": "“Katamenāyasmato anuruddhassa vihārena viharato uppannā sārīrikā dukkhā vedanā cittaṁ na pariyādāya tiṭṭhantī”ti? ",
  "sn52.10:2.2": "“Catūsu kho me, āvuso, satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṁ na pariyādāya tiṭṭhanti. ",
  "sn52.10:2.3": "Katamesu catūsu? ",
  "sn52.10:2.4": "Idhāhaṁ, āvuso, kāye kāyānupassī viharāmi …pe… ",
  "sn52.10:2.5": "vedanāsu …pe… ",
  "sn52.10:2.6": "citte …pe… ",
  "sn52.10:2.7": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—",
  "sn52.10:2.8": "imesu kho me, āvuso, catūsu satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṁ na pariyādāya tiṭṭhantī”ti. ",
  "sn52.10:2.9": "Dasamaṁ. ",
  "sn52.10:2.10": "Rahogatavaggo paṭhamo. ",
  "sn52.10:3.0": "Tassuddānaṁ ",
  "sn52.10:3.1": "Rahogatena dve vuttā, ",
  "sn52.10:3.2": "sutanu kaṇḍakī tayo; ",
  "sn52.10:3.3": "Taṇhākkhayasalaḷāgāraṁ, ",
  "sn52.10:3.4": "ambapāli ca gilānanti. ",
  "sn52.11:0.1": "Saṁyutta Nikāya 52.11 ",
  "sn52.11:0.2": "2. Dutiyavagga ",
  "sn52.11:0.3": "Kappasahassasutta ",
  "sn52.11:1.1": "Ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. ",
  "sn52.11:1.2": "Atha kho sambahulā bhikkhū yenāyasmā anuruddho tenupasaṅkamiṁsu; upasaṅkamitvā āyasmatā anuruddhena saddhiṁ …pe… ekamantaṁ nisinnā kho te bhikkhū āyasmantaṁ anuruddhaṁ etadavocuṁ: ",
  "sn52.11:2.1": "“Katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? ",
  "sn52.11:2.2": "“Catunnaṁ khvāhaṁ, āvuso, satipaṭṭhānānaṁ bhāvitattā bahulīkatattā mahābhiññataṁ patto. ",
  "sn52.11:2.3": "Katamesaṁ catunnaṁ? ",
  "sn52.11:2.4": "Idhāhaṁ, āvuso, kāye kāyānupassī viharāmi …pe… ",
  "sn52.11:2.5": "vedanāsu …pe… ",
  "sn52.11:2.6": "citte …pe… ",
  "sn52.11:2.7": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—",
  "sn52.11:2.8": "imesaṁ khvāhaṁ, āvuso, catunnaṁ satipaṭṭhānānaṁ bhāvitattā bahulīkatattā mahābhiññataṁ patto. ",
  "sn52.11:2.9": "Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā kappasahassaṁ anussarāmī”ti. ",
  "sn52.11:2.10": "Paṭhamaṁ. ",
  "sn52.12:0.1": "Saṁyutta Nikāya 52.12 ",
  "sn52.12:0.2": "2. Dutiyavagga ",
  "sn52.12:0.3": "Iddhividhasutta ",
  "sn52.12:1.1_0": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā anekavihitaṁ",
  "sn52.12:1.1_1": "iddhividhaṁ paccanubhomi—ekopi hutvā bahudhā homi …pe… yāva brahmalokāpi kāyena vasaṁ vattemī”ti.",
  "sn52.12:1.2": "Dutiyaṁ. ",
  "sn52.13:0.1": "Saṁyutta Nikāya 52.13 ",
  "sn52.13:0.2": "2. Dutiyavagga ",
  "sn52.13:0.3": "Dibbasotasutta ",
  "sn52.13:1.1_0": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā dibbāya",
  "sn52.13:1.1_1": "sotadhātuyā visuddhāya atikkantamānusikāya ubho sadde suṇāmi dibbe ca mānuse ca ye dūre santike cā”ti.",
  "sn52.13:1.2": "Tatiyaṁ. ",
  "sn52.14:0.1": "Saṁyutta Nikāya 52.14 ",
  "sn52.14:0.2": "2. Dutiyavagga ",
  "sn52.14:0.3": "Cetopariyasutta ",
  "sn52.14:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā parasattānaṁ parapuggalānaṁ cetasā ceto paricca pajānāmi—",
  "sn52.14:1.2": "sarāgaṁ vā cittaṁ ‘sarāgaṁ cittan’ti pajānāmi …pe… ",
  "sn52.14:1.3": "avimuttaṁ vā cittaṁ ‘avimuttaṁ cittan’ti pajānāmī”ti. ",
  "sn52.14:1.4": "Catutthaṁ. ",
  "sn52.15:0.1": "Saṁyutta Nikāya 52.15 ",
  "sn52.15:0.2": "2. Dutiyavagga ",
  "sn52.15:0.3": "Ṭhānasutta ",
  "sn52.15:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā ṭhānañca ṭhānato aṭṭhānañca aṭṭhānato yathābhūtaṁ pajānāmī”ti. ",
  "sn52.15:1.2": "Pañcamaṁ. ",
  "sn52.16:0.1": "Saṁyutta Nikāya 52.16 ",
  "sn52.16:0.2": "2. Dutiyavagga ",
  "sn52.16:0.3": "Kammasamādānasutta ",
  "sn52.16:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāmī”ti. ",
  "sn52.16:1.2": "Chaṭṭhaṁ. ",
  "sn52.17:0.1": "Saṁyutta Nikāya 52.17 ",
  "sn52.17:0.2": "2. Dutiyavagga ",
  "sn52.17:0.3": "Sabbatthagāminisutta ",
  "sn52.17:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā sabbatthagāminippaṭipadaṁ yathābhūtaṁ pajānāmī”ti. ",
  "sn52.17:1.2": "Sattamaṁ. ",
  "sn52.18:0.1": "Saṁyutta Nikāya 52.18 ",
  "sn52.18:0.2": "2. Dutiyavagga ",
  "sn52.18:0.3": "Nānādhātusutta ",
  "sn52.18:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā anekadhātunānādhātulokaṁ yathābhūtaṁ pajānāmī”ti. ",
  "sn52.18:1.2": "Aṭṭhamaṁ. ",
  "sn52.19:0.1": "Saṁyutta Nikāya 52.19 ",
  "sn52.19:0.2": "2. Dutiyavagga ",
  "sn52.19:0.3": "Nānādhimuttisutta ",
  "sn52.19:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā sattānaṁ nānādhimuttikataṁ yathābhūtaṁ pajānāmī”ti. ",
  "sn52.19:1.2": "Navamaṁ. ",
  "sn52.20:0.1": "Saṁyutta Nikāya 52.20 ",
  "sn52.20:0.2": "2. Dutiyavagga ",
  "sn52.20:0.3": "Indriyaparopariyattasutta ",
  "sn52.20:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā parasattānaṁ parapuggalānaṁ indriyaparopariyattaṁ yathābhūtaṁ pajānāmī”ti. ",
  "sn52.20:1.2": "Dasamaṁ. ",
  "sn52.21:0.1": "Saṁyutta Nikāya 52.21 ",
  "sn52.21:0.2": "2. Dutiyavagga ",
  "sn52.21:0.3": "Jhānādisutta ",
  "sn52.21:1.1": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāmī”ti. ",
  "sn52.21:1.2": "Ekādasamaṁ. ",
  "sn52.22:0.1": "Saṁyutta Nikāya 52.22 ",
  "sn52.22:0.2": "2. Dutiyavagga ",
  "sn52.22:0.3": "Pubbenivāsasutta ",
  "sn52.22:1.1_0": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā anekavihitaṁ",
  "sn52.22:1.1_1": "pubbenivāsaṁ anussarāmi, seyyathidaṁ—ekampi jātiṁ dvepi jātiyo …pe… iti sākāraṁ sauddesaṁ",
  "sn52.22:1.1_2": "anekavihitaṁ pubbenivāsaṁ anussarāmī”ti.",
  "sn52.22:1.2": "Dvādasamaṁ. ",
  "sn52.23:0.1": "Saṁyutta Nikāya 52.23 ",
  "sn52.23:0.2": "2. Dutiyavagga ",
  "sn52.23:0.3": "Dibbacakkhusutta ",
  "sn52.23:1.1_0": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā dibbena",
  "sn52.23:1.1_1": "cakkhunā visuddhena atikkantamānusakena satte passāmi cavamāne upapajjamāne …pe…",
  "sn52.23:1.1_2": "iti dibbena cakkhunā visuddhena atikkantamānusakena yathākammūpage satte pajānāmī”ti.",
  "sn52.23:1.2": "Terasamaṁ. ",
  "sn52.24:0.1": "Saṁyutta Nikāya 52.24 ",
  "sn52.24:0.2": "2. Dutiyavagga ",
  "sn52.24:0.3": "Āsavakkhayasutta ",
  "sn52.24:1.1_0": "“Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā āsavānaṁ",
  "sn52.24:1.1_1": "khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā",
  "sn52.24:1.1_2": "upasampajja viharāmī”ti.",
  "sn52.24:1.2": "Cuddasamaṁ. ",
  "sn52.24:1.3": "Dutiyo vaggo. ",
  "sn52.24:2.0": "Tassuddānaṁ ",
  "sn52.24:2.1": "Mahābhiññaṁ iddhi dibbaṁ, ",
  "sn52.24:2.2": "Cetopariyaṁ ṭhānaṁ kammaṁ; ",
  "sn52.24:2.3": "Sabbatthadhātudhimutti, ",
  "sn52.24:2.4": "Indriyaṁ jhānaṁ tisso vijjāti. ",
  "sn52.24:2.5": "Anuruddhasaṁyuttaṁ aṭṭhamaṁ. "
}