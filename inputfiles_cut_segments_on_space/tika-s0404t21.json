{
  "tika-s0404t21:0": "(9) 4. Theravaggo",
  "tika-s0404t21:1": "1-8. Vāhanasuttādivaṇṇanā",
  "tika-s0404t21:2_0": "81-88. Catutthassa paṭhame vimariyādīkatenāti nimmariyādīkatena. Cetasāti evaṁvidhena",
  "tika-s0404t21:2_1": "cittena viharati. Tattha dve mariyādā kilesamariyādā ca ārammaṇamariyādā ca. Sace",
  "tika-s0404t21:2_2": "hissa rūpādike ārabbha rāgādayo uppajjeyyuṁ, kilesamariyādā tena katā bhaveyya. Tesu",
  "tika-s0404t21:2_3": "panassa ekopi na uppannoti kilesamariyādā natthi. Sace panassa rūpādidhamme āvajjentassa",
  "tika-s0404t21:2_4": "ekacce āpāthaṁ nāgaccheyyuṁ, evamassa ārammaṇamariyādā bhaveyya. Te panassa dhamme",
  "tika-s0404t21:2_5": "āvajjentassa āpāthaṁ anāgatadhammo nāma natthīti ārammaṇamariyādāpi natthi. Idha",
  "tika-s0404t21:2_6": "pana kilesamariyādā adhippetāti āha ‘‘kilesamariyādaṁ bhinditvā’’tiādi. Tatiyādīsu natthi vattabbaṁ.",
  "tika-s0404t21:3": "Vāhanasuttādivaṇṇanā niṭṭhitā.",
  "tika-s0404t21:4": "9-10. Kokālikasuttādivaṇṇanā",
  "tika-s0404t21:5_0": "89-90. Navame (saṁ. ni. ṭī. 1.1.181) kokālikanāmakā dve bhikkhū. Tato idhādhippetaṁ",
  "tika-s0404t21:5_1": "niddhāretvā dassetuṁ ‘‘koyaṁ kokāliko’’ti pucchā. Suttassa aṭṭhuppattiṁ dassetuṁ",
  "tika-s0404t21:5_2": "‘‘kasmā ca upasaṅkamī’’ti pucchā. Ayaṁ kirātiādi yathākkamaṁ tāsaṁ vissajjanaṁ. Vivekavāsaṁ",
  "tika-s0404t21:5_3": "vasitukāmattā appicchatāya ca mā no kassaci…pe… vasiṁsu. Āghātaṁ uppādesi attano",
  "tika-s0404t21:5_4": "icchāvighātanato. Therā bhikkhusaṅghassa niyyādayiṁsu payuttavācāya akatattā therehi",
  "tika-s0404t21:5_5": "ca adāpitattā. Pubbepi…pe… maññeti iminā therānaṁ kohaññe ṭhitabhāvaṁ āsaṅkati avaṇe",
  "tika-s0404t21:5_6": "vaṇaṁ passanto viya, suparisuddhe ādāsatale jallaṁ uṭṭhāpento viya ca.",
  "tika-s0404t21:6_0": "Aparajjhitvāti bhagavato sammukhā ‘‘pāpabhikkhū jātā’’ti vatvā. Mahāsāvajjadassanatthanti",
  "tika-s0404t21:6_1": "mahāsāvajjabhāvadassanatthaṁ, ayameva vā pāṭho. Māhevanti mā evamāha, mā evaṁ bhaṇi.",
  "tika-s0404t21:6_2": "Saddhāya ayo uppādo saddhāyo, taṁ āvahatīti saddhāyikoti āha ‘‘saddhāya āgamakaro’’ti.",
  "tika-s0404t21:6_3": "Saddhāyikoti vā saddhāya ayitabbo, saddheyyoti attho. Tenāha ‘‘saddhātabbavacano vā’’ti.",
  "tika-s0404t21:7_0": "Pīḷakā nāma bāhirato paṭṭhāya aṭṭhīni bhindanti, imā pana paṭhamaṁyeva aṭṭhīni bhinditvā",
  "tika-s0404t21:7_1": "uggatā. Tenāha ‘‘aṭṭhīni bhinditvā uggatāhi piḷakāhī’’ti. Taruṇabeluvamattiyoti taruṇabillaphalamattiyo.",
  "tika-s0404t21:7_2": "Visagilitoti khittapaharaṇo . Tañca baḷisaṁ visasamaññā loke. Ārakkhadevatānaṁ saddaṁ",
  "tika-s0404t21:7_3": "sutvāti padaṁ ānetvā sambandho.",
  "tika-s0404t21:8_0": "Brahmaloketi suddhāvāsaloke. Varākoti anuggahavacanametaṁ. Hīnapariyāyoti keci. Piyasīlāti",
  "tika-s0404t21:8_1": "iminā etasmiṁ atthe niruttinayena pesalāti padasiddhīti dasseti. Kabarakkhīnīti byādhibalena",
  "tika-s0404t21:8_2": "paribhinnavaṇṇatāya kabarabhūtāni akkhīni. Yattakanti bhagavato vacanaṁ aññathā karontena",
  "tika-s0404t21:8_3": "yattakaṁ tayā aparaddhaṁ, tassa pamāṇaṁ natthīti attho. Yasmā anāgāmino nāma pahīnakāmacchandabyāpādā",
  "tika-s0404t21:8_4": "honti, tvañca diṭṭhikāmacchandabyāpādavasena idhāgato, tasmā yāvañca te idaṁ aparaddhanti",
  "tika-s0404t21:8_5": "evamettha attho daṭṭhabbo.",
  "tika-s0404t21:9_0": "Adiṭṭhippattoti appattadiṭṭhiko. Gilitaviso viya visaṁ gilitvā ṭhito viya. Kuṭhārisadisā",
  "tika-s0404t21:9_1": "mūlapacchindanaṭṭhena. Uttamattheti arahatte. Khīṇāsavoti vadati sunakkhatto viya",
  "tika-s0404t21:9_2": "acelaṁ korakkhattiyaṁ. Yo aggasāvako viya pasaṁsitabbo khīṇāsavo, taṁ ‘‘dussīlo aya’’nti",
  "tika-s0404t21:9_3": "vadati. Vicinātīti ācinoti pasavati. Pasaṁsiyanindā tāva sampannaguṇaparidhaṁsanavasena",
  "tika-s0404t21:9_4": "pavattiyā sāvajjatāya kaṭukavipākā, nindiyappasaṁsā pana kathaṁ tāya samavipākāti?",
  "tika-s0404t21:9_5": "Tattha avijjamānaguṇasamāropanena attano paresañca micchāpaṭipattihetubhāvato pasaṁsiyena",
  "tika-s0404t21:9_6": "tassa samabhāvakaraṇato ca. Lokepi hi asūraṁ sūrena samaṁ karonto gārayho hoti, pageva",
  "tika-s0404t21:9_7": "duppaṭipannaṁ suppaṭipannena samaṁ karontoti.",
  "tika-s0404t21:10": "Sakena dhanenāti attano sāpateyyena. Ayaṁ appamattako aparādho diṭṭhadhammikattā sappatikārattā ca tassa. Ayaṁ mahantataro kali katūpacitassa samparāyikattā appatikārattā ca.",
  "tika-s0404t21:11_0": "Nirabbudoti gaṇanāviseso esoti āha ‘‘nirabbudagaṇanāyā’’ti, satasahassaṁ nirabbudānanti",
  "tika-s0404t21:11_1": "attho. Yamariyagarahī nirayaṁ upetīti ettha yathāvuttaāyuppamāṇaṁ pākatikavasena",
  "tika-s0404t21:11_2": "ariyūpavādinā vuttanti veditabbaṁ. Aggasāvakānaṁ pana guṇamahantatāya tatopi ativiya",
  "tika-s0404t21:11_3": "mahantataramevāti vadanti.",
  "tika-s0404t21:12_0": "Athakho brahmā sahampatīti ko ayaṁ brahmā, kasmā ca pana bhagavantaṁ upasaṅkamitvā",
  "tika-s0404t21:12_1": "etadavocāti? Ayaṁ kassapassa bhagavato sāsane sahako nāma bhikkhu anāgāmī hutvā suddhāvāsesu",
  "tika-s0404t21:12_2": "uppanno, tattha sahampati brahmāti sañjānanti. So panāhaṁ bhagavantaṁ upasaṅkamitvā",
  "tika-s0404t21:12_3": "‘‘padumanirayaṁ kittessāmi, tato bhagavā bhikkhūnaṁ ārocessati, athānusandhikusalā",
  "tika-s0404t21:12_4": "bhikkhū tatthāyuppamāṇaṁ pucchissanti, bhagavā ācikkhanto ariyūpavāde ādīnavaṁ pakāsessatī’’ti",
  "tika-s0404t21:12_5": "iminā kāraṇena bhagavantaṁ upasaṅkamitvā etadavoca.",
  "tika-s0404t21:13_0": "Magadharaṭṭhe saṁvohārato māgadhako pattho, tena. Paccitabbaṭṭhānassāti nirayadukkhena",
  "tika-s0404t21:13_1": "paccitabbappadesassa etaṁ abbudoti nāmaṁ. Vassagaṇanāti ekato paṭṭhāya dasaguṇitaṁ",
  "tika-s0404t21:13_2": "abbudaāyumhi tato aparaṁ vīsatiguṇitaṁ nirabbudādīsu vassagaṇanā veditabbā. Ayañca",
  "tika-s0404t21:13_3": "gaṇanā aparicitānaṁ dukkarāti vuttaṁ ‘‘na taṁ sukaraṁ saṅkhātu’’nti. Keci pana ‘‘tattha",
  "tika-s0404t21:13_4": "tattha paridevanānattena kammakāraṇanānattenapi imāni nāmāni laddhānī’’ti vadanti,",
  "tika-s0404t21:13_5": "apare ‘‘sītanarakā ete’’ti. Sabbatthāti ababādīsu padumapariyosānesu sabbesu nirayesu.",
  "tika-s0404t21:13_6": "Esa nayoti heṭṭhimato uparimassa vīsatiguṇataṁ atidisati. Dasame natthi vattabbaṁ.",
  "tika-s0404t21:14": "Kokālikasuttādivaṇṇanā niṭṭhitā.",
  "tika-s0404t21:15": "Theravaggavaṇṇanā niṭṭhitā."
}