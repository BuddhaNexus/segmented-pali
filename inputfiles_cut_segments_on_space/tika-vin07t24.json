{
  "tika-vin07t24:0": "9. Campeyyakkhandhako",
  "tika-vin07t24:1": "Kassapagottabhikkhuvatthukathādivaṇṇanā",
  "tika-vin07t24:2": "380. Campeyyakkhandhake tantibaddhoti tanti vuccati byāpāro, tattha baddho, ussukkaṁ āpannoti attho. Tenāha ‘‘tasmiṁ āvāse’’tiādi.",
  "tika-vin07t24:3_0": "387-8.Hāpanaṁ vā aññathā karaṇaṁ vā natthīti ñattikammassa ñattiyā ekattā hāpanaṁ",
  "tika-vin07t24:3_1": "na sambhavati, tassā ekattā eva pacchā ñattiṭhapanavasena, dvikkhattuṁ ṭhapanavasena",
  "tika-vin07t24:3_2": "ca aññathā karaṇaṁ natthi. Paratoti parivāre. Tanti pabbājanīyakammaṁ, tassāti attho.",
  "tika-vin07t24:4": "Kassapagottabhikkhuvatthukathādivaṇṇanā niṭṭhitā.",
  "tika-vin07t24:5": "Dvenissaraṇādikathāvaṇṇanā",
  "tika-vin07t24:6_0": "395.Esāti ‘‘bālo’’tiādinā niddiṭṭhapuggalo, appattoti sambandho. Tattha kāraṇamāha",
  "tika-vin07t24:6_1": "‘‘yasmā’’tiādi. Tattha āveṇikena lakkhaṇenāti pabbājanīyakammassa nimittabhāvena",
  "tika-vin07t24:6_2": "pāḷiyaṁ vuttattā asādhāraṇabhūtena kuladūsakabhāvena. Yadi hesa taṁ kammaṁ appatto,",
  "tika-vin07t24:6_3": "kathaṁ pana sunissāritoti āha ‘‘yasmā panassa ākaṅkhamāno saṅgho pabbājanīyakammaṁ",
  "tika-vin07t24:6_4": "kareyyāti vuttaṁ, tasmā sunissārito’’ti. Tattha vuttanti kammakkhandhake (cūḷava. 27) vuttaṁ.",
  "tika-vin07t24:7_0": "Ettha pana kuladūsakakammaṁ katvā pabbājanīyakammakatassa terasakakaṇḍakaṭṭhakathāyaṁ",
  "tika-vin07t24:7_1": "‘‘yasmiṁ vihāre vasantena yasmiṁ gāme kuladūsakakammaṁ kataṁ hoti, tasmiṁ vihāre",
  "tika-vin07t24:7_2": "vā tasmiṁ gāme vā na vasitabba’’ntiādinā (pārā. aṭṭha. 2.433) yā sammāvattanā vuttā,",
  "tika-vin07t24:7_3": "sā itarenāpi pūretabbā. Yaṁ pana paṭippassaddhakammassa kuladūsakassa tattheva aṭṭhakathāyaṁ",
  "tika-vin07t24:7_4": "‘‘yesu kulesu kuladūsakakammaṁ kataṁ, tato paccayā na gahetabbā’’tiādi vuttaṁ, taṁ",
  "tika-vin07t24:7_5": "na pūretabbaṁ kulasaṅgahassa akatattā. Evaṁ sesakammesupi. Yadi evaṁ ‘‘tajjanīyakammārahassa",
  "tika-vin07t24:7_6": "niyasakammaṁ karoti…pe… evaṁ kho, upāli, adhammakammaṁ hotī’’tiādivacanaṁ (mahāva.",
  "tika-vin07t24:7_7": "402) virujjhatīti? Na virujjhati saṅghasanniṭṭhānavasena tajjanīyādikammārahattassa",
  "tika-vin07t24:7_8": "sijjhanato. Yassa hi saṅgho ‘‘tajjanīyakammaṁ karomā’’ti sanniṭṭhānaṁ katvā kammavācaṁ",
  "tika-vin07t24:7_9": "sāvento pabbājanīyakammavācaṁ sāveti, tassa kammaṁ adhammakammaṁ hoti. Sace pana",
  "tika-vin07t24:7_10": "‘‘tasseva pabbājanīyakammameva karomā’’ti sanniṭṭhānaṁ katvā tadeva karoti, tassa",
  "tika-vin07t24:7_11": "taṁ kammaṁ dhammakammanti veditabbaṁ.",
  "tika-vin07t24:8_0": "Evamidha ‘‘nissāraṇa’’nti adhippetassa pabbājanīyakammassa vasena atthaṁ dassetvā",
  "tika-vin07t24:8_1": "idāni tadaññesaṁ tajjanīyādīnaṁ vasena nissāraṇe adhippete ‘‘appatto nissāraṇa’’nti",
  "tika-vin07t24:8_2": "imassa paṭipakkhavasena sampatto nissāraṇaṁ, ‘‘tañce saṅgho nissāreti. Sunissārito’’ti",
  "tika-vin07t24:8_3": "atthasambhavaṁ dassetuṁ puna ‘‘tañce saṅgho nissāretīti sace saṅgho’’tiādi vuttaṁ.",
  "tika-vin07t24:8_4": "Tattha tatthāti tajjanīyādikammavisaye, ekenāpi aṅgena nissāraṇā anuññātāti yojanā.",
  "tika-vin07t24:8_5": "Pāḷiyaṁ appatto nissāraṇanti ettha āpanno āveṇikavasena tajjanīyādisaṅkhātaṁ nissāraṇaṁ",
  "tika-vin07t24:8_6": "pattoti attho gahetabbo.",
  "tika-vin07t24:9": "Dvenissaraṇādikathāvaṇṇanā niṭṭhitā.",
  "tika-vin07t24:10": "Campeyyakkhandhakavaṇṇanānayo niṭṭhito."
}