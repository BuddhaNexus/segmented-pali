{
  "anya-e1205n3:0": "4. Pakiṇṇakakathā",
  "anya-e1205n3:1_0": "Tatra ṭhatvā rañeño uppatti kathetabbā. (So pana) amhākaṁ satthuno bodhippattito",
  "anya-e1205n3:1_1": "puretarameva mahāmalaya raṭṭhe vanacarakaṁ paṭicca tassa bhariyāya kucchiyaṁ paṭisandhiṁ",
  "anya-e1205n3:1_2": "gaṇhi. Navaḍḍhamāsāvasāne mātukucchito nikkhamitvā kamena vaḍḍhanto viññubhāvaṁ pāpuṇi.",
  "anya-e1205n3:1_3": "Tassa pitā ekaṁ dārikaṁ ānetvā puttassa gehe akāsi. Aparabhāge tassa pitā kālamakāsi.",
  "anya-e1205n3:1_4": "Kumāro’carako’ti paññāyi. So tato paṭṭhāya paccekabuddhaṁ upaṭṭhahi. Carako attano",
  "anya-e1205n3:1_5": "nivāsavatthusmiṁ kadalipanasādīni ropetvā phalārāmaṁ akāsi. Tato aparabhāge tena",
  "anya-e1205n3:1_6": "ropitapanasarukkho mahantaṁ cāṭippamāṇaṁ panasaphalaṁ gaṇhi. Carako attano vatthuṁ",
  "anya-e1205n3:1_7": "gantvā sākhāya supakkaṁ panasaphalaṁ passitvā chinditvā gehaṁ āharitvā apassāyaṁ",
  "anya-e1205n3:1_8": "luñcitvā upadhāresi. Tato samantā catumadhuraṁ viya yūsaṁ otaritvā apassayaṁ apanīta",
  "anya-e1205n3:1_9": "āvāṭaṁ pūretvā aṭṭhāsi. Tato carako evaṁ cintesi. Imaṁ panasaphalaṁ amhākaṁ paccekabuddhena",
  "anya-e1205n3:1_10": "vinā aññesaṁ nānucchavikanti. Paṭisāmetvā ṭhapesi.",
  "anya-e1205n3:2_0": "Punadivase paccekabuddho lenato nikkhamitvā sarīrapaṭijagganaṁ katvā surattapallavasadisaṁ",
  "anya-e1205n3:2_1": "antaravāsakaṁ parimaṇḍalaṁ katvā nivāsetvā bahalapavaramahāpaṁsukūlacīvaraṁ pārupitvā",
  "anya-e1205n3:2_2": "nīlabhamaravaṇṇaṁ pattaṁ hatthena gahetvā ākāsena āgantvā tassa kuṭidvāre pākaṭo",
  "anya-e1205n3:2_3": "ahosi. Carako kuṭito nikkhamitvā taṁ vanditvā hatthato pattaṁ gahetvā gehaṁ pavesetvā",
  "anya-e1205n3:2_4": "pīṭhe nisīdāpetvā attanā ṭhapitaṭṭhānato panasaphalaṁ gahetvā yūsaṁ patte pūretvā",
  "anya-e1205n3:2_5": "paṭiggahāpesi. Paccekabuddho taṁ paribhuñjitvā ākāsato attano vasanaṭṭhānameva gato.",
  "anya-e1205n3:2_6": "Athekadivasaṁ carako paradesā gacchanto bhariyaṁ pakkosāpetvā;’ amma, ayyassa appamatto",
  "anya-e1205n3:2_7": "hutvā dānaṁ dehī’ti sabbūpakaraṇaṁ niyyādetvā paradesaṁ gato. Punadivase paccekabuddho",
  "anya-e1205n3:2_8": "lenato nikkhamitvā cīvaraṁ pārupitvā pattamādāya ākāsato āgantvā kuṭidvāre otaritvā",
  "anya-e1205n3:2_9": "aṭṭhāsi. Tasmiṁ khaṇe carakassa bhariyā kuṭito nikkhamitvā paccekabuddhassa hatthato",
  "anya-e1205n3:2_10": "pattaṁ gahetvā gehe nisīdāpetvā bhattaṁ adāsi.",
  "anya-e1205n3:3_0": "Tena bhattakicce pariniṭṭhite sā taruṇapaccekabuddhaṁ passitvā kilesapaṭisaṁyuttaṁ",
  "anya-e1205n3:3_1": "cittaṁ uppādetvā paccekabuddhassa attano ajjhāsayaṁ kathesi. Paccekabuddho tassā",
  "anya-e1205n3:3_2": "kathaṁ sutvā jigucchamāno uppatitvā ākāsato attano vasanaṭṭhānameva gato. Sā paccekabuddhassa",
  "anya-e1205n3:3_3": "gatakāle attano sarīraṁ telena makkhetvā bhaṇḍanakā viya nitthunamānā mañce nipajji.",
  "anya-e1205n3:3_4": "Carako paradesato āgantvā bhariyaṁ nipajjamānaṁ evamāha?’Bhadde, kiṁ ayyassa bhikkhaṁ",
  "anya-e1205n3:3_5": "adāsī’ti. Sā nitthunamānā āha? Mā puccha tava ayyassa kammanti. Kathehi bhadde, kiṁ",
  "anya-e1205n3:3_6": "tena kammaṁ katanti. So attanā saddhiṁ kilesavasne okāsaṁ kārāpetuṁ vāyamitvā mayā",
  "anya-e1205n3:3_7": "ayuttanti vutte mama kese gahetvā hatthapādehi ākoṭetvā sarīraṁ nakhena ottharitvā",
  "anya-e1205n3:3_8": "sīse paharitvā gato’ti vutte carako taṁ sutvā asahanto (eso mayā) evarūpassa assamaṇakammassa",
  "anya-e1205n3:3_9": "posito’ti vatvā tassā sokaṁ vinodetvā dhanuṁ ādāya tikkhasaraṁ gahetvā etaṁ māretvā",
  "anya-e1205n3:3_10": "āgamissāmī’ti vatvā vasanaṭṭhānaṁ agamāsi.",
  "anya-e1205n3:4_0": "Tasmiṁ samaye paccekabuddho nahānatthāya gato. Gantvā ca pana kāyabandhanaṁ ākāse",
  "anya-e1205n3:4_1": "cīvaravaṁsaṁ viya katvā nivāsanapāpuraṇaṁ tasmiṁ ṭhapetvā jalasāṭakaṁ nivāsetvā udakamatthakā",
  "anya-e1205n3:4_2": "ākāse nisīditvā nahāyituṁ ārabhi. Carako paccekabuddhassa garugāravakāraṇaṁ passanto",
  "anya-e1205n3:4_3": "gumbantare nilīno aṭṭhāsi. Ṭhatvā ca pana evarūpaṁ acchariyaṁ disvā cintesi? Ayañca",
  "anya-e1205n3:4_4": "evarūpaṁ na karoti, addhā esā musāvādā’ti. Ahaṁ etissā vacanaṁ gahetvā evarūpassa",
  "anya-e1205n3:4_5": "samaṇassa akāraṇe aparādhaṁ kataṁ. Eso tādisaṁ na karotī’ti cintetvā paccekabuddhassa",
  "anya-e1205n3:4_6": "nahatvā ṭhītakāle gantvā pādesu nipatitvā?’Mayhaṁ khamatha ayyā’ti āha. Pacceka buddho?",
  "anya-e1205n3:4_7": "Kiṁ kathesi upāsakā’ti. So attano mātugāmassa kathitaṁ ācikkhi. Evañhi sati upāsaka",
  "anya-e1205n3:4_8": "tumhākaṁ āgatakammaṁ niṭṭhapetvā gantuṁ vaṭṭatī’ti āha. Mā evaṁ kathetha sāmi, ahaṁ",
  "anya-e1205n3:4_9": "aññāṇabhāvena tassā vacanaṁ gahetvā tumhākaṁ akāraṇe dubbhituṁ āgatomhi’ti sabbaṁ",
  "anya-e1205n3:4_10": "attanā cintitaṁ ācikkhi.",
  "anya-e1205n3:5_0": "Paccekabuddho? Āma upāsaka, sā attanā saddhiṁ asaddhammapaṭisaṁyuttakathaṁ kathesī’ti",
  "anya-e1205n3:5_1": "āha. So tassā kujjhitvā ahaṁ etaṁ nissāya imassa aparajjhāmi. Gantvā taṁ māressāmī’ti",
  "anya-e1205n3:5_2": "paccekabuddhaṁ pañcapatiṭṭhitena vanditvā nikkhami. Paccekabuddho taṁ nivattetvā",
  "anya-e1205n3:5_3": "mātugāmaṁ mā mārehī’ti anekavidhāni kāraṇāni kathetvā pañcasīle patiṭṭhapetvā tassa",
  "anya-e1205n3:5_4": "dhammaṁ desento imaṁ gāthamāha?",
  "anya-e1205n3:6": "Yo appaduṭṭhassa narassa dussati,",
  "anya-e1205n3:7": "Suddhassa posassa anaṅgaṇassa;",
  "anya-e1205n3:8": "Tameva bālaṁ pacceti pāpaṁ,",
  "anya-e1205n3:9": "Sukhumo rajo paṭivātaṁva khitto’ti;",
  "anya-e1205n3:10_0": "Carako tassa dhammadesanaṁ sutvā pasantacitto hutvā pañcapatiṭṭhitena vanditvā gehaṁ",
  "anya-e1205n3:10_1": "gantvā tāya saddhiṁ samaggavāsaṁ vasitvā tato paṭṭhāya yāvajīvaṁ paccekabuddhassa",
  "anya-e1205n3:10_2": "cīvarapiṇḍapātasenāsanagilānapaccayabhesajjaparikkhārādayo parikkhāre ca datvā paṭijaggi.",
  "anya-e1205n3:10_3": "So tasmiṁyeva lene vasanto aparabhāge anupādisesāya nibbānadhātuyā parinibbāyi.",
  "anya-e1205n3:11": "Sayambhuñāṇena vigayha dhammaṁ,",
  "anya-e1205n3:12": "Dukkhaṁ anantaṁ sakalaṁ pahāya;",
  "anya-e1205n3:13": "Samādhijhānābhirato yasassi,",
  "anya-e1205n3:14": "Gato vināsaṁ pavaro yasassi.",
  "anya-e1205n3:15_0": "Atha pacchā carako kālaṁ katvā sagge nibbatti. Tattha ciraṁ dibbasampattiṁ anubhavitvā",
  "anya-e1205n3:15_1": "devalokato cavitvā imasmiṁ dīpe malaya raṭṭhe amaruppala lenassa āsannaṭṭhāne upacarakassa",
  "anya-e1205n3:15_2": "putto hutvā nibbatti. So navamāsaḍḍhapariyosāne mātukucchito nikkhami. Tassa nāmagahaṇadivase",
  "anya-e1205n3:15_3": "ñātakā amaruppala kumāroti nāmaṁ akaṁsu. So pana aparabhāge vaḍḍhento dārakehi saddhiṁ",
  "anya-e1205n3:15_4": "kīḷanto pattapuṭena vālukabhattaṁ pacitvā, dārakā ime samaṇāti vatvā paṭipāṭiyā nisīdāpetvā",
  "anya-e1205n3:15_5": "dānaṁ dassāmī’ti vatvā kīḷādānaṁ deti. Ekadivasaṁ amaruppala kumāro vālukathupaṁ",
  "anya-e1205n3:15_6": "katvā attano nivāsanavatthadussaṁ gahetvā khuddakadaṇḍake bandhitvā paṭākaṁ katvā",
  "anya-e1205n3:15_7": "pūjanatthāya ṭhapesi. Amaruppala lenavāsī maliya devattheraṁ nissāya dānādīni puññāni",
  "anya-e1205n3:15_8": "katvā tato cuto imasmiṁyeva dīpe mahāgāme goṭhābhayamahārājassa aggamahesiyā kucchimhi",
  "anya-e1205n3:15_9": "paṭisandhiṁ gaṇhi. So navamāsaḍḍhapariyosāne mātukucchito nikkhami. Tassa nāmagahaṇa",
  "anya-e1205n3:15_10": "divase’kākavaṇṇatisso’ti nāmaṁ akaṁsu. So anupubbena vaḍḍhitvā pitu accayena chattaṁ",
  "anya-e1205n3:15_11": "ussāpetvā kākavaṇṇatissamahārājā ahosi. Tassa chatte ussāpiteyeva sakalaraṭṭhaṁ subhikkhaṁ",
  "anya-e1205n3:15_12": "ahosi. Pañca vā dvādasa vā divase anatikkamitvā devo sammā vassati. Vessantarabodhisattassa",
  "anya-e1205n3:15_13": "dānagge yācakānaṁ hatthe bhikkhābhājanaṁ viya tasmiṁ kāle vāpīpokkharaṇī-nadī-kandara-sobbha-jātasarādayo",
  "anya-e1205n3:15_14": "vassodakena pūritā ahesuṁ. Pañcavidhapadumasañchannā anekadijasamākiṇṇā nānārukkhehi",
  "anya-e1205n3:15_15": "virocitā ahesuṁ. Nānā sassāni sampajjiṁsu, uttarakuru ālakamandā rājadhānisadisaṁva",
  "anya-e1205n3:15_16": "hiraññasuvaṇṇādi ratanaṭṭhānaṁ.",
  "anya-e1205n3:16_0": "So rājā saddhāya sampanno mahābhikkhusaṅghassa cattāro paccaye anūnaṁ katvā dāpesi.",
  "anya-e1205n3:16_1": "Saṭṭhimattānaṁ tipiṭakadharānaṁ candanadoṇiyā satapākatelassa pūrāpetvā yāvapiṭṭhipādaṁ",
  "anya-e1205n3:16_2": "tāva osīdāpetvā nisinnānaṁ laṭṭhima dhudantakaṭṭhaṁ catumadhuraṁ pakkhipitvā dāpesi.",
  "anya-e1205n3:16_3": "Ucchukaṇḍa-sakkharā-nālikera-phalamūlakhandhakhādanañca nānāvidhamaccharasehi sugandhasālitaṇḍulena",
  "anya-e1205n3:16_4": "sādhitayāgubhattañca pātova adāsi. Antarābhatte aṭṭhārasavidha-antarakhajjakañca",
  "anya-e1205n3:16_5": "ucchukadalipanasaphalādayo ca nānāvidhottaribhaṅgena saddhiṁ sugandhasālitaṇḍulabhattaṁ",
  "anya-e1205n3:16_6": "nānaggarasaṁ dāpetvā pacchābhattaṁ aṭṭhavidhakappīyapānake ca dāpesi. Aññe samaṇaparikkhāre",
  "anya-e1205n3:16_7": "ca dāpesi. Iminā niyāmeneva bhikkhusaṅghassa tipiṭakadharabhikkhūnañca nirantaraṁ",
  "anya-e1205n3:16_8": "mahā dānaṁ datvā vasati.",
  "anya-e1205n3:17_0": "Athāparena samayena kalyāṇiyaṁ sivo nāma mahārājā attano bhāgineyyassa abhayakumārassa",
  "anya-e1205n3:17_1": "kākavaṇṇatissa rañño bhaginiyā somadeviyā nāma rājaputtiyā āvāhamaṅgalaṁ katvā ānetvā",
  "anya-e1205n3:17_2": "pādaparicārikaṁ dāpesi. Datvā ca pana abhaya kumāraṁ girinagaramhi nisīdāpesī. So",
  "anya-e1205n3:17_3": "girinagare rajjaṁ kārāpetvā giriabhayo nāma rājā hutvā mahantaṁ sampattiṁ anubhavamāno",
  "anya-e1205n3:17_4": "vihāsi. Tato aparabhāge kākavaṇṇatissa mahārājā mahāgāme viharanto aññatarassa bhikkhussa",
  "anya-e1205n3:17_5": "gatte maṅkunā daṭṭhaṭṭhāne gaṇḍaṁ uṭṭhitaṁ disvā kimetaṁ ayyā’ti pucchi. Maṅkunā",
  "anya-e1205n3:17_6": "daṭṭhaṭṭhānaṁ mahārājāti. Taṁ sutvā saṁvegappatto, bhante maṅkunā kismiṁ na bhavanti’ti",
  "anya-e1205n3:17_7": "pucchi. Paṭṭasāṭake na bhavanti’ti. Ime pana bhaddantā paṭṭasāṭake kuto labhantī’ti",
  "anya-e1205n3:17_8": "cintetvā gato. Taṁ divasameva pānīyamāḷake nisinno tipiṭakatissatthero nāma rañño",
  "anya-e1205n3:17_9": "buddhasīhanādasuttaṁ nāma kathesi. So there pasanno; uttarāsaṅge dīyamāne’ekasāṭako",
  "anya-e1205n3:17_10": "bhavissāmi’ tasmā imameva dātuṁ na sakkā, kathaṁ karissāmī’ti cintento therena saddhiṁ",
  "anya-e1205n3:17_11": "kathayamāno tattha māḷakeyeva aṭṭhāsi. Tasmiṁ khaṇe eko kāko ambasākhantare nisīditvā",
  "anya-e1205n3:18": "Saddaṁ karonto evamācikkhi. Ayya kākavaṇṇatissamahārāja, tumhākaṁ kaṅkhā nāma natthī, pasādakkhaṇe dhammakathikassa uttarāsaṅgaṁ dehī’ti āha.",
  "anya-e1205n3:19": "(Kāko so kākavaṇṇassa vadeti vacanakkhamo,",
  "anya-e1205n3:20": "Pasādajāto therassa tuvaṁ saddhammadesane;",
  "anya-e1205n3:21": "Dadāhi uttarāsaṅgaṁ mahātherassa bhūmipā’ti.)",
  "anya-e1205n3:22_0": "Mahārāja, ahaṁ tumhākaṁ pañcasāsanaṁ gahetvā āgato. Vihāradevi puttaṁ vijāyi. Idamekaṁ",
  "anya-e1205n3:22_1": "sāsanaṁ. Ekā kareṇukā suvīrahatthipotakaṁ titthasare vijāyī. Idaṁ dutiyaṁ sāsanaṁ.",
  "anya-e1205n3:22_2": "Goṭhasamuddamajjhena sattamattā nāvā paṭṭane paccuṭṭhitā, idaṁ tatiyaṁ sāsanaṁ uttara",
  "anya-e1205n3:22_3": "vaḍḍhamānapabbatapāde dvikarīsappamāṇe khette taruṇatālakkhandhappamāṇā suvaṇṇakkhandhā",
  "anya-e1205n3:22_4": "uggacchiṁsu, idaṁ catutthaṁ sāsanaṁ. Giripabbatapāde koṭa raṭṭhaka vihāre koṭaraṭṭhako",
  "anya-e1205n3:22_5": "nāma thero maggopasamaṁ vatvā giripabbatamatthake sattatālappamāṇaṁ uggantvā ākāse",
  "anya-e1205n3:22_6": "nisinno parinibbāyi, idaṁ pañcamaṁ sāsanaṁ.",
  "anya-e1205n3:23": "(Putto hatthī ca nāvā ca catutthaṁ hemakhandhakaṁ;",
  "anya-e1205n3:24": "Therassa parinibbānaṁ pañcamaṁ sāsanaṁ idaṁ.",
  "anya-e1205n3:25": "Imaṁ gahetvāna ahaṁ āgato tava santikaṁ;",
  "anya-e1205n3:26": "Sāsanaṁ īdisaṁ sutvā puññakamme rato bhava.",
  "anya-e1205n3:27": "Vatthaṁ sahasā dāpehi kato sabbasamāgamo;",
  "anya-e1205n3:28": "Idaṁ niccaṁ jānanto kiṁ laggo uttarāsaṅge’ti.)",
  "anya-e1205n3:29_0": "Rājā kākassa vacanaṁ sutvā hasi. Thero? Kasmā mahārāja hasī’ti pucchi. Bhante, etasmiṁ",
  "anya-e1205n3:29_1": "ambasākhantare nisīditvā saddaṁ karontassa kākassa kathaṁ sutvā hasinti sabbaṁ ārocesi.",
  "anya-e1205n3:29_2": "Thero’pi raññā purimattabhāve katakammaṁ passitvā hasi. Rājā kasmā ayyo hasī’ti pucchi.",
  "anya-e1205n3:29_3": "Mahārāja, tumhākaṁ anantare attabhāve malayaraṭṭhe amaruppala nāma kāle katakammaṁ",
  "anya-e1205n3:29_4": "passitvā hasitti. Tena puṭṭho katakusalakammaṁ sabbaṁ vitthārena tassa ācikkhi. Rājā",
  "anya-e1205n3:29_5": "somanassappatto attano uttarāsaṅgaṁ datvā theraṁ vanditvā gehaṁ gato. Koṭaraṭṭhakavihāraṁ",
  "anya-e1205n3:29_6": "gantvā therassa sarīrajjhāpanaṁ kārāpetvā dhātuṁ ādāya cetiyaṁ kārāpetvā mahantaṁ",
  "anya-e1205n3:29_7": "pūjaṁ katvā mahāgāmaṁ gato. Suvaṇṇaṁ āharāpetvā rājaṅgaṇe ṭhapāpesi. Goṭhasamuddakucchiyaṁ",
  "anya-e1205n3:29_8": "patta nāvāto vatthāni āharāpetvā bhikkhusaṅghassa cīvaratthāya dāpetvā mahādānaṁ",
  "anya-e1205n3:29_9": "pavattetvā mahāgāmasamīpe vihāraṁ kārāpetvā viharanto attano puttaṁ duṭṭhagāmaṇiṁ",
  "anya-e1205n3:29_10": "pakkosāpetvā; tāta, tvaṁ gantvā girimhi nagare nisīdā’ti vatvā amaccañcassa pituṭṭhāne",
  "anya-e1205n3:29_11": "ṭhapetvā girinagaraṁ pāhesi. Taṁ disvā giriabhaya kumāro kumārena saddhiṁ āgatabaḷassa",
  "anya-e1205n3:29_12": "vatthāhārādīni dāpetvā mahantaṁ sammānaṁ akāsi. Rājakumāro giripabbatapāde vihāsi.",
  "anya-e1205n3:30_0": "Tato aparabhāge jātiṁ nissāya khattiyānaṁ vivādo ahosi. So abhayarājā kiṁ mevivādenā’ti",
  "anya-e1205n3:30_1": "attano bhariyāya somadeviyā saddhiṁ balavāhanaṁ gahetvā anukkamena gacchanto serunagare",
  "anya-e1205n3:30_2": "rajjaṁ kārentaṁ attasahāyaṁ sivarājaṁ sandhāya tassa santikaṁ āgañji. So’pi sivarājā",
  "anya-e1205n3:30_3": "giriabhayaraññā saddhiṁ āgatabaḷassa mahantaṁ sakkāraṁ kāretvā ahatavatthatilataṇḍulādīni",
  "anya-e1205n3:30_4": "āharāpetvā dāpesi. Katipāhaccaye; samma, kasmā āgatosi’ti pucchi. So āgatakāraṇaṁ",
  "anya-e1205n3:30_5": "sabbamassa ācikkhi. Bhaddakaṁ samma, te kataṁ āgantabbameva āgato. Ahaṁ te kattabbaṁ",
  "anya-e1205n3:30_6": "jānissāmi. Tvaṁ mā cintayī’ti vatvā tassa vasanatthāya nagarabhūmiṁ gavesanto sarakoṭiyaṁ",
  "anya-e1205n3:30_7": "atiramaṇīyabhūmiṁ passitvā tasmiṁ bhūmibhāge so nagaraṁ māpetvā deviyā ekasadisanāmaṁ",
  "anya-e1205n3:30_8": "karissāmī’ti somanagaranti nāmaṁ akāsi. Taṁ nagaraṁ susamiddhaṁ sampannadhanadhaññādīhi",
  "anya-e1205n3:30_9": "upakaraṇehi dvāraṭṭālakagopuraparikhāpokkhara-ṇiyādīhi sahitaṁ hatthiassarathapattiādīhi",
  "anya-e1205n3:30_10": "samākulaṁ saṅkhapaṇavabherisaddādīhi samākiṇṇaṁ nagaraṁ ahosi. So abhayo ciraṁ somanagare",
  "anya-e1205n3:30_11": "mahantaṁ issariyaṁ anubhavanto vihāsi.",
  "anya-e1205n3:31_0": "Athāparasmiṁ kāle somadevī raññā saddhiṁ kathesi; ayya amhākaṁ paṭisaraṇaṁ cetiyañca",
  "anya-e1205n3:31_1": "vihārañca kāretuṁ vaṭṭatī’ti. Bhaddakaṁ te kathitanti somanassappatto hutvā vihārabhūmiṁ",
  "anya-e1205n3:31_2": "gavesanto nagarato nātidure nāccāsanne mahantaṁ sālavanaṁ atthi. Taṁ passituṁ gato.",
  "anya-e1205n3:31_3": "Tadā tasmiṁ sālavane mahāariṭṭhattherassa vaṁse mahāmahindatthero nāma eko thero",
  "anya-e1205n3:31_4": "atthi. So saṭṭhimatte bhikkhū gahetvā viharati. Taṁ disvā iriyāpathe pasanno theraṁ",
  "anya-e1205n3:31_5": "evamāha; ‘ayya tumhākaṁ imasmiṁ sālavane vihāraṁ karissāmi’ti. Thero tassa vacanaṁ",
  "anya-e1205n3:31_6": "sutvā tuṇhīhāvena adhivāsesi. Rājā somanassappatto theraṁ vanditvā nagarameva gantvā",
  "anya-e1205n3:31_7": "somadeviṁ āmantetvā; bhaddesomadevi, amhākaṁ manoratho matthakaṁ patto. Vihārakaraṇatthāya",
  "anya-e1205n3:31_8": "manāpo bhūmibhāgo laddho. Tattha ca mahindo nāma thero samaṇānaṁ saṭṭhimattaṁ gahetvā",
  "anya-e1205n3:31_9": "viharati. Taṁ vanditvā viharaṇatthāya paṭiññaṁ gahetvā āgato. Tattha vihāraṁ karissāmī’ti",
  "anya-e1205n3:31_10": "āha. Sā taṁ sutvā somanassappattā sādhū’ti sampaṭicchi. Punadivase deviyā saddhiṁ",
  "anya-e1205n3:31_11": "therassa santikaṁ gantvā vanditvā ekamantaṁ nisīdi. Thero tesaṁ mahāsamayasuttaṁ",
  "anya-e1205n3:31_12": "kathesi. Te ubho’pi dhammaṁ sutvā somanassajātā ahesuṁ. Atha rājā ayya dhātuṁ kuto",
  "anya-e1205n3:31_13": "labhissāmā’ti theraṁ pucchi. Mā cintayi mahārāja, dhātuṁ amhe jānissāmā’ti ācikkhi.",
  "anya-e1205n3:32_0": "So tato paṭṭhāya vihārabhumiṁ sodhāpetvā khāṇukaṇṭakādayo nīharitvā bheritalamiva",
  "anya-e1205n3:32_1": "ramaṇīyaṁ samaṁ kārāpetvā iṭṭhakavaḍḍhakiṁ pakkosāpetvā iṭṭhacitaṁ kārāpetvā cetiyakammaṁ",
  "anya-e1205n3:32_2": "paṭṭhapesi. Vaḍḍhakī cetiyaṁ cinanto katipāhena pupphādhānattayaṁ niṭṭhapetvā dhātugabbhe",
  "anya-e1205n3:32_3": "sabbaṁ kattabbaṁ kammaṁ niṭṭhapetvā rañño paṭivedesi. Rājā, āgantvā therassa ārocesi.",
  "anya-e1205n3:32_4": "Niṭṭhāpito ayya dhātu gabbho’ti. Thero rañño vacanaṁ sutvā attanā pariharitaṁ tathāgatassa",
  "anya-e1205n3:32_5": "dakkhiṇadāṭhādhātuṁ tassa adāsi. Rājā dhātuṁ gahetvā sunakkhattena sumuhuttena mahatā",
  "anya-e1205n3:32_6": "parivārena dhātugabbhe nidahitvā atimanoramaṁ udakabubbuḷakelāsakuṭapaṭibhāgaṁ cetiyaṁ kārāpesi.",
  "anya-e1205n3:33": "Saddhādiguṇasampanno lokasāsanarakkhako;",
  "anya-e1205n3:34": "Sacetiyaṁ mahārājā kārāpesi vihārakaṁ.",
  "anya-e1205n3:35_0": "Tato therassa santike saṭṭhimattānaṁ bhikkhunaṁ atthāya saṭṭhimattāni pariveṇāni",
  "anya-e1205n3:35_1": "kārāpetvā dvāraṭṭālakapākārehi sobhitaṁ vihāraṁ niṭṭhapetvā attano deviyā ekanāmaṁ",
  "anya-e1205n3:35_2": "katvā mahindattherassa dakkhiṇodakaṁ datvā gandhamālādhūpadhajehi pūjaṁ karonto divasassa",
  "anya-e1205n3:35_3": "tikkhattuṁ dhātupaṭṭhānaṁ gantvā dānādīni puññāni kurumāno giriabhayarājā mahantaṁ",
  "anya-e1205n3:35_4": "sampattiṁ anubhavamāno somanagaraṁ paṭivasati.",
  "anya-e1205n3:36": "(Nagare somanāmamhi ramaṇīye manorame;",
  "anya-e1205n3:37": "Deviyā saha modanto rajjaṁ kāresi nāyako.)",
  "anya-e1205n3:38_0": "Tato vihāradeviyā bhātā cullapiṇḍapātiyatissatthero nāma ekadivasaṁ kākavaṇṇatissamahārañño",
  "anya-e1205n3:38_1": "āyusaṅkhāramolokento na cirappavattanabhāvaṁ ñatvā punadivase rañño santikaṁ gantvā",
  "anya-e1205n3:38_2": "tena saddhiṁ kathesi. Mahārāja tumhākaṁ nalāṭadhātuyā satthārā byākaraṇaṁ dinnaṁ;’mahāvālukagaṅgāya",
  "anya-e1205n3:38_3": "dakkhiṇabhāge seru nāma dahassa ante varāha nāma soṇḍiyā matthake anāgate kākavaṇṇatisso",
  "anya-e1205n3:38_4": "nāma mahārājā mayhaṁ nalāṭadhātuṁ patiṭṭhapessatī’ti vatvā taṁ sandhāya bhagavā samāpattiṁ",
  "anya-e1205n3:38_5": "samāpajjitvā gato. Tassa vacanaṁ manasikarohī’ti āha. Tassa kathaṁ sutvā amhākaṁ",
  "anya-e1205n3:38_6": "kusalasampattiṁ avināsetvā ayyassa vacanamuddissa cetiyaṁ kārāpanatthāya gantabbanti",
  "anya-e1205n3:38_7": "mantvā bhaddakaṁ ayyā’ti therassa vacanaṁ sampaṭicchitvā attano puttaṁ duṭṭhagāmaṇiṁ",
  "anya-e1205n3:38_8": "girinagarato pakkosāpetvā mahāgāme nisīdāpetvā nagare bheriṁ carāpesi; ahaṁ mahāvālukāya",
  "anya-e1205n3:38_9": "gaṅgāya samīpe seru nāma dahassa ante varāha nāma soṇḍiyā matthake cetiyaṁ kārāpanatthāya",
  "anya-e1205n3:38_10": "gamissāmi, sabbaseniyo ca mahā jano ca mayā saddhiṁ āgacchantu’ti vatvā rājā culapiṇḍapātiyatissattherassa",
  "anya-e1205n3:38_11": "tissamahāvihāre sāgalattherassa ca santikaṁ gantvā bhante tumhākaṁ parivāre pañcasatamatte",
  "anya-e1205n3:38_12": "bhikkhu gahetvā dhātuṁ upaṭṭhahantā mayā saddhiṁyeva āgacchathā’ti vatvā bhaddamāse",
  "anya-e1205n3:38_13": "bhaddadivase sunakkhatte sumuhutte bandhāvāraṁ sajjetvā dhātugharato dhātukaraṇḍakaṁ",
  "anya-e1205n3:38_14": "nīharitvā susajjitarathe ṭhapetvā upari setacchattañca katvā purato purato ratanamaṇaḍape",
  "anya-e1205n3:38_15": "kārāpetvā puretaramakāsi.",
  "anya-e1205n3:39_0": "Tato rājā puttaṁ duṭṭhagāmaṇiṁ pakkosāpetvā anusāsitvā puttaṁ saddhātissakumārañca",
  "anya-e1205n3:39_1": "vihāradeviñca gahetvā sīghaṁ nikkhami. Cūḷapiṇḍapātiyatissatthero ca attano parivāre",
  "anya-e1205n3:39_2": "pañcasatabhikkhū gahetvā dhātuṁ upaṭṭhahanto pacchato āgañchi. Sabbaseniyo ca rājā",
  "anya-e1205n3:39_3": "ca bhikkhusaṅghassa mahādānaṁ datvā bhikkhu saṅghena saddhiṁ gantvā dīghavāpiṁ pāpuṇiṁsu.",
  "anya-e1205n3:39_4": "Tasmiṁ saddhātissakumāraṁ nisīdāpetvā anukkamena āgantvā sumanamālāpiṭṭhiyaṁ khandhavāraṁ",
  "anya-e1205n3:39_5": "bandhitvā nisīdi. Kasmā pana taṁ ṭhānaṁ evaṁ nāmakaṁ jātanti. Sumananāgarājā sattadivasāni",
  "anya-e1205n3:39_6": "nāgasampattiṁ abhiramamāno (nalāṭadhātuṁ vissari.) Sattāhaccayena nalāṭadhātuṁ anussaritvā",
  "anya-e1205n3:39_7": "pacchā āvajjamāno rañño dhātuṁ gahetvā āgatabhāvaṁ ñatvā mahantaṁ somanassaṁ patto",
  "anya-e1205n3:39_8": "mahantajjhāsayo attano parivāre chakoṭimatte nāge gahetvā dhātupaṭipathaṁ gantvā",
  "anya-e1205n3:39_9": "dhātupatiṭṭhitaṭṭhāneva pathaviyaṁ nābhippamāṇato sumanamālāvassaṁ vassesi. Tasmā",
  "anya-e1205n3:39_10": "taṁ ṭhānaṁ sumanamālāpiṭṭhiti jātaṁ. Punadivase rājā dhātuṁ gahetvā varāha nāma soṇḍiṁ",
  "anya-e1205n3:39_11": "pāpuṇi. Sampattāya dhātuyā tasmiṁ ṭhāne sumananāgarājā rathacakke yāva nābhiṁ tāva",
  "anya-e1205n3:39_12": "osīdāpetvā aparivattanaṁ akāsi. Taṁ disvā rājā saṁvegappatto theraṁ pucchi. Mā bhāyi",
  "anya-e1205n3:39_13": "mahārāja, dhātu patiṭṭhānaṭṭhānaṁ āgato. Imasmiṁ ṭhāne patiṭṭhahissatī’ti āha.",
  "anya-e1205n3:40_0": "Taṁ sutvā rājā dhātupatiṭṭhāna bhūmibhāgaṁ bhavissatī’ti cintetvā tattheva senaṁnivesetvā",
  "anya-e1205n3:40_1": "idaṁ ṭhānaṁ samantato sakaṇṭakaṁ vanaṁ nīharāpetvā bhūmibhāgaṁ atiramaṇīyaṁ bheritalamiva",
  "anya-e1205n3:40_2": "samaṁ kārāpetvā seniyapāmokkhaṁ āmantetvā tumhe dhātuṁ ṭhapanatthāya paṭhamaṁ dhātugharaṁ",
  "anya-e1205n3:40_3": "kārāpetvā dhātu gabbhaṁ patiṭṭhāpetvā nivedesi. Rājā anto dhātughare tasmiṁ dhātugabbhe",
  "anya-e1205n3:40_4": "dhātukaraṇḍakaṁ patiṭṭhapetvā bahi ārakkhaṁ saṁvidhāya tattha mahantaṁ pūjāvidhānaṁ",
  "anya-e1205n3:40_5": "kārāpetvā dhātugharaṁ catujātiyagandhena vilimpāpesi. Tadupādāya taṁ gehaṁ gandhamūlaṁ",
  "anya-e1205n3:40_6": "nāma jātaṁ. Tasmiṁ ṭhāne bahū sannipatiṁsu. Tattha mahindo nāma thero āgantuka bhikkhūnaṁ",
  "anya-e1205n3:40_7": "vattapaṭivattaṁ akāsi. Punadivase rājā vihāraṁ gantvā sukhena vasittha ayyā’ti pucchitvā",
  "anya-e1205n3:40_8": "sabbe bhikkhu nimantetvā rājagehe nisīdāpetvā yāgubhattaṁ sakkaccaṁ datvā pacchā",
  "anya-e1205n3:40_9": "bhattaṁ anumodanaṁ sutvā nisinnakāle thero ovadanto mahārāja, pamādena vasituṁ na",
  "anya-e1205n3:40_10": "vaṭṭati jīvitaṁ nāma na ciraṭṭhitikaṁ, dhātupatiṭṭhāpanaṁ papañcaṁ akatvā kārehī’ti vatvā gāthamāha?",
  "anya-e1205n3:41": "Yasmā hi jīvitaṁ nāma appaṁ bubbulakupamaṁ;",
  "anya-e1205n3:42": "Tasmā hi paṇḍito poso kareyya kusalaṁ sadā’ti.",
  "anya-e1205n3:43_0": "Iminā nayena dhammaṁ kathetvā cūḷapiṇḍapātiyatissa tthero ca sāgalatthero ca mahindatthero",
  "anya-e1205n3:43_1": "cā’ti tayo therā attano attano parivāre bhikkhū gahetvā dhātu pariharaṇatthāya āgacchiṁsu.",
  "anya-e1205n3:44": "Vipulayaso parahitāvahanto,",
  "anya-e1205n3:45": "Sujanahito dhitimā avītasaddho;",
  "anya-e1205n3:46": "Suparivuto mahatiyā hi parisā,",
  "anya-e1205n3:47": "Rājaseṭṭho pavarathūpamārabhī’ti.",
  "anya-e1205n3:48": "Iti ariyajanappasādanatthāya kate dhātuvaṁse",
  "anya-e1205n3:49": "Pakiṇṇako nāma",
  "anya-e1205n3:50": "Catuttho paricchedo."
}