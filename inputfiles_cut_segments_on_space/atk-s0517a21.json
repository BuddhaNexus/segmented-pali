{
  "atk-s0517a21:0": "8. Satipaṭṭhānakathā",
  "atk-s0517a21:1": "Satipaṭṭhānakathāvaṇṇanā",
  "atk-s0517a21:2_0": "34. Idāni samasīsakathānantaraṁ attanā vuttassa iddhipāṭihāriyassa sādhake satta",
  "atk-s0517a21:2_1": "anupassanāvisese dassentena kathitāya suttantapubbaṅgamāya satipaṭṭhānakathāya apubbatthānuvaṇṇanā.",
  "atk-s0517a21:2_2": "Tattha suttante tāva cattāroti gaṇanaparicchedo, tena na tato heṭṭhā, na uddhanti",
  "atk-s0517a21:2_3": "satipaṭṭhānaparicchedaṁ dīpeti. Imeti niddisitabbanidassanaṁ. Bhikkhaveti dhammapaṭiggāhakapuggalālapanaṁ.",
  "atk-s0517a21:2_4": "Satipaṭṭhānāti tayo satipaṭṭhānā satigocaropi, tidhā paṭipannesu sāvakesu satthuno",
  "atk-s0517a21:2_5": "paṭighānunayavītivattatāpi, satipi. ‘‘Catunnaṁ, bhikkhave, satipaṭṭhānānaṁ samudayañca",
  "atk-s0517a21:2_6": "atthaṅgamañca desessāmī’’tiādīsu (saṁ. ni. 5.408) hi satigocaro ‘‘satipaṭṭhāna’’nti",
  "atk-s0517a21:2_7": "vutto. Tassattho – patiṭṭhāti tasminti paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānanti.",
  "atk-s0517a21:3_0": "‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti",
  "atk-s0517a21:3_1": "(ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā",
  "atk-s0517a21:3_2": "‘‘satipaṭṭhāna’’nti vuttā. Tassattho – paṭṭhapetabbato paṭṭhānaṁ, pavattayitabbatoti",
  "atk-s0517a21:3_3": "attho. Kena paṭṭhapetabbatoti? Satiyā. Satiyā paṭṭhānaṁ satipaṭṭhānanti. ‘‘Cattāro",
  "atk-s0517a21:3_4": "satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147)",
  "atk-s0517a21:3_5": "pana satiyeva ‘‘satipaṭṭhāna’’nti vuttā. Tassattho – patiṭṭhātīti paṭṭhānaṁ, upaṭṭhāti",
  "atk-s0517a21:3_6": "okkanditvā pakkhanditvā vattatīti attho. Satiyeva paṭṭhānaṁ satipaṭṭhānaṁ. Atha vā",
  "atk-s0517a21:3_7": "saraṇaṭṭhena sati, upaṭṭhānaṭṭhena upaṭṭhānaṁ. Iti sati ca sā upaṭṭhānañcātipi satipaṭṭhānaṁ.",
  "atk-s0517a21:3_8": "Idamidha adhippetaṁ. Yadi evaṁ kasmā satipaṭṭhānāti bahuvacanaṁ katanti? Satibahuttā.",
  "atk-s0517a21:3_9": "Ārammaṇabhedena hi bahukā tā satiyoti.",
  "atk-s0517a21:4_0": "Katame cattāroti kathetukamyatāpucchā. Idhāti imasmiṁ sāsane. Bhikkhūti saṁsāre bhayaṁ",
  "atk-s0517a21:4_1": "ikkhatīti bhikkhu. Sesapadānaṁ atthavaṇṇanā panettha sutamayañāṇakathāya maggasaccaniddesavaṇṇanāyaṁ vuttāyevāti.",
  "atk-s0517a21:5_0": "Kasmā pana bhagavatā cattārova satipaṭṭhānā vuttā anūnā anadhikāti? Veneyyahitattā.",
  "atk-s0517a21:5_1": "Taṇhācaritadiṭṭhicaritasamathayānikavipassanāyānikesu hi mandatikkhavasena dvedhā",
  "atk-s0517a21:5_2": "dvedhā pavattesu mandassa taṇhācaritassa oḷārikaṁ kāyānupassanāsatipaṭṭhānaṁ visuddhimaggo,",
  "atk-s0517a21:5_3": "tikkhassa sukhumaṁ vedanānupassanāsatipaṭṭhānaṁ. Diṭṭhicaritassāpi mandassa nātippabhedagataṁ",
  "atk-s0517a21:5_4": "cittānupassanāsatipaṭṭhānaṁ visuddhimaggo, tikkhassa atippabhedagataṁ dhammānupassanāsatipaṭṭhānaṁ.",
  "atk-s0517a21:5_5": "Samathayānikassa ca mandassa akicchena adhigantabbanimittaṁ paṭhamaṁ satipaṭṭhānaṁ",
  "atk-s0517a21:5_6": "visuddhimaggo, tikkhassa oḷārikārammaṇe asaṇṭhahanato dutiyaṁ. Vipassanāyānikassapi",
  "atk-s0517a21:5_7": "mandassa nātippabhedagatārammaṇaṁ tatiyaṁ, tikkhassa atippabhedagatārammaṇaṁ catutthaṁ.",
  "atk-s0517a21:5_8": "Iti cattārova vuttā anūnā anadhikāti.",
  "atk-s0517a21:6_0": "Subhasukhaniccaattavipallāsappahānatthaṁ vā. Kāyo hi asubho, tattha ca subhavipallāsavipallatthā",
  "atk-s0517a21:6_1": "sattā. Tesaṁ tattha asubhabhāvadassanena tassa vipallāsassa pahānatthaṁ paṭhamaṁ",
  "atk-s0517a21:6_2": "satipaṭṭhānaṁ vuttaṁ. Sukhaṁ niccaṁ attāti gahitesupi ca vedanādīsu vedanā dukkhā,",
  "atk-s0517a21:6_3": "cittaṁ aniccaṁ, dhammā anattā, tesu ca sukhaniccaattavipallāsavipallatthā sattā.",
  "atk-s0517a21:6_4": "Tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti",
  "atk-s0517a21:6_5": "evaṁ subhasukhaniccaattavipallāsappahānatthaṁ vā cattārova vuttā. Na kevalañca vipallāsappahānatthameva,",
  "atk-s0517a21:6_6": "caturoghayogāsavaganthaupādānaagatippahānatthampi catubbidhāhārapariññatthampi cattārova vuttāti veditabbaṁ.",
  "atk-s0517a21:7_0": "35. (Ka) suttantaniddese pathavīkāyanti imasmiṁ rūpakāye pathavīdhātu. Sakalasarīre",
  "atk-s0517a21:7_1": "pana pathavīdhātūnaṁ bahukattā sabbapathavīdhātusaṅgahatthaṁ samūhatthena kāyaggahaṇaṁ",
  "atk-s0517a21:7_2": "kataṁ. Āpokāyādīsupi eseva nayo. Kesakāyādīnampi bahukattā kesakāyādigahaṇaṁ kataṁ.",
  "atk-s0517a21:7_3": "Vakkādīni pana paricchinnattā kāyaggahaṇaṁ nārahantīti tesaṁ gahaṇaṁ na katanti veditabbaṁ.",
  "atk-s0517a21:8_0": "(Kha) sukhaṁvedanantiādīsu sukhaṁ vedananti kāyikaṁ vā cetasikaṁ vā sukhaṁ vedanaṁ.",
  "atk-s0517a21:8_1": "Tathā dukkhaṁ vedanaṁ. Adukkhamasukhaṁ vedananti pana cetasikameva upekkhāvedanaṁ.",
  "atk-s0517a21:8_2": "Sāmisaṁ sukhaṁ vedananti cha gehasitasomanassavedanā. Nirāmisaṁ sukhaṁ vedananti",
  "atk-s0517a21:8_3": "cha nekkhammasitasomanassavedanā . Sāmisaṁ dukkhaṁ vedananti cha gehasitadomanassavedanā.",
  "atk-s0517a21:8_4": "Nirāmisaṁ dukkhaṁ vedananti cha nekkhammasitadomanassavedanā. Sāmisaṁ adukkhamasukhaṁ",
  "atk-s0517a21:8_5": "vedananti cha gehasitaupekkhāvedanā. Nirāmisaṁ adukkhamasukhaṁ vedananti cha nekkhammasitaupekkhāvedanā.",
  "atk-s0517a21:9": "(Ga) sarāgaṁ cittantiādīni ñāṇakathāyaṁ vuttatthāni.",
  "atk-s0517a21:10_0": "(Gha) tadavasese dhammeti tehi kāyavedanācittehi avasese tebhūmakadhamme. Sabbattha",
  "atk-s0517a21:10_1": "tena ñāṇenāti tena sattavidhena anupassanāñāṇena. Yāni panettha antarantarā avuttatthāni,",
  "atk-s0517a21:10_2": "tāni heṭṭhā tattha tattha vuttatthānevāti.",
  "atk-s0517a21:11": "Satipaṭṭhānakathāvaṇṇanā niṭṭhitā."
}