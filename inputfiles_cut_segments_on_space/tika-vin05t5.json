{
  "tika-vin05t5:0": "5. Kulasaṅgahavinicchayakathā",
  "tika-vin05t5:1_0": "27.Kulasaṅgahoti pupphaphalādīhi kulānaṁ saṅgaho kulasaṅgaho. Tatrāyaṁ vinicchayo",
  "tika-vin05t5:1_1": "(pārā. aṭṭha. 2.431) – kulasaṅgahatthāya mālāvacchādīni ropetuṁ vā ropāpetuṁ vā siñcituṁ",
  "tika-vin05t5:1_2": "vā siñcāpetuṁ vā pupphāni ocinituṁ vā ocināpetuṁ vā ganthituṁ vā ganthāpetuṁ vā na",
  "tika-vin05t5:1_3": "vaṭṭati. Tattha akappiyavohāro kappiyavohāro pariyāyo obhāso nimittakammanti imāni pañca jānitabbāni.",
  "tika-vin05t5:2_0": "28. Tattha akappiyavohāro nāma allaharitānaṁ koṭṭanaṁ koṭṭāpanaṁ, āvāṭassa khaṇanaṁ",
  "tika-vin05t5:2_1": "khaṇāpanaṁ, mālāvacchassa ropanaṁ ropāpanaṁ, āḷiyā bandhanaṁ bandhāpanaṁ, udakassa",
  "tika-vin05t5:2_2": "secanaṁ secāpanaṁ, mātikāya sammukhakaraṇaṁ, kappiyaudakasiñcanaṁ, hatthapādamukhadhovananahānodakasiñcanaṁ.",
  "tika-vin05t5:2_3": "Kappiyavohāro nāma ‘‘imaṁ rukkhaṁ jāna, imaṁ āvāṭaṁ jāna, imaṁ mālāvacchaṁ jāna,",
  "tika-vin05t5:2_4": "ettha udakaṁ jānā’’tiādivacanaṁ sukkhamātikāya ujukaraṇañca. Pariyāyo nāma ‘‘paṇḍitena",
  "tika-vin05t5:2_5": "mālāvacchādayo ropāpetabbā, nacirasseva upakārāya saṁvattantī’’tiādivacanaṁ. Obhāso",
  "tika-vin05t5:2_6": "nāma kudālakhaṇittādīni ca mālāvacche ca gahetvā ṭhānaṁ. Evaṁ ṭhitañhi sāmaṇerādayo",
  "tika-vin05t5:2_7": "disvā ‘‘thero kārāpetukāmo’’ti gantvā karonti. Nimittakammaṁ nāma kudālakhaṇittivāsipharasuudakabhājanāni",
  "tika-vin05t5:2_8": "āharitvā samīpe ṭhapanaṁ.",
  "tika-vin05t5:3_0": "29. Imāni pañcapi kulasaṅgahatthāya ropanaropāpanādīsu na vaṭṭanti. Phalaparibhogatthāya",
  "tika-vin05t5:3_1": "kappiyākappiyavohāradvayameva na vaṭṭati, itarattayaṁ vaṭṭati. Mahāpaccariyaṁ pana",
  "tika-vin05t5:3_2": "‘‘kappiyavohāropi vaṭṭati, yañca attano paribhogatthāya vaṭṭati, taṁ aññapuggalassa",
  "tika-vin05t5:3_3": "vā saṅghassa vā cetiyassa vā atthāyapi vaṭṭatī’’ti vuttaṁ. Ārāmatthāya pana vanatthāya",
  "tika-vin05t5:3_4": "chāyatthāya ca akappiyavohāramattameva na vaṭṭati, sesaṁ vaṭṭati. Na kevalañca sesaṁ,",
  "tika-vin05t5:3_5": "yaṁ kiñci mātikampi ujuṁ kātuṁ kappiyaudakaṁ siñcituṁ nahānakoṭṭhakaṁ katvā nahāyituṁ",
  "tika-vin05t5:3_6": "hatthapādamukhadhovanaudakāni ca tattha chaḍḍetumpi vaṭṭati. Mahāpaccariyaṁ pana",
  "tika-vin05t5:3_7": "kurundiyañca ‘‘kappiyapathaviyaṁ sayaṁ ropetumpi vaṭṭatī’’ti vuttaṁ. Ārāmādiatthāya",
  "tika-vin05t5:3_8": "pana ropitassa vā ropāpitassa vā phalaṁ paribhuñjitumpi vaṭṭati.",
  "tika-vin05t5:4_0": "30. Ayaṁ pana ādito paṭṭhāya vitthārena āpattivinicchayo – kuladūsanatthāya akappiyapathaviyaṁ",
  "tika-vin05t5:4_1": "mālāvacchaṁ ropentassa pācittiyañceva dukkaṭañca, tathā akappiyavohārena ropāpentassa.",
  "tika-vin05t5:4_2": "Kappiyapathaviyaṁ ropanepi ropāpanepi dukkaṭameva. Ubhayatrāpi sakiṁ āṇattiyā bahūnampi",
  "tika-vin05t5:4_3": "ropane ekameva sapācittiyadukkaṭaṁ vā suddhadukkaṭaṁ vā hoti. Paribhogatthāya kappiyabhūmiyaṁ",
  "tika-vin05t5:4_4": "vā akappiyabhūmiyaṁ vā kappiyavohārena ropāpane anāpatti. Ārāmādiatthāyapi akappiyapathaviyaṁ",
  "tika-vin05t5:4_5": "ropentassa vā akappiyavacanena ropāpentassa vā pācittiyaṁ. Ayaṁ pana nayo mahāaṭṭhakathāyaṁ",
  "tika-vin05t5:4_6": "na suṭṭhu vibhatto, mahāpaccariyaṁ pana vibhattoti.",
  "tika-vin05t5:5_0": "Siñcanasiñcāpane pana akappiyaudakena sabbattha pācittiyaṁ, kuladūsanaparibhogatthāya",
  "tika-vin05t5:5_1": "dukkaṭampi. Kappiyena tesaṁyeva dvinnaṁ atthāya dukkaṭaṁ, paribhogatthāya cettha",
  "tika-vin05t5:5_2": "kappiyavohārena siñcāpane anāpatti. Āpattiṭṭhāne pana dhārāvacchedavasena payogabahulatāya",
  "tika-vin05t5:5_3": "ca āpattibahulatā veditabbā.",
  "tika-vin05t5:6_0": "Kulasaṅgahatthāya ocinane pupphagaṇanāya dukkaṭapācittiyāni, aññattha pācittiyāneva.",
  "tika-vin05t5:6_1": "Bahūni pana pupphāni ekapayogena ocinanto payogavasena kāretabbo. Ocināpane kuladūsanatthāya",
  "tika-vin05t5:6_2": "sakiṁ āṇatto bahumpi ocināti, ekameva sapācittiyadukkaṭaṁ, aññatra pācittiyameva.",
  "tika-vin05t5:7_0": "31. Ganthanaganthāpanesu pana sabbāpi cha pupphavikatiyo veditabbā – ganthimaṁ gopphimaṁ",
  "tika-vin05t5:7_1": "vedhimaṁ veṭhimaṁ pūrimaṁ vāyimanti. Tattha ganthimaṁ nāma sadaṇḍakesu vā uppalapadumādīsu",
  "tika-vin05t5:7_2": "aññesu vā dīghavaṇṭesu pupphesu daṭṭhabbaṁ. Daṇḍakena vā daṇḍakaṁ, vaṇṭena vā vaṇṭaṁ",
  "tika-vin05t5:7_3": "ganthetvā katameva hi ganthimaṁ. Taṁ bhikkhussa vā bhikkhuniyā vā kātumpi akappiyavacanena",
  "tika-vin05t5:7_4": "kārāpetumpi na vaṭṭati, ‘‘evaṁ jāna, evaṁ kate sobheyya, yathā etāni pupphāni na",
  "tika-vin05t5:7_5": "vikiriyanti, tathā karohī’’tiādinā pana kappiyavacanena kārāpetuṁ vaṭṭati.",
  "tika-vin05t5:8_0": "Gopphimaṁ nāma suttena vā vākādīhi vā vassikapupphādīnaṁ ekatovaṇṭikaubhatovaṇṭikamālāvasena",
  "tika-vin05t5:8_1": "gopphanaṁ, vākaṁ vā rajjuṁ vā diguṇaṁ katvā tattha avaṇṭakāni nīpapupphādīni pavesetvā",
  "tika-vin05t5:8_2": "paṭipāṭiyā bandhanti, etampi gopphimameva. Sabbaṁ purimanayeneva na vaṭṭati.",
  "tika-vin05t5:9_0": "Vedhimaṁ nāma savaṇṭakāni vassikapupphādīni vaṇṭe, avaṇṭakāni vakulapupphādīni attano",
  "tika-vin05t5:9_1": "chiddesu sūcitālahīrādīhi vinivijjhitvā āvunanti, etaṁ vedhimaṁ nāma. Taṁ purimanayeneva",
  "tika-vin05t5:9_2": "na vaṭṭati. Keci pana kadalikkhandhamhi kaṇṭake vā tālahīrādīni vā pavesetvā tattha",
  "tika-vin05t5:9_3": "pupphāni vinivijjhitvā ṭhapenti, keci kaṇṭakasākhāsu, keci pupphachattapupphakūṭāgārakaraṇatthaṁ",
  "tika-vin05t5:9_4": "chatte ca bhittiyañca pavesetvā ṭhapitakaṇṭakesu, keci dhammāsanavitāne baddhakaṇṭakesu,",
  "tika-vin05t5:9_5": "keci kaṇikārapupphādīni salākāhi vijjhanti, chattādhichattaṁ viya karonti, taṁ atioḷārikameva.",
  "tika-vin05t5:9_6": "Pupphavijjhanatthaṁ pana dhammāsanavitāne kaṇṭakampi bandhituṁ kaṇṭakādīhi vā ekapupphampi",
  "tika-vin05t5:9_7": "vijjhituṁ puppheyeva vā pupphaṁ pavesetuṁ na vaṭṭati. Jālavitānavedikanāgadantakapupphapaṭicchakatālapaṇṇaguḷakādīnaṁ",
  "tika-vin05t5:9_8": "pana chiddesu asokapiṇḍiyā vā antaresu pupphāni pavesetuṁ na doso. Na hetaṁ vedhimaṁ",
  "tika-vin05t5:9_9": "hoti. Dhammarajjuyampi eseva nayo.",
  "tika-vin05t5:10_0": "Veṭhimaṁ nāma pupphadāmapupphahatthakesu daṭṭhabbaṁ. Keci hi matthakadāmaṁ karontā",
  "tika-vin05t5:10_1": "heṭṭhā ghaṭakākāraṁ dassetuṁ pupphehi veṭhenti, keci aṭṭha aṭṭha vā dasa dasa vā",
  "tika-vin05t5:10_2": "uppalapupphādīni suttena vā vākena vā daṇḍakesu bandhitvā uppalahatthake vā padumahatthake",
  "tika-vin05t5:10_3": "vā karonti, taṁ sabbaṁ purimanayeneva na vaṭṭati. Sāmaṇerehi uppāṭetvā thale ṭhapitauppalādīni",
  "tika-vin05t5:10_4": "kāsāvena bhaṇḍikampi bandhituṁ na vaṭṭati. Tesaṁyeva pana vākena vā daṇḍakena vā",
  "tika-vin05t5:10_5": "bandhituṁ aṁsabhaṇḍikaṁ vā kātuṁ vaṭṭati. Aṁsabhaṇḍikaṁ nāma khandhe ṭhapitakāsāvassa",
  "tika-vin05t5:10_6": "ubho ante āharitvā bhaṇḍikaṁ katvā tasmiṁ pasibbake viya pupphāni pakkhipanti, ayaṁ",
  "tika-vin05t5:10_7": "vuccati aṁsabhaṇḍikā, etaṁ kātuṁ vaṭṭati. Daṇḍakehi paduminipaṇṇaṁ vijjhitvā uppalādīni",
  "tika-vin05t5:10_8": "paṇṇena veṭhetvā gaṇhanti, tatrāpi pupphānaṁ upari paduminipaṇṇameva bandhituṁ vaṭṭati,",
  "tika-vin05t5:10_9": "heṭṭhā daṇḍakaṁ pana bandhituṁ na vaṭṭati.",
  "tika-vin05t5:11_0": "Pūrimaṁ nāma mālāguṇe ca pupphapaṭe ca daṭṭhabbaṁ. Yo hi mālāguṇena cetiyaṁ vā bodhiṁ",
  "tika-vin05t5:11_1": "vā vedikaṁ vā parikkhipanto puna ānetvā purimaṭṭhānaṁ atikkāmeti, ettāvatā pūrimaṁ",
  "tika-vin05t5:11_2": "nāma hoti, ko pana vādo anekakkhattuṁ parikkhipantassa. Nāgadantakantarehi pavesetvā",
  "tika-vin05t5:11_3": "haranto olambakaṁ katvā puna nāgadantakaṁ parikkhipati, etampi pūrimaṁ nāma. Nāgadantake",
  "tika-vin05t5:11_4": "pana pupphavalayaṁ pavesetuṁ vaṭṭati. Mālāguṇehi pupphapaṭaṁ karonti, tatrāpi ekameva",
  "tika-vin05t5:11_5": "mālāguṇaṁ harituṁ vaṭṭati. Puna paccāharato pūrimameva hoti. Taṁ sabbaṁ purimanayeneva",
  "tika-vin05t5:11_6": "na vaṭṭati. Mālāguṇehi pana bahūhipi kataṁ pupphadāmaṁ labhitvā āsanamatthakādīsu",
  "tika-vin05t5:11_7": "bandhituṁ vaṭṭati. Atidīghaṁ pana mālāguṇaṁ ekavāraṁ haritvā parikkhipitvā puna itarassa",
  "tika-vin05t5:11_8": "bhikkhuno dātuṁ vaṭṭati, tenapi tatheva kātuṁ vaṭṭati.",
  "tika-vin05t5:12_0": "Vāyimaṁ nāma pupphajālapupphapaṭapuppharūpesu daṭṭhabbaṁ. Cetiye pupphajālaṁ karontassa",
  "tika-vin05t5:12_1": "ekamekamhi jālachiddake dukkaṭaṁ. Bhittichattabodhitthambhādīsupi eseva nayo. Pupphapaṭaṁ",
  "tika-vin05t5:12_2": "pana parehi pūritampi vāyituṁ na labbhati. Gopphimapuppheheva hatthiassādirūpakāni",
  "tika-vin05t5:12_3": "karonti, tānipi vāyimaṭṭhāne tiṭṭhanti. Purimanayeneva sabbaṁ na vaṭṭati. Aññehi",
  "tika-vin05t5:12_4": "kataparicchede pana pupphāni ṭhapentena hatthiassādirūpakampi kātuṁ vaṭṭati. Mahāpaccariyaṁ",
  "tika-vin05t5:12_5": "pana kaḷambakena aḍḍhacandakena ca saddhiṁ aṭṭha pupphavikatiyo vuttā.",
  "tika-vin05t5:13_0": "32. Tattha kaḷambakoti aḍḍhacandakantare ghaṭikadāmaolambako vutto. Aḍḍhacandakoti",
  "tika-vin05t5:13_1": "aḍḍhacandākārena mālāguṇaparikkhepo. Tadubhayampi pūrimeyeva paviṭṭhaṁ. Kurundiyaṁ",
  "tika-vin05t5:13_2": "pana ‘‘dve tayo mālāguṇe ekato katvā pupphadāmakaraṇampi vāyimaṁyevā’’ti vuttaṁ.",
  "tika-vin05t5:13_3": "Tampi idha pūrimaṭṭhāneyeva paviṭṭhaṁ. Na kevalañca pupphadāmameva, piṭṭhamayadāmampi",
  "tika-vin05t5:13_4": "geṇḍukapupphadāmampi kurundiyaṁ vuttaṁ. Kharapattadāmampi sikkhāpadassa sādhāraṇattā",
  "tika-vin05t5:13_5": "bhikkhūnampi bhikkhunīnampi neva kātuṁ, na kārāpetuṁ vaṭṭati, pūjānimittaṁ pana kappiyavacanaṁ",
  "tika-vin05t5:13_6": "sabbattha vattuṁ vaṭṭati. Pariyāyaobhāsanimittakammāni vaṭṭantiyeva.",
  "tika-vin05t5:14_0": "Yo haritvā vā harāpetvā vā pakkositvā vā pakkosāpetvā vā sayaṁ vā upagatānaṁ yaṁ",
  "tika-vin05t5:14_1": "kiñci attano santakaṁ pupphaṁ kulasaṅgahatthāya deti, tassa dukkaṭaṁ, parasantakaṁ",
  "tika-vin05t5:14_2": "deti, dukkaṭameva. Theyyacittena deti, bhaṇḍagghena kāretabbo. Esa nayo saṅghikepi.",
  "tika-vin05t5:14_3": "Ayaṁ pana viseso – senāsanatthāya niyamitaṁ issaravatāya dadato thullaccayanti.",
  "tika-vin05t5:15_0": "33. Pupphaṁ nāma kassa dātuṁ vaṭṭati, kassa na vaṭṭatīti? Mātāpitūnaṁ tāva haritvāpi",
  "tika-vin05t5:15_1": "harāpetvāpi pakkositvāpi pakkosāpetvāpi dātuṁ vaṭṭati , sesañātakānaṁ pakkosāpetvāva.",
  "tika-vin05t5:15_2": "Tañca kho vatthupūjanatthāya, maṇḍanatthāya pana sivaliṅgādipūjanatthāya vā kassacipi",
  "tika-vin05t5:15_3": "dātuṁ na vaṭṭati. Mātāpitūnañca harāpentena ñātisāmaṇereheva harāpetabbaṁ. Itare",
  "tika-vin05t5:15_4": "pana yadi sayameva icchanti, vaṭṭati. Sammatena pupphabhājakena pupphabhājanakāle",
  "tika-vin05t5:15_5": "sampattānaṁ sāmaṇerānaṁ upaḍḍhabhāgaṁ dātuṁ vaṭṭati. Kurundiyaṁ pana ‘‘sampattagihīnaṁ",
  "tika-vin05t5:15_6": "upaḍḍhabhāgaṁ’’, mahāpaccariyaṁ ‘‘cūḷakaṁ dātuṁ vaṭṭatī’’ti vuttaṁ. Asammatena apaloketvā",
  "tika-vin05t5:15_7": "dātabbaṁ. Ācariyupajjhāyesu sagāravā sāmaṇerā bahūni pupphāni āharitvā rāsiṁ katvā",
  "tika-vin05t5:15_8": "ṭhapenti, therā pātova sampattānaṁ saddhivihārikādīnaṁ upāsakādīnaṁ vā ‘‘tvaṁ idaṁ",
  "tika-vin05t5:15_9": "gaṇha, tvaṁ idaṁ gaṇhā’’ti denti, pupphadānaṁ nāma na hoti. ‘‘Cetiyaṁ pūjessāmā’’ti",
  "tika-vin05t5:15_10": "gahetvā gacchantāpi pūjaṁ karontāpi tattha tattha sampattānaṁ cetiyapūjanatthāya",
  "tika-vin05t5:15_11": "denti, etampi pupphadānaṁ nāma na hoti. Upāsake akkapupphādīhi pūjente disvā ‘‘vihāre",
  "tika-vin05t5:15_12": "kaṇikārapupphādīni atthi, upāsakā tāni gahetvā pūjethā’’ti vattumpi vaṭṭati. Bhikkhū",
  "tika-vin05t5:15_13": "pupphapūjaṁ katvā divātaraṁ gāmaṁ paviṭṭhe ‘‘kiṁ, bhante, atidivā paviṭṭhatthā’’ti",
  "tika-vin05t5:15_14": "pucchanti, ‘‘vihāre pupphāni bahūni, pūjaṁ akarimhā’’ti vadanti. Manussā ‘‘bahūni",
  "tika-vin05t5:15_15": "kira vihāre pupphānī’’ti punadivase pahūtaṁ khādanīyaṁ bhojanīyaṁ gahetvā vihāraṁ",
  "tika-vin05t5:15_16": "gantvā pupphapūjañca karonti dānañca denti, vaṭṭati.",
  "tika-vin05t5:16_0": "34. Manussā ‘‘mayaṁ, bhante, asukadivasaṁ nāma pūjessāmā’’ti pupphavāraṁ yācitvā",
  "tika-vin05t5:16_1": "anuññātadivase āgacchanti, sāmaṇerehi ca pageva pupphāni ocinitvā ṭhapitāni honti,",
  "tika-vin05t5:16_2": "te rukkhesu pupphāni apassantā ‘‘kuhiṁ, bhante, pupphānī’’ti vadanti, sāmaṇerehi",
  "tika-vin05t5:16_3": "ocinitvā ṭhapitāni, tumhe pana pūjetvā gacchatha, saṅgho aññaṁ divasaṁ pūjessatīti.",
  "tika-vin05t5:16_4": "Te pūjetvā dānaṁ datvā gacchanti, vaṭṭati. Mahāpaccariyaṁ pana kurundiyañca ‘‘therā",
  "tika-vin05t5:16_5": "sāmaṇerehi dāpetuṁ na labhanti, sace sayameva tāni pupphāni tesaṁ denti, vaṭṭati.",
  "tika-vin05t5:16_6": "Therehi pana ‘sāmaṇerehi ocinitvā ṭhapitānī’ti ettakameva vattabba’’nti vuttaṁ. Sace",
  "tika-vin05t5:16_7": "pana pupphavāraṁ yācitvā anocitesu pupphesu yāgubhattādīni ādāya āgantvā sāmaṇere",
  "tika-vin05t5:16_8": "‘‘ocinitvā dethā’’ti vadanti, ñābhisāmaṇerānaṁyeva ocinitvā dātuṁ vaṭṭati. Aññātake",
  "tika-vin05t5:16_9": "ukkhipitvā rukkhasākhāya ṭhapenti, na orohitvā palāyitabbaṁ, ocinitvā dātuṁ vaṭṭati",
  "tika-vin05t5:16_10": ". Sace pana koci dhammakathiko ‘‘bahūni upāsakā vihāre pupphāni, yāgubhattādīni ādāya",
  "tika-vin05t5:16_11": "gantvā pupphapūjaṁ karothā’’ti vadati, tasseva na kappatīti mahāpaccariyañca kurundiyañca",
  "tika-vin05t5:16_12": "vuttaṁ. Mahāaṭṭhakathāyaṁ pana ‘‘etaṁ akappiyaṁ na vaṭṭatī’’ti avisesena vuttaṁ.",
  "tika-vin05t5:17_0": "35. Phalampi attano santakaṁ vuttanayeneva mātāpitūnañca sesañātīnañca dātuṁ vaṭṭati.",
  "tika-vin05t5:17_1": "Kulasaṅgahatthāya pana dentassa vuttanayeneva attano santake parasantake saṅghike",
  "tika-vin05t5:17_2": "senāsanatthāya niyamite ca dukkaṭādīni veditabbāni. Attano santakaṁyeva gilānamanussānaṁ",
  "tika-vin05t5:17_3": "vā sampattaissarānaṁ vā khīṇaparibbayānaṁ vā dātuṁ vaṭṭati, phaladānaṁ na hoti. Phalabhājakenapi",
  "tika-vin05t5:17_4": "sammatena saṅghassa phalabhājanakāle sampattamanussānaṁ upaḍḍhabhāgaṁ dātuṁ vaṭṭati,",
  "tika-vin05t5:17_5": "asammatena apaloketvā dātabbaṁ. Saṅghārāmepi phalaparicchedena vā rukkhaparicchedena",
  "tika-vin05t5:17_6": "vā katikā kātabbā ‘‘tato gilānamanussānaṁ vā aññesaṁ vā phalaṁ yācantānaṁ yathāparicchedena",
  "tika-vin05t5:17_7": "cattāri pañca phalāni dātabbāni, rukkhā vā dassetabbā ‘ito gahetuṁ labbhatī’’’ti.",
  "tika-vin05t5:17_8": "‘‘Idha phalāni sundarāni, ito gaṇhathā’’ti evaṁ pana na vattabbaṁ. Attano santakaṁ",
  "tika-vin05t5:17_9": "sirīsacuṇṇaṁ vā aññaṁ vā yaṁ kiñci kasāvaṁ kulasaṅgahatthāya deti, dukkaṭaṁ. Parasantakādīsupi",
  "tika-vin05t5:17_10": "vuttanayeneva vinicchayo veditabbo. Ayaṁ pana viseso – saṅghassa rakkhitagopitāpi",
  "tika-vin05t5:17_11": "rukkhachalli garubhaṇḍamevāti. Mattikadantakaṭṭhaveḷupaṇṇesupi garubhaṇḍūpagaṁ ñatvā",
  "tika-vin05t5:17_12": "cuṇṇe vuttanayeneva vinicchayo veditabbo.",
  "tika-vin05t5:18_0": "36.Jaṅghapesaniyanti gihīnaṁ dūteyyaṁ sāsanaharaṇakammaṁ vuccati, taṁ na kātabbaṁ.",
  "tika-vin05t5:18_1": "Gihīnañhi sāsanaṁ gahetvā gacchantassa pade pade dukkaṭaṁ. Taṁ kammaṁ nissāya laddhabhojanaṁ",
  "tika-vin05t5:18_2": "bhuñjantassapi ajjhohāre ajjhohāre dukkaṭaṁ. Paṭhamaṁ sāsanaṁ aggahetvāpi pacchā",
  "tika-vin05t5:18_3": "‘‘ayaṁ dāni so gāmo, handa naṁ sāsanaṁ ārocemī’’ti maggā okkamantassapi pade pade",
  "tika-vin05t5:18_4": "dukkaṭaṁ. Sāsanaṁ ārocetvā laddhabhojanaṁ bhuñjato purimanayeneva dukkaṭaṁ. Sāsanaṁ",
  "tika-vin05t5:18_5": "aggahetvā āgatena pana ‘‘bhante, tasmiṁ gāme itthannāmassa kā pavattī’’ti pucchiyamānena",
  "tika-vin05t5:18_6": "kathetuṁ vaṭṭati, pucchitapañhe doso natthi. Pañcannaṁ pana sahadhammikānaṁ mātāpitūnaṁ",
  "tika-vin05t5:18_7": "paṇḍupalāsassa attano veyyāvaccakarassa sāsanaṁ harituṁ vaṭṭati, gihīnañca kappiyasāsanaṁ,",
  "tika-vin05t5:18_8": "tasmā ‘‘mama vacanena bhagavato pāde vandathā’’ti vā ‘‘cetiyaṁ paṭimaṁ bodhiṁ saṅghattheraṁ",
  "tika-vin05t5:18_9": "vandathā’’ti vā ‘‘cetiye gandhapūjaṁ karothā’’ti vā ‘‘pupphapūjaṁ karothā’’ti vā",
  "tika-vin05t5:18_10": "‘‘bhikkhū sannipātetha, dānaṁ dassāma, dhammaṁ desāpayissāmā’’ti vā īdisesu sāsanesu",
  "tika-vin05t5:18_11": "kukkuccaṁ na kātabbaṁ. Kappiyasāsanāni hi etāni, na gihīnaṁ gihikammapaṭisaṁyuttānīti.",
  "tika-vin05t5:18_12": "Imehi pana aṭṭhahi kuladūsakakammehi uppannapaccayā pañcannampi sahadhammikānaṁ na",
  "tika-vin05t5:18_13": "kappanti. Abhūtārocanarūpiyasaṁvohārehi uppannapaccayasadisāva honti.",
  "tika-vin05t5:19_0": "Pabbājanīyakammakato pana yasmiṁ gāme vā nigame vā kuladūsakakammaṁ kataṁ, yasmiñca",
  "tika-vin05t5:19_1": "vihāre vasati, neva tasmiṁ gāme vā nigame vā carituṁ labhati, na vihāre vasituṁ.",
  "tika-vin05t5:19_2": "Paṭippassaddhakammenapi ca tena yesu kulesu pubbe kuladūsakakammaṁ kataṁ, tato uppannapaccayā",
  "tika-vin05t5:19_3": "na gahetabbā, āsavakkhayapattenapi na gahetabbā, akappiyāva honti. ‘‘Kasmā na gaṇhathā’’ti",
  "tika-vin05t5:19_4": "pucchitena ‘‘pubbe evaṁ katattā’’ti vutte sace vadanti ‘‘na mayaṁ tena kāraṇena dema,",
  "tika-vin05t5:19_5": "idāni sīlavantatāya demā’’ti, gahetabbā. Pakatiyā dānaṭṭhāneyeva kuladūsakakammaṁ",
  "tika-vin05t5:19_6": "kataṁ hoti, tato pakatidānameva gahetuṁ vaṭṭati. Yaṁ vaḍḍhetvā denti, taṁ na vaṭṭati.",
  "tika-vin05t5:19_7": "Yasmā ca pucchitapañhe doso natthi, tasmā aññampi bhikkhuṁ pubbaṇhe vā sāyanhe vā",
  "tika-vin05t5:19_8": "antaragharaṁ paviṭṭhaṁ koci puccheyya ‘‘kasmā, bhante, carathā’’ti. Yenatthena carati,",
  "tika-vin05t5:19_9": "taṁ ācikkhitvā ‘‘laddhaṁ na laddha’’nti vutte sace na laddhaṁ, ‘‘na laddha’’nti vatvā",
  "tika-vin05t5:19_10": "yaṁ so deti, taṁ gahetuṁ vaṭṭati.",
  "tika-vin05t5:20_0": "37. ‘‘Na ca, bhikkhave, paṇidhāya araññe vatthabbaṁ, yo vaseyya, āpatti dukkaṭassa.",
  "tika-vin05t5:20_1": "Na ca, bhikkhave, paṇidhāya piṇḍāya caritabbaṁ…pe… na ca, bhikkhave, paṇidhāya caṅkamitabbaṁ…pe…",
  "tika-vin05t5:20_2": "na ca, bhikkhave, paṇidhāya ṭhātabbaṁ…pe… na ca, bhikkhave, paṇidhāya nisīditabbaṁ…pe…",
  "tika-vin05t5:20_3": "na ca, bhikkhave, paṇidhāya seyyā kappetabbā, yo kappeyya, āpatti dukkaṭassā’’ti",
  "tika-vin05t5:20_4": "(pārā. 223 ādayo) vuttattā ‘‘evaṁ (pārā. aṭṭha. 2.223) araññe vasantaṁ maṁ jano arahatte",
  "tika-vin05t5:20_5": "vā sekkhabhūmiyaṁ vā sambhāvessati, tato lokassa sakkato bhavissāmi garukato mānito",
  "tika-vin05t5:20_6": "pūjito’’ti evaṁ patthanaṁ katvā araññe na vasitabbaṁ. Evaṁ paṇidhāya ‘‘araññe vasissāmī’’ti",
  "tika-vin05t5:20_7": "gacchantassa padavāre padavāre dukkaṭaṁ, tathā araññe kuṭikaraṇacaṅkamananisīdananivāsanapārupanādīsu",
  "tika-vin05t5:20_8": "sabbakiccesu payoge payoge dukkaṭaṁ, tasmā evaṁ araññe na vasitabbaṁ. Evaṁ vasanto",
  "tika-vin05t5:20_9": "hi sambhāvanaṁ labhatu vā mā vā, dukkaṭaṁ āpajjati. Yo pana samādinnadhutaṅgo ‘‘dhutaṅgaṁ",
  "tika-vin05t5:20_10": "rakkhissāmī’’ti vā ‘‘gāmante me vasato cittaṁ vikkhipati, araññaṁ sappāya’’nti cintetvā",
  "tika-vin05t5:20_11": "vā ‘‘addhā araññe tiṇṇaṁ vivekānaṁ aññataraṁ pāpuṇissāmī’’ti vā ‘‘araññaṁ pavisitvā",
  "tika-vin05t5:20_12": "arahattaṁ apāpuṇitvā na nikkhamissāmī’’ti vā ‘‘araññavāso nāma bhagavatā pasattho,",
  "tika-vin05t5:20_13": "mayi ca araññe vasante bahū sabrahmacārī gāmantaṁ hitvā āraññakā bhavissantī’’ti",
  "tika-vin05t5:20_14": "vā evaṁ anavajjavāsaṁ vasitukāmo hoti, teneva vasitabbaṁ. Piṇḍāya carantassapi ‘‘abhikkantādīni",
  "tika-vin05t5:20_15": "saṇṭhapetvā piṇḍāya carissāmī’’ti nivāsanapārupanakiccato pabhuti yāva bhojanapariyosānaṁ,",
  "tika-vin05t5:20_16": "tāva payoge payoge dukkaṭaṁ, sambhāvanaṁ labhatu vā mā vā, dukkaṭameva. Khandhakavattasekhiyavattaparipūraṇatthaṁ",
  "tika-vin05t5:20_17": "pana sabrahmacārīnaṁ diṭṭhānugatiāpajjanatthaṁ vā pāsādikehi abhikkamapaṭikkamādīhi",
  "tika-vin05t5:20_18": "piṇḍāya pavisanto anupavajjo viññūnaṁ. Caṅkamanādīsupi eseva nayo.",
  "tika-vin05t5:21": "Iti pāḷimuttakavinayavinicchayasaṅgahe",
  "tika-vin05t5:22": "Kulasaṅgahavinicchayakathā samattā."
}