{
  "atk-s0404a5:0": "(6) 1. Gotamīvaggo",
  "atk-s0404a5:1": "1. Gotamīsuttavaṇṇanā",
  "atk-s0404a5:2_0": "51. Chaṭṭhassa paṭhame sakkesu viharatīti paṭhamagamanena gantvā viharati. Mahāpajāpatīti",
  "atk-s0404a5:2_1": "puttapajāya ceva dhītupajāya ca mahantattā evaṁladdhanāmā. Yena bhagavā tenupasaṅkamīti",
  "atk-s0404a5:2_2": "bhagavā kapilapuraṁ gantvā paṭhamameva nandaṁ pabbājesi, sattame divase rāhulakumāraṁ.",
  "atk-s0404a5:2_3": "Cumbaṭakakalahe (dī. ni. aṭṭha. 2.331; saṁ. ni. aṭṭha. 1.1.37) pana ubhayanagaravāsikesu",
  "atk-s0404a5:2_4": "yuddhatthāya nikkhantesu satthā gantvā te rājāno saññāpetvā attadaṇḍasuttaṁ (su.",
  "atk-s0404a5:2_5": "ni. 941 ādayo; mahāni. 170 ādayo) kathesi. Rājāno pasīditvā aḍḍhatiyasate aḍḍhatiyasate",
  "atk-s0404a5:2_6": "kumāre adaṁsu, tāni pañca kumārasatāni satthu santike pabbajiṁsu, atha nesaṁ pajāpatiyo",
  "atk-s0404a5:2_7": "sāsanaṁ pesetvā anabhiratiṁ uppādayiṁsu. Satthā tesaṁ anabhiratiyā uppannabhāvaṁ",
  "atk-s0404a5:2_8": "ñatvā te pañcasate daharabhikkhū kuṇāladahaṁ netvā attano kuṇālakāle nisinnapubbe",
  "atk-s0404a5:2_9": "pāsāṇatale nisīditvā kuṇālajātakakathāya (jā. 2.21.kuṇālajātaka) tesaṁ anabhiratiṁ",
  "atk-s0404a5:2_10": "vinodetvā sabbepi te sotāpattiphale patiṭṭhāpesi, puna mahāvanaṁ ānetvā arahattaphaleti.",
  "atk-s0404a5:2_11": "Tesaṁ cittajānanatthaṁ punapi pajāpatiyo sāsanaṁ pahiṇiṁsu. Te ‘‘abhabbā mayaṁ gharāvāsassā’’ti",
  "atk-s0404a5:2_12": "paṭisāsanaṁ pahiṇiṁsu. Tā ‘‘na dāni amhākaṁ gharaṁ gantuṁ yuttaṁ, mahāpajāpatiyā",
  "atk-s0404a5:2_13": "santikaṁ gantvā pabbajjaṁ anujānāpetvā pabbajissāmā’’ti pañcasatāpi mahāpajāpatiṁ",
  "atk-s0404a5:2_14": "upasaṅkamitvā ‘‘ayye, amhākaṁ pabbajjaṁ anujānāpethā’’ti āhaṁsu. Mahāpajāpatī tā",
  "atk-s0404a5:2_15": "itthiyo gahetvā yena bhagavā tenupasaṅkami. Setacchattassa heṭṭhā rañño parinibbutakāle",
  "atk-s0404a5:2_16": "upasaṅkamītipi vadantiyeva.",
  "atk-s0404a5:3_0": "Alaṁ gotami, mā te ruccīti kasmā paṭikkhipi, nanu sabbesampi buddhānaṁ catasso parisā",
  "atk-s0404a5:3_1": "hontīti? Kāmaṁ honti, kilametvā pana anekavāraṁ yācite anuññātaṁ pabbajjaṁ ‘‘dukkhena",
  "atk-s0404a5:3_2": "laddhā’’ti sammā paripālessantīti garuṁ katvā anuññātukāmo paṭikkhipi. Pakkāmīti",
  "atk-s0404a5:3_3": "puna kapilapurameva pāvisi. Yathābhirantaṁviharitvāti bodhaneyyasattānaṁ upanissayaṁ",
  "atk-s0404a5:3_4": "olokento yathājjhāsayane viharitvā. Cārikaṁ pakkāmīti mahājanasaṅgahaṁ karonto uttamāya",
  "atk-s0404a5:3_5": "buddhasiriyā anopamena buddhavilāsena aturitacārikaṁ pakkāmi.",
  "atk-s0404a5:4_0": "Sambahulāhi sākiyānīhi saddhinti antonivesanamhiyeva dasabalaṁ uddissa pabbajjāvesaṁ",
  "atk-s0404a5:4_1": "gahetvā pañcasatā sākiyāniyo pabbajjāvesaṁyeva gāhāpetvā sabbāhipi tāhi sambahulāhi",
  "atk-s0404a5:4_2": "sākiyānīhi saddhiṁ. Cārikaṁ pakkāmīti gamanaṁ abhinīhari. Gamanābhinīharaṇakāle pana",
  "atk-s0404a5:4_3": "tā sukhumālā rājitthiyo padasā gantuṁ na sakkhissantīti sākiyakoliyarājāno sovaṇṇasivikāyo",
  "atk-s0404a5:4_4": "upaṭṭhāpayiṁsu. Tā pana ‘‘yāne āruyha gacchantīti satthari agāravo kato hotī’’ti",
  "atk-s0404a5:4_5": "ekapaṇṇāsayojanikaṁ padasāva paṭipajjiṁsu. Rājānopi purato ca pacchato ca ārakkhaṁ",
  "atk-s0404a5:4_6": "saṁvidahāpetvā taṇḍulasappitelādīnaṁ sakaṭāni pūrāpetvā ‘‘gataṭṭhāne gataṭṭhāne āhāraṁ",
  "atk-s0404a5:4_7": "paṭiyādethā’’ti purise pesayiṁsu. Sūnehi pādehīti tāsañhi sukhumālattā pādesu eko",
  "atk-s0404a5:4_8": "phoṭo uṭṭheti, eko bhijjati. Ubho pādā katakaṭṭhisamparikiṇṇā viya hutvā uddhumātā",
  "atk-s0404a5:4_9": "jātā. Tena vuttaṁ – ‘‘sūnehi pādehī’’ti. Bahidvārakoṭṭhaketi dvārakoṭṭhakato bahi.",
  "atk-s0404a5:4_10": "Kasmā panevaṁ ṭhitāti? Evaṁ kirassā ahosi – ‘‘ahaṁ tathāgatena ananuññātā sayameva",
  "atk-s0404a5:4_11": "pabbajjāvesaṁ aggahesiṁ, evaṁ gahitabhāvo ca pana me sakalajambudīpe pākaṭo jāto.",
  "atk-s0404a5:4_12": "Sace satthā pabbajjaṁ anujānāti, iccetaṁ kusalaṁ. Sace pana nānujānissati, mahatī",
  "atk-s0404a5:4_13": "garahā bhavissatī’’ti vihāraṁ pavisituṁ asakkontī rodamānāva aṭṭhāsi.",
  "atk-s0404a5:5_0": "Kiṁ nu tvaṁ gotamīti kiṁ nu rājakulānaṁ vipatti uppannā, kena tvaṁ kāraṇena evaṁ",
  "atk-s0404a5:5_1": "vivaṇṇabhāvaṁ pattā, sūnehi pādehi…pe… ṭhitāti. Aññenapi pariyāyenāti aññenapi kāraṇena.",
  "atk-s0404a5:5_2": "Bahukārā, bhantetiādinā tassā guṇaṁ kathetvā puna pabbajjaṁ yācanto evamāha. Satthāpi",
  "atk-s0404a5:5_3": "‘‘itthiyo nāma parittapaññā, ekayācitamattena pabbajjāya anuññātāya na mama sāsanaṁ",
  "atk-s0404a5:5_4": "garuṁ katvā gaṇhissantī’’ti tikkhattuṁ paṭikkhipitvā idāni garuṁ katvā gāhāpetukāmatāya",
  "atk-s0404a5:5_5": "sace, ānanda, mahāpajāpatī gotamīaṭṭha garudhamme paṭiggaṇhāti, sāva’ssā hotuupasampadātiādimāha.",
  "atk-s0404a5:5_6": "Tattha sāvassāti sā eva assā pabbajjāpi upasampadāpi hotu.",
  "atk-s0404a5:6_0": "Tadahūpasampannassāti taṁdivasaṁ upasampannassa. Abhivādanaṁ paccuṭṭhānaṁ añjalikammaṁ",
  "atk-s0404a5:6_1": "sāmīcikammaṁ kattabbanti omānātimāne akatvā pañcapatiṭṭhitena abhivādanaṁ, āsanā",
  "atk-s0404a5:6_2": "paccuṭṭhāya paccuggamanavasena paccuṭṭhānaṁ, dasanakhe samodhānetvā añjalikammaṁ,",
  "atk-s0404a5:6_3": "āsanapaññāpanabījanādikaṁ anucchavikakammasaṅkhātaṁ sāmīcikammañca katabbaṁ. Abhikkhuke",
  "atk-s0404a5:6_4": "āvāseti yattha vasantiyā anantarāyena ovādatthāya upasaṅkamanaṭṭhāne ovādadāyako",
  "atk-s0404a5:6_5": "ācariyo natthi, ayaṁ abhikkhuko āvāso nāma. Evarūpe āvāse vassaṁ na upagantabbaṁ.",
  "atk-s0404a5:6_6": "Anvaḍḍhamāsanti anuposathikaṁ. Ovādūpasaṅkamananti ovādatthāya upasaṅkamanaṁ. Diṭṭhenāti",
  "atk-s0404a5:6_7": "cakkhunā diṭṭhena. Sutenāti sotena sutena. Parisaṅkāyāti diṭṭhasutavasena parisaṅkitena.",
  "atk-s0404a5:6_8": "Garudhammanti garukaṁ saṅghādisesāpattiṁ. Pakkhamānattanti anūnāni pannarasa divasāni",
  "atk-s0404a5:6_9": "mānattaṁ. Chasu dhammesūti vikālabhojanacchaṭṭhesu sikkhāpadesu. Sikkhitasikkhāyāti",
  "atk-s0404a5:6_10": "ekasikkhampi akhaṇḍaṁ katvā pūritasikkhāya. Akkositabbo paribhāsitabboti dasannaṁ",
  "atk-s0404a5:6_11": "akkosavatthūnaṁ aññatarena akkosavatthunā na akkositabbo, bhayūpadaṁsanāya yāya kāyaci",
  "atk-s0404a5:6_12": "paribhāsāya na paribhāsitabbo.",
  "atk-s0404a5:7_0": "Ovaṭo bhikkhunīnaṁ bhikkhūsu vacanapathoti ovādānusāsanadhammakathāsaṅkhāto vacanapatho",
  "atk-s0404a5:7_1": "bhikkhunīnaṁ bhikkhūsu ovarito pihito, na bhikkhuniyā koci bhikkhu ovaditabbo anusāsitabbo",
  "atk-s0404a5:7_2": "vā ‘‘bhante, porāṇakattherā idaṁ cīvaravattaṁ pūrayiṁsū’’ti evaṁ pana paveṇivasena",
  "atk-s0404a5:7_3": "kathetuṁ vaṭṭati. Anovaṭobhikkhūnaṁ bhikkhunīsu vacanapathoti bhikkhūnaṁ pana bhikkhunīsu",
  "atk-s0404a5:7_4": "vacanapatho anivārito, yathāruci ovadituṁ anusāsituṁ dhammakathaṁ kathetunti ayamettha",
  "atk-s0404a5:7_5": "saṅkhepo, vitthārato panesā garudhammakathā samantapāsādikāya vinayasaṁvaṇṇanāya",
  "atk-s0404a5:7_6": "(pāci. aṭṭha. 148) vuttanayeneva veditabbā.",
  "atk-s0404a5:8_0": "Ime pana aṭṭha garudhamme satthu santike uggahetvā therena attano ārociyamāne sutvāva",
  "atk-s0404a5:8_1": "mahāpajāpatiyā tāva mahantaṁ domanassaṁ khaṇena paṭippassambhi, anotattadahato ābhatena",
  "atk-s0404a5:8_2": "sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena",
  "atk-s0404a5:8_3": "uppannapītipāmojjaṁ āvikarontī seyyathāpi, bhantetiādikaṁ udānaṁ udānesi.",
  "atk-s0404a5:9_0": "Kumbhatthenakehīti kumbhe dīpaṁ jāletvā tena ālokena paraghare bhaṇḍaṁ vicinitvā",
  "atk-s0404a5:9_1": "thenakacorehi. Setaṭṭhikā nāma rogajātīti eko pāṇako nāḷamajjhagataṁ kaṇḍaṁ vijjhati,",
  "atk-s0404a5:9_2": "yena viddhā kaṇḍā nikkhantampi sālisīsaṁ khīraṁ gahetuṁ na sakkoti. Mañjiṭṭhikā nāma",
  "atk-s0404a5:9_3": "rogajātīti ucchūnaṁ antorattabhāvo.",
  "atk-s0404a5:10_0": "Mahato taḷākassa paṭikacceva āḷinti iminā pana etamatthaṁ dasseti – yathā mahato",
  "atk-s0404a5:10_1": "taḷākassa pāḷiyā abaddhāyapi kiñci udakaṁ tiṭṭhateva, paṭhamameva baddhāya pana yaṁ",
  "atk-s0404a5:10_2": "abaddhapaccayā na tiṭṭheyya, tampi tiṭṭheyya, evameva ye ime anuppanne vatthusmiṁ",
  "atk-s0404a5:10_3": "paṭikacceva anatikkamanatthāya garudhammā paññattā, tesu apaññattesu mātugāmassa",
  "atk-s0404a5:10_4": "pabbajitattā pañca vassasatāni saddhammo tiṭṭheyya. Paṭikacceva paññattattā pana",
  "atk-s0404a5:10_5": "aparānipi pañca vassasatāni ṭhassatīti evaṁ paṭhamaṁ vuttavassasahassameva ṭhassati.",
  "atk-s0404a5:10_6": "Vassasahassanti cetaṁ paṭisambhidāpabhedappattakhīṇāsavānaṁ vaseneva vuttaṁ, tato",
  "atk-s0404a5:10_7": "pana uttaripi sukkhavipassakakhīṇāsavavasena vassasahassaṁ, anāgāmivasena vassasahassaṁ,",
  "atk-s0404a5:10_8": "sakadāgāmivasena vassasahassaṁ, sotāpannavasena vassasahassanti evaṁ pañcavassasahassāni",
  "atk-s0404a5:10_9": "paṭivedhasaddhammo ṭhassati. Pariyattidhammopi tāniyeva. Na hi pariyattiyā asati",
  "atk-s0404a5:10_10": "paṭivedho atthi, nāpi pariyattiyā sati paṭivedho na hoti. Liṅgaṁ pana pariyattiyā",
  "atk-s0404a5:10_11": "antarahitāyapi ciraṁ pavattissatīti.",
  "atk-s0404a5:11": "2. Ovādasuttavaṇṇanā",
  "atk-s0404a5:12_0": "52. Dutiye bahussutoti idha sakalassapi buddhavacanassa vasena bahussutabhāvo veditabbo.",
  "atk-s0404a5:12_1": "Garudhammanti kāyasaṁsaggaṁ. Ayamettha saṅkhepo. Bhikkhunovādakavinicchayo pana samantapāsādikāya",
  "atk-s0404a5:12_2": "(pāci. aṭṭha. 144 ādayo) vuttanayeneva veditabbo.",
  "atk-s0404a5:13": "3. Saṁkhittasuttavaṇṇanā",
  "atk-s0404a5:14_0": "53. Tatiye sarāgāyāti sarāgatthāya. Virāgāyāti virajjanatthāya. Saṁyogāyāti vaṭṭe",
  "atk-s0404a5:14_1": "saṁyogatthāya. Visaṁyogāyāti vaṭṭe visaṁyogabhāvatthāya. Ācayāyāti vaṭṭassa vaḍḍhanatthāya.",
  "atk-s0404a5:14_2": "No apacayāyāti na vaṭṭaviddhaṁsanatthāya. Dubbharatāyāti dupposanatthāya. No subharatāyāti",
  "atk-s0404a5:14_3": "na sukhaposanatthāya. Imasmiṁ sutte paṭhamavārena vaṭṭaṁ kathitaṁ, dutiyavārena vivaṭṭaṁ",
  "atk-s0404a5:14_4": "kathitaṁ. Iminā ca pana ovādena gotamī arahattaṁ pattāti.",
  "atk-s0404a5:15": "4. Dīghajāṇusuttavaṇṇanā",
  "atk-s0404a5:16_0": "54. Catutthe byagghapajjāti idamassa paveṇi nāma vasena ālapanaṁ. Tassa hi pubbapurisā",
  "atk-s0404a5:16_1": "byagghapathe jātāti tasmiṁ kule manussā byagghapajjāti vuccanti. Issatthenāti issāsakammena.",
  "atk-s0404a5:16_2": "Tatrupāyāyāti ‘‘imasmiṁ kāle idaṁ nāma kātuṁ vaṭṭatī’’ti jānane upāyabhūtāya. Vuddhasīlinoti",
  "atk-s0404a5:16_3": "vaḍḍhitasīlā vuddhasamācārā. Āyanti āgamanaṁ. Nāccogāḷhanti nātimahantaṁ. Nātihīnanti",
  "atk-s0404a5:16_4": "nātikasiraṁ. Pariyādāyāti gahetvā khepetvā. Tattha yassa vayato diguṇo āyo, tassa",
  "atk-s0404a5:16_5": "vayo āyaṁ pariyādātuṁ na sakkoti.",
  "atk-s0404a5:17": "‘‘Catudhā vibhaje bhoge, paṇḍito gharamāvasaṁ;",
  "atk-s0404a5:18": "Ekena bhoge bhuñjeyya, dvīhi kammaṁ payojaye;",
  "atk-s0404a5:19": "Catutthañca nidhāpeyya, āpadāsu bhavissatī’’ti. (dī. ni. 3.265) –",
  "atk-s0404a5:20": "Evaṁ paṭipajjato pana vayo āyaṁ pariyādātuṁ na sakkotiyeva.",
  "atk-s0404a5:21_0": "Udumbarakhādīvāti yathā udumbarāni khāditukāmena pakke udumbararukkhe cālite ekappahāreneva",
  "atk-s0404a5:21_1": "bahūni phalāni patanti, so khāditabbayuttakāni khāditvā itarāni bahutarāni pahāya",
  "atk-s0404a5:21_2": "gacchati, evamevaṁ yo āyato vayaṁ bahutaraṁ katvā vippakiranto bhoge paribhuñjati,",
  "atk-s0404a5:21_3": "so ‘‘udumbarakhādikaṁvāyaṁ kulaputto bhoge khādatī’’ti vuccati. Ajeṭṭhamaraṇanti",
  "atk-s0404a5:21_4": "anāyakamaraṇaṁ . Samaṁ jīvikaṁ kappetīti sammā jīvikaṁ kappeti. Samajīvitāti samajīvitāya",
  "atk-s0404a5:21_5": "jīvitā. Apāyamukhānīti vināsassa ṭhānāni.",
  "atk-s0404a5:22_0": "Uṭṭhātā kammadheyyesūti kammakaraṇaṭṭhānesu uṭṭhānavīriyasampanno. Vidhānavāti vidahanasampanno.",
  "atk-s0404a5:22_1": "Sotthānaṁ samparāyikanti sotthibhūtaṁ samparāyikaṁ. Saccanāmenāti buddhattāyeva buddhoti",
  "atk-s0404a5:22_2": "evaṁ avitathanāmena. Cāgo puññaṁ pavaḍḍhatīti cāgo ca sesapuññañca pavaḍḍhati. Imasmiṁ",
  "atk-s0404a5:22_3": "sutte saddhādayo missakā kathitā. Pañcamaṁ uttānameva.",
  "atk-s0404a5:23": "6. Bhayasuttavaṇṇanā",
  "atk-s0404a5:24_0": "56. Chaṭṭhe gabbhoti gabbhavāso. Diṭṭhadhammikāpīti sandiṭṭhikā gabbhavāsasadisā",
  "atk-s0404a5:24_1": "punapi manussagabbhā. Samparāyikāpīti ṭhapetvā manussagabbhe sesagabbhā. Ubhayaṁ",
  "atk-s0404a5:24_2": "ete kāmā pavuccantīti bhayañca dukkhañca, bhayañca rogo ca, bhayañca gaṇḍo ca, bhayañca",
  "atk-s0404a5:24_3": "sallañca, bhayañca saṅgo ca, bhayañca paṅko ca, bhayañca gabbho cāti evaṁ ubhayaṁ",
  "atk-s0404a5:24_4": "ete kāmā pavuccanti. Sātarūpenāti kāmasukhena. Palipathanti vaṭṭapalipathaṁ. Atikkammāti",
  "atk-s0404a5:24_5": "imasmiṁ ṭhāne vipassanaṁ vaḍḍhetvā assa bhikkhuno arahattappattabhāvo gahito. Evarūpaṁ",
  "atk-s0404a5:24_6": "pajaṁ jātijarūpetaṁ tīsu bhavesu phandamānaṁ avekkhatīti sutte vaṭṭaṁ kathetvā gāthāsu",
  "atk-s0404a5:24_7": "vivaṭṭaṁ kathitanti. Sattamaṭṭhamāni uttānatthāneva.",
  "atk-s0404a5:25": "9-10. Puggalasuttadvayavaṇṇanā",
  "atk-s0404a5:26_0": "59-60. Navame ujubhūtoti kāyavaṅkādīnaṁ abhāvena ujuko. Paññāsīlasamāhitoti paññāya",
  "atk-s0404a5:26_1": "ca sīlena ca samannāgato. Yajamānānanti dānaṁ dadantānaṁ. Puññapekkhānanti puññaṁ",
  "atk-s0404a5:26_2": "olokentānaṁ gavesantānaṁ . Opadhikanti upadhivipākaṁ, opadhibhūtaṁ ṭhānaṁ appamāṇaṁ.",
  "atk-s0404a5:26_3": "Dasame samukkaṭṭhoti ukkaṭṭho uttamo. Sattānanti sabbasattānaṁ. Sesaṁ sabbattha uttānamevāti.",
  "atk-s0404a5:27": "Gotamīvaggo chaṭṭho."
}