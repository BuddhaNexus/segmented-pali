{
  "atk-s0403a3:0": "4. Sumanavaggo",
  "atk-s0403a3:1": "1. Sumanasuttavaṇṇanā",
  "atk-s0403a3:2_0": "31. Catutthassa paṭhame sumanā rājakumārīti mahāsakkāraṁ katvā patthanaṁ patthetvā",
  "atk-s0403a3:2_1": "evaṁ laddhanāmā rājakaññā. Vipassisammāsambuddhakālasmiṁ hi nāgaresu “yuddhampi katvā",
  "atk-s0403a3:2_2": "satthāraṁ amhākaṁ gaṇhissāmā”ti senāpatiṁ nissāya buddhappamukhaṁ saṅghaṁ labhitvā",
  "atk-s0403a3:2_3": "paṭipāṭiyā puññāni kātuṁ āraddhesu sabbapaṭhamadivaso senāpatissa vāro ahosi. Tasmiṁ",
  "atk-s0403a3:2_4": "divase senāpati mahādānaṁ sajjetvā “ajja yathā añño koci ekabhikkhampi na deti, evaṁ",
  "atk-s0403a3:2_5": "rakkhathā”ti samantā purise ṭhapesi. Taṁdivasaṁ seṭṭhibhariyā rodamānā pañcahi kumārikāsatehi",
  "atk-s0403a3:2_6": "saddhiṁ kīḷitvā āgataṁ dhītaraṁ āha – “sace, amma, tava pitā jīveyya, ajjāhaṁ paṭhamaṁ",
  "atk-s0403a3:2_7": "dasabalaṁ bhojeyya”nti. Sā taṁ āha – “amma, mā cintayi, ahaṁ tathā karissāmi, yathā",
  "atk-s0403a3:2_8": "buddhappamukho saṅgho amhākaṁ paṭhamaṁ bhikkhaṁ bhuñjissatī”ti. Tato satasahassagghanikāya",
  "atk-s0403a3:2_9": "suvaṇṇapātiyā nirudakapāyāsaṁ pūretvā sappimadhusakkharādīhi abhisaṅkharitvā aññissā",
  "atk-s0403a3:2_10": "pātiyā paṭikujjitvā taṁ sumanamālāguḷehi parikkhipitvā mālāguḷasadisaṁ katvā bhagavato",
  "atk-s0403a3:2_11": "gāmaṁ pavisanavelāya sayameva ukkhipitvā dhātigaṇaparivutā gharā nikkhami.",
  "atk-s0403a3:3_0": "Antarāmagge senāpatino upaṭṭhākā, “amma, mā ito āgamā”ti vadanti. Mahāpuññā nāma",
  "atk-s0403a3:3_1": "manāpakathā honti, na ca tesaṁ punappunaṁ bhaṇantānaṁ kathā paṭikkhipituṁ sakkā hoti.",
  "atk-s0403a3:3_2": "Sā “cūḷapita, mahāpita, mātula, kissa tumhe gantuṁ na dethā”ti āha. Senāpatinā “aññassa",
  "atk-s0403a3:3_3": "kassaci khādanīyaṁ bhojanīyaṁ mā dethā”ti ṭhapitamha, ammāti. Kiṁ pana mama hatthe",
  "atk-s0403a3:3_4": "khādanīyaṁ bhojanīyaṁ passathāti? Mālāguḷaṁ passāmāti. Kiṁ tumhākaṁ senāpati mālāpūjampi",
  "atk-s0403a3:3_5": "kātuṁ na detīti? Deti, ammāti. Tena hi apethāti bhagavantaṁ upasaṅkamitvā “mālāguḷaṁ",
  "atk-s0403a3:3_6": "gaṇhatha bhagavā”ti āha. Bhagavā ekaṁ senāpatissa upaṭṭhākaṁ oloketvā mālāguḷaṁ gaṇhāpesi.",
  "atk-s0403a3:3_7": "Sā bhagavantaṁ vanditvā “bhavābhavābhinibbattiyaṁ me sati paritassanajīvitaṁ nāma",
  "atk-s0403a3:3_8": "mā hotu, ayaṁ sumanamālā viya nibbattanibbattaṭṭhāne piyāva homi, nāmena ca sumanāyevā”ti",
  "atk-s0403a3:3_9": "patthanaṁ katvā satthārā “sukhinī hohī”ti vuttā vanditvā padakkhiṇaṁ katvā pakkāmi.",
  "atk-s0403a3:4_0": "Bhagavāpi senāpatissa gehaṁ gantvā paññattāsane nisīdi. Senāpati yāguṁ gahetvā upagañchi,",
  "atk-s0403a3:4_1": "satthā hatthena pattaṁ pidahi. Nisinno, bhante, bhikkhusaṅghoti. Atthi no eko antarāmagge",
  "atk-s0403a3:4_2": "piṇḍapāto laddhoti? Mālaṁ apanetvā piṇḍapātaṁ addasa. Cūḷupaṭṭhāko āha – “sāmi mālāti",
  "atk-s0403a3:4_3": "maṁ vatvā mātugāmo vañcesī”ti. Pāyāso bhagavantaṁ ādiṁ katvā sabbabhikkhūnaṁ pahosi.",
  "atk-s0403a3:4_4": "Senāpati attano deyyadhammaṁ adāsi. Satthā bhattakiccaṁ katvā maṅgalaṁ vatvā pakkāmi.",
  "atk-s0403a3:4_5": "Senāpati “kā nāma sā piṇḍapātamadāsī”ti pucchi. Seṭṭhidhītā sāmīti. Sappaññā itthī,",
  "atk-s0403a3:4_6": "evarūpāya ghare vasantiyā purisassa saggasampatti nāma na dullabhāti kaṁ ānetvā jeṭṭhakaṭṭhāne ṭhapesi?",
  "atk-s0403a3:5_0": "Sā pitugehe ca senāpatigehe ca dhanaṁ gahetvā yāvatāyukaṁ tathāgatassa dānaṁ datvā",
  "atk-s0403a3:5_1": "puññāni karitvā tato cutā kāmāvacaradevaloke nibbatti. Nibbattakkhaṇeyeva jāṇuppamāṇena",
  "atk-s0403a3:5_2": "odhinā sakalaṁ devalokaṁ paripūrayamānaṁ sumanavassaṁ vassi. Devatā “ayaṁ attanāva",
  "atk-s0403a3:5_3": "attano nāmaṁ gahetvā āgatā”ti “sumanā devadhītā”tvevassā nāmaṁ akaṁsu. Sā ekanavutikappe",
  "atk-s0403a3:5_4": "devesu ca manussesu ca saṁsarantī nibbattanibbattaṭṭhāne avijahitasumanavassā “sumanā",
  "atk-s0403a3:5_5": "sumanā”tveva nāmā ahosi. Imasmiṁ pana kāle kosalarañño aggamahesiyā kucchismiṁ paṭisandhiṁ",
  "atk-s0403a3:5_6": "gaṇhi. Tāpi pañcasatā kumārikā taṁdivasaññeva tasmiṁ tasmiṁ kule paṭisandhiṁ gahetvā",
  "atk-s0403a3:5_7": "ekadivaseyeva sabbā mātukucchito nikkhamiṁsu. Taṁkhaṇaṁyeva jāṇuppamāṇena odhinā",
  "atk-s0403a3:5_8": "sumanavassaṁ vassi. Taṁ disvā rājā “pubbe katābhinīhārā esā bhavissatī”ti tuṭṭhamānaso",
  "atk-s0403a3:5_9": "“dhītā me attanāva attano nāmaṁ gahetvā āgatā”ti sumanātvevassā nāmaṁ katvā “mayhaṁ",
  "atk-s0403a3:5_10": "dhītā na ekikāva nibbattissatī”ti nagaraṁ vicināpento ‘pañca dārikāsatāni jātānī”ti",
  "atk-s0403a3:5_11": "sutvā sabbā attanāva posāpesi. Māse māse sampate “ānetvā mama dhītu dassethā”ti āha.",
  "atk-s0403a3:5_12": "Evamesā mahāsakkāraṁ katvā patthanaṁ patthetvā evaṁladdhanāmāti veditabbā.",
  "atk-s0403a3:6_0": "Tassā sattavassikakāle anāthapiṇḍikena vihāraṁ niṭṭhāpetvā tathāgatassa dūte pesite",
  "atk-s0403a3:6_1": "satthā bhikkhusaṅghaparivāro sāvatthiṁ agamāsi. Anāthapiṇḍiko gantvā rājānaṁ evamāha",
  "atk-s0403a3:6_2": "– “mahārāja, satthu idhāgamanaṁ amhākampi maṅgalaṁ tumhākampi maṅgalameva, sumanaṁ",
  "atk-s0403a3:6_3": "rājakumāriṁ pañcahi dārikāsatehi saddhiṁ puṇṇaghaṭe ca gandhamālādīni ca gāhāpetvā",
  "atk-s0403a3:6_4": "dasabalassa paccuggamanaṁ pesethā”ti. Rājā “sādhu mahāseṭṭhī”ti tathā akāsi. Sāpi",
  "atk-s0403a3:6_5": "raññā vuttanayeneva gantvā satthāraṁ vanditvā gandhamālādīhi pūjetvā ekamantaṁ aṭṭhāsi.",
  "atk-s0403a3:6_6": "Satthā tassā dhammaṁ desesi. Sā pañcahi kumārikāsatehi saddhiṁ sotāpattiphale patiṭṭhāsi.",
  "atk-s0403a3:6_7": "Aññānipi pañca dārikāsatāni pañca mātugāmasatāni pañca upāsakasatāni tasmiṁyeva khaṇe",
  "atk-s0403a3:6_8": "sotāpattiphalaṁ pāpuṇiṁsu. Evaṁ tasmiṁ divase antarāmaggeyeva dve sotāpannasahassāni jātāni.",
  "atk-s0403a3:7_0": "Yena bhagavā tenupasaṅkamīti kasmā upasaṅkamīti? Pañhaṁ pucchitukāmatāya. Kassapasammāsambuddhakāle",
  "atk-s0403a3:7_1": "kira sahāyakā dve bhikkhū ahesuṁ. Tesu eko sāraṇīyadhammaṁ pūreti, eko bhattaggavattaṁ.",
  "atk-s0403a3:7_2": "Sāraṇīyadhammapūrako itaraṁ āha – “āvuso, adinnassa phalaṁ nāma natthi, attanā laddhaṁ",
  "atk-s0403a3:7_3": "paresaṁ datvā bhuñjituṁ vaṭṭatī”ti. Itaro pana āha – “āvuso, tvaṁ na jānāsi, deyyadhammaṁ",
  "atk-s0403a3:7_4": "nāma vinipātetuṁ na vaṭṭati, attano yāpanamattameva gaṇhantena bhattaggavattaṁ pūretuṁ",
  "atk-s0403a3:7_5": "vaṭṭatī”ti. Tesu ekopi ekaṁ attano ovāde otāretuṁ nāsakkhi. Dvepi attano paṭipattiṁ",
  "atk-s0403a3:7_6": "pūretvā tato cutā kāmāvacaradevaloke nibbattiṁsu. Tattha sāraṇīyadhammapūrako itaraṁ",
  "atk-s0403a3:7_7": "pañcahi dhammehi adhigaṇhi.",
  "atk-s0403a3:8_0": "Evaṁ te devesu ca manussesu ca saṁsarantā ekaṁ buddhantaraṁ khepetvā imasmiṁ kāle",
  "atk-s0403a3:8_1": "sāvatthiyaṁ nibbattiṁsu. Sāraṇīyadhammapūrako kosalarañño aggamahesiyā kucchismiṁ",
  "atk-s0403a3:8_2": "paṭisandhiṁ gaṇhi, itaro tassāyeva upaṭṭhākaitthiyā kucchismiṁ paṭisandhiṁ gaṇhi.",
  "atk-s0403a3:8_3": "Te dvepi janā ekadivaseneva jāyiṁsu. Te nāmaggahaṇadivase nhāpetvā sirigabbhe nipajjāpetvā",
  "atk-s0403a3:8_4": "dvinnampi mātaro bahi sakkāraṁ saṁvidahiṁsu. Tesu sāraṇīyadhammapūrako akkhīni ummīletvā",
  "atk-s0403a3:8_5": "mahantaṁ setacchattaṁ supaññattaṁ sirisayanaṁ alaṅkatapaṭiyattañca nivesanaṁ disvā",
  "atk-s0403a3:8_6": "“ekasmiṁ rājakule nibbattosmī”ti aññāsi. So “kiṁ nu kho kammaṁ katvā idha nibbattosmī”ti",
  "atk-s0403a3:8_7": "āvajjento “sāraṇīyadhammanissandenā”ti ñatvā “sahāyo me kuhiṁ nu kho nibbatto”ti",
  "atk-s0403a3:8_8": "āvajjento nīcasayane nipannaṁ disvā “ayaṁ bhattaggavattaṁ pūremīti mama vacanaṁ na",
  "atk-s0403a3:8_9": "gaṇhi, imasmiṁ idāni taṁ ṭhāne niggaṇhituṁ vaṭṭatī”ti “samma mama vacanaṁ nākāsī”ti",
  "atk-s0403a3:8_10": "āha. Atha kiṁ jātanti. Passa mayhaṁ sampattiṁ, setacchattassa heṭṭhā sirisayane nipannosmi,",
  "atk-s0403a3:8_11": "tvaṁ nīcamañce thaddhaattharaṇamatte nipannosīti. Kiṁ pana tvaṁ etaṁ nissāya mānaṁ",
  "atk-s0403a3:8_12": "karosi, nanu veḷusalākāhi katvā pilotikāya paliveṭhitaṁ sabbametaṁ pathavīdhātumattamevāti?",
  "atk-s0403a3:9_0": "Sumanā tesaṁ kathaṁ sutvā “mama bhātikānaṁ santike koci natthī”ti tesaṁ samīpaṁ gacchantī",
  "atk-s0403a3:9_1": "dvāraṁ nissāya ṭhitā “dhātū”ti vacanaṁ sutvā “idaṁ dhātūti vacanaṁ bahiddhā natthi.",
  "atk-s0403a3:9_2": "Mama bhātikā samaṇadevaputtā bhavissantī”ti cintetvā – “sacāhaṁ ‘ime evaṁ kathentī’ti",
  "atk-s0403a3:9_3": "mātāpitūnaṁ kathessāmi, ‘amanussā ete’ti nīharāpessanti. Idaṁ kāraṇaṁ aññassa akathetvā",
  "atk-s0403a3:9_4": "kaṅkhacchedakaṁ purisaheraññikaṁ mama pitaraṁ mahāgotamadasabalaṁyeva pucchissāmī”ti",
  "atk-s0403a3:9_5": "bhuttapātarāsā rājānaṁ upasaṅkamitvā “dasabalassa upaṭṭhānaṁ gamissāmī”ti āha. Rājā",
  "atk-s0403a3:9_6": "pañca rathasatāni yojāpesi. Jambudīpatalasmiñhi tissova kumāriyo pitūnaṁ santikā",
  "atk-s0403a3:9_7": "pañca rathasatāni labhiṁsu – bimbisārarañño dhītā cundī rājakaññā, dhanañcayassa",
  "atk-s0403a3:9_8": "seṭṭhissa dhītā visākhā, ayaṁ sumanā rājakaññāti. Sā gandhamālaṁ ādāya rathe ṭhitā",
  "atk-s0403a3:9_9": "pañcarathasataparivārā “imaṁ pañhaṁ pucchissāmī”ti yena bhagavā tenupasaṅkami.",
  "atk-s0403a3:10_0": "Idhassūti idha bhaveyyuṁ. Eko dāyakoti eko attanā laddhalābhato parassa datvā paribhuñjanako",
  "atk-s0403a3:10_1": "sāraṇīyadhammapūrako. Eko adāyakoti eko attanā laddhaṁ parassa adatvā paribhuñjanako",
  "atk-s0403a3:10_2": "bhattaggavattapūrako. Devabhūtānaṁ pana nesanti devabhūtānaṁ etesaṁ. Adhigaṇhātīti",
  "atk-s0403a3:10_3": "adhibhavitvā gaṇhāti ajjhottharati atiseti. Ādhipateyyenāti jeṭṭhakakāraṇena. Imehi",
  "atk-s0403a3:10_4": "pañcahi ṭhānehīti sesadeve sakko devarājā viya imehi pañcahi kāraṇehi adhigaṇhāti.",
  "atk-s0403a3:10_5": "Mānusakenātiādīsu āyunā mahākassapatthero viya bākulatthero viya ānandatthero viya",
  "atk-s0403a3:10_6": "ca, vaṇṇena mahāgatimbaabhayatthero viya bhaṇḍāgāraamacco viya ca, sukhena raṭṭhapālakulaputto",
  "atk-s0403a3:10_7": "viya soṇaseṭṭhiputto viya yasadārako viya ca, yasena dhammāsoko viya, tathā ādhipaccenāti",
  "atk-s0403a3:10_8": "imehi pañcahi kāraṇehi atireko jeṭṭhako hoti.",
  "atk-s0403a3:11_0": "Yācitova bahulanti bākulatthera-sīvalitthera-ānandattherādayo viya yācitova bahulaṁ",
  "atk-s0403a3:11_1": "cīvarādīni paribhuñjatīti imehi kāraṇehi atireko hoti jeṭṭhako. Yadidaṁ vimuttiyā",
  "atk-s0403a3:11_2": "vimuttinti yaṁ ekassa vimuttiyā saddhiṁ itarassa vimuttiṁ ārabbha nānākaraṇaṁ vattabbaṁ",
  "atk-s0403a3:11_3": "bhaveyya, taṁ na vadāmīti attho. Sattavassikadārako vā hi vimuttiṁ paṭivijjhatu vassasatikatthero",
  "atk-s0403a3:11_4": "vā bhikkhu vā bhikkhunī vā upāsako vā upāsikā vā devo vā māro vā brahmā vā, paṭividdhalokuttaramagge",
  "atk-s0403a3:11_5": "nānattaṁ nāma natthi. Alamevāti yuttameva. Yatra hi nāmāti yāni nāma.",
  "atk-s0403a3:12_0": "Gacchaṁ ākāsadhātuyāti ākāsena gacchanto. Saddhoti ratanattayaguṇānaṁ saddhātā. Thanayanti",
  "atk-s0403a3:12_1": "gajjanto. Vijjumālīti mālāsadisāya meghamukhe carantiyā vijjulatāya samannāgato.",
  "atk-s0403a3:12_2": "Satakkakūti satakūṭo, ito cito ca uṭṭhitena valāhakakūṭasatena samannāgatoti attho.",
  "atk-s0403a3:12_3": "Dassanasampannoti sotāpanno. Bhogaparibyūḷhoti udakoghena viya dānavasena dīyamānehi",
  "atk-s0403a3:12_4": "bhogehi paribyūḷho, devalokaṁ sampāpitoti attho. Peccāti paraloke. Sagge pamodatīti",
  "atk-s0403a3:12_5": "yasmiṁ sagge uppajjati, tattheva modatīti.",
  "atk-s0403a3:13": "2. Cundīsuttavaṇṇanā",
  "atk-s0403a3:14_0": "32. Dutiye pañcahi rathasatehīti bhuttapātarāsā pitu santikaṁ pesetvā pañca rathasatāni",
  "atk-s0403a3:14_1": "yojāpetvā tehi parivutāti attho. Upasaṅkamīti bhātarā saddhiṁ pavattitaṁ pañhasākacchaṁ",
  "atk-s0403a3:14_2": "pucchissāmīti gandhamālacuṇṇādīni ādāya upasaṅkami. Yadeva so hotīti yadā eva so",
  "atk-s0403a3:14_3": "hoti. Atha vā yo eva so hoti. Ariyakantāni sīlānīti maggaphalasampayuttāni sīlāni.",
  "atk-s0403a3:14_4": "Tāni hi ariyānaṁ kantāni honti, bhavantarepi na pariccajanti. Sesaṁ catukkanipāte",
  "atk-s0403a3:14_5": "aggappasādasutte vuttanayeneva veditabbaṁ.",
  "atk-s0403a3:15": "3. Uggahasuttavaṇṇanā",
  "atk-s0403a3:16_0": "33. Tatiye bhaddiyeti bhaddiyanagare. Jātiyāvaneti sayaṁjāte aropite himavantena",
  "atk-s0403a3:16_1": "saddhiṁ ekābaddhe vanasaṇḍe, taṁ nagaraṁ upanissāya tasmiṁ vane viharatīti attho.",
  "atk-s0403a3:16_2": "Attacatutthoti attanā catuttho. Kasmā panesa bhagavantaṁ attacatutthaṁyeva nimantesi?",
  "atk-s0403a3:16_3": "Gehe kirassa maṅgalaṁ mahantaṁ, tattha mahantena saṁvidhānena bahū manussā sannipatissanti.",
  "atk-s0403a3:16_4": "Te bhikkhusaṅghaṁ parivisantena dussaṅgahā bhavissantīti attacatutthaṁyeva nimantesi.",
  "atk-s0403a3:16_5": "Api cassa evampi ahosi – “daharakumārikāyo mahābhikkhusaṅghamajjhe satthari ovadante",
  "atk-s0403a3:16_6": "olīnamanā ovādaṁ gahetuṁ na sakkuṇeyyu”nti. Imināpi kāraṇena attacatutthameva nimantesi.",
  "atk-s0403a3:16_7": "Ovadatu tāsaṁ, bhanteti, bhante bhagavā, etāsaṁ ovadatu, etā ovadatūti attho. Upayogatthasmiñhi",
  "atk-s0403a3:16_8": "etaṁ sāmivacanaṁ. Yaṁ tāsanti yaṁ ovādānusāsanaṁ etāsaṁ. Evañca pana vatvā so seṭṭhi",
  "atk-s0403a3:16_9": "“imā mama santike ovādaṁ gaṇhamānā harāyeyyu”nti bhagavantaṁ vanditvā pakkāmi.",
  "atk-s0403a3:17_0": "Bhattūti sāmikassa. Anukampaṁ upādāyāti anuddayaṁ paṭicca. Pubbuṭṭhāyiniyoti sabbapaṭhamaṁ",
  "atk-s0403a3:17_1": "uṭṭhānasīlā. Pacchānipātiniyoti sabbapacchā nipajjanasīlā. Itthiyā hi paṭhamataraṁ",
  "atk-s0403a3:17_2": "bhuñjitvā sayanaṁ āruyha nipajjituṁ na vaṭṭati, sabbe pana gehaparijane bhojetvā",
  "atk-s0403a3:17_3": "upakaraṇabhaṇḍaṁ saṁvidhāya gorūpādīni āgatānāgatāni ñatvā sve kattabbakammaṁ vicāretvā",
  "atk-s0403a3:17_4": "kuñcikāmuddikaṁ hatthe katvā sace bhojanaṁ atthi, bhuñjitvā, no ce atthi, aññaṁ pacāpetvā",
  "atk-s0403a3:17_5": "sabbe santappetvā pacchā nipajjituṁ vaṭṭati. Nipannāyapi yāva sūriyuggamanā niddāyituṁ",
  "atk-s0403a3:17_6": "na vaṭṭati, sabbapaṭhamaṁ pana uṭṭhāya dāsakammakare pakkosāpetvā “idañcidañca kammaṁ",
  "atk-s0403a3:17_7": "karothā”ti kammantaṁ vicāretvā dhenuyo duhāpetvā sabbaṁ gehe kattabbakiccaṁ attano",
  "atk-s0403a3:17_8": "paccakkhaṁyeva kātuṁ vaṭṭati. Etamatthaṁ sandhāya “pubbuṭṭhāyiniyo pacchānipātiniyo”ti",
  "atk-s0403a3:17_9": "āha. “Kiṁkārapaṭissāviniyoti kiṁ karoma kiṁ karomā”ti mukhaṁ oloketvā vicaraṇasīlā.",
  "atk-s0403a3:17_10": "Manāpacāriniyoti manāpaṁyeva kiriyaṁ karaṇasīlā. Piyavādiniyoti piyameva vacanaṁ",
  "atk-s0403a3:17_11": "vādanasīlā. Pūjessāmāti catupaccayapūjāya pūjayissāma.",
  "atk-s0403a3:18_0": "Abbhāgateti attano santikaṁ āgate. Āsanodakena paṭipūjessāmāti āsanena ca pādadhovanaudakena",
  "atk-s0403a3:18_1": "ca pūjayissāma. Ettha ca mātāpitūnaṁ devasikaṁ sakkāro kātabbo. Samaṇabrāhmaṇānaṁ",
  "atk-s0403a3:18_2": "pana abbhāgatānaṁ āsanaṁ datvā pādadhovanañca dātabbaṁ, sakkāro ca kātabbo.",
  "atk-s0403a3:19_0": "Uṇṇāti eḷakalomaṁ. Tattha dakkhā bhavissāmāti eḷakalomānaṁ vijaṭanadhovanarajanaveṇikaraṇādīsu",
  "atk-s0403a3:19_1": "kappāsassa ca vaṭṭanapisanaphoṭanakantanādīsu chekā bhavissāma. Tatrupāyāyāti tasmiṁ",
  "atk-s0403a3:19_2": "uṇṇākappāsasaṁvidhāne upāyabhūtāya “imasmiṁ kāle idaṁ nāma kātuṁ vaṭṭatī”ti evaṁ",
  "atk-s0403a3:19_3": "pavattāya vīmaṁsāya samannāgatā. Alaṁ kātuṁ alaṁ saṁvidhātunti attanā kātumpi parehi",
  "atk-s0403a3:19_4": "kārāpetumpi yuttā ceva samatthā ca bhavissāmāti attho.",
  "atk-s0403a3:20_0": "Katañca katato jānissāma, akatañca akatatoti sakaladivasaṁ idaṁ nāma kammaṁ katvā",
  "atk-s0403a3:20_1": "āgatānaṁ, upaḍḍhadivasaṁ idaṁ nāma kammaṁ katvā āgatānaṁ, nikkammānaṁ gehe nisinnānaṁ",
  "atk-s0403a3:20_2": "idaṁ nāma dātuñca evañca kātuṁ vaṭṭatīti evaṁ jānissāma. Gilānakānañca balābalanti",
  "atk-s0403a3:20_3": "sace hi gilānakāle tesaṁ bhesajjabhojanādīni datvā rogaṁ phāsuṁ na karonti, “ime",
  "atk-s0403a3:20_4": "arogakāle amhe yaṁ icchanti, taṁ kārenti. Gilānakāle atthi bhāvampi no na jānantī”ti",
  "atk-s0403a3:20_5": "virattarūpā pacchā kiccāni na karonti, dukkaṭāni vā karonti. Tasmā nesaṁ balābalaṁ",
  "atk-s0403a3:20_6": "ñatvā dātabbañca kātabbañca jānissāmāti evaṁ tumhehi sikkhitabbanti dasseti. Khādanīyaṁ",
  "atk-s0403a3:20_7": "bhojanīyañcassāti khādanīyañca bhojanīyañca assa antojanassa. Paccaṁsenāti paṭilabhitabbena",
  "atk-s0403a3:20_8": "aṁsena, attano attano laddhabbakoṭṭhāsānurūpenāti attho. Saṁvibhajissāmāti dassāma.",
  "atk-s0403a3:20_9": "Sampādessāmāti sampādayissāma.",
  "atk-s0403a3:21": "Adhuttīti purisadhuttasurādhuttatāvasena adhuttiyo. Athenīti atheniyo acoriyo. Asoṇḍīti surāsoṇḍatādivasena asoṇḍiyo.",
  "atk-s0403a3:22_0": "Evaṁ suttantaṁ niṭṭhapetvā idāni gāthāhi kūṭaṁ gaṇhanto yo naṁ bharati sabbadātiādimāha.",
  "atk-s0403a3:22_1": "Tattha bharatīti posati paṭijaggati. Sabbakāmaharanti sabbakāmadadaṁ. Sotthīti suitthī.",
  "atk-s0403a3:22_2": "Evaṁ vattatīti ettakaṁ vattaṁ pūretvā vattati. Manāpā nāma te devāti nimmānaratī",
  "atk-s0403a3:22_3": "devā. Te hi icchiticchitaṁ rūpaṁ māpetvā abhiramaṇato nimmānaratīti ca manāpāti ca vuccantīti.",
  "atk-s0403a3:23": "4. Sīhasenāpatisuttavaṇṇanā",
  "atk-s0403a3:24_0": "34. Catutthe sandiṭṭhikanti sāmaṁ passitabbakaṁ. Dāyakoti dānasūro. Na so saddhāmattakeneva",
  "atk-s0403a3:24_1": "tiṭṭhati, pariccajitumpi sakkotīti attho. Dānapatīti yaṁ dānaṁ deti, tassa pati hutvā",
  "atk-s0403a3:24_2": "deti, na dāso, na sahāyo. Yo hi attanā madhuraṁ bhuñjati, paresaṁ amadhuraṁ deti,",
  "atk-s0403a3:24_3": "so dānasaṅkhātassa deyyadhammassa dāso hutvā deti. Yo yaṁ attanā bhuñjati, tadeva",
  "atk-s0403a3:24_4": "deti, so sahāyo hutvā deti. Yo pana attanā yena kenaci yāpeti, paresaṁ madhuraṁ deti,",
  "atk-s0403a3:24_5": "so pati jeṭṭhako sāmī hutvā deti. Tādisaṁ sandhāya vuttaṁ – “dānapatī”ti.",
  "atk-s0403a3:25_0": "Amaṅkubhūtoti na nittejabhūto. Visāradoti ñāṇasomanassappatto. Sahabyataṁ gatāti",
  "atk-s0403a3:25_1": "sahabhāvaṁ ekībhāvaṁ gatā. Katāvakāsāti yena kammena tattha avakāso hoti, tassa katattā",
  "atk-s0403a3:25_2": "katāvakāsā. Taṁ pana yasmā kusalameva hoti, tasmā katakusalāti vuttaṁ. Modareti modanti",
  "atk-s0403a3:25_3": "pamodanti. Asitassāti anissitassa tathāgatassa. Tādinoti tādilakkhaṇaṁ pattassa.",
  "atk-s0403a3:26": "5. Dānānisaṁsasuttavaṇṇanā",
  "atk-s0403a3:27_0": "35. Pañcame gihidhammā anapagato hotīti akhaṇḍapañcasīlo hoti. Sataṁ dhammaṁ anukkamanti",
  "atk-s0403a3:27_1": "sappurisānaṁ mahāpurisānaṁ dhammaṁ anukkamanto. Santonaṁ bhajantīti sappurisā buddhapaccekabuddhatathāgatasāvakā etaṁ bhajanti.",
  "atk-s0403a3:28": "6. Kāladānasuttavaṇṇanā",
  "atk-s0403a3:29_0": "36. Chaṭṭhe kāladānānīti yuttadānāni, pattadānāni anucchavikadānānīti attho. Navasassānīti",
  "atk-s0403a3:29_1": "aggasassāni. Navaphalānīti ārāmato paṭhamuppannāni aggaphalāni. Paṭhamaṁ sīlavantesu",
  "atk-s0403a3:29_2": "patiṭṭhāpetīti paṭhamaṁ sīlavantānaṁ datvā pacchā attanā paribhuñjati. Vadaññūti",
  "atk-s0403a3:29_3": "bhāsitaññū. Kālena dinnanti yuttappattakālena dinnaṁ. Anumodantīti ekamante ṭhitā",
  "atk-s0403a3:29_4": "anumodanti. Veyyāvaccanti kāyena veyyāvaṭikakammaṁ karonti. Appaṭivānacittoti anukkaṇṭhitacitto.",
  "atk-s0403a3:29_5": "Yattha dinnaṁ mahapphalanti yasmiṁ ṭhāne dinnaṁ mahapphalaṁ hoti, tattha dadeyya.",
  "atk-s0403a3:30": "7. Bhojanasuttavaṇṇanā",
  "atk-s0403a3:31": "37. Sattame āyuṁ detīti āyudānaṁ deti. Vaṇṇanti sarīravaṇṇaṁ. Sukhanti kāyikacetasikasukhaṁ. Balanti sarīrathāmaṁ. Paṭibhānanti yuttamuttappaṭibhānaṁ.",
  "atk-s0403a3:32": "8. Saddhasuttavaṇṇanā",
  "atk-s0403a3:33_0": "38. Aṭṭhame anukampantīti anuggaṇhanti. Khandhimāva mahādumoti khandhasampanno mahārukkho",
  "atk-s0403a3:33_1": "viya. Manorame āyataneti ramaṇīye samosaraṇaṭṭhāne. Chāyaṁ chāyatthikā yantīti chāyāya",
  "atk-s0403a3:33_2": "atthikāva chāyaṁ upagacchanti. Nivātavuttinti nīcavuttiṁ. Atthaddhanti kodhamānathaddhatāya",
  "atk-s0403a3:33_3": "rahitaṁ. Soratanti soraccena sucisīlena samannāgataṁ. Sakhilanti sammodakaṁ.",
  "atk-s0403a3:34": "9. Puttasuttavaṇṇanā",
  "atk-s0403a3:35_0": "39. Navame bhato vā no bharissatīti amhehi thaññapāyanahatthapādavaḍḍhanādīhi bhato",
  "atk-s0403a3:35_1": "paṭijaggito amhe mahallakakāle hatthapādadhovana-nhāpanayāgubhattadānādīhi bharissati.",
  "atk-s0403a3:35_2": "Kiccaṁ vā no karissatīti attano kammaṁ ṭhapetvā amhākaṁ rājakulādīsu uppannaṁ kiccaṁ",
  "atk-s0403a3:35_3": "gantvā karissati. Kulavaṁso ciraṁ ṭhassatīti amhākaṁ santakaṁ khettavatthuhiraññasuvaṇṇādiṁ",
  "atk-s0403a3:35_4": "avināsetvā rakkhante putte kulavaṁso ciraṁ ṭhassati, amhehi vā pavattitāni salākabhattādīni",
  "atk-s0403a3:35_5": "anupacchinditvā pavattessati, evampi no kulavaṁso ciraṁ ṭhassati. Dāyajjaṁ paṭipajjissatīti",
  "atk-s0403a3:35_6": "kulavaṁsānurūpāya paṭipattiyā attānaṁ dāyajjārahaṁ karonto amhākaṁ santakaṁ dāyajjaṁ",
  "atk-s0403a3:35_7": "paṭipajjissati. Dakkhiṇaṁ anuppadassatīti pattidānaṁ katvā tatiyadivasato paṭṭhāya",
  "atk-s0403a3:35_8": "dānaṁ anuppadassati.",
  "atk-s0403a3:36_0": "Santo sappurisāti imasmiṁ ṭhāne mātāpitūsu sammā paṭipattiyā santo sappurisāti veditabbā.",
  "atk-s0403a3:36_1": "Pubbe katamanussaranti mātāpitūhi paṭhamataraṁ kataguṇaṁ anussarantā. Ovādakārīti",
  "atk-s0403a3:36_2": "mātāpitūhi dinnassa ovādassa kattā. Bhataposīti yehi bhato, tesaṁ posako. Pasaṁsiyoti",
  "atk-s0403a3:36_3": "diṭṭheva dhamme mahājanena pasaṁsitabbo hoti.",
  "atk-s0403a3:37": "10. Mahāsālaputtasuttavaṇṇanā",
  "atk-s0403a3:38_0": "40. Dasame mahāsālāti mahārukkhā. Sākhāpattapalāsena vaḍḍhantīti khuddakasākhāhi",
  "atk-s0403a3:38_1": "ca pattasaṅkhātena ca palāsena vaḍḍhanti. Araññasminti agāmake padese. Brahāvaneti",
  "atk-s0403a3:38_2": "mahāvane aṭaviyaṁ. Sesaṁ sabbattha uttānatthamevāti.",
  "atk-s0403a3:39": "Sumanavaggo catuttho."
}