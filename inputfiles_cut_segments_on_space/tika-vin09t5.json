{
  "tika-vin09t5:0": "Pācittiyakaṇḍaṁ",
  "tika-vin09t5:1": "4. Bhojanavaggo",
  "tika-vin09t5:2": "2. Gaṇabhojanasikkhāpadavaṇṇanā",
  "tika-vin09t5:3_0": "Devadatto kāle viññāpetvā bhuñjati, tappaccayā bhagavatā “gaṇabhojane pācittiya”nti",
  "tika-vin09t5:3_1": "sikkhāpadaṁ paññattaṁ. Padabhājane pana “nimantitā bhuñjantī”ti nimantanameva gahetvā",
  "tika-vin09t5:3_2": "vibhattaṁ. Andhakaṭṭhakathāyaṁ pana vatthuvasena viññattiyā yācanampi vuttanti likhitaṁ.",
  "tika-vin09t5:3_3": "Kasmā? Parivāre eva “gaṇabhojanaṁ dvīhākārehi pasavati viññattito vā nimantanato",
  "tika-vin09t5:3_4": "vā”ti vuttattā. Tasmā aṭṭhuppattiyaṁyeva pākaṭattā padabhājane na vuttanti veditabbaṁ.",
  "tika-vin09t5:3_5": "“‘Ekato gaṇhantī’ti ca gahitabhattāpi aññe yāva gaṇhanti, tāva ce tiṭṭhanti, ekato",
  "tika-vin09t5:3_6": "gaṇhanti eva nāmā”ti ca, “yo koci pabbajitoti sahadhammikesu, titthiyesu vāti attho”ti",
  "tika-vin09t5:3_7": "ca, “samayābhāvoti sattannaṁ anāpattisamayānaṁ abhāvo”ti ca, “samayaladdhakena saha",
  "tika-vin09t5:3_8": "cattāro hontī”ti ca, “samayaladdhako sayameva muccati, sesānaṁ gaṇapūrakattā āpattikaro",
  "tika-vin09t5:3_9": "hotī”ti ca likhitaṁ.",
  "tika-vin09t5:4_0": "Etthāha – “paṭiggahaṇameva hettha pamāṇa”nti vuttaṁ, atha kasmā pāḷiyaṁ “gaṇabhojanaṁ",
  "tika-vin09t5:4_1": "nāma yattha cattāro…pe… bhuñjantī”ti vuttanti? Vuccate – tattha “bhuñjantī”ti paṭiggahaṇaniyamavacanaṁ.",
  "tika-vin09t5:4_2": "Na hi appaṭiggahitakaṁ bhikkhū bhuñjantīti.",
  "tika-vin09t5:5": "Gaṇabhojanasikkhāpadavaṇṇanā niṭṭhitā.",
  "tika-vin09t5:6": "3. Paramparabhojanasikkhāpadavaṇṇanā",
  "tika-vin09t5:7_0": "Aññatrasamayāti pana nimantanato pasavanato bhojanāpekkhaṁ pācittiyanti eke. Eko",
  "tika-vin09t5:7_1": "bhikkhu piṇḍāya caranto bhattaṁ labhati, tamañño cūpāsako nimantetvā ghare nisīdāpesi,",
  "tika-vin09t5:7_2": "na ca tāva bhattaṁ sampajjati. Sace so bhikkhu piṇḍāya caritvā laddhabhattaṁ bhuñjati,",
  "tika-vin09t5:7_3": "āpatti. Kasmāti ce? “Paramparabhojanaṁ nāma pañcannaṁ bhojanānaṁ aññatarena bhojanena",
  "tika-vin09t5:7_4": "nimantito taṁ ṭhapetvā aññaṁ pañcannaṁ bhojanānaṁ aññataraṁ bhojanaṁ bhuñjati, etaṁ",
  "tika-vin09t5:7_5": "paramparabhojanaṁ nāmā”ti vuttattā. Paṭhamakathinasadisāni, idaṁ pana kiriyākiriya”nti pāṭho.",
  "tika-vin09t5:8": "Paramparabhojanasikkhāpadavaṇṇanā niṭṭhitā.",
  "tika-vin09t5:9": "4. Kāṇamātāsikkhāpadavaṇṇanā",
  "tika-vin09t5:10_0": "Dvattipattapūrā paṭiggahetabbāti tathānītapūvehi atthikena ukkaṭṭhapattappamāṇavasena",
  "tika-vin09t5:10_1": "gahetabbā. “Mā kho tvaṁ ettha paṭiggaṇhī”ti apātheyyādiatthāya sajjitasaññāya atirekappaṭiggahaṇena",
  "tika-vin09t5:10_2": "ārocane, asaṁvibhāge ca na muccati acittakattā sikkhāpadassa. Atha uggahitakaṁ gaṇhāti,",
  "tika-vin09t5:10_3": "na muccati eva. Asaṁvibhāge pana anāpatti akappiyattā. Acittakatā paṇṇattijānanābhāveneva,",
  "tika-vin09t5:10_4": "na vatthujānanābhāvenāti eke. “Na pātheyyādiatthāya sajjitabhāvajānana”nti aṅgesu",
  "tika-vin09t5:10_5": "avuttattā sace sañcicca na vadati, pācittiyanti porāṇā vadanti. Atirekappaṭiggahaṇanti",
  "tika-vin09t5:10_6": "tattha pañcamaṁva aṅgaṁ vuttaṁ, tasmā appaṭiggahitattā na pācittiyaṁ, kattabbākaraṇato",
  "tika-vin09t5:10_7": "pana dukkaṭaṁ. Aññathā kiriyākiriyaṁ idaṁ āpajjati. Anivāraṇaṁ, anārocanaṁ vā chaṭṭhamaṅgaṁ vattabbaṁ siyā.",
  "tika-vin09t5:11": "Kāṇamātāsikkhāpadavaṇṇanā niṭṭhitā.",
  "tika-vin09t5:12": "5. Paṭhamapavāraṇāsikkhāpadavaṇṇanā",
  "tika-vin09t5:13_0": "Bhuttāvī pavāraṇaṁ nāma pañcaṅgikaṁ. Tesu “asanaṁ paññāyattī”ti eteneva “bhuttāvī”ti",
  "tika-vin09t5:13_1": "etassa siddhattā visuṁ atthasiddhi na dissati. Dissati ce, aṅgānaṁ chakkattadassananti",
  "tika-vin09t5:13_2": "likhitaṁ. “Bhojanaṁ paññāyatī”ti abhihaṭaṁ sandhāya vuttaṁ.",
  "tika-vin09t5:14_0": "Koṭṭetvākatacuṇṇampīti pi-kārena kuṇḍakaṁ sampiṇḍeti. Samapākabhajjitānaṁ pana ātapasukkhānaṁ",
  "tika-vin09t5:14_1": "vā kuṇḍakaṁ vā ye keci taṇḍulā vāti ettakameva vuttattā samapākabhajjitānaṁ vīhīnaṁ,",
  "tika-vin09t5:14_2": "vīhipalāsānaṁ vā taṇḍulacuṇṇaṁ pavāreti. Tathā kharapākabhajjitānaṁ kuṇḍakampi pavāreti.",
  "tika-vin09t5:14_3": "Bhajjitasattuyo piṇḍetvā kato apakkasattumodakopi pavāretīti likhitaṁ. Sace avasiṭṭhaṁ",
  "tika-vin09t5:14_4": "natthi, na pavāreti. Kasmā? Asanasaṅkhātassa vippakatabhojanassa abhāvato.",
  "tika-vin09t5:15_0": "Akappiyamaṁsaṁ pana kiñcāpi paṭikkhipitabbaṭṭhāne ṭhitaṁ, khādiyamānaṁ pana maṁsabhāvaṁ",
  "tika-vin09t5:15_1": "na jahāti, tasmā pavāreti. Bhojanasālāya bhuñjanto ce attano apāpuṇanakoṭṭhāsaṁ abhihaṭaṁ",
  "tika-vin09t5:15_2": "paṭikkhipati, na pavāreti. Kāmaṁ paṭikkhipati, patte pana ārāmikā ākiranti, taṁ bhuñjituṁ",
  "tika-vin09t5:15_3": "na vaṭṭati. Idañhi buddhappaṭikuṭṭhāya anesanāya uppanneyeva saṅkhaṁ gacchati. Yathā",
  "tika-vin09t5:15_4": "hi saṅghato laddhaṁ piṇḍaṁ dussīlo deti, tañce paṭikkhipati, na pavāreti, evaṁsampadamidanti",
  "tika-vin09t5:15_5": "ca, vibhāgo lajjī ce deti, taṁ so na ajjhoharitukāmatāya paṭikkhipati, pavāretīti",
  "tika-vin09t5:15_6": "ca, “samaṁsarasaṁ samaccharasa”nti āpajjanato “maṁsarasa”nti vutte pana paṭikkhipato",
  "tika-vin09t5:15_7": "hoti, “maṁsassa rasaṁ maṁsarasa”nti ayaṁ viggaho nādhippetoti ca vuttaṁ. Bhattamissakaṁ",
  "tika-vin09t5:15_8": "yāguṁ āharitvā “yāguṁ gaṇhathā”ti vadati, na pavāreti. “Bhattaṁ gaṇhathā”ti vutte",
  "tika-vin09t5:15_9": "pavāreti. Kasmā? Yenāpucchito, tassa atthitāya. Ettha pana “yāgumissakaṁ gaṇhathā”ti",
  "tika-vin09t5:15_10": "vadati, tatra ce yāgu bahutarā vā hoti, samasamā vā. Bhattaṁ mandaṁ, na pavāreti.",
  "tika-vin09t5:15_11": "Yāgu ce mandā, bhattaṁ bahutaraṁ, pavāreti. Idañca sabbaaṭṭhakathāsu vuttattā na",
  "tika-vin09t5:15_12": "sakkā paṭikkhipituṁ. Kāraṇaṁ panettha duddasaṁ. “Bhattamissakaṁ gaṇhathā”ti vadati.",
  "tika-vin09t5:15_13": "Tatra bhattaṁ bahutaraṁ vā samakaṁ vā appataraṁ vā hoti, pavāreti eva. Bhattaṁ vā",
  "tika-vin09t5:15_14": "yāguṁ vā anāmasitvā “missakaṁ gaṇhathā”ti vadati. Tatra ce bhattaṁ bahutaraṁ, samakaṁ",
  "tika-vin09t5:15_15": "vā hoti, pavāreti. Appataraṁ na pavāreti. Taṁ sabbaṁ vīmaṁsitabbanti.",
  "tika-vin09t5:16_0": "Phalaṁvā kandamūlādi vā pañcahi samaṇakappehi kappiyaṁ akatanti ettha kappiyaṁ akārāpitehi",
  "tika-vin09t5:16_1": "kadaliphalādīhi saddhiṁ atirittaṁ kārāpetvāpi taṁ kadaliphalādiṁ ṭhapetvā avasesaṁ",
  "tika-vin09t5:16_2": "bhuñjituṁ vaṭṭati. Amissakarasattā puna tāni kappiyaṁ kārāpetvā aññasmiṁ bhājane",
  "tika-vin09t5:16_3": "ṭhapetvā kāretvā bhuñjituṁ vaṭṭati. Kasmā? Pubbe tesu vinayakammassa anāruḷhattāti vadanti.",
  "tika-vin09t5:17_0": "Patte rajaṁ patitaṁ appaṭiggahitameva hoti. Tasmā paṭiggahetvāva bhikkhā gaṇhitabbā.",
  "tika-vin09t5:17_1": "“Apaṭiggahetvā gaṇhato vinayadukkaṭa”nti vuttattā etamaññesampi na vaṭṭatīti vadanti.",
  "tika-vin09t5:17_2": "“Taṁ pana puna paṭiggahetvā bhuñjantassa anāpattī”ti etthāpi evameva. Imasmiṁ pana",
  "tika-vin09t5:17_3": "“atirittaṁ kataṁ anatirittakataṁ hotī”ti etthāpi evameva. Imasmiṁ pana “atirittaṁ",
  "tika-vin09t5:17_4": "kataṁ, anatirittaṁ kataṁ hotī”tiādīhi upaparikkhitvā vinicchayo veditabboti dīpitaṁ.",
  "tika-vin09t5:17_5": "Alametaṁ sabbanti idampi te adhikaṁ, ito aññaṁ na lacchasīti attho.",
  "tika-vin09t5:18_0": "Āhāratthāyāti vikāle evāti eke. “Paṭhamakathinasadisāni. Idaṁ pana kiriyākiriya”nti",
  "tika-vin09t5:18_1": "pāṭho. Kāyakammaṁ ajjhoharaṇato. Vacīkammaṁ vācāya “atirittaṁ karotha, bhante”ti",
  "tika-vin09t5:18_2": "akārāpanatoti veditabbaṁ.",
  "tika-vin09t5:19": "Paṭhamapavāraṇāsikkhāpadavaṇṇanā niṭṭhitā.",
  "tika-vin09t5:20": "6. Dutiyapavāraṇāsikkhāpadavaṇṇanā",
  "tika-vin09t5:21": "“Bhuttasmiṁ pācittiya”nti mātikāyaṁ vuttattā “bhojanapariyosāne pācittiya”nti vuttaṁ, na ajjhohāre ajjhohāre.",
  "tika-vin09t5:22": "Dutiyapavāraṇāsikkhāpadavaṇṇanā niṭṭhitā.",
  "tika-vin09t5:23": "7. Vikālabhojanasikkhāpadavaṇṇanā",
  "tika-vin09t5:24": "Jambudīpassa kālena paricchedoti evaṁ kira.",
  "tika-vin09t5:25": "Vikālabhojanasikkhāpadavaṇṇanā niṭṭhitā.",
  "tika-vin09t5:26": "8. Sannidhikārakasikkhāpadavaṇṇanā",
  "tika-vin09t5:27": "“Duddhotohotī”tiādinā nayena idha vuttattā, “duddhotaṁ pattaṁ dhovitvā puna",
  "tika-vin09t5:28_0": "Tattha acchodakaṁ vā āsiñcitvā, aṅguliyā vā ghaṁsitvā nisnehabhāvo jānitabbo”ti samantapāsādikāyaṁ",
  "tika-vin09t5:28_1": "vuttattā ca mattikāpattassa kapālena pīto sneho sannidhiṁ karotīti siddhanti likhitaṁ.",
  "tika-vin09t5:28_2": "Sayaṁ paṭiggahetvā apariccattamevāti ettha apariccattaṁ nāma anupasampannānaṁ nirapekkhaapariccattaṁ",
  "tika-vin09t5:28_3": "avijahitaṁ. “Paṭiggahaṇanti ettha paṭiggahitabhāvamavijahitameva sannidhiṁ janetī”ti",
  "tika-vin09t5:28_4": "dhammasiritthero, taṁ “paṭiggaṇhāti, āpatti dukkaṭassā”ti pāḷiyā virujjhati. Tassa",
  "tika-vin09t5:28_5": "pana puna paṭiggaṇhanakiccābhāvato vīmaṁsitabbaṁ.",
  "tika-vin09t5:29": "Sannidhikārakasikkhāpadavaṇṇanā niṭṭhitā.",
  "tika-vin09t5:30": "9. Paṇītabhojanasikkhāpadavaṇṇanā",
  "tika-vin09t5:31_0": "“Tesaṁ maṁsañca khīradadhīni ca idha adhippetānī”ti idaṁ pācittiyavatthuparicchedo,",
  "tika-vin09t5:31_1": "na pana kappiyakhīrādiparicchedo, tasmā yassa kassaci khīrādīni vaṭṭantīti ca, “mahānāmasikkhāpadena",
  "tika-vin09t5:31_2": "kāretabbo”ti saṅghavasena pavārite bhesajjatthāya sappiādibhesajjapañcakaṁ viññāpeti",
  "tika-vin09t5:31_3": "ce, tattha “na bhesajjakaraṇīyena bhesajjaṁ viññāpetī”ti ettha saṅgahaṁ gacchati,",
  "tika-vin09t5:31_4": "tasmā “tena pācittiya”nti ca likhitaṁ.",
  "tika-vin09t5:32": "Paṇītabhojanasikkhāpadavaṇṇanā niṭṭhitā.",
  "tika-vin09t5:33": "10. Dantaponasikkhāpadavaṇṇanā",
  "tika-vin09t5:34_0": "“Sarīrāvayavenā”ti vuttattā mukhena paṭiggahaṇaṁ anuññātaṁ. “Ciñcādipattesu bhūmiyaṁ",
  "tika-vin09t5:34_1": "atthatesu na vaṭṭati, kallakhette tattha vaṭṭatī”ti ca, “sāmaṁ gahetvā”ti iminā na",
  "tika-vin09t5:34_2": "kevalaṁ sappadaṭṭhaṁyeva, aññampi daṭṭhaṁ viseseti. Sāmaṁ gahetvā paribhuñjituṁ vaṭṭatī”ti ca likhitaṁ.",
  "tika-vin09t5:35": "Dantaponasikkhāpadavaṇṇanā niṭṭhitā.",
  "tika-vin09t5:36": "Bhojanavaggo catuttho.",
  "tika-vin09t5:37": "5. Acelakavaggo",
  "tika-vin09t5:38": "1. Acelakasikkhāpadavaṇṇanā",
  "tika-vin09t5:39": "Acelakādayo yasmā, titthiyāva matā idha;",
  "tika-vin09t5:40": "Tasmā titthiyanāmena, tikacchedo kato tato.",
  "tika-vin09t5:41": "Atitthiyassa naggassa, tathā titthiyaliṅgino;",
  "tika-vin09t5:42": "Gahaṭṭhassāpi bhikkhussa, kappatīti vinicchayo.",
  "tika-vin09t5:43": "Atitthiyassa cittena, titthiyassa ca liṅgino;",
  "tika-vin09t5:44": "Sotāpannādino dātuṁ, kappatītīdha no mati.",
  "tika-vin09t5:45": "Acelakasikkhāpadavaṇṇanā niṭṭhitā.",
  "tika-vin09t5:46": "3. Sabhojanasikkhāpadavaṇṇanā",
  "tika-vin09t5:47": "Anupavisitvā nisīdanacittena sacittakatāti veditabbā.",
  "tika-vin09t5:48": "Sabhojanasikkhāpadavaṇṇanā niṭṭhitā.",
  "tika-vin09t5:49": "4-5. Rahopaṭicchannarahonisajjasikkhāpadavaṇṇanā",
  "tika-vin09t5:50": "Catutthaṁ paṭhamāniyate, pañcamaṁ dutiyāniyate vuttanayameva. Idha pañcamaṁ upanandassa catutthaṁ hoti.",
  "tika-vin09t5:51": "Rahopaṭicchannarahonisajjasikkhāpadavaṇṇanā niṭṭhitā.",
  "tika-vin09t5:52": "6. Cārittasikkhāpadavaṇṇanā",
  "tika-vin09t5:53_0": "Sabhattosamānoti nimantanabhattoti porāṇā. Santaṁ bhikkhuṁ, anāpucchā, purebhattaṁ",
  "tika-vin09t5:53_1": "pacchābhattaṁ, aññatra samayāti ayamettha catubbidhā anupaññatti. Tattha samayā dve",
  "tika-vin09t5:53_2": "samayā. Bhattiyagharanti nimantitassa gharaṁ vā salākābhattādidāyakānaṁ vā gharaṁ.",
  "tika-vin09t5:53_3": "“Samuṭṭhānādīni paṭhamakathinasadisāni, idaṁ pana kiriyākiriya”nti pāṭho, “idha nimantanā",
  "tika-vin09t5:53_4": "akappiyanimantanā”ti eke.",
  "tika-vin09t5:54": "Purebhattañca piṇḍāya, caritvā yadi bhuñjati;",
  "tika-vin09t5:55": "Siyā paramparāpatti, pacchābhattaṁ na sā siyā.",
  "tika-vin09t5:56": "Pacchābhattañca gamiko, pubbagehaṁ yadi gacche;",
  "tika-vin09t5:57": "Eke āpattiyevāti, anāpattīti ekacce.",
  "tika-vin09t5:58": "Kulantarassokkamane, āpattimatayo hi te;",
  "tika-vin09t5:59": "Samānabhattapaccāsā, iti āhu idhāpare.",
  "tika-vin09t5:60": "Matā gaṇikabhattena, samenti naṁ nimantane;",
  "tika-vin09t5:61": "Vissajjanaṁ samānanti, eke sammukhatāpare.",
  "tika-vin09t5:62": "Sanniṭṭhānatthikeheva, vicāretabbabhedato;",
  "tika-vin09t5:63": "Viññū cārittamicceva, sikkhāpadamidaṁ vidū. ;",
  "tika-vin09t5:64": "Cārittasikkhāpadavaṇṇanā niṭṭhitā.",
  "tika-vin09t5:65": "7. Mahānāmasikkhāpadavaṇṇanā",
  "tika-vin09t5:66_0": "Paṇītabhojanasikkhāpade “mahānāmasikkhāpadena kāretabbo”ti yaṁ vuttaṁ, tassattho",
  "tika-vin09t5:66_1": "saṅghavasena pavārite bhesajjatthāya sappiādibhesajjapañcakaṁ viññāpeti ce, “nabhesajjena",
  "tika-vin09t5:66_2": "karaṇīyena bhesajjaṁ viññāpetī”ti vacanena pācittiyanti likhitaṁ. “Tayā imināva pavāritamhā,",
  "tika-vin09t5:66_3": "amhākañca iminā ca iminā ca attho”ti yathābhūtaṁ ācikkhitvā viññāpetuṁ gilānova labhati,",
  "tika-vin09t5:66_4": "na itaroti ca, “aññassa atthāyā”ti assa ñātakappavārite, attano vā ñātakappavāriteti",
  "tika-vin09t5:66_5": "atthoti ca, “apariyantappavāraṇāya pavārite”ti saṅghavasena, puggalavasena ca pavāretvā",
  "tika-vin09t5:66_6": "dāyakā. Tasmā “saṅghappavāraṇatā”ti vatvā “puggalappavāraṇatā”ti na vuttanti ca,",
  "tika-vin09t5:66_7": "“pariyantātikkamo”ti vacanena gilāno gahito, tasmā “gilānāgilānatā”ti na vuttaṁ.",
  "tika-vin09t5:66_8": "Evaṁ santepi “saṅghappavāraṇāya pavāraṇatā”ti pāṭhoti ca likhitaṁ, vīmaṁsitabbaṁ.",
  "tika-vin09t5:67": "Mahānāmasikkhāpadavaṇṇanā niṭṭhitā.",
  "tika-vin09t5:68": "8. Uyyuttasenāsikkhāpadavaṇṇanā",
  "tika-vin09t5:69": "Hatthiādīsu ekamekanti antamaso ekapurisāruḷhahatthimpi, ekaṁ sarahatthaṁ purisampi. Samuṭṭhānādīni eḷakalomasadisāni, idaṁ pana lokavajjaṁ, akusalacittaṁ tivedana”nti pāṭho.",
  "tika-vin09t5:70": "Uyyuttasenāsikkhāpadavaṇṇanā niṭṭhitā.",
  "tika-vin09t5:71": "9. Senāvāsasikkhāpadavaṇṇanā",
  "tika-vin09t5:72": "Kenaci palibuddhassāti verikena vā issarena vā kenaci ruddhassa. Senāparikkhepena vā parikkhepārahaṭṭhānena vā sañcaraṇaṭṭhānapariyantena vā paricchinditabbā.",
  "tika-vin09t5:73": "Senāvāsasikkhāpadavaṇṇanā niṭṭhitā.",
  "tika-vin09t5:74": "Acelakavaggo pañcamo.",
  "tika-vin09t5:75": "6. Surāpānavaggo",
  "tika-vin09t5:76": "1. Surāpānasikkhāpadavaṇṇanā",
  "tika-vin09t5:77_0": "“Surā”ti vā “na vaṭṭatī”ti vā jānitvā pivane akusalamevāti likhitaṁ. Akusalacittanti",
  "tika-vin09t5:77_1": "yebhuyyena taṁ sandhāya kira vuttaṁ. Atha kasmā vinayaṭṭhakathāyaṁ “akusaleneva pātabbatāyā”ti",
  "tika-vin09t5:77_2": "vuttanti ce? Sacittakapakkhe akusaleneva pātabbatāyāti.",
  "tika-vin09t5:78": "Surāpānasikkhāpadavaṇṇanā niṭṭhitā.",
  "tika-vin09t5:79": "2. Aṅgulipatodakasikkhāpadavaṇṇanā",
  "tika-vin09t5:80_0": "Kāyasaṁsaggasaṅghādisesāpattibhāve samānepi bhikkhuniyāpi anupasampannepi dukkaṭaṁ,",
  "tika-vin09t5:80_1": "upasampanne eva pācittiyanti evaṁ puggalāpekkhaṁ dassetuṁ “aṅgulipatodake pācittiya”nti",
  "tika-vin09t5:80_2": "vuttaṁ. Sati karaṇīyeti ettha purisaṁ sati karaṇīye āmasatoti adhippāyo, na itthiṁ.",
  "tika-vin09t5:81": "Aṅgulipatodakasikkhāpadavaṇṇanā niṭṭhitā.",
  "tika-vin09t5:82": "3. Hasadhammasikkhāpadavaṇṇanā",
  "tika-vin09t5:83_0": "“Cikkhallaṁ vā”ti vacanato sakkharampi khipanakīḷāya kīḷato dukkaṭameva. Uparigopphake",
  "tika-vin09t5:83_1": "pācittiyaṁ, aññattha dukkaṭanti pācittiyavatthuatthavasena “udake hasadhamme pācittiya”nti vuttaṁ.",
  "tika-vin09t5:84": "Idaṁ saññāvimokkhaṁ ce, tikapācittiyaṁ kathaṁ;",
  "tika-vin09t5:85": "Kīḷitaṁva akīḷāti, micchāgāhena taṁ siyā.",
  "tika-vin09t5:86": "Ettāvatā kathaṁ kīḷā, iti kīḷāyaṁ evāyaṁ;",
  "tika-vin09t5:87": "Akīḷāsaññī hotettha, vinayatthaṁ samādaye.",
  "tika-vin09t5:88": "Ekantākusalo yasmā, kīḷāyābhiratamano;",
  "tika-vin09t5:89": "Tasmā akusalaṁ cittaṁ, ekamevettha labbhatīti. ;",
  "tika-vin09t5:90": "Hasadhammasikkhāpadavaṇṇanā niṭṭhitā.",
  "tika-vin09t5:91": "4. Anādariyasikkhāpadavaṇṇanā",
  "tika-vin09t5:92_0": "Tassavacananti “ayaṁ ukkhittako vā vambhito vā garahito vā imassa vacanaṁ akataṁ",
  "tika-vin09t5:92_1": "bhavissatī”ti anādariyaṁ karoti. Dhammanti kathāyaṁ dhammo nasseyya vā vinasseyya",
  "tika-vin09t5:92_2": "vā antaradhāyeyya vā, taṁ vā asikkhitukāmo anādariyaṁ karoti. “Lokavajjaṁ atikkamitvā",
  "tika-vin09t5:92_3": "‘idaṁ amhākaṁ ācariyuggaho’ti vadantassa na vaṭṭatī”ti likhitaṁ.",
  "tika-vin09t5:93": "Anādariyasikkhāpadavaṇṇanā niṭṭhitā.",
  "tika-vin09t5:94": "6. Jotisikkhāpadavaṇṇanā",
  "tika-vin09t5:95": "“Visibbanāpekkho”ti vuttattā aññassa vaṭṭati, aññesañca.",
  "tika-vin09t5:96": "Jotinekamaneke vā, jālenti munayo saha;",
  "tika-vin09t5:97": "Eko sopeti nāneko, adhippāyavisesato.",
  "tika-vin09t5:98": "Jotisikkhāpadavaṇṇanā niṭṭhitā.",
  "tika-vin09t5:99": "8. Dubbaṇṇakaraṇasikkhāpadavaṇṇanā",
  "tika-vin09t5:100": "Morakkhimaṇḍalamaṅgulapiṭṭhīnanti na ekantato, adhikaṁ, orañcāti vadanti. Ekakoṇepi vaṭṭati, evaṁ yattha katthaci ekabindupi vaṭṭatīti.",
  "tika-vin09t5:101": "Dubbaṇṇakaraṇasikkhāpadavaṇṇanā niṭṭhitā.",
  "tika-vin09t5:102": "9. Vikappanasikkhāpadavaṇṇanā",
  "tika-vin09t5:103": "“Samuṭṭhānādīni paṭhamakathinasadisāni, idaṁ pana kiriyākiriya”nti pāṭho. Ettha paribhogena kāyakammaṁ. Apaccuddharaṇena vacīkammaṁ.",
  "tika-vin09t5:104": "Vikappanasikkhāpadavaṇṇanā niṭṭhitā.",
  "tika-vin09t5:105": "10. Apanidhānasikkhāpadavaṇṇanā",
  "tika-vin09t5:106": "Sasūcike sūcighare sūcigaṇanāya āpattiyoti porāṇā.",
  "tika-vin09t5:107": "Apanidhānasikkhāpadavaṇṇanā niṭṭhitā.",
  "tika-vin09t5:108": "Surāpānavaggo chaṭṭho.",
  "tika-vin09t5:109": "7. Sappāṇakavaggo",
  "tika-vin09t5:110": "1. Sañciccasikkhāpadavaṇṇanā",
  "tika-vin09t5:111": "Vatthugaṇanāya kammabandhagaṇanācetanāmāraṇānaṁ, na kammabandhagaṇanāya cetanāmāraṇā. Ettha ekacetanāya bahupāṇakā marantīti ayaṁ vibhāgo veditabbo.",
  "tika-vin09t5:112": "Sañciccasikkhāpadavaṇṇanā niṭṭhitā.",
  "tika-vin09t5:113": "2. Sappāṇakasikkhāpadavaṇṇanā",
  "tika-vin09t5:114_0": "Sappāṇakanti pāṇakānaṁ maraṇavasena pācittiyaṁ, na sappāṇakaudakaparibhogavasena",
  "tika-vin09t5:114_1": "pācittiyaṁ, tasmā eva “paṇṇattivajja”nti vuttaṁ. Asuddhacittattā pācittiyaṁ, suddhacitte",
  "tika-vin09t5:114_2": "anāpatti. Padīpujjalane viya paṇṇattivajjatā vuttāti likhitaṁ.",
  "tika-vin09t5:115": "Jale pakkhipanaṁ pubbaṁ, jalappavesanaṁ idaṁ;",
  "tika-vin09t5:116": "Evaṁ ubhinnaṁ nānāttaṁ, ñeyyaṁ ñāṇavatā sadāti.",
  "tika-vin09t5:117": "Sappāṇakasikkhāpadavaṇṇanā niṭṭhitā.",
  "tika-vin09t5:118": "5. Ūnavīsativassasikkhāpadavaṇṇanā",
  "tika-vin09t5:119": "Aññaṁ upasampādetīti –",
  "tika-vin09t5:120": "Upajjhāyo sace sāmaṁ, kammavācañca sāveti;",
  "tika-vin09t5:121": "Kammaṁ ruhati icceke, neti vinayakovido.",
  "tika-vin09t5:122": "Dukkaṭaṁ vihitaṁ yasmā, ācariyassa gaṇassa ca;",
  "tika-vin09t5:123": "Tasmā bhinnāva ācariya-upajjhāyā visuṁ idhāti.",
  "tika-vin09t5:124": "Ūnavīsativassasikkhāpadavaṇṇanā niṭṭhitā.",
  "tika-vin09t5:125": "7. Saṁvidhānasikkhāpadavaṇṇanā",
  "tika-vin09t5:126": "Idha ekatoupasampannā, sikkhamānā, sāmaṇerīti imā tissopi saṅgahaṁ gacchanti, imāsaṁ pana tissannaṁ samayo rakkhati, ayamimāsaṁ, mātugāmassa ca visesoti veditabbaṁ.",
  "tika-vin09t5:127": "Saṁvidhānasikkhāpadavaṇṇanā niṭṭhitā.",
  "tika-vin09t5:128": "9. Ukkhittasambhogasikkhāpadavaṇṇanā",
  "tika-vin09t5:129_0": "“Taṁdiṭṭhiṁ appaṭinissaṭṭhenāti laddhinānāsaṁvāsakaṁ sandhāyā”ti likhitaṁ. Ticittanti",
  "tika-vin09t5:129_1": "ettha vipākābyākatacittena sahaseyyaṁ kappeyyāti evamattho daṭṭhabbo. Aññathā sacittakattā",
  "tika-vin09t5:129_2": "sikkhāpadassa kiriyābyākataṁ sandhāya na yujjati.",
  "tika-vin09t5:130": "Ukkhittasambhogasikkhāpadavaṇṇanā niṭṭhitā.",
  "tika-vin09t5:131": "10. Kaṇṭakasikkhāpadavaṇṇanā",
  "tika-vin09t5:132_0": "“Ayaṁ samaṇuddeso pārājiko hoti. Sace taṁ diṭṭhiṁ paṭinissajjati, saṅghassa ārocetvā",
  "tika-vin09t5:132_1": "saṅghānumatiyā pabbājetabbo”ti porāṇagaṇṭhipade vuttaṁ, taṁ na yuttaṁ. Daṇḍakammanāsanā",
  "tika-vin09t5:132_2": "hi idhādhippetā. Yadi so pārājiko hoti, liṅganāsanā nāma siyā. “Te paṭisevato nālaṁ",
  "tika-vin09t5:132_3": "antarāyāyā”ti ca diṭṭhi satthari asatthādidiṭṭhi na hoti. Sace sā yassa uppajjati,",
  "tika-vin09t5:132_4": "so pārājiko hoti, tasmimpi evameva paṭipajjitabbaṁ, saṁvare atiṭṭhanto liṅganāsanāya",
  "tika-vin09t5:132_5": "nāsetabboti ācariyassa takko.",
  "tika-vin09t5:133": "Kaṇṭakasikkhāpadavaṇṇanā niṭṭhitā.",
  "tika-vin09t5:134": "Sappāṇakavaggo sattamo.",
  "tika-vin09t5:135": "8. Sahadhammikavaggo",
  "tika-vin09t5:136": "4. Pahārasikkhāpadavaṇṇanā",
  "tika-vin09t5:137_0": "Aṅgesu na mokkhādhippāyatā viya amaraṇādhippāyatā vattabbāti ce? Na vattabbā. Kasmā?",
  "tika-vin09t5:137_1": "Yo bhikkhu sayaṁ pahāraṁ dātukāmo, so adhippāyena tassa maraṇe payogavirahovāti katvā",
  "tika-vin09t5:137_2": "amaraṇādhikārattā kevalaṁ amaraṇādhippāyo eva soti tā viya tā na vuttā. Mokkhādhippāyassa",
  "tika-vin09t5:137_3": "pana kopo natthi, tasmā anāpattīti vuttaṁ.",
  "tika-vin09t5:138": "Pahārasikkhāpadavaṇṇanā niṭṭhitā.",
  "tika-vin09t5:139": "5. Talasattikasikkhāpadavaṇṇanā",
  "tika-vin09t5:140_0": "Talameva talasattikaṁ. “Pothanasamatthaṭṭhena sattika”nti eke. Yasmā paharitukāmatāya",
  "tika-vin09t5:140_1": "paharato purimena pācittiyaṁ, kevalaṁ uccāretukāmatāya uggiraṇamatte kate iminā pācittiyaṁ.",
  "tika-vin09t5:140_2": "Iminā pana virajjhitvā pahāro dinno, tasmā napaharitukāmatāya dinnattā dukkaṭaṁ.",
  "tika-vin09t5:140_3": "Kimidaṁ dukkaṭaṁ pahārapaccayā, udāhu uggiraṇapaccayāti? Pahārapaccayā eva dukkaṭaṁ,",
  "tika-vin09t5:140_4": "purimaṁ uggiraṇapaccayā pācittiyanti sadukkaṭaṁ pācittiyaṁ yujjati. Purimañhi uggiraṇaṁ,",
  "tika-vin09t5:140_5": "pacchā pahāro. Na ca pacchimaṁ pahāraṁ nissāya purimaṁ uggiraṇaṁ anāpattivatthukaṁ",
  "tika-vin09t5:140_6": "bhavitumarahatīti no takkoti ācariyo.",
  "tika-vin09t5:141": "Talasattikasikkhāpadavaṇṇanā niṭṭhitā.",
  "tika-vin09t5:142": "7. Sañciccasikkhāpadavaṇṇanā",
  "tika-vin09t5:143": "Paro kukkuccaṁ uppādetu vā, mā vā, taṁ appamāṇaṁ. “Kukkuccupādana”nti tatiyamaṅgaṁ tassa adhippāyavasena vuttanti veditabbaṁ.",
  "tika-vin09t5:144": "Sañciccasikkhāpadavaṇṇanā niṭṭhitā.",
  "tika-vin09t5:145": "8. Upassutisikkhāpadavaṇṇanā",
  "tika-vin09t5:146_0": "Upassutinti yathā upakujjhaṁ “samīpakujjha”nti vuccati, tathā upassuti “samīpassutī”ti",
  "tika-vin09t5:146_1": "veditabbā. Yattha ṭhito suṇāti, taṁ ṭhānanti attho. Sutīti panettha paresaṁ vacanasaddo",
  "tika-vin09t5:146_2": "ca. So hi suyyatīti suti nāma. Upasuyyati vā etthāti upassuti. Okāso hi suti nāma.",
  "tika-vin09t5:146_3": "Imesaṁ sutvāti ettha “vacana”nti pāṭhaseso.",
  "tika-vin09t5:147_0": "Samuṭṭhānādīni atītadvayasadisānīti na gahetabbāni. Theyyasatthasamuṭṭhānaṁ. Siyā",
  "tika-vin09t5:147_1": "kiriyaṁ gantvā savane. Siyā akiriyaṁ ṭhitaṭṭhānaṁ āgantvā vadantānaṁ ajānāpanavasena",
  "tika-vin09t5:147_2": "samuṭṭhānato. “Saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ,",
  "tika-vin09t5:147_3": "dukkhavedana”nti likhitaṁ.",
  "tika-vin09t5:148": "Upassutisikkhāpadavaṇṇanā niṭṭhitā.",
  "tika-vin09t5:149": "9. Kammappaṭibāhanasikkhāpadavaṇṇanā",
  "tika-vin09t5:150_0": "Appamattakavissajjanakena pana cīvaraṁ karontassa senāsanakkhandhakavaṇṇanāyaṁ vuttappabhedāni",
  "tika-vin09t5:150_1": "sūciādīni anapaloketvāpi dātabbāni. Tato atirekaṁ dentena apalokanakammaṁ kātabbaṁ.",
  "tika-vin09t5:150_2": "Evaṁ kataṁ pana apalokanaṁ kammalakkhaṇamevāti adhippāyo. Evaṁ sabbattha kammalakkhaṇaṁ",
  "tika-vin09t5:150_3": "veditabbaṁ. Gāmasīmāvihāresu osāraṇādīni saṅghakammāniyeva na vaṭṭanti. Vissajjiyavebhaṅgiyāni",
  "tika-vin09t5:150_4": "pana vaṭṭanti. “Saṅghassa santaka”nti sāmaññato avatvā “imasmiṁ vihāre saṅghassa",
  "tika-vin09t5:150_5": "santaka”nti apaloketabbanti ca, “samuṭṭhānādīni adinnādānasadisāni, idaṁ pana dukkhavedana”nti",
  "tika-vin09t5:150_6": "pāṭhoti ca likhitaṁ.",
  "tika-vin09t5:151": "Kammappaṭibāhanasikkhāpadavaṇṇanā niṭṭhitā.",
  "tika-vin09t5:152": "10. Chandaṁadatvāgamanasikkhāpadavaṇṇanā",
  "tika-vin09t5:153": "Sannipātaṁ anāgantvā ce chandaṁ na deti, anāpattīti eke. Dukkaṭanti eke dhammakammantarāyakaraṇādhippāyattā.",
  "tika-vin09t5:154": "Chandaṁadatvāgamanasikkhāpadavaṇṇanā niṭṭhitā.",
  "tika-vin09t5:155": "11. Dubbalasikkhāpadavaṇṇanā",
  "tika-vin09t5:156_0": "Akappiyena vāti suvaṇṇarajatamayamañcādinā. Kappiyamañco sampaṭicchitabboti “saṅghassa",
  "tika-vin09t5:156_1": "demā”ti dinnaṁ sandhāya vuttaṁ, tehi pana “vihārassa demā”ti vutte suvaṇṇarajatamayādiakappiyamañcāpi",
  "tika-vin09t5:156_2": "sampaṭicchitabbāti ca, “arañjaro bahuudakagaṇhanako”ti ca, “saṅghikapaabhogena vāti",
  "tika-vin09t5:156_3": "sace ārāmikādayo paṭisāmetvā paṭidenti, paribhuñjituṁ vaṭṭatī”ti ca, “kaṁsalohādibhājanaṁ",
  "tika-vin09t5:156_4": "saṅghassa dinnampi pārihāriyaṁ na vaṭṭatī”ti samantapāsādikāyaṁ vuttattā attano hatthena",
  "tika-vin09t5:156_5": "gahetvā paṭisāmituṁ na labhatīti ca, “vedhako kāyabandhanassāti vadantī”ti ca, “hiṅgu",
  "tika-vin09t5:156_6": "hiṅguliharitālamanosilā añjanānī”ti pāṭhoti ca, “dārumayo vā…pe… apādakopi samuggo”ti",
  "tika-vin09t5:156_7": "pāṭhoti ca, “dārumayo tumboti dārumayo udakatumbo”ti ca, “thambhatulāsopānaphalakādīsū”ti ca likhitaṁ.",
  "tika-vin09t5:157": "Dubbalasikkhāpadavaṇṇanā niṭṭhitā.",
  "tika-vin09t5:158": "12. Pariṇāmanasikkhāpadavaṇṇanā",
  "tika-vin09t5:159_0": "Eko bhikkhu ukkhittakassa dātukāmo hoti, tassa dānaṁ nivāretvā aññassa dāpeti, anāpatti.",
  "tika-vin09t5:159_1": "Tathā saddhādeyyavinipātanaṁ karontassa dāpeti, attano nissitakā itthannāmassa pattaṁ",
  "tika-vin09t5:159_2": "dātukāmā āpucchanti, “visabhāgo eso, sabhāgassa dehī”ti vadati. Anāpatti attano bhārabhūtattā.",
  "tika-vin09t5:159_3": "Tassa pana dātukāmaṁ aññassa dāpeti, āpatti eva. Sabbattha āpucchitvā dātukāmaṁ yathāsukhaṁ vicāretuṁ labhati.",
  "tika-vin09t5:160": "Pariṇāmanasikkhāpadavaṇṇanā niṭṭhitā.",
  "tika-vin09t5:161": "Sahadhammikavaggo aṭṭhamo.",
  "tika-vin09t5:162": "9. Ratanavaggo",
  "tika-vin09t5:163": "1. Antepurasikkhāpadavaṇṇanā",
  "tika-vin09t5:164_0": "Asayanighareti parikkhittassa bahibhūtesu rukkhamūlādīsu. “Sace khattiyova hoti,",
  "tika-vin09t5:164_1": "nābhisitto, abhisittova hoti, na khattiyo, rakkhatī”ti ācariyo “khattiyatā, abhisittatā”ti",
  "tika-vin09t5:164_2": "āpattiyā aṅgabhāvena vuttattā. Samuṭṭhānādīni paṭhamakathinasadisāni, idaṁ pana kiriyākiriya”nti pāṭho.",
  "tika-vin09t5:165": "Antepurasikkhāpadavaṇṇanā niṭṭhitā.",
  "tika-vin09t5:166": "2. Ratanasikkhāpadavaṇṇanā",
  "tika-vin09t5:167": "Sabbopi kathāmaggo bhaṇḍāgārikasīsena nikkhipanaṁ, gopanañca paṭikkhipitvā pavatto.",
  "tika-vin09t5:168": "Ratanasikkhāpadavaṇṇanā niṭṭhitā.",
  "tika-vin09t5:169": "3. Vikālagāmappavesanasikkhāpadavaṇṇanā",
  "tika-vin09t5:170": "“Santaṁ bhikkhu”nti ca “anāpucchā”ti ca “tathārūpā accāyikāti ca imāti ettha tisso”ti pāṭho. “Samuṭṭhānādīni kathinasadisāni, idaṁ pana kiriyākiriya”nti pāṭho.",
  "tika-vin09t5:171": "Vikālagāmappavesanasikkhāpadavaṇṇanā niṭṭhitā.",
  "tika-vin09t5:172": "4. Sūcigharasikkhāpadavaṇṇanā",
  "tika-vin09t5:173": "Taṁassāti taṁ bhedanakaṁ assa pācittiyassa atthi paṭhamaṁ bhedanaṁ katvā pacchā desetabbattā. Esa nayo itaresupi. Vāsijaṭeti vāsidaṇḍake.",
  "tika-vin09t5:174": "Sūcigharasikkhāpadavaṇṇanā niṭṭhitā.",
  "tika-vin09t5:175": "5. Mañcapīṭhasikkhāpadavaṇṇanā",
  "tika-vin09t5:176": "Aṭṭhaṅgulapādakanti bhāvanapuṁsakaṁ. Tulāsaṅghāte ṭhapanameva aṭṭakaraṇaṁ.",
  "tika-vin09t5:177": "Mañcapīṭhasikkhāpadavaṇṇanā niṭṭhitā.",
  "tika-vin09t5:178": "6. Tūlonaddhasikkhāpadavaṇṇanā",
  "tika-vin09t5:179": "Kiñcāpi paṭilābheyeva pācittiyaṁ viya dissati, paribhoge eva pana āpatti daṭṭhabbā. “Aññena kataṁ paṭilabhitvā paribhuñjati, āpatti dukkaṭassā”ti vacanaṁ ettha sādhakaṁ.",
  "tika-vin09t5:180": "Tūlonaddhasikkhāpadavaṇṇanā niṭṭhitā.",
  "tika-vin09t5:181": "7. Nisīdanasikkhāpadavaṇṇanā",
  "tika-vin09t5:182_0": "Kiñcāpi nisīdanassa jāti na dissati ettha, tathāpi cīvarakkhandhake anuññātattā,",
  "tika-vin09t5:182_1": "“nava cīvarāni adhiṭṭhātabbānī”ti ettha ca pariyāpannattā cīvarajāti evassa jātīti",
  "tika-vin09t5:182_2": "veditabbaṁ. “Lābhe sadasaṁ, alābhe adasampi vaṭṭatī”ti eke, taṁ na yuttaṁ “nisīdanaṁ",
  "tika-vin09t5:182_3": "nāma sadasaṁ vuccatī”ti tassa saṇṭhānaniyamanato.",
  "tika-vin09t5:183": "Nisīdanasikkhāpadavaṇṇanā niṭṭhitā.",
  "tika-vin09t5:184": "Ratanavaggo navamo.",
  "tika-vin09t5:185": "Suddhapācittiyavaṇṇanā niṭṭhitā."
}