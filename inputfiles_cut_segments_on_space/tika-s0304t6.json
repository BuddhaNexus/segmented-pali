{
  "tika-s0304t6:0": "7. Cittasaṁyuttaṁ",
  "tika-s0304t6:1": "1. Saṁyojanasuttavaṇṇanā",
  "tika-s0304t6:2": "343.Bhogagāmanti bhoguppattigāmaṁ. Pavattatīti appaṭihataṁ hutvā pavattati paṭisambhidappattiyā.",
  "tika-s0304t6:3": "Saṁyojanasuttavaṇṇanā niṭṭhitā.",
  "tika-s0304t6:4": "2. Paṭhamaisidattasuttavaṇṇanā",
  "tika-s0304t6:5_0": "344.Avisāradattāti pañhaṁ byākātuṁ veyyattiyābhāvena asamatthattā. Upāsako theresu",
  "tika-s0304t6:5_1": "byākātuṁ asakkontesu sayaṁ byākātukāmo pucchati, na vihesādhippāyo. Paṭhamavacanena",
  "tika-s0304t6:5_2": "abyākaronte disvāva punappunaṁ pucchitaṁ viheso viya hotīti katvā vuttaṁ ‘‘vihesetī’’ti.",
  "tika-s0304t6:6": "Paṭhamaisidattasuttavaṇṇanā niṭṭhitā.",
  "tika-s0304t6:7": "3. Dutiyaisidattasuttavaṇṇanā",
  "tika-s0304t6:8_0": "345.Avantiyāti avantiraṭṭhe, taṁ pana majjhimapadesato dakkhiṇadisāyaṁ. Tenāha ‘‘dakkhiṇāpathe’’ti.",
  "tika-s0304t6:8_1": "Adhippāyenāti tassa vacanassa anumodanādhippāyena vadati, na pana tato kiñci gahetukāmatādhippāyena.",
  "tika-s0304t6:9": "Dutiyaisidattasuttavaṇṇanā niṭṭhitā.",
  "tika-s0304t6:10": "4. Mahakapāṭihāriyasuttavaṇṇanā",
  "tika-s0304t6:11_0": "346.Tesaṁ anujānantoti tesaṁ dāsakammakarānaṁ sesake yathāruci vicāraṇaṁ anujānanto.",
  "tika-s0304t6:11_1": "Kudhitanti balavatā sūriyasantāpena saṅkuthitaṁ . Tenāha ‘‘heṭṭhā’’tiādi. Atitikhiṇanti",
  "tika-s0304t6:11_2": "ativiya tikkhadhātukaṁ. Asambhinnapadanti aññattha anāgatattā tipiṭake avomissakapadaṁ,",
  "tika-s0304t6:11_3": "idheva āgatapadanti attho. Paṭilīyamānenāti paṭikaṁsena visesanena vilīyamānena kāyena.",
  "tika-s0304t6:12_0": "Ettha cāti etasmiṁ adhiṭṭhāniddhikaraṇe. Abbhamaṇḍapaṁ katvāti samantato chādanavasena",
  "tika-s0304t6:12_1": "maṇḍapaṁ viya meghapaṭalaṁ uppādetvā. Devoti megho. Ekamekaṁ phusitakaṁ phusāyatu",
  "tika-s0304t6:12_2": "jālavinaddhaṁ viya vassatu. Evaṁ vuttappakārena nānāparikammaṁ nānādhiṭṭhānaṁ ekato",
  "tika-s0304t6:12_3": "parikammaṁ ekato adhiṭṭhānanti catukkamettha sambhavatīti dasseti ‘‘ettha cā’’tiādinā.",
  "tika-s0304t6:12_4": "Yathā tathāti yathāvuttesu catūsu pakāresu yena vā tena vā pakārena karontassa. Kataparikammassāti",
  "tika-s0304t6:12_5": "‘‘evaṁ vā evaṁ vā hotū’’ti pavattitaparikammacittassa. ‘‘Parikammānantarenāti adhiṭṭhānacittuppādanatthaṁ",
  "tika-s0304t6:12_6": "samāpannapādakajjhānato vuṭṭhāya adhiṭṭhānacittassa ekāvajjanavīthiyaṁ pavattaparikammaṁ",
  "tika-s0304t6:12_7": "sandhāya vutta’’nti vadanti.",
  "tika-s0304t6:13": "Mahakapāṭihāriyasuttavaṇṇanā niṭṭhitā.",
  "tika-s0304t6:14": "5. Paṭhamakāmabhūsuttavaṇṇanā",
  "tika-s0304t6:15_0": "347. Elaṁ vuccati doso, taṁ etassa natthīti nelaṁ, taṁ aṅgaṁ etassāti nelaṅgo, suvisuddhasīlaguṇo.",
  "tika-s0304t6:15_1": "Tenāha ‘‘nelaṅganti kho, bhante, sīlānametaṁ adhivacana’’nti. Aṭṭhakathāyaṁ pana",
  "tika-s0304t6:15_2": "dosābhāvameva dassetuṁ ‘‘nelaṅgoti niddoso’’ti vuttaṁ. Etaṁ bhikkhuṁ āgacchantanti",
  "tika-s0304t6:15_3": "mahākappinattheraṁ sandhāya vuttaṁ. Attano diṭṭhena kathesīti attano sabbaññutaññāṇena",
  "tika-s0304t6:15_4": "paccakkhato upalakkhitena atthena kathesi. Ayaṁ pana nayaggāhenāti ayaṁ pana gahapati",
  "tika-s0304t6:15_5": "asutvā kevalaṁ nayaggāhena āha.",
  "tika-s0304t6:16": "Paṭhamakāmabhūsuttavaṇṇanā niṭṭhitā.",
  "tika-s0304t6:17": "6. Dutiyakāmabhūsuttavaṇṇanā",
  "tika-s0304t6:18_0": "348.Nirodhaṁvalañjeti anāgāmibhāvato. Ime saṅkhārāti ime ‘‘kāyasaṅkhāro, vacīsaṅkhāro,",
  "tika-s0304t6:18_1": "cittasaṅkhāro’’ti vuccamānā tayo saṅkhārā. Saddatopi, atthatopi aññamaññaṁ missā,",
  "tika-s0304t6:18_2": "tato eva āluḷitā ākulā, avibhūtā dubbibhāvanā, duddīpanā asaṅkarato dīpetuṁ dukkarā.",
  "tika-s0304t6:18_3": "Tathā hi kusalacetanā eva ‘‘kāyasaṅkhāro’’tipi vuccati, ‘‘vacīsaṅkhāro’’tipi, ‘‘cittasaṅkhāro’’tipi.",
  "tika-s0304t6:18_4": "Assāsapassāsāpi katthaci ‘‘kāyasaṅkhāro’’ti, vitakkavicārāpi ‘‘vacīsaṅkhāro’’ti vuccanti,",
  "tika-s0304t6:18_5": "saññāvedanāpi ‘‘cittasaṅkhāro’’ti vuccanti. Tena vuttaṁ ‘‘tathā hī’’tiādi. Tattha",
  "tika-s0304t6:18_6": "ākaḍḍhitvā gahaṇaṁ ādānaṁ, sampattassa hatthe karaṇaṁ gahaṇaṁ, gahitassa vissajjanaṁ",
  "tika-s0304t6:18_7": "muñcanaṁ, phandanaṁ copanaṁ pāpetvā nipphādetvā. Hanusañcopananti kāyaviññattivasena",
  "tika-s0304t6:18_8": "pubbabhāge hanusañcopanaṁ katvā. Evañhi vacībhedakaraṇaṁ. Evaṁ imetiādi yathāvuttassa atthassa nigamanaṁ.",
  "tika-s0304t6:19_0": "Padatthaṁ pucchati itarasaṅkhārehi padatthato visesaṁ kathāpessāmīti. Kāyanissitāti",
  "tika-s0304t6:19_1": "ettha kāyanissitatā ca nesaṁ tabbhāvabhāvitāya veditabbā, na kāyassa nissayapaccayatāvasenāti",
  "tika-s0304t6:19_2": "dassento ‘‘kāye sati honti, asati na hontī’’ti āha. Kāyoti cettha karajakāyo daṭṭhabbo.",
  "tika-s0304t6:19_3": "Cittanissitāti cittaṁ nissāya taṁ nissayapaccayabhūtaṁ labhitvā uppannā.",
  "tika-s0304t6:20_0": "‘‘Samāpajjāmī’’ti padassa samīpe vuccamānaṁ ‘‘samāpajjissa’’nti padaṁ āsannānāgatakālavācī",
  "tika-s0304t6:20_1": "eva bhavituṁ yuttaṁ, na itaranti āha – ‘‘padadvayena nevasaññānāsaññāyatanasamāpattikālo",
  "tika-s0304t6:20_2": "kathito’’ti. Tayidaṁ tassa tathā vattabbatāya vuttaṁ, na pana tassa tathā cittapavattisambhavato.",
  "tika-s0304t6:20_3": "Samāpannepi eseva nayo. Purimehīti ‘‘samāpajjissaṁ samāpajjāmī’’ti dvīhi padehi.",
  "tika-s0304t6:20_4": "Pacchimenāti ‘‘samāpanno’’ti padena.",
  "tika-s0304t6:21_0": "Bhāvitaṁ hoti uppāditaṁ hoti nirodhasamāpannatthāya. Anupubbasamāpattisamāpajjanasaṅkhātāya",
  "tika-s0304t6:21_1": "nirodhabhāvanāya taṁ cittaṁ bhāvitaṁ hoti. Tenāha ‘‘yaṁ ta’’ntiādi. Dutiyajjhāneyevāti",
  "tika-s0304t6:21_2": "dutiyajjhānakkhaṇe nirujjhati. Tattha anuppajjanato anuppādanato heṭṭhā nirodhoti",
  "tika-s0304t6:21_3": "adhippeto. Catunnaṁ arūpakkhandhānaṁ tajjā parikammasiddhā yā appavatti , tattha",
  "tika-s0304t6:21_4": "‘‘nirodhasamāpattisaññā’’ti, yā nesaṁ tathā appavatti. Sā ‘‘antonirodhe nirujjhatī’’ti vuttā.",
  "tika-s0304t6:22_0": "‘‘Cittasaṅkhāro niruddho’’ti vacanato tadaññesaṁ anirodhaṁ icchantānaṁ vādaṁ dassento",
  "tika-s0304t6:22_1": "‘‘cittasaṅkhāro niruddhoti vacanato’’tiādiṁ vatvā tattha atippasaṅgadassanamukhena",
  "tika-s0304t6:22_2": "taṁ vādaṁ nisedhetuṁ ‘‘te vattabbā’’tiādimāha. Abhinivesaṁ akatvāti yathāgate byañjanamatte",
  "tika-s0304t6:22_3": "abhinivesaṁ akatvā. Ācariyānaṁ nayeti ācariyānaṁ paramparāgate dhammanaye dhammanettiyaṁ ṭhatvā.",
  "tika-s0304t6:23_0": "Kiriyamayapavattasminti parittabhūmakakusalākusaladhammapabandhe vattamāne. Tasmiñhi",
  "tika-s0304t6:23_1": "vattamāne kāyika-vācasika-kiriyasampavatti hoti, dassana-savanādivasena ārammaṇaggahaṇe",
  "tika-s0304t6:23_2": "pavattamāneti attho. Tenāha – ‘‘bahiddhārammaṇesu pasāde ghaṭṭentesū’’ti. Makkhitāni",
  "tika-s0304t6:23_3": "viyāti puñchitāni viya honti ghaṭṭanāya vibādhitattā. Etenāyaṁ ghaṭṭanā pañcadvārikaviññāṇānaṁ",
  "tika-s0304t6:23_4": "vegasā uppajjanāya na ārammaṇanti dasseti. Tenevāha – ‘‘antonirodhe pañca pasādā",
  "tika-s0304t6:23_5": "ativiya virocantī’’ti.",
  "tika-s0304t6:24_0": "Tato paraṁ sacittako bhavissāmīti idaṁ atthato āpannaṁ gahetvā vuttaṁ – ‘‘ettakaṁ",
  "tika-s0304t6:24_1": "kālaṁ acittako bhavissāmī’’ti eteneva tassa atthassa siddhattā. Yaṁ evaṁ bhāvitanti",
  "tika-s0304t6:24_2": "ettha visuṁ cittassa bhāvanā nāma natthi, addhānaparicchedaṁ pana katvā nirodhasamāpattatthāya",
  "tika-s0304t6:24_3": "kātabbaparikammabhāvanāya eva tassa sijjhanato.",
  "tika-s0304t6:25_0": "Sā panesā nirodhakathā. Dvīhi balehīti samathavipassanābalehi. Tayo ca saṅkhārānanti",
  "tika-s0304t6:25_1": "tiṇṇaṁ kāyavacīcittasaṅkhārānaṁ paṭippassaddhiyā. Soḷasahi ñāṇacariyāhīti aniccānupassanādīnaṁ",
  "tika-s0304t6:25_2": "aṭṭhannaṁ anupassanāñāṇānaṁ, aṭṭhannañca maggaphalañāṇānaṁ vasena imāhi soḷasahi",
  "tika-s0304t6:25_3": "ñāṇappavattīhi. Navahi samādhicariyāhīti aṭṭha samāpattiyo aṭṭha samādhicariyā, tāsaṁ",
  "tika-s0304t6:25_4": "upacārasamādhi samādhibhāvasāmaññena ekā samādhicariyāti evaṁ navahi samādhicariyāhi.",
  "tika-s0304t6:25_5": "Vasībhāvatāpaññāti vasībhāvatāsaṅkhātā paññā. Sabbākārena visuddhimagge kathitā,",
  "tika-s0304t6:25_6": "te tāva ākārā tiṭṭhantu, sarūpamattassa panassa vattabbanti āha – ‘‘ko panāyaṁ nirodho",
  "tika-s0304t6:25_7": "nāmā’’ti. Yadi khandhānaṁ appavatti, atha kimatthametaṁ jhānasukhādiṁ viya samāpajjantīti",
  "tika-s0304t6:25_8": "āha ‘‘saṅkhārāna’’ntiādi.",
  "tika-s0304t6:26_0": "Phalasamāpatticittanti arahattaṁ anāgāmiphalacittaṁ. ‘‘Tato paraṁ bhavaṅgasamaye’’ti",
  "tika-s0304t6:26_1": "vuttattā āha ‘‘kiṁ pana…pe… na samuṭṭhāpetī’’ti. Samuṭṭhāpeti rūpasamuppādakattā.",
  "tika-s0304t6:26_2": "Imassāti nirodhaṁ samāpannabhikkhuno. Sā na samuṭṭhāpetīti sā catutthajjhānikā phalasamāpatti",
  "tika-s0304t6:26_3": "na samuṭṭhāpeti assāsapassāse. Phalasamāpattiyā catutthajjhānikabhāvo kathaṁ nicchitoti",
  "tika-s0304t6:26_4": "āha – ‘‘kiṁ vā etenā’’tiādi. Vakkhamānākārenapi parihāro hotīti. Santasamāpattitoti",
  "tika-s0304t6:26_5": "nirodhasamāpattimeva sandhāya vadati. Abbohārikā honti atisukhumasabhāvattā, sañjīvattherassa",
  "tika-s0304t6:26_6": "pubbe samāpattikkhaṇe assāsapassāsā abbohārikabhāvaṁ gacchanti. Tena vuttaṁ ‘‘bhavaṅgasamayenevetaṁ kathita’’nti.",
  "tika-s0304t6:27_0": "Kiriyamaya…pe… uppajjatīti kasmā vuttaṁ? Nanu bhavaṅguppattikālampi vitakkavicārā",
  "tika-s0304t6:27_1": "uppajjantevāti? Kiñcāpi uppajjanti, vacīsaṅkhāralakkhaṇappattā pana na hontīti imamatthaṁ",
  "tika-s0304t6:27_2": "dassetuṁ ‘‘kiṁ bhavaṅga’’ntiādi vuttaṁ.",
  "tika-s0304t6:28_0": "Suññato phassotiādayo saguṇenapi ārammaṇenāti ārammaṇabhūtametaṁ. Suññatā nāma phalasamāpatti",
  "tika-s0304t6:28_1": "niccasukhaattasabhāvato suññattā. ‘‘Suññato phasso’’ti vuttaṁ vuttanayena suññasabhāvattā.",
  "tika-s0304t6:28_2": "Animittā nāma phalasamāpatti rāganimittādīnaṁ abhāvato. Appaṇihitā nāma phalasamāpatti",
  "tika-s0304t6:28_3": "rāgapaṇidhiādīnamabhāvato. Sesaṁ vuttanayameva. Tenāha ‘‘animittappaṇihitesupi eseva",
  "tika-s0304t6:28_4": "nayo’’ti. Rāganimittādīnanti ettha ādi-saddena saṅkhāranimittassapi saṅgaho daṭṭhabbo.",
  "tika-s0304t6:28_5": "Yadaggena phalasamāpattisamphasso suññato nāma, tadaggena phalasamāpattipi suññatā",
  "tika-s0304t6:28_6": "nāma, phassasīsena pana desanā āgatāti tathā vuttaṁ. Animittappaṇihitesupi eseva nayo.",
  "tika-s0304t6:29_0": "Āgamanaṁ ettha, etāyāti vā āgamanikā, sā eva āgamaniyā ka-kārassa ya-kāraṁ katvā.",
  "tika-s0304t6:29_1": "Vuṭṭhāti nimittato maggassa uppādanena. Animittā nāma niccanimittassa ugghāṭanato.",
  "tika-s0304t6:29_2": "Ettha ca vuṭṭhānameva pamāṇaṁ, na pariggahadassanāni. Appaṇihitā nāma sukhapaṇidhiyā",
  "tika-s0304t6:29_3": "paṭipakkhato. Suññatā nāma attadiṭṭhiyā ujupaṭipakkhattā sattasuññatāya sudiṭṭhattā.",
  "tika-s0304t6:29_4": "Maggo animitto nāma vipassanāgamanato. Phalaṁ animittaṁ nāma maggāgamanato. Vikappo",
  "tika-s0304t6:29_5": "āpajjeyya āgamanassa vavatthānassa abhāvena, vipassanāya animittādināmalābho avavatthitoti",
  "tika-s0304t6:29_6": "adhippāyo. Tena vuttaṁ ‘‘tasmā’’tiādi. Yasmā pana sā maggavuṭṭhānakāle evarūpāpi",
  "tika-s0304t6:29_7": "hotīti tassa vasena maggaphalānaṁ viya phassassapi pavattirūpattā yathāvutto vikappo",
  "tika-s0304t6:29_8": "anavasaroti daṭṭhabbaṁ. Tayo phassā phusantīti puggalabhedavasena vuttaṁ. Na hi ekaṁyeva",
  "tika-s0304t6:29_9": "puggalaṁ etasmiṁ khaṇe tayo phassā phusanti. ‘‘Tividho phasso phusatī’’ti vā bhavitabbaṁ.",
  "tika-s0304t6:29_10": "Yasmā pana ‘‘nirodhaphalasamāpattiyā vuṭṭhitassā’’tiādi yassa yathāvuttā tayo eva",
  "tika-s0304t6:29_11": "phassā sambhavanti, tassa anavasesaggahaṇavaseneva vuttaṁ ‘‘tayo phassā phusantī’’ti.",
  "tika-s0304t6:30_0": "Nibbānaṁ viveko nāma sabbasaṅkhāravivittabhāvato. Tasmiṁ viveke ekanteneva ninnapoṇattā",
  "tika-s0304t6:30_1": "eva hi te paṭippassaddhasabbussukkā uttamapurisā catunnaṁ khandhānaṁ appavattiṁ anavasesaggahaṇalakkhaṇaṁ",
  "tika-s0304t6:30_2": "nirodhasamāpattiṁ samāpajjantīti.",
  "tika-s0304t6:31": "Dutiyakāmabhūsuttavaṇṇanā niṭṭhitā.",
  "tika-s0304t6:32": "7. Godattasuttavaṇṇanā",
  "tika-s0304t6:33_0": "349.Nesanti appamāṇacetovimutti-ākiñcaññacetovimuttisaññitānaṁ jhānānaṁ. Atthopi",
  "tika-s0304t6:33_1": "nānāti ānetvā yojanā. Pharaṇaappamāṇatāya ‘‘appamāṇā cetovimuttī’’ti laddhanāmaṁ",
  "tika-s0304t6:33_2": "brahmavihārajjhānanti āha ‘‘bhūmantarato’’tiādi. Ākiñcaññā cetovimuttīti ākiñcaññāyatanajjhānanti",
  "tika-s0304t6:33_3": "āha ‘‘bhūmantarato’’tiādi. Vipassanāti aniccānupassanā, sabbāpi vā. Pamāṇakaraṇo",
  "tika-s0304t6:33_4": "nāma yassa sayaṁ uppajjati, tassa guṇābhāvadassanavasena pamāṇakaraṇato.",
  "tika-s0304t6:34_0": "Pharaṇaappamāṇatāyāti pharaṇavasena appamāṇagocaratāya. Nibbānampi appamāṇameva pamāṇagocarānaṁ",
  "tika-s0304t6:34_1": "kilesānaṁ ārammaṇabhāvassapi anāgamanato. Khalanti khale pasāritasālisīsādibhaṇḍaṁ.",
  "tika-s0304t6:34_2": "Kiñcehīti maddassu. Tenāha ‘‘maddanaṭṭho’’ti. Ārammaṇabhūtaṁ, palibuddhakaṁ vā natthi",
  "tika-s0304t6:34_3": "etassa kiñcananti akiñcanaṁ, akiñcanameva ākiñcaññaṁ.",
  "tika-s0304t6:35": "Rūpanimittassāti kasiṇarūpanimittassa. Na gahitāti sarūpato na gahitā, atthato pana gahitā eva. Tenāha – ‘‘sā suññā rāgenātiādivacanato sabbattha anupavitthāvā’’ti.",
  "tika-s0304t6:36_0": "Nānāti saddavasena. Ekatthāti ārammaṇavasena ārammaṇabhāvena ekasabhāvā. Tenāha ‘‘appamāṇaṁ…pe…",
  "tika-s0304t6:36_1": "ekatthā’’ti. Ārammaṇavasenāti ārammaṇassa vasena. Cattāro hi maggā, cattāri phalāni",
  "tika-s0304t6:36_2": "ārammaṇavasena nibbānapaviṭṭhatāya ekatthā ekārammaṇā. Aññasmiṁ pana ṭhāneti idaṁ",
  "tika-s0304t6:36_3": "visuṁ visuṁ gahetvā vuttaṁ appamāṇādi pariyāyavuttaṁ, nibbānaṁ ārabbha pavattanato.",
  "tika-s0304t6:36_4": "Tasmā ‘‘aññasmi’’nti idaṁ tena tena pariyāyena tattha tattha āgatabhāvaṁ sandhāya vuttaṁ.",
  "tika-s0304t6:37": "Godattasuttavaṇṇanā niṭṭhitā.",
  "tika-s0304t6:38": "8. Nigaṇṭhanāṭaputtasuttavaṇṇanā",
  "tika-s0304t6:39_0": "350.Āgatāgamoti vācuggatapariyattidhammo. Viññātasāsanoti paṭividdhasatthusāsano.",
  "tika-s0304t6:39_1": "Tenāha ‘‘anāgāmī’’tiādi. Naggabhogganti avasanabhāvena naggaṁ, kuṭilajjhāsayatāya",
  "tika-s0304t6:39_2": "bhoggaṁ, tato eva nissirikaṁ. Naggatāya hi so rūpena nissiriko, bhoggatāya cittena.",
  "tika-s0304t6:39_3": "Bhagavato saddhāyāti bhagavati saddhāya. Tasmiṁ saddahanā okappanā tassa saddhātipi",
  "tika-s0304t6:39_4": "vattabbataṁ labhati. Gacchāmīti āgacchāmi, bujjhāmīti attho. Etaṁ nigaṇṭhena pucchitamatthamāha.",
  "tika-s0304t6:40_0": "Kāyaṁunnāmetvāti kāyaṁ abbhunnāmetvā. Kucchiṁ nīharitvāti piṭṭhiyā ninnamanena kucchiṁ",
  "tika-s0304t6:40_1": "purato nīharitvā. Gīvaṁ pasāraṇavasena paggayha paggahetvā sabbaṁ disaṁ pekkhamāno.",
  "tika-s0304t6:40_2": "Sabbamidaṁ nigaṇṭhassa pahaṭṭhākāradassanatthaṁ ‘‘idāni samaṇassa gotamassa upari",
  "tika-s0304t6:40_3": "vādaṁ āropetuṁ labbhatī’’ti. Tenāha ‘‘vātaṁ vā so’’tiādi. Sakāraṇāti yuttisahitā.",
  "tika-s0304t6:40_4": "Pañhamaggoti pañhasaṅkhāto vīmaṁsā, evaṁ bhavitabbanti citteneva parivīmaṁsā pañhā.",
  "tika-s0304t6:40_5": "Eko uddesoti ekaṁ uddisanaṁ atthassa saṁkhittavacanaṁ. Veyyākaraṇanti niddisanaṁ",
  "tika-s0304t6:40_6": "atthassa vicāretvā kathanaṁ. Evanti iminā nayena. Sabbatthāti sabbesu pañhuddesaveyyākaraṇesu",
  "tika-s0304t6:40_7": "attho vitthārato veditabbo.",
  "tika-s0304t6:41": "Nigaṇṭhanāṭaputtasuttavaṇṇanā niṭṭhitā.",
  "tika-s0304t6:42": "9. Acelakassapasuttavaṇṇanā",
  "tika-s0304t6:43_0": "351. Alaṁ samattho ariyabhāvāyāti alamariyo. Ñeyyajānanaṭṭhena ñāṇameva paccakkhato",
  "tika-s0304t6:43_1": "dassanaṭṭhena ñāṇadassanaṁ, soyeva atisayaṭṭhena ñāṇadassanaviseso. Pāvaḷā vuccati",
  "tika-s0304t6:43_2": "ānisadapadeso, taṁ pāvaḷaṁ rajoharaṇatthaṁ nipphoṭīyati etāyāti pāvaḷanipphoṭanā, morapiñchavatti.",
  "tika-s0304t6:44": "Acelakassapasuttavaṇṇanā niṭṭhitā.",
  "tika-s0304t6:45": "10. Gilānadassanasuttavaṇṇanā",
  "tika-s0304t6:46_0": "352. Mattarājā nāma eko bhummadevo bhūtādhipati surāpotalarukkhanivāsī. Tena vuttaṁ",
  "tika-s0304t6:46_1": "‘‘mattarājakāle’’ti. ‘‘Osadhitiṇavanappatīsū’’ti vatvā te yathākkamaṁ dassento ‘‘harītakā…pe…",
  "tika-s0304t6:46_2": "rukkhesu cā’’ti āha. Patthanāvasena cittaṁ ṭhapehi. Samijjhissatīti yathādhippāyaṁ",
  "tika-s0304t6:46_3": "samijjhissati. Tena hīti yasmā taṁ devāpi āsannamaraṇaṁ maññanti, tasmā sā varameva",
  "tika-s0304t6:46_4": "bhavissati, taṁ tumhākaṁ dīgharattaṁ hitāya sukhāya bhavissatīti adhippāyo.",
  "tika-s0304t6:47": "Gilānadassanasuttavaṇṇanā niṭṭhitā.",
  "tika-s0304t6:48": "Cittasaṁyuttavaṇṇanā niṭṭhitā."
}