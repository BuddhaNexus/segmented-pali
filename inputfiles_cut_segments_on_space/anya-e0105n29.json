{
  "anya-e0105n29:0": "Vinayaṭṭhakathākaraṇaṁ",
  "anya-e0105n29:1_0": "Ācariyo pana imaṁ visuddhimaggapakaraṇaṁ yathāvuttappakārena katvā aññāpi tipiṭakaṭṭhakathāyo",
  "anya-e0105n29:1_1": "anukkamena akāsi. Kathaṁ? Samantapāsādikaṁ nāma vinayaṭṭhakathaṁ buddhasirittherena",
  "anya-e0105n29:1_2": "ajjhesito mahāvihārassa dakkhiṇabhāge padhānagharapariveṇe mahānigamassāmino pāsāde",
  "anya-e0105n29:1_3": "vasanto akāsi. Sā panesā siripāloti nāmantarassa mahānāmarañño vīsatimavasse (973-bu-va)",
  "anya-e0105n29:1_4": "āraddhā ekavīsatimavasse (974-bu-va) niṭṭhānappattā ahosi. Tañca pana karonto mahāmahindattherenābhataṁ",
  "anya-e0105n29:1_5": "sīhaḷabhāsāya saṅkhataṁ mahāaṭṭhakathaṁ tassā sarīraṁ katvā mahāpaccarīkurundīsaṅkhepaandhakaṭṭhakathāhi",
  "anya-e0105n29:1_6": "ca gahetabbaṁ gahetvā sīhaḷadīpe yāva vasabharājakālā pākaṭānaṁ porāṇa vinayadharamahātherānaṁ",
  "anya-e0105n29:1_7": "vinicchayabhūtaṁ theravādampi pakkhipitvā akāsi. Vuttañhetaṁ samantapāsādikāyaṁ –",
  "anya-e0105n29:2": "“Saṁvaṇṇanaṁ tañca samārabhanto, tassā mahāaṭṭhakathaṁ sarīraṁ;",
  "anya-e0105n29:3": "Katvā mahāpaccariyaṁ tatheva, kurundināmādisu vissutāsu.",
  "anya-e0105n29:4": "Vinicchayo aṭṭhakathāsu vutto, yo yuttamatthaṁ apariccajanto;",
  "anya-e0105n29:5": "Tatopi antogadhatheravādaṁ, saṁvaṇṇanaṁ samma samārabhissa”nti ca.",
  "anya-e0105n29:6": "“Mahāmeghavanuyyāne, bhūmibhāge patiṭṭhito;",
  "anya-e0105n29:7": "Mahāvihāro yo satthu, mahābodhivibhūsito.",
  "anya-e0105n29:8": "Yaṁ tassa dakkhiṇe bhāge, padhānagharamuttamaṁ;",
  "anya-e0105n29:9": "Sucicārittasīlena, bhikkhusaṅghena sevitaṁ.",
  "anya-e0105n29:10": "Uḷārakulasambhūto, saṅghupaṭṭhāyako sadā;",
  "anya-e0105n29:11": "Anākulāya saddhāya, pasanno ratanattaye.",
  "anya-e0105n29:12": "Mahānigamasāmīti, vissuto tattha kārayi;",
  "anya-e0105n29:13": "Cārupākārasañcitaṁ, yaṁ pāsādaṁ manoramaṁ.",
  "anya-e0105n29:14": "Sandacchāyatarūpetaṁ, sampannasalilāsayaṁ;",
  "anya-e0105n29:15": "Vasatā tatra pāsāde, mahānigamasāmino.",
  "anya-e0105n29:16": "Sucisīlasamācāraṁ, theraṁ buddhasirivhayaṁ;",
  "anya-e0105n29:17": "Yā uddisitvā āraddhā, iddhā vinayavaṇṇanā.",
  "anya-e0105n29:18": "Pālayantassa sakalaṁ, laṅkādīpaṁ nirabbudaṁ;",
  "anya-e0105n29:19": "Rañño sirinivāsassasiriyā nivāsaṭṭhonabhūtassa siripālanāmakassa rañño (vimati, antimaviṭṭhe), siripālayasassino.",
  "anya-e0105n29:20": "Samavīsatime vasse, jayasaṁvacchare ayaṁ;",
  "anya-e0105n29:21": "Āraddhā ekavīsamhi, sampatte pariniṭṭhitā.",
  "anya-e0105n29:22": "Upaddavākule loke, nirupaddavato ayaṁ;",
  "anya-e0105n29:23": "Ekasaṁvacchareneva, yathā niṭṭhaṁ upāgatā”ti pari. aṭṭha. nigamanakathā ca.",
  "anya-e0105n29:24_0": "Ayañca samantapāsādikā vinayaṭṭhakathā adhunā mudditachaṭṭhasaṅgītipotthakavasena",
  "anya-e0105n29:24_1": "sahassato upari aṭṭhapaṇṇāsādhikatisatamattapiṭṭhaparimāṇā (1358) hoti, tassā ca",
  "anya-e0105n29:24_2": "ekasaṁvaccharena niṭṭhāpitattaṁ upanidhāya catuvīsādhikasattasatamattapiṭṭhaparimāṇo",
  "anya-e0105n29:24_3": "(724) visuddhimaggopi antamaso chappañcamāsehi niṭṭhāpito bhaveyyāti sakkā ñātuṁ.",
  "anya-e0105n29:24_4": "Tasmā yaṁ buddhaghosuppattiyaṁ mahāvaṁsavacanaṁ nissāya “visuddhimaggo ācariyabuddhaghosena",
  "anya-e0105n29:24_5": "ekaratteneva tikkhattuṁ likhitvā niṭṭhāpito”ti abhitthutivacanaṁ vuttaṁ, taṁ takkārakassa",
  "anya-e0105n29:24_6": "abhitthutimattamevāti veditabbaṁ.",
  "anya-e0105n29:25_0": "Nanu ca imissaṁ aṭṭhakathāyaṁ “sumaṅgalavilāsiniya”ntiādinā visesanāmavasena āgamaṭṭhakathānaṁ",
  "anya-e0105n29:25_1": "atideso dissati pārā. aṭṭha. 1.15, kathamimissā tāhi paṭhamataraṁ katabhāvo veditabboti?",
  "anya-e0105n29:25_2": "Ācariyassa aṭṭhakathāsu aññamaññātidesato, vinayapiṭakassa garukātabbatarabhāvato,",
  "anya-e0105n29:25_3": "mahāvihāravāsīhi visesena garukatabhāvato, saṅgītikkamānurūpabhāvato, idheva paripuṇṇanidānakathāpakāsanato,",
  "anya-e0105n29:25_4": "nigamane ca paṭhamaṁ sīhaḷaṭṭhakathāyo sutvā karaṇappakāsanato ṭhapetvā visuddhimaggaṁ",
  "anya-e0105n29:25_5": "ayameva paṭhamaṁ katāti veditabbā. Visuddhimagge pana vinayaṭṭhakathāyanti vā vinayaṭṭhakathāsūti",
  "anya-e0105n29:25_6": "vā majjhimaṭṭhakathāsūti vā evaṁ sāmaññanāmavaseneva atideso dissati, na samantapāsādikādivisesanāmavasena.",
  "anya-e0105n29:25_7": "Tasmāssa sabbapaṭhamaṁ katabhāvo pākaṭoyeva. Āgamaṭṭhakathānaṁ idhātideso pārā. aṭṭha.",
  "anya-e0105n29:25_8": "1.15 imissāpi tatthāti dī. ni. aṭṭha. 1.8 evaṁ aññamaññātideso pana ācariyassa manasā",
  "anya-e0105n29:25_9": "suvavatthitavasena vā sakkā bhavituṁ, apubbācarimapariniṭṭhāpanena vā. Kathaṁ? Ācariyena",
  "anya-e0105n29:25_10": "hi visuddhimaggaṁ sabbaso niṭṭhāpetvā samantapāsādikādiṁ ekekamaṭṭhakathaṁ karonteneva",
  "anya-e0105n29:25_11": "yattha yattha atthavaṇṇanā vitthārato aññaṭṭhakathāsu pakāsetabbā hoti, tattha tattha",
  "anya-e0105n29:25_12": "“imasmiṁ nāma ṭhāne kathessāmī”ti manasā suvavatthitaṁ vavatthapetvā tañca atidisitvā",
  "anya-e0105n29:25_13": "yathāvavatthitaṭhānappattakāle taṁ vitthārato kathentena tā katā vā bhaveyyuṁ. Ekekissāya",
  "anya-e0105n29:25_14": "vā niṭṭhānāsannappattakāle taṁ ṭhapetvā aññañca aññañca tathā katvā sabbāpi apubbācarimaṁ",
  "anya-e0105n29:25_15": "pariniṭṭhāpitā bhaveyyunti evaṁ dvinnaṁ pakārānamaññataravasena ācariyassāṭṭhakathāsu",
  "anya-e0105n29:25_16": "aññamaññātideso hotīti veditabbanti."
}