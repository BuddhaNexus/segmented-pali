{
  "atk-s0517a10:0": "9. Maggakathā",
  "atk-s0517a10:1": "Maggakathāvaṇṇanā",
  "atk-s0517a10:2_0": "237. Idāni tesaṁ tiṇṇaṁ vipallāsānaṁ pahānakaraṁ ariyamaggaṁ dassentena kathitāya",
  "atk-s0517a10:2_1": "maggakathāya apubbatthānuvaṇṇanā. Tattha maggoti kenaṭṭhena maggoti yo buddhasāsane",
  "atk-s0517a10:2_2": "maggoti vuccati, so kenaṭṭhena maggo nāma hotīti attho. Micchādiṭṭhiyā pahānāyātiādīsu",
  "atk-s0517a10:2_3": "dasasu pariyāyesu paṭhamo paṭhamo tassa tassa maggaṅgassa ujuvipaccanīkavasena vutto.",
  "atk-s0517a10:2_4": "Maggo ceva hetu cāti tassa tassa kiccassa karaṇāya paṭipadaṭṭhena maggo, sampāpakaṭṭhena",
  "atk-s0517a10:2_5": "hetu. Tena maggassa paṭipadaṭṭho sampāpakaṭṭho ca vutto hoti. ‘‘Ayaṁ maggo ayaṁ paṭipadā’’tiādīsu",
  "atk-s0517a10:2_6": "(saṁ. ni. 5.5, 48) hi paṭipadā maggo, ‘‘maggassa niyyānaṭṭho hetuṭṭho’’tiādīsu (paṭi.",
  "atk-s0517a10:2_7": "ma. 2.8) sampāpako hetu. Evaṁ dvīhi dvīhi padehi ‘‘maggoti kenaṭṭhena maggo’’ti pucchāya",
  "atk-s0517a10:2_8": "vissajjanaṁ kataṁ hoti. Sahajātānaṁ dhammānaṁ upatthambhanāyāti attanā sahajātānaṁ",
  "atk-s0517a10:2_9": "arūpadhammānaṁ sahajātaaññamaññanissayādibhāvena upatthambhanabhāvāya. Kilesānaṁ",
  "atk-s0517a10:2_10": "pariyādānāyāti taṁtaṁmaggavajjhānaṁ vuttāvasesakilesānaṁ khepanāya. Paṭivedhādivisodhanāyāti",
  "atk-s0517a10:2_11": "ettha yasmā ‘‘ko cādi kusalānaṁ dhammānaṁ, sīlañca suvisuddhaṁ diṭṭhi ca ujukā’’ti",
  "atk-s0517a10:2_12": "(saṁ. ni. 5.369, 381) vacanato sīlañca diṭṭhi ca saccapaṭivedhassa ādi. So ca ādimaggakkhaṇe",
  "atk-s0517a10:2_13": "visujjhati. Tasmā ‘‘paṭivedhādivisodhanāyā’’ti vuttaṁ. Cittassa adhiṭṭhānāyāti sampayuttacittassa",
  "atk-s0517a10:2_14": "sakakicce patiṭṭhānāya. Cittassa vodānāyāti cittassa parisuddhabhāvāya. Visesādhigamāyāti",
  "atk-s0517a10:2_15": "lokiyato visesapaṭilābhāya. Uttari paṭivedhāyāti lokiyato uttari paṭivijjhanatthāya.",
  "atk-s0517a10:2_16": "Saccābhisamayāyāti catunnaṁ saccānaṁ ekābhisamayāya kiccanipphattivasena ekapaṭivedhāya.",
  "atk-s0517a10:2_17": "Nirodhe patiṭṭhāpanāyāti cittassa vā puggalassa vā nibbāne patiṭṭhāpanatthāya. Sakadāgāmimaggakkhaṇādīsu",
  "atk-s0517a10:2_18": "aṭṭha maggaṅgāni ekato katvā taṁtaṁmaggavajjhakilesappahānaṁ vuttaṁ. Evaṁ vacane",
  "atk-s0517a10:2_19": "kāraṇaṁ heṭṭhā vuttameva. Yasmā uparūparimaggenāpi suṭṭhu ādivisodhanā suṭṭhu cittavodānañca",
  "atk-s0517a10:2_20": "hoti, tasmā tānipi padāni vuttāni.",
  "atk-s0517a10:3_0": "Dassanamaggotiādīhi yāva pariyosānā tassa dhammassa lakkhaṇavasena maggaṭṭho vutto.",
  "atk-s0517a10:3_1": "Tāni sabbānipi padāni abhiññeyyaniddese vuttatthāneva. Evamettha yathāsambhavaṁ lokiyalokuttaro",
  "atk-s0517a10:3_2": "maggo niddiṭṭho. Hetuṭṭhena maggoti ca aṭṭhaṅgiko maggo niddiṭṭho. Nippariyāyamaggattā",
  "atk-s0517a10:3_3": "cassa puna ‘‘maggo’’ti na vuttaṁ. Ādhipateyyaṭṭhena indriyāti ādīni ca indriyādīnaṁ",
  "atk-s0517a10:3_4": "atthavasena vuttāni, na maggaṭṭhavasena. Saccānīti cettha saccañāṇāni. Sabbepi te",
  "atk-s0517a10:3_5": "dhammā nibbānassa paṭipadaṭṭhena maggo. Ante vuttaṁ nibbānaṁ pana saṁsāradukkhābhibhūtehi",
  "atk-s0517a10:3_6": "dukkhanissaraṇatthikehi sappurisehi maggīyati gavesīyatīti maggoti vuttanti veditabbanti.",
  "atk-s0517a10:4": "Maggakathāvaṇṇanā niṭṭhitā."
}