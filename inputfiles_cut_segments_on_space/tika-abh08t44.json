{
  "tika-abh08t44:0": "20. Vīsatimo paricchedo",
  "tika-abh08t44:1": "Maggāmaggañāṇadassanavisuddhiniddesavaṇṇanā",
  "tika-abh08t44:2_0": "1263. Idāni kaṅkhāvitaraṇavisuddhiyā anantaraṁ uddiṭṭhāya maggāmaggañāṇadassanavisuddhiyā",
  "tika-abh08t44:2_1": "niddesakkamo anuppatto, sā pana yasmā obhāsādiupakkilesasambhave sati hoti, obhāsādayo",
  "tika-abh08t44:2_2": "ca udayabbayañāṇe sambhavanti, udayabbayañāṇañca tilakkhaṇavipassanāya sati uppajjati,",
  "tika-abh08t44:2_3": "tassa ca kalāpasammasanaṁ ādi. Tañhi atītādibhedabhinnānaṁ dhammānaṁ saṅkhipitvā",
  "tika-abh08t44:2_4": "vavatthānavasena pavattanato ādikammikassa sukarasammasanaṁ, tasmā paṭhamaṁ tattheva",
  "tika-abh08t44:2_5": "abhiyogaṁ karontena kamato taṁ sampādetabbanti dassetuṁ ‘‘kalāpasammasanenevā’’tiādi",
  "tika-abh08t44:2_6": "āraddhaṁ. Atha vā dvinnaṁ visuddhīnamantare kalāpasammasanaṁ hoti, tañca kho dvīsu",
  "tika-abh08t44:2_7": "ekāya visuddhiyā saṅgahetabbaṁ, maggāmaggañāṇassa ca ādibhūtattā tatthevassa saṅgaho",
  "tika-abh08t44:2_8": "yuttoti ettheva naṁ saṅgahitukāmatāya vuttaṁ ‘‘kalāpasammasanenevā’’tiādi. Keci pana",
  "tika-abh08t44:2_9": "kalāpasammasanaṁ nāma ekavisuddhiyampi na antogadhanti taṁ anāmasitvāva vipassanācāraṁ",
  "tika-abh08t44:2_10": "vaṇṇenti. Kalāpasammasanenevāti atītādibhedabhinnānaṁ dhammānaṁ saṅkhipitvā vavatthānavasena",
  "tika-abh08t44:2_11": "kalāpato, kalāpānaṁ vā sammasanena maggāmaggañāṇadassanavipassanāya yogo karaṇīyo.",
  "tika-abh08t44:2_12": "Atha vā bhummatthe karaṇaniddesavasena kalāpasammasane yogo karaṇīyoti attho. ‘‘Kalāpasammasaneneva",
  "tika-abh08t44:2_13": "yogo karaṇīyo’’ti vatvāpi taṁ pana visuddhimaggato (visuddhi. 2.692) gahetabbanti",
  "tika-abh08t44:2_14": "ganthavitthāraparihāratthaṁ idha na dassitanti.",
  "tika-abh08t44:3_0": "1264.Paccuppannassa dhammassāti santatipaccuppannassa, khaṇapaccuppannassa vā. Ādito",
  "tika-abh08t44:3_1": "pana khaṇapaccuppannassa udayavayaṁ duppariggahaṁ, tasmā santatipaccuppannavasena",
  "tika-abh08t44:3_2": "paṭhamaṁ udayabbayānupassanaṁ kātabbaṁ. Nibbattīti dvinnaṁ paccuppannānaṁ vasena",
  "tika-abh08t44:3_3": "paṭhamābhinibbatti ca khaṇanibbatti ca. Vipariṇāmoti vināso.",
  "tika-abh08t44:4": "1265.Anupassanāpi ñāṇanti yā udayassa ca vayassa ca anupassanā, sā ñāṇanti varañāṇena sammāsambuddhena desitaṁ. Tatrāyaṁ pāḷi –",
  "tika-abh08t44:5_0": "‘‘Kathaṁ paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ?",
  "tika-abh08t44:5_1": "Jātaṁ rūpaṁ paccuppannaṁ, tassa nibbattilakkhaṇaṁ udayo. Vipariṇāmalakkhaṇaṁ vayo.",
  "tika-abh08t44:5_2": "Anupassanā ñāṇaṁ. Jātā vedanā…pe… saññā… saṅkhārā… viññāṇaṁ… jātaṁ cakkhuṁ…pe… jāto",
  "tika-abh08t44:5_3": "bhavo paccuppanno, tassa nibbattilakkhaṇaṁ udayo. Vipariṇāmalakkhaṇaṁ vayo. Anupassanā",
  "tika-abh08t44:5_4": "ñāṇa’’nti (paṭi. ma. 1.49).",
  "tika-abh08t44:6_0": "Ettha pana udayadassanaṁ yāvadeva khayadassananti vayadassanassa padhānataṁ dassetuṁ",
  "tika-abh08t44:6_1": "‘‘vipariṇāmānupassane paññā’’ti vatvā taṁ pana vayadassanaṁ udayadassanapubbakanti",
  "tika-abh08t44:6_2": "vuttaṁ ‘‘udayabbayānupassane ñāṇa’’nti.",
  "tika-abh08t44:7_0": "1266-8.Pubbeuppattitoti jananato pubbe anuppannassāti vuttaṁ hoti. Nicayo rāsi vā",
  "tika-abh08t44:7_1": "natthi, yato āgaccheyya uppajjamānaṁ aladdhattabhāvassa sabbena sabbaṁ avijjamānattā.",
  "tika-abh08t44:7_2": "Tenāha ‘‘tathā uppajjato’’tiādi. Yathā anāgate addhāne ime dhammā sabbena sabbaṁ",
  "tika-abh08t44:7_3": "natthi, evaṁ atītepi addhānanti dassento ‘‘tathā nirujjhamānassā’’tiādiṁ vatvā avijjamānānaṁyeva",
  "tika-abh08t44:7_4": "rūpārūpadhammānaṁ hetupaccayasamavāye uppādo, uppajjitvā ca sabbaso abhāvūpagamoti",
  "tika-abh08t44:7_5": "imamatthaṁ samudāyagataṁ tadekadesabhūtāya upamāya vibhāvetuṁ imasmiṁ ṭhāne aṭṭhakathāya",
  "tika-abh08t44:7_6": "(visuddhi. 2.723) vīṇūpamā āgatā. Sā idhāpi āharitvā vattabbāti adhippāyena ‘‘ettha",
  "tika-abh08t44:7_7": "vīṇūpamā’’tiādimāha. Etassatthassāti avijjamānānaṁyeva uppādo, uppannānañca parato",
  "tika-abh08t44:7_8": "abhāvoti imassa atthassa pakāsane. Vīṇūpamāti vīṇāvasena āgatā upamā. Sā panevaṁ",
  "tika-abh08t44:7_9": "daṭṭhabbā – yathā vīṇāya vādiyamānāya uppannassa saddassa neva uppattito pubbe sannicayo",
  "tika-abh08t44:7_10": "atthi, na uppajjamāno sannicayato āgato. Na nirujjhamānassa disāvidisāgamanaṁ atthi,",
  "tika-abh08t44:7_11": "na niruddho katthaci sannicito tiṭṭhati, atha kho vīṇañca vīṇavādanañca purisassa",
  "tika-abh08t44:7_12": "ca tajjaṁ vāyāmaṁ paṭicca ahutvā sambhoti, hutvā paṭiveti, evaṁ sabbepi rūpārūpadhammā",
  "tika-abh08t44:7_13": "ahutvā sambhonti, hutvā paṭiventīti.",
  "tika-abh08t44:8_0": "1269-70. Evaṁ saṅkhepato udayabbayamanasikāravidhiṁ dassetvā puna yāni etasseva udayabbayañāṇassa",
  "tika-abh08t44:8_1": "vibhaṅge ‘‘avijjāsamudayā rūpasamudayo’’ti (paṭi. ma. 1.50) paccayasamudayaṭṭhena",
  "tika-abh08t44:8_2": "rūpakkhandhassa udayaṁ passati, ‘‘taṇhāsamudayā…pe… kammasamudayā…pe… āhārasamudayā",
  "tika-abh08t44:8_3": "rūpasamudayo’’ti (paṭi. ma. 1.50) paccayasamudayaṭṭhena rūpakkhandhassa udayaṁ passati,",
  "tika-abh08t44:8_4": "nibbattilakkhaṇaṁ passantopi rūpakkhandhassa udayaṁ passati, rūpakkhandhassa udayaṁ",
  "tika-abh08t44:8_5": "passanto imāni pañca lakkhaṇāni passati. ‘‘Avijjānirodhā rūpanirodho’’ti (paṭi. ma.",
  "tika-abh08t44:8_6": "1.50) paccayanirodhaṭṭhena rūpakkhandhassa vayaṁ passati, ‘‘taṇhānirodhā…pe… kammanirodhā…pe…",
  "tika-abh08t44:8_7": "āhāranirodhā rūpanirodho’’ti (paṭi. ma. 1.50) paccayanirodhaṭṭhena rūpakkhandhassa",
  "tika-abh08t44:8_8": "vayaṁ passati, vipariṇāmalakkhaṇaṁ passantopi rūpakkhandhassa vayaṁ passati, rūpakkhandhassa",
  "tika-abh08t44:8_9": "vayaṁ passanto imāni pañca lakkhaṇāni passati. Tathā ‘‘avijjāsamudayā vedanāsamudayo’’ti",
  "tika-abh08t44:8_10": "(paṭi. ma. 1.50) paccayasamudayaṭṭhena vedanākkhandhassa udayaṁ passati, ‘‘taṇhāsamudayā…pe…",
  "tika-abh08t44:8_11": "kammasamudayā…pe… phassasamudayā vedanāsamudayo’’ti (paṭi. ma. 1.50) paccayasamudayaṭṭhena",
  "tika-abh08t44:8_12": "vedanākkhandhassa udayaṁ passati, nibbattilakkhaṇaṁ passanto vedanākkhandhassa udayaṁ",
  "tika-abh08t44:8_13": "passati, vedanākkhandhassa udayaṁ passanto imāni pañca lakkhaṇāni passati. ‘‘Avijjānirodhā…pe…",
  "tika-abh08t44:8_14": "taṇhānirodhā…pe… kammanirodhā…pe… phassanirodhā vedanānirodho’’ti (paṭi. ma. 1.50)",
  "tika-abh08t44:8_15": "paccayanirodhaṭṭhena vedanākkhandhassa vayaṁ passati, vipariṇāmalakkhaṇaṁ passantopi",
  "tika-abh08t44:8_16": "vedanākkhandhassa vayaṁ passati, vedanākkhandhassa vayaṁ passanto imāni pañca lakkhaṇāni",
  "tika-abh08t44:8_17": "passati, vedanākkhandhassa viya saññāsaṅkhāraviññāṇakkhandhānaṁ . Ayaṁ pana viseso",
  "tika-abh08t44:8_18": "– viññāṇakkhandhassa phassaṭṭhāne ‘‘nāmarūpasamudayā nāmarūpanirodhā’’ti.",
  "tika-abh08t44:9_0": "Evaṁ ekekassa khandhassa udayabbayadassane dasa dasa katvā samapaññāsa lakkhaṇāni",
  "tika-abh08t44:9_1": "vuttāni, tesaṁ vasenapi ‘‘evampi rūpasamudayo, evampi rūpavayo, evampi rūpaṁ udeti,",
  "tika-abh08t44:9_2": "evampi rūpaṁ vetī’’ti paccayato ceva khaṇato ca vitthārena ca manasikāravidhiṁ dassetuṁ",
  "tika-abh08t44:9_3": "‘‘tasseva ñāṇassā’’tiādi āraddhaṁ. Tattha avijjāsamudayāti avijjāya uppādā , atthibhāvāti",
  "tika-abh08t44:9_4": "attho. Nirodhaviruddho hi uppādo atthibhāvo hoti, tasmā purimabhavasiddhāya avijjāya",
  "tika-abh08t44:9_5": "sati imasmiṁ bhave rūpasamudayo rūpassa uppādo hotīti attho. Ādi-saddasaṅgahitesu",
  "tika-abh08t44:9_6": "‘‘taṇhāsamudayā rūpasamudayo, kammasamudayā rūpasamudayo, āhārasamudayā rūpasamudayo’’ti",
  "tika-abh08t44:9_7": "ca, tathā vayadassane ‘‘avijjānirodhā rūpanirodho, taṇhānirodhā… kammanirodhā… āhāranirodhā",
  "tika-abh08t44:9_8": "rūpanirodho’’ti ca ādīsu avijjādīhi tīhi atītakālikāni tesaṁ sahakārīkāraṇabhūtāni",
  "tika-abh08t44:9_9": "upādānādīnipi gahitānevāti veditabbaṁ.",
  "tika-abh08t44:10_0": "Pavattipaccayesu kabaḷīkārāhārassa balavatāya so eva gahito ‘‘āhārasamudayā’’ti.",
  "tika-abh08t44:10_1": "Tasmiṁ pana gahite pavattipaccayatāsāmaññena utucittānipi gahitāneva hontīti catusamuṭṭhānikarūpassa",
  "tika-abh08t44:10_2": "paccayato udayadassanaṁ vibhāvitamevāti daṭṭhabbaṁ. Avijjātaṇhūpanissayasahiteneva",
  "tika-abh08t44:10_3": "kammunā rūpakāyassa nibbatti, asati ca avijjūpanissayāya bhavanikantiyā jātiyā asambhavoyevāti.",
  "tika-abh08t44:10_4": "Yathā rūpassa avijjātaṇhūpanissayatā, evaṁ vedanādīnampi daṭṭhabbā. Āhāro pana uppannassa",
  "tika-abh08t44:10_5": "rūpassa posako kabaḷīkārāhārassa adhippetattā, kāmaṁ yathādhiṭṭhānattā vā desanāya.",
  "tika-abh08t44:10_6": "Ukkaṭṭhaniddesena vā āhāraggahaṇaṁ. Avijjānirodhāti aggamaggañāṇena avijjāya anuppādanirodhato",
  "tika-abh08t44:10_7": "anāgatassa rūpassa anuppādanirodho hoti paccayābhāve abhāvato. ‘‘Taṇhānirodhā kammanirodho’’ti",
  "tika-abh08t44:10_8": "etthāpi eseva nayo. Āhāranirodhāti pavattipaccayassa kabaḷīkārāhārassa abhāve. Rūpanirodhoti",
  "tika-abh08t44:10_9": "taṁsamuṭṭhānarūpassa abhāvo hotīti. Sesaṁ heṭṭhā vuttanayānusārena veditabbaṁ . Ayaṁ",
  "tika-abh08t44:10_10": "pana viseso – ‘‘phuṭṭho vedeti, phuṭṭho sañjānāti, phuṭṭho cetetīti (saṁ. ni. 4.93),",
  "tika-abh08t44:10_11": "phassapaccayā vedanā, cakkhusamphassajā vedanā, saññā cetanā’’ti vacanato phasso",
  "tika-abh08t44:10_12": "vedanāsaññāsaṅkhārakkhandhānaṁ pavattipaccayo, tannirodhā ca tesaṁ nirodho, mahāpadānamahānidānasuttesu",
  "tika-abh08t44:10_13": ", abhidhamme ca aññamaññapaccayavāre ‘‘nāmarūpapaccayā viññāṇa’’nti (dī. ni. 2.57,",
  "tika-abh08t44:10_14": "97; kathā. 719) vacanato nāmarūpaṁ viññāṇassa pavattipaccayo, tannirodhā ca tassa",
  "tika-abh08t44:10_15": "nirodhoti vuttaṁ ‘‘phassasamudayā vedanāsamudayo’’tiādi.",
  "tika-abh08t44:11_0": "1271.Dasa dasāti rūpakkhandhassa udayadassane avijjā taṇhā kammaṁ āhāroti imesaṁ",
  "tika-abh08t44:11_1": "paccayānaṁ atthitāsaṅkhatalakkhaṇāni ceva rūpassa nibbattilakkhaṇañcāti imāni pañca",
  "tika-abh08t44:11_2": "lakkhaṇāni, vayadassane avijjādīnaṁ catunnaṁ paccayānaṁ anuppādanirodho, rūpassa",
  "tika-abh08t44:11_3": "khaṇanirodho cāti imāni pañca lakkhaṇānīti rūpakkhandhassa dasa lakkhaṇāni, tathā",
  "tika-abh08t44:11_4": "vedanākkhandhādīnaṁ catunnaṁ cattālīsa lakkhaṇānīti evaṁ samapaññāsa lakkhaṇāni honti.",
  "tika-abh08t44:11_5": "Tenāha ‘‘paññāsa lakkhaṇānī’’ti. Lakkhaṇaṭṭho pana tesaṁ catunnaṁ paccayānaṁ atthitā,",
  "tika-abh08t44:11_6": "anuppādanirodho cāti aṭṭha lakkhīyati etehi rūpādīnaṁ udayo ca vayo cāti lakkhaṇāni.",
  "tika-abh08t44:11_7": "Catunnañhi paccayānaṁ atthitāhi rūpādiudayo lakkhīyati, anuppādanirodhaaccantanirodhehi",
  "tika-abh08t44:11_8": "vayo, nibbattivipariṇāmāni pana saṅkhatalakkhaṇānevāti. Dhamme samanupassatīti rūpādike",
  "tika-abh08t44:11_9": "dhamme udayabbayavante samanupassati. Ettha ca keci tāva āhu ‘‘arūpakkhandhānaṁ udayabbayadassanaṁ",
  "tika-abh08t44:11_10": "addhāsantativasena, na khaṇavasenā’’ti, tesaṁ matena khaṇato udayabbayadassanameva",
  "tika-abh08t44:11_11": "na siyā. Apare panāhu ‘‘paccayato udayabbayadassanena atītādivibhāgaṁ anāmasitvā",
  "tika-abh08t44:11_12": "sabbasādhāraṇato avijjādipaccayā vedanāya sambhavaṁ labbhamānataṁ passati, na uppādaṁ.",
  "tika-abh08t44:11_13": "Avijjādiabhāve ca tassā asambhavaṁ alabbhamānataṁ passati, na bhaṅgakkhaṇato. Udayabbayassa",
  "tika-abh08t44:11_14": "dassane paccuppannānaṁ uppādaṁ, bhaṅgañca passatī’’ti, taṁ ayuttaṁ. Santativasena",
  "tika-abh08t44:11_15": "hi rūpārūpadhamme udayabbayato manasi karontassa anukkamena bhāvanāya balappattakāle",
  "tika-abh08t44:11_16": "ñāṇassa tikkhavisadabhāvappattiyā khaṇato udayabbayā upaṭṭhahantīti.",
  "tika-abh08t44:12_0": "1272-5. Ayañhi paṭhamaṁ paccayato udayabbayaṁ manasi karonto pacchā avijjādike paccayadhamme",
  "tika-abh08t44:12_1": "vissajjetvā udayabbayavante khandhe gahetvā tesaṁ paccayato udayabbayadassanamukhena",
  "tika-abh08t44:12_2": "khaṇatopi udayabbayaṁ manasi karoti. Tassa yadā ñāṇaṁ tikkhaṁ visadaṁ hutvā pavattati,",
  "tika-abh08t44:12_3": "tadā rūpārūpadhammā khaṇe khaṇe uppajjantā, bhijjantā ca hutvā upaṭṭhahanti. Tena",
  "tika-abh08t44:12_4": "vuttaṁ ‘‘evaṁ rūpudayo hotī’’tiādi. Tattha evaṁ rūpudayoti evaṁ vuttanayena avijjāsamudayā…pe…",
  "tika-abh08t44:12_5": "taṇhāsamudayā…pe… kamma…pe… āhārasamudayāpi rūpassa sambhavo . Evamassa vayoti evaṁ",
  "tika-abh08t44:12_6": "vuttanayeneva avijjānirodhā…pe… taṇhānirodhā…pe… kamma…pe… āhāranirodhā rūpassa vayo",
  "tika-abh08t44:12_7": "anuppādoti ayaṁ paccayato vitthārena manasikāro. Udeti evaṁ rūpampīti evaṁ samudayato",
  "tika-abh08t44:12_8": "kammasamuṭṭhānarūpampi āhārautucittasamuṭṭhānarūpampi udeti uppajjati nibbattati.",
  "tika-abh08t44:12_9": "Evaṁ rūpaṁ tu vetīti kammasamuṭṭhānarūpampi āhārautucittasamuṭṭhānarūpampi evaṁ veti",
  "tika-abh08t44:12_10": "nirujjhatīti ayaṁ khaṇato vitthārena manasikāro. Tena vuttaṁ ‘‘evaṁ paccayatopettha",
  "tika-abh08t44:12_11": "khaṇato udayabbaya’’nti. Sabbadhammā pākaṭā hontīti iti ime dhammā ahutvā sambhonti,",
  "tika-abh08t44:12_12": "hutvā paṭiventi. Yathā paccuppanne, evaṁ atītānāgatepīti nayavasena atītādidhammānaṁ",
  "tika-abh08t44:12_13": "dvedhā udayabbayaṁ passato saccapaṭiccasamuppādanayalakkhaṇabhedā pākaṭā honti. Tassevaṁ",
  "tika-abh08t44:12_14": "pākaṭībhūtasabbadhammasabhāvassa ‘‘evaṁ kira nāmime dhammā anuppannapubbā uppajjanti,",
  "tika-abh08t44:12_15": "uppannā nirujjhantī’’ti niccanavāva hutvā saṅkhārā upaṭṭhahanti. Na kevalañca niccanavāva,",
  "tika-abh08t44:12_16": "udake daṇḍakena katalekhā viya, āragge ṭhapitasāsapo viya, vijjusañcāro viya ca parittakālaṭṭhāyino",
  "tika-abh08t44:12_17": "upaṭṭhahanti. Tenāha ‘‘udake daṇḍarājīvā’’tiādi. Udake daṇḍarājiādayova kiñcāpi uttaruttari",
  "tika-abh08t44:12_18": "atiparittaṭṭhāyibhāvanidassanatthaṁ dassitā, tathāpi dandhanirodhā eva nidassitā,",
  "tika-abh08t44:12_19": "tatopi lahutaranirodhattā saṅkhārānaṁ. Tathā hi gamanassādānaṁ devaputtānaṁ heṭṭhupariyena",
  "tika-abh08t44:12_20": "parimukhaṁ dhāvantānaṁ sirasi, pāde ca baddhakhuradhārāsannipātatopi sīghataro rūpanirodho",
  "tika-abh08t44:12_21": "vutto, pageva arūpadhammānaṁ. Na kevalaṁ parittatarakālaṭṭhāyinova upaṭṭhahanti,",
  "tika-abh08t44:12_22": "atha kho asārāpi khāyantīti āha ‘‘kadalī’’tiādi. Tattha maṇḍalākārena āvijjhiyamānaṁ",
  "tika-abh08t44:12_23": "alātameva alātacakkaṁ. Mantosadhappabhāvitā indajālādikā māyā.",
  "tika-abh08t44:13_0": "1276-7.Ettāvatāti yvāyaṁ kalāpasammasananiyojanato paṭṭhāya yāva udayabbayapaṭivedhāya",
  "tika-abh08t44:13_1": "bhāvanā vidhi āraddho, ettāvatā bhāvanāvidhānena kalāpasammasanampi udayabbayañāṇuppādasseva",
  "tika-abh08t44:13_2": "parikammanti. Udayabbayadassanaṁ ñāṇanti sambandho. Lakkhaṇāni ca…pe… ṭhitanti vayadhammameva",
  "tika-abh08t44:13_3": "uppajjati, uppannañca vayaṁ upetīti iminā ākārena samapaññāsa lakkhaṇāni paṭivijjhitvā",
  "tika-abh08t44:13_4": "ṭhitaṁ. Adhunā uppannaṁ na tāva balappattanti āha ‘‘taruṇa’’nti. Kalāpasammasanādivasena",
  "tika-abh08t44:13_5": "pavattasammasanaṁ nippariyāyena vipassanāsamaññaṁ labhati. Udayabbayānupassanādivasena",
  "tika-abh08t44:13_6": "pavattameva labhatīti āha ‘‘yassa cā’’tiādi.",
  "tika-abh08t44:14_0": "1278-80. Athassa imāya taruṇavipassanāya vipassantassa dasa vipassanupakkilesā uppajjantīti",
  "tika-abh08t44:14_1": "dassento āha ‘‘vipassanāyā’’tiādi. Etāyāti udayabbayānupassanāsaṅkhātāya taruṇavipassanāya,",
  "tika-abh08t44:14_2": "na bhaṅgānupassanādisaṅkhātāya taruṇavipassanāya, nāpi nibbidānupassanādisaṅkhātāya",
  "tika-abh08t44:14_3": "balavavipassanāyāti attho. Na hi tadā vipassanupakkilesā uppajjantīti. Vipassakassāti",
  "tika-abh08t44:14_4": "ca vipassakassevāti eva-kāro luttaniddiṭṭho. Teneva vakkhati ‘‘sampattapaṭivedhassā’’tiādi.",
  "tika-abh08t44:14_5": "Diṭṭhiggāhādivatthubhāvena vipassanaṁ upakkilesantīti upakkilesā. Sampatto catusaccaphalapaṭivedho",
  "tika-abh08t44:14_6": "yena so sampattapaṭivedho, so ca sotāpannādīnaṁ aññataro hotīti āha ‘‘sotāpannādino’’ti.",
  "tika-abh08t44:14_7": "Apicāti ayaṁ vakkhamānasamuccayattho. Idañca ukkaṭṭhaniddesavasena vuttaṁ balavavipassanāpattassāpi",
  "tika-abh08t44:14_8": "anuppajjanato. Sampattapaṭivedhassāti vā balavipassanāpattaṁ sandhāya vuttaṁ. Sopi",
  "tika-abh08t44:14_9": "hi paṭivedhappattiyā āsannārahadese ṭhitattā sampattapaṭivedho nāma hoti. Evañca",
  "tika-abh08t44:14_10": "sati apicāti vuttasamuccayattho hoti. Atha vā api-saddo vuttasamuccayattho. Ca-saddo",
  "tika-abh08t44:14_11": "avuttasamuccayattho. Tena nikkhittakammaṭṭhānaṁ saṅgaṇhāti. Vipassanaṁ ārabhitvā",
  "tika-abh08t44:14_12": "antarā vosānaṁ āpannassāpi vipassanupakkilesā na uppajjanti. Vippaṭipannassāti sīlavipattiādivasena",
  "tika-abh08t44:14_13": "yathā tathā vippaṭipannakassa, garahitabbapaṭipannassāti attho. Atha vā vippaṭipannassāti",
  "tika-abh08t44:14_14": "vipassanābhāvanāsaṅkhātāya sammāpaṭipattiyā abhāvena virahitapaṭipattikassa.",
  "tika-abh08t44:15_0": "1281. Vipassanāpaṭipattiyeva hi sasambhārā pubbabhāge sammāpaṭipatti, tadaññā vippaṭipatti,",
  "tika-abh08t44:15_1": "tenevassa visuddhipakkhe ‘‘sammāva paṭipannassā’’ti vuttaṁ. Sā ca nikkhittadhurassāpi",
  "tika-abh08t44:15_2": "hotīti imasmiṁ pakkhe nikkhittakammaṭṭhānopi imināva saṅgahito hotīti. Sammāva paṭipannassāti",
  "tika-abh08t44:15_3": "heṭṭhā vuttavidhānena sammā eva paṭipannassa, na vippaṭipannassa vā nikkhittadhurassa",
  "tika-abh08t44:15_4": "vā. Yuttayogassāti yuttena yogena, ñāṇena vā bhāvanamanuyuñjanasīlassa. Sā pana yuttayogitā",
  "tika-abh08t44:15_5": "samathavasenāpi hotīti tannivattanatthamāha ‘‘sadā vipassakassevā’’ti. Uppajjantīti",
  "tika-abh08t44:15_6": "etthāpi eva-kāro sambandhitabbo, tena na nuppajjantīti attho. Aññathā maggāmaggañāṇasseva",
  "tika-abh08t44:15_7": "asambhavato. Kirāti anussutiyaṁ. Sā panesā anussuti pāḷivaseneva āgatāti daṭṭhabbaṁ. Yathāha –",
  "tika-abh08t44:16_0": "‘‘Kathaṁ dhammuddhaccaviggahitaṁ mānasaṁ hoti? Aniccato manasikaroto obhāso uppajjati",
  "tika-abh08t44:16_1": ", obhāso dhammoti obhāsaṁ āvajjeti, tato vikkhepo uddhaccaṁ, tena uddhaccena viggahitamānaso",
  "tika-abh08t44:16_2": "aniccato upaṭṭhānaṁ yathābhūtaṁ nappajānāti. Dukkhato…pe… anattato upaṭṭhānaṁ yathābhūtaṁ",
  "tika-abh08t44:16_3": "nappajānāti. Tathā aniccato manasikaroto ñāṇaṁ uppajjati…pe… pīti passaddhi sukhaṁ",
  "tika-abh08t44:16_4": "adhimokkho paggaho upaṭṭhānaṁ upekkhā nikanti uppajjati, nikanti dhammoti nikantiṁ",
  "tika-abh08t44:16_5": "āvajjeti, tato vikkhepo uddhaccaṁ, tena uddhaccena viggahitamānaso aniccato upaṭṭhānaṁ",
  "tika-abh08t44:16_6": "yathābhūtaṁ nappajānāti. Dukkhato…pe… anattato upaṭṭhānaṁ yathābhūtaṁ nappajānātī’’ti (paṭi. ma. 2.6).",
  "tika-abh08t44:17_0": "1282. Idāni tesaṁ obhāsādīnaṁ sarūpavibhāvanatthaṁ tesu uppannesu vipassanāya upakkilissanākārañca",
  "tika-abh08t44:17_1": "dassetuṁ ‘‘vipassanāyā’’tiādi vuttaṁ. Vipassanāya obhāsoti vipassanācittasamuṭṭhitaṁ,",
  "tika-abh08t44:17_2": "sasantatipatitautusamuṭṭhānañca bhāsuraṁ rūpaṁ. Tattha vipassanācittasamuṭṭhānaṁ",
  "tika-abh08t44:17_3": "yogino sarīraṭṭhameva pabhassaraṁ hutvā tiṭṭhati, itaraṁ sarīraṁ muñcitvā ñāṇānubhāvānurūpaṁ",
  "tika-abh08t44:17_4": "samantato pharati, taṁ tasseva paññāyati, tena phuṭṭhokāse rūpagatampi passati. Passanto",
  "tika-abh08t44:17_5": "ca cakkhuviññāṇena passati, udāhu manoviññāṇenāti vīmaṁsitabbametanti vadanti. Ācariyadhammapālattherena",
  "tika-abh08t44:17_6": "pana ‘‘dibbacakkhulābhino viya taṁ manoviññāṇaviññeyyamevāti yuttaṁ viya dissatī’’ti",
  "tika-abh08t44:17_7": "(visuddhi. mahā. 2.733) vuttaṁ.",
  "tika-abh08t44:18_0": "1283-4.Maggappatto phalappatto, ahamasmīti gaṇhatīti ‘‘na vata me ito pubbe evarūpo",
  "tika-abh08t44:18_1": "obhāso uppannapubbo, addhā ariyamaggaṁ pattosmi, phalaṁ sacchākāsi’’nti amaggaṁyeva",
  "tika-abh08t44:18_2": "‘‘maggo’’ti gaṇhāti. Tassevaṁ pana gaṇhatoti tassa amaggaṁyeva ‘‘maggo’’ti gaṇhantassa.",
  "tika-abh08t44:18_3": "Vipassanāvīthīti paṭipāṭiyā pavattamānā vipassanāva ukkantā nāma hoti, yogino ‘‘maggaṁ",
  "tika-abh08t44:18_4": "pattosmī’’ti adhimānena vissaṭṭhattā. Vipassanāvīthintipi pāṭho, tassevaṁ gaṇhato",
  "tika-abh08t44:18_5": "vipassanā tatoyeva vīthiṁ ukkantā nāma hotīti attho. Obhāsameva so bhikkhu, assādento",
  "tika-abh08t44:18_6": "nisīdatīti so bhikkhu attanā āraddhaṁ vipassanaṁ vissajjetvā obhāsameva lobhavasena",
  "tika-abh08t44:18_7": "vā diṭṭhivasena vā assādento nisīdati. So kho panāyaṁ obhāso kassaci bhikkhuno pallaṅkaṭṭhānamattameva",
  "tika-abh08t44:18_8": "obhāsento uppajjati, kassaci antogabbhaṁ, kassaci bahigabbhaṁ, kassaci sakalavihāraṁ",
  "tika-abh08t44:18_9": "gāvutaṁ aḍḍhayojanaṁ yojanaṁ dviyojanaṁ tiyojanaṁ, kassaci pathavītalato paṭṭhāya",
  "tika-abh08t44:18_10": "yāva akaniṭṭhabrahmalokā ekālokaṁ kurumāno, yathā samuddamhi yojanamatte macchakacchapā",
  "tika-abh08t44:18_11": "paññāyanti, evaṁ uppajjanti. Bhagavato pana dasasahassilokadhātuṁ obhāsento udapādi.",
  "tika-abh08t44:19_0": "1285.Vipassanāpītīti vipassanācittasampayuttā pīti. Khuddikādikā heṭṭhā vaṇṇitāyeva,",
  "tika-abh08t44:19_1": "ayañca pañcavidhā pīti udayabbayānupassanāya vīthipaṭipannāya anukkamena uppajjati.",
  "tika-abh08t44:19_2": "Matthakappattena pana udayabbayañāṇena saddhiṁ pharaṇāpītiyeva hoti. Upacārappanakkhaṇato",
  "tika-abh08t44:19_3": "aññadāpi hi pharaṇāpīti hotiyevāti. Tena vuttaṁ aṭṭhakathāyaṁ ‘‘sakalasarīraṁ pūrayamānā",
  "tika-abh08t44:19_4": "uppajjatī’’ti (visuddhi. 2.734; dha. sa. aṭṭha. 1.dhammuddesavāra jhānaṅgarāsivaṇṇanā).",
  "tika-abh08t44:20_0": "1286-7.Yogino…pe… honti hīti yassāyaṁ passaddhi uppannā, tassa yogino rattiṭṭhāne",
  "tika-abh08t44:20_1": "vā divāṭṭhāne vā nisinnassa kāyacittāni passaddhāneva honti, neva daratho hotīti",
  "tika-abh08t44:20_2": "attho. Passaddhiādīni cha yugaḷāni aññamaññayogīnīti passaddhiyā uppannāya itarāpi",
  "tika-abh08t44:20_3": "uppannāyeva hontīti kiccadassanamukhena tā sabbāpi dassento ‘‘lahūni cā’’tiādimāha.",
  "tika-abh08t44:20_4": "Ettha ca kāya-ggahaṇena rūpakāyassāpi gahaṇaṁ veditabbaṁ, na vedanādikkhandhattayasseva.",
  "tika-abh08t44:20_5": "Kāyapassaddhiādayo hi rūpakāyassāpi darathādinimmaddakāti. Kammaññāneva hontīti na",
  "tika-abh08t44:20_6": "kevalaṁ kammaññāneva suvisadāni ujukāniyeva honti, avinābhāvitāya pana tadubhayaṁ",
  "tika-abh08t44:20_7": "visuṁ na vuttaṁ. Kāyacittānaṁ passaddhādibhāvo ca tesaṁ apassaddhādihetubhūtānaṁ",
  "tika-abh08t44:20_8": "uddhaccādithinamiddhādidiṭṭhimānādisesanīvaraṇādiassaddhiyādimāyāsāṭheyyādisaṁkilesadhammānaṁ",
  "tika-abh08t44:20_9": "viddhaṁsanavaseneva tadā vipassanācittuppādassa pavattanato.",
  "tika-abh08t44:21_0": "1288-90. Manussānaṁ ayanti mānusī, manussayogyakāmasukharati. Tādisehi manussavisesehi",
  "tika-abh08t44:21_1": "anubhavitabbatānativattanato dibbaratipi saṅgahitā, mānusīsadisatāya, kāmasukhabhāvena",
  "tika-abh08t44:21_2": "dibbā rati vā mānusī, tassā atikkantatāya na mānusīti amānusī, taṁ amānusiṁ. Suññāgāranti",
  "tika-abh08t44:21_3": "yaṁ kiñci vivittaṁ senāsanaṁ, vipassanaṁ eva vā, sāpi hi niccabhāvādisuññatāya, yogino",
  "tika-abh08t44:21_4": "sukhasannissayatāya ca ‘‘suññāgāra’’nti vattabbataṁ labhati. Cittassa anupasamakarānaṁ",
  "tika-abh08t44:21_5": "kilesānaṁ vigamena santacittassa saṁsāre bhayassa ikkhanena bhikkhuno sammā ñāyena",
  "tika-abh08t44:21_6": "rūpārūpadhammānaṁ udayabbayānupassanādivasena te vipassato sammasato sammāraddhavipassanānaṁ",
  "tika-abh08t44:21_7": "manussānaṁ visayatāya amānusī vipassanāpītisukhasaññitā rati hotīti ayamettha gāthāya",
  "tika-abh08t44:21_8": "saṅkhepattho. Dutiyagāthā pana udayabbayañāṇameva sandhāya vuttā. Tattha yato yatoti rūpato, arūpato vā.",
  "tika-abh08t44:22_0": "1291.Ñāṇādayoti ñāṇasaddhādayo satta. Vuttanayenāti ‘‘ñāṇanti vipassanāñāṇaṁ, saddhāti",
  "tika-abh08t44:22_1": "vipassanācittasampayuttā saddhā’’tiādinā vuttanayānusārena vipassanāvaseneva ñeyyā.",
  "tika-abh08t44:22_2": "Tattha ñāṇaṁ rūpārūpadhamme udayabbayānupassanāvasena tulayantassa tīrentassa vissaṭṭhaindavajiramiva",
  "tika-abh08t44:22_3": "avigatavegaṁ tikhiṇaṁ sūraṁ ativisadaṁ uppajjati. Tathā hi tena yogī ‘‘maggaṁ pattosmī’’ti",
  "tika-abh08t44:22_4": "maññati. Saddhāti kilesakālusiyāpagamena cittacetasikānaṁ atisayapasādabhūtā balavatī",
  "tika-abh08t44:22_5": "saddhā, na pana kammaphalaṁ, ratanattayaṁ vā saddahanavasena pavattā. Satipi sūpaṭṭhitā",
  "tika-abh08t44:22_6": "acalā pabbatarājasadisā uppajjati. Imissā ca uppannāya so yaṁ yaṁ ṭhānaṁ paccavekkhati,",
  "tika-abh08t44:22_7": "taṁ taṁ ṭhānamassa anupavisitvā okkhanditvā pakkhanditvā paribhaṇḍabhūtassa yathākammūpagañāṇassa",
  "tika-abh08t44:22_8": "upaṭṭhahante paralokavisayattā vaṇṇāyatanavisayamatītanti dibbacakkhuno paraloko",
  "tika-abh08t44:22_9": "viya satiyā upaṭṭhāti. Sukhaṁ pana sakalasarīraṁ abhisandamānaṁ atipaṇītaṁ uppajjati.",
  "tika-abh08t44:22_10": "Tasmiñhi uppanne taṁsamuṭṭhitehi atipaṇītehi rūpehi sabbo kāyo pariphuṭo, paribrūhito",
  "tika-abh08t44:22_11": "ca hoti. Upekkhā pana vipassanupekkhā ceva āvajjanupekkhā ca. Tattha vicinitavicayattā",
  "tika-abh08t44:22_12": "saṅkhārānaṁ vicinane majjhattabhāvena ṭhitā vipassanupekkhā. Sā pana atthato tathāpavattā",
  "tika-abh08t44:22_13": "tatramajjhattupekkhāva. Manodvārāvajjanacittasampayuttā vedanā āvajjane ajjhupekkhanavasena",
  "tika-abh08t44:22_14": "pavattiyā āvajjanupekkhāti vuccati. Duvidhā panesā tadā uppajjati. Tathā hi tasmiṁ",
  "tika-abh08t44:22_15": "samaye sabbasaṅkhārānaṁ udayabbaye majjhattabhūtā vipassanupekkhā balavatī uppajjati,",
  "tika-abh08t44:22_16": "manodvāre āvajjanupekkhāpi. Sā hissa taṁ taṁ ṭhānaṁ āvajjantassa vissaṭṭhaindavajiramiva,",
  "tika-abh08t44:22_17": "pattapuṭe pakkhandatattanārāco viya ca sūrā tikhiṇā hutvā pavattati. Vīriyampi asithilamanaccāraddhaṁ",
  "tika-abh08t44:22_18": "sampayuttadhamme kilesapakkhato kosajjapakkhato paggaṇhantaṁ supaggahitamuppajjati,",
  "tika-abh08t44:22_19": "nikanti ca obhāsādipaṭimaṇḍitāya vipassanāya ālayaṁ kurumānā bhāvanāya sātisayappavattiyā",
  "tika-abh08t44:22_20": "sukhumā santākārā uppajjati. Yā kilesoti pariggahitumpi na yuttā. Yathā ca obhāse,",
  "tika-abh08t44:22_21": "evaṁ etesupi aññasmiṁ uppanne yogāvacaro ‘‘na vata me ito pubbe evarūpā pīti uppannapubbā,",
  "tika-abh08t44:22_22": "evarūpā passaddhi ñāṇaṁ saddhā sati sukhaṁ upekkhā vīriyaṁ nikanti uppannapubbā,",
  "tika-abh08t44:22_23": "addhā maggaphalappattosmī’’ti gaṇhāti, tassevaṁ gaṇhato vipassanā vīthiukkantā nāma",
  "tika-abh08t44:22_24": "hoti. So teyeva assādento nisīdati. Ime ca pana vipassanupakkilesā yebhuyyena samathavipassanālābhino",
  "tika-abh08t44:22_25": "uppajjanti. So samāpattivikkhambhitānaṁ kilesānaṁ asamudācārato ‘‘arahā aha’’nti cittaṁ uppādetīti.",
  "tika-abh08t44:23_0": "1292-3.Upaklesassa vatthutoti nippariyāyato diṭṭhimānataṇhā idha upakkilesā tesaṁ",
  "tika-abh08t44:23_1": "vatthuto uppattiṭṭhānatāya, na sabhāvato akusalattā. Yathā pana obhāsādayo, evaṁ",
  "tika-abh08t44:23_2": "nikantipi diṭṭhiggāhādīnaṁ ṭhānaṁ hotīti vatthubhāvopissā yujjateva. Taṁtamāvajjamānassa,",
  "tika-abh08t44:23_3": "bhāvanā parihāyatīti taṁ taṁ obhāsādikaṁ āvajjamānassa diṭṭhimānataṇhāvasena ‘‘mama",
  "tika-abh08t44:23_4": "obhāso’’tiādiggāhaṁ pavattentassa bhāvanā vīthiṁ okkamitvā parivaṭṭati. Appaṁ sutametassāti appassuto.",
  "tika-abh08t44:24_0": "1294-7. Bahussuto pana obhāsādīsu uppannesu ‘‘ayaṁ kho me obhāso uppanno, so kho",
  "tika-abh08t44:24_1": "panāyaṁ anicco saṅkhato paṭiccasamuppanno khayadhammo vayadhammo virāgadhammo nirodhadhammo’’ti",
  "tika-abh08t44:24_2": "vā, sace obhāso attā bhaveyya, attāti gahetuṁ vaṭṭeyya, anattā ca panāyaṁ attāti",
  "tika-abh08t44:24_3": "gahito, tasmā ‘‘so avasavattanaṭṭhena anattā, hutvā abhāvaṭṭhena anicco, udayabbayapaṭipīḷanaṭṭhena",
  "tika-abh08t44:24_4": "dukkho’’tiādinā samanupassati, so evaṁ samanupassanto upakkilesajaṭaṁ vijaṭetvā obhāsādayo",
  "tika-abh08t44:24_5": "dhammā na maggo, upakkilesavinimuttaṁ pana vīthipaṭipannaṁ vipassanāñāṇaṁ maggoti",
  "tika-abh08t44:24_6": "maggañca amaggañca vavatthapeti. Tena vuttaṁ ‘‘sabbobhāsādayo’’tiādi. Maggāmaggesu",
  "tika-abh08t44:24_7": "ñāṇanti maggāmaggañāṇaṁ, maggāmaggañāṇadassanavisuddhīti vuttaṁ hoti. Maggāmaggañāṇadassanavisuddhipattiyā",
  "tika-abh08t44:24_8": "ca tena yoginā tiṇṇaṁ saccānañca vavatthānaṁ kataṁ hoti. Kathaṁ? Diṭṭhivisuddhiyā",
  "tika-abh08t44:24_9": "tāva nāmarūpavavatthāpanena dukkhasaccavavatthānaṁ kataṁ hoti, kaṅkhāvitaraṇavisuddhiyā",
  "tika-abh08t44:24_10": "paccayapariggahena samudayasaccassa vavatthānaṁ. Abhidhammanayasmiñhi sabbakilesā,",
  "tika-abh08t44:24_11": "kammañca samudayasaccaṁ, imissaṁ maggāmaggañāṇadassanavisuddhiyaṁ sammā maggassa",
  "tika-abh08t44:24_12": "avadhāraṇena maggasaccaṁ. Tadupāyabhūtassa hi maggassa avadhāraṇena taṁ avadhāritamevāti",
  "tika-abh08t44:24_13": "evaṁ lokiyeneva tāva ñāṇena tiṇṇaṁ saccānaṁ vavatthānaṁ kataṁ hoti.",
  "tika-abh08t44:25": "Iti abhidhammatthavikāsiniyā nāma",
  "tika-abh08t44:26": "Abhidhammāvatārasaṁvaṇṇanāya",
  "tika-abh08t44:27": "Maggāmaggañāṇadassanavisuddhiniddesavaṇṇanā niṭṭhitā."
}