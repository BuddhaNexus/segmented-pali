{
  "tika-s0519t0:0": "Namo tassa bhagavato arahato sammāsambuddhassa",
  "tika-s0519t0:1": "Khuddakanikāye",
  "tika-s0519t0:2": "Nettippakaraṇa-ṭīkā",
  "tika-s0519t0:3": "Ganthārambhakathāvaṇṇanā",
  "tika-s0519t0:4_0": "Saṁvaṇṇanārambhe ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ,",
  "tika-s0519t0:4_1": "taṁ pana dhammasaṁvaṇṇanāsu viññūnaṁ bahumānuppādanatthaṁ, taṁ sammadeva tesaṁ uggahaṇadhāraṇādikkamaladdhabbāya",
  "tika-s0519t0:4_2": "sammāpaṭipattiyā sabbahitasukhanipphādanatthaṁ. Atha vā maṅgalabhāvato, sabbakiriyāsu",
  "tika-s0519t0:4_3": "pubbakiccabhāvato, paṇḍitehi sammācaritabhāvato, āyatiṁ paresaṁ diṭṭhānugatiāpajjanato",
  "tika-s0519t0:4_4": "ca saṁvaṇṇanāyaṁ ratanattayapaṇāmakiriyā. Atha vā ratanattayapaṇāmakaraṇaṁ pūjanīyapūjāpuññavisesanibbattanatthaṁ,",
  "tika-s0519t0:4_5": "taṁ attano yathāladdhasampattinimittassa kammassa balānuppadānatthaṁ, antarā ca tassa",
  "tika-s0519t0:4_6": "asaṅkocanatthaṁ, tadubhayaṁ anantarāyena aṭṭhakathāya parisamāpanatthaṁ. Idameva",
  "tika-s0519t0:4_7": "ca payojanaṁ ācariyena idhādhippetaṁ. Tathā hi vakkhati “vandanājanitaṁ…pe… tassa",
  "tika-s0519t0:4_8": "tejasā”ti. Vatthuttayapūjā hi niratisayapuññakkhettasambuddhiyā aparimeyyappabhāvo",
  "tika-s0519t0:4_9": "puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya",
  "tika-s0519t0:4_10": "pahoti, bhayādiupaddavañca nivāreti. Yathāha –",
  "tika-s0519t0:5": "“Pūjārahe pūjayato, buddhe yadi va sāvake”ti. ca,",
  "tika-s0519t0:6": "Tathā –",
  "tika-s0519t0:7": "“Ye, bhikkhave, buddhe pasannā, agge te pasannā, agge kho pana pasannānaṁ aggo vipāko hotī”ti ca,",
  "tika-s0519t0:8": "Tathā –",
  "tika-s0519t0:9": "“‘Buddho’ti kittayantassa, kāye bhavati yā pīti;",
  "tika-s0519t0:10": "Varameva hi sā pīti, kasiṇenapi jambudīpassa;",
  "tika-s0519t0:11": "“‘Dhammo’ti…pe… ‘saṅgho’ti…pe… dīpassā”ti. ca,",
  "tika-s0519t0:12": "Tathā –",
  "tika-s0519t0:13": "“Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosa…pe… na mohapariyuṭṭhitaṁ cittaṁ hotī”ti ca,",
  "tika-s0519t0:14": "Tathā –",
  "tika-s0519t0:15": "“Araññe rukkhamūle vā…pe…;",
  "tika-s0519t0:16": "Bhayaṁ vā chambhitattaṁ vā, lomahaṁso na hessatī”ti. ca;",
  "tika-s0519t0:17_0": "Tattha yassa ratanattayassa vandanaṁ kattukāmo, tassa guṇātisayayogasandassanatthaṁ",
  "tika-s0519t0:17_1": "“mahākāruṇika”ntiādinā gāthāttayamāha. Guṇātisayayogena hi vandanārahabhāvo, vandanārahe",
  "tika-s0519t0:17_2": "ca katā vandanā yathādhippetappayojanaṁ sādhetīti. Tattha yassā saṁvaṇṇanaṁ kattukāmo,",
  "tika-s0519t0:17_3": "sā netti visesato yathānulomasāsanasannissayā, tassa ca vicittākārappavattivibhāvinī.",
  "tika-s0519t0:17_4": "Tathā hi suttantadesanā na vinayadesanā viya karuṇāppadhānā, nāpi abhidhammadesanā",
  "tika-s0519t0:17_5": "viya paññāppadhānā, atha kho karuṇāpaññāppadhānāti tadubhayappadhānadesanāvisesavibhāvanaṁ",
  "tika-s0519t0:17_6": "tāva sammāsambuddhassa thomanaṁ kātuṁ tammūlakattā sesaratanānaṁ “mahākāruṇikaṁ nātha”ntiādi vuttaṁ.",
  "tika-s0519t0:18_0": "Tattha kiratīti karuṇā, paradukkhaṁ vikkhipati apanetīti attho. Atha vā kiṇātīti",
  "tika-s0519t0:18_1": "karuṇā, paradukkhe sati kāruṇikaṁ hiṁsati vibādhatīti attho. Kampanaṁ karotīti vā",
  "tika-s0519t0:18_2": "karuṇā, paradukkhe sati sādhūnaṁ hadayakhedaṁ karotīti attho. Kamiti vā sukhaṁ, taṁ",
  "tika-s0519t0:18_3": "rundhatīti karuṇā. Esā hi paradukkhāpanayanakāmatālakkhaṇā, attasukhanirapekkhatāya",
  "tika-s0519t0:18_4": "kāruṇikānaṁ sukhaṁ rundhati vibandhatīti attho. Kiriyati dukkhitesu pasāriyatīti",
  "tika-s0519t0:18_5": "vā karuṇā, karuṇāya niyuttoti kāruṇiko yathā “dovāriko”ti. Yathā hi dvāraṭṭhānato",
  "tika-s0519t0:18_6": "aññattha vattamānopi dvārapaṭibaddhajīviko puriso dvārānativattavuttitāya dvāre niyuttoti",
  "tika-s0519t0:18_7": "“dovāriko”ti vuccati, evaṁ bhagavā mettādivasena karuṇāvihārato aññattha vattamānopi",
  "tika-s0519t0:18_8": "karuṇānativattavuttitāya karuṇāya niyuttoti “kāruṇiko”ti vuccati. Mahābhinīhārato",
  "tika-s0519t0:18_9": "paṭṭhāya hi yāva mahāparinibbānā lokahitatthameva lokanāthā tiṭṭhantīti. Mahanto",
  "tika-s0519t0:18_10": "kāruṇikoti mahākāruṇiko. Satipi bhagavato tadaññaguṇānampi vasena mahantabhāve kāruṇikasaddasannidhānena",
  "tika-s0519t0:18_11": "vuttattā karuṇāvasenevettha mahantabhāvo veditabbo yathā “mahāveyyākaraṇo”ti. Evañca",
  "tika-s0519t0:18_12": "katvā “mahākāruṇiko”ti iminā padena puggalādhiṭṭhānena satthu mahākaruṇā vuttā hoti.",
  "tika-s0519t0:19_0": "Aparo nayo – atthasādhanato karuṇaṁ karuṇāyanaṁ karuṇāsampavattanaṁ arahatīti kāruṇiko.",
  "tika-s0519t0:19_1": "Bhagavato hi sabbaññutāya anavasesato sattānaṁ hitaṁ, hitupāyañca jānato, tattha",
  "tika-s0519t0:19_2": "ca akilāsuno hitesitā satthikā, na tathā aññesanti. Atha vā karuṇā karuṇāyanaṁ sīlaṁ",
  "tika-s0519t0:19_3": "pakati sabhāvo etassāti kāruṇiko. Bhagavā hi pathavīphassādayo viya kakkhaḷaphusanādisabhāvā",
  "tika-s0519t0:19_4": "karuṇāsabhāvo sabhāvabhūtakaruṇoti attho. Sesaṁ purimasadisameva. Atha vā mahāvisayatāya,",
  "tika-s0519t0:19_5": "mahānubhāvatāya, mahapphalatāya ca mahatī karuṇāti mahākaruṇā. Bhagavato hi karuṇā",
  "tika-s0519t0:19_6": "niravasesesu sattesu pavattati, pavattamānā ca anaññasādhāraṇā pavattati, diṭṭhadhammikādibhedañca",
  "tika-s0519t0:19_7": "mahantameva sattānaṁ hitasukhaṁ ekantato nipphādeti, mahākaruṇāya niyuttoti mahākāruṇiko,",
  "tika-s0519t0:19_8": "taṁ mahākāruṇikaṁ. Sesaṁ sabbaṁ vuttanayeneva veditabbaṁ. Sumāgadhādipadānaṁ viya",
  "tika-s0519t0:19_9": "cettha saddasiddhi veditabbā.",
  "tika-s0519t0:20_0": "Nāthatīti nātho, veneyyānaṁ hitasukhaṁ āsīsati patthetīti attho, mettāyanavasena",
  "tika-s0519t0:20_1": "cettha hitasukhāsīsanaṁ veditabbaṁ, na karuṇāyanavasena paṭhamapadena vuttattā. Atha",
  "tika-s0519t0:20_2": "vā nāthati veneyyagataṁ kilesabyasanaṁ upatāpetīti nātho, nāthatīti vā nātho, yācatīti",
  "tika-s0519t0:20_3": "attho. Bhagavā hi “sādhu, bhikkhave, bhikkhu kālena kālaṁ attasampattiṁ paccavekkhitā”tiādinā",
  "tika-s0519t0:20_4": "sattānaṁ taṁ taṁ hitappaṭipattiṁ yācitvāpi mahākaruṇāya samussāhito te tattha niyojeti.",
  "tika-s0519t0:20_5": "Paramena vā cittissariyena samannāgato, sabbasatte vā sīlādiguṇehi īsati abhibhavatīti",
  "tika-s0519t0:20_6": "paramissaro bhagavā “nātho”ti vuccati, taṁ nāthaṁ.",
  "tika-s0519t0:21_0": "Ñātabbanti ñeyyaṁ, atītādibhedabhinnaṁ sabbaṁ saṅkhataṁ, asaṅkhatañca. Saṅgaraṇaṭṭhena",
  "tika-s0519t0:21_1": "sāgaro, patitapatitānaṁ attano puthulagambhīrabhāvehi saṁsīdanaṁ nimmujjanaṁ karotīti",
  "tika-s0519t0:21_2": "attho. Saṁ-saddassa cettha “sābhāvo, sārāgo”tiādīsu viya niruttinayena daṭṭhabbo.",
  "tika-s0519t0:21_3": "Saṅgaraṇaṭṭhenāti vā saṅgarakaraṇaṭṭhena, ṭhitadhammatāya “ayaṁ me mariyādā, imaṁ",
  "tika-s0519t0:21_4": "velaṁ nātikkamāmī”ti lokena saṅgaraṁ saṅketaṁ karonto viya hotīti attho. Saṅgaraṇaṁ",
  "tika-s0519t0:21_5": "vā samantato galanaṁ sandanaṁ udakena karotīti sāgaro. Kappavuṭṭhānakāle hi mahāsamuddo",
  "tika-s0519t0:21_6": "ito cito ca paggharitvā sakalaṁ lokadhātuṁ ekoghaṁ karotīti. Lokiyā pana vadanti",
  "tika-s0519t0:21_7": "“sāgarassa rañño puttehi sāgarehi nibbattito khatoti sāgaro, puratthimo samuddappadeso,",
  "tika-s0519t0:21_8": "taṁsambandhatāya ruḷhivasena sabbopi samuddo tathā voharīyatī”ti. Sāgarasadisattā",
  "tika-s0519t0:21_9": "sāgaro, ñeyyameva sāgaroti ñeyyasāgaro. Sadisatā cettha puthuladuttaragambhīrānādikālikatāhi",
  "tika-s0519t0:21_10": "veditabbā, nihīnaṁ cetamopammaṁ. Tathā hi ñeyyasseva sātisayā puthulatā aparimāṇalokadhātubyāpanato,",
  "tika-s0519t0:21_11": "sabbaññutaññāṇasseva taraṇīyatāya duttaratā, gambhīratā, ādikoṭirahitā ca pavatti,",
  "tika-s0519t0:21_12": "na itarassa paricchinnadesattā bāhirakavītarāgehipi ittarena khaṇena atikkamitabbattā,",
  "tika-s0519t0:21_13": "parimitagambhīrattā, parimitakālattā ca. Ñeyyasāgarassa pāraṁ pariyantaṁ gatoti ñeyyasāgarapāragū,",
  "tika-s0519t0:21_14": "taṁ ñeyyasāgarapāraguṁ.",
  "tika-s0519t0:22_0": "Gamanañcettha ñāṇagamanameva, na itaraṁ ñeyyaggahaṇato, taṁ pana ñāṇaṁ duvidhaṁ sammasanapaṭivedhabhedato,",
  "tika-s0519t0:22_1": "tathā hetuphalabhedato. Tattha “kicchaṁ vatāyaṁ loko āpanno”tiādinā karuṇāyanavaseneva",
  "tika-s0519t0:22_2": "abhinivisitvā anekākāravokāre saṅkhāre sammasantaṁ bhagavato sammasanañāṇaṁ chattiṁsakoṭisatasahassamukhena",
  "tika-s0519t0:22_3": "ñeyyasāgaraṁ ajjhogāhetvā tassa pāraṁ pariyantaṁ agamāsi, yaṁ “mahāvajirañāṇa”nti",
  "tika-s0519t0:22_4": "vuccati. Paṭivedhañāṇaṁ pana sabbaññutaññāṇapadaṭṭhānaṁ āsavakkhayañāṇaṁ, āsavakkhayañāṇapadaṭṭhānañca",
  "tika-s0519t0:22_5": "sabbaññutaññāṇaṁ, yaṁ “mahābodhī”ti vuccati. Pāragamanañca tassa kiccasiddhiyā, samatthatāya",
  "tika-s0519t0:22_6": "ca veditabbaṁ. Tathā yathāvuttaṁ sammasanañāṇaṁ hetu, itaraṁ phalaṁ. Saha sammasanañāṇena",
  "tika-s0519t0:22_7": "vā āsavakkhayañāṇaṁ hetu, sabbaññutaññāṇaṁ phalaṁ tadānisaṁsabhāvatoti veditabbaṁ.",
  "tika-s0519t0:23_0": "Vandeti namāmi, abhitthavāmi vā. Saṇhaṭṭhena nipuṇā, anupacitañāṇasambhārānaṁ agādhaṭṭhena",
  "tika-s0519t0:23_1": "gambhīrā, ekattādibhedato nandiyāvaṭṭādivibhāgato ca vicitrā visiṭṭhā nānāvidhā nayā",
  "tika-s0519t0:23_2": "etissāti nipuṇagambhīravicitranayā, nipuṇagambhīravicitranayā desanā assāti nipuṇagambhīravicitranayadesano,",
  "tika-s0519t0:23_3": "taṁ nipuṇa…pe… desanaṁ. Nayatīti vā nayo, pāḷigati, sā ca vuttanayena atthato nipuṇā,",
  "tika-s0519t0:23_4": "atthato byañjanato ca gambhīrā, saṅkhepavitthārānulomādippavattiyā nānāvidhatāya",
  "tika-s0519t0:23_5": "vicitrā. Tathā hi paññattianupaññattiādivasena, saṁkilesabhāgiyādilokiyāditadubhayavomissatādivasena,",
  "tika-s0519t0:23_6": "kusalādikhandhādisaṅgahādisamayavimuttādiṭhapanādikusalamūlāditikapaṭṭhānādivasena",
  "tika-s0519t0:23_7": "ca anekavidhā pāḷigatīti.",
  "tika-s0519t0:24_0": "Tattha dvīhākārehi bhagavato thomanā veditabbā attahitasampattito, parahitappaṭipattito",
  "tika-s0519t0:24_1": "ca. Tesu attahitasampatti anāvaraṇañāṇādhigamato, savāsanānaṁ sabbesaṁ kilesānaṁ",
  "tika-s0519t0:24_2": "accantappahānato ca veditabbā, parahitappaṭipatti lābhasakkārādinirapekkhacittassa",
  "tika-s0519t0:24_3": "sabbadukkhaniyyānikadhammadesanato, paṭiviruddhesupi niccaṁ hitajjhāsayañāṇaparipākakālāgamanato",
  "tika-s0519t0:24_4": "ca veditabbā. Sā panettha payogato, āsayato ca duvidhā, parahitappaṭipatti, yathāvuttabhedā",
  "tika-s0519t0:24_5": "duvidhā ca attahitasampatti pakāsitā hoti. Kathaṁ? “Mahākāruṇika”nti iminā āsayato,",
  "tika-s0519t0:24_6": "“nipuṇa…pe… desana”nti iminā payogato, “nātha”nti iminā pana ubhayathāpi bhagavato",
  "tika-s0519t0:24_7": "parahitappaṭipatti pakāsitā karuṇākiccadīpanato, “ñeyyasāgarapāragu”nti iminā sātisayaṁ",
  "tika-s0519t0:24_8": "attahitasampatti paramukkaṁsagatañāṇakiccadīpanato.",
  "tika-s0519t0:25_0": "Atha vā tīhākārehi bhagavato thomanā veditabbā hetuto, phalato, upakārato ca. Tattha",
  "tika-s0519t0:25_1": "hetu mahākaruṇā, sā pana paṭhamapadena sarūpeneva dassitā. Phalaṁ catubbidhaṁ ñāṇasampadā",
  "tika-s0519t0:25_2": "pahānasampadā ānubhāvasampadā rūpakāyasampadā cāti. Tāsu padhānabhūtā ñāṇapahānasampadā",
  "tika-s0519t0:25_3": "“ñeyyasāgarapāragu”nti iminā padena pakāsitā. Padhāne hi dassite avinābhāvato itarampi",
  "tika-s0519t0:25_4": "dvayaṁ dassitameva hoti. Na hi buddhānaṁ ānubhāvarūpakāyasampattīhi vinā kadācipi",
  "tika-s0519t0:25_5": "dhammakāyasirī vattatīti. Upakāro anantaraṁ abāhiraṁ katvā tividhayānamukhena vimuttidhammadesanā,",
  "tika-s0519t0:25_6": "sā “nāthaṁ, nipuṇa…pe… desana”nti padadvayena pakāsitāti veditabbaṁ.",
  "tika-s0519t0:26_0": "Tattha “mahākāruṇika”nti etena sammāsambodhiyā mūlaṁ dasseti. Mahākaruṇāsañcoditamānaso",
  "tika-s0519t0:26_1": "hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo",
  "tika-s0519t0:26_2": "pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ. “Ñeyyasāgarapāragu”nti",
  "tika-s0519t0:26_3": "etena pubbabhāgappaṭipattiyā saddhiṁ sammāsambodhiṁ dasseti. Anāvaraṇañāṇapadaṭṭhānañhi",
  "tika-s0519t0:26_4": "maggañāṇaṁ, maggañāṇapadaṭṭhānañca anāvaraṇañāṇaṁ “sammāsambodhī”ti vuccati. Vuttappabhedaṁ",
  "tika-s0519t0:26_5": "pana sammasanañāṇaṁ saha paññāpāramiyā tassā pubbabhāgapaṭipadā. Tassā hi ānubhāvena",
  "tika-s0519t0:26_6": "līnuddhaccapatiṭṭhānāyūhanakāmasukhallikattakilamathānuyogasassatucchedādiantadvayavirahitā",
  "tika-s0519t0:26_7": "ukkaṁsapāramippattā majjhimā paṭipadā bhāvanāpāripūriṁ gatā. “Nātha”nti iminā sammāsambodhiyā",
  "tika-s0519t0:26_8": "phalaṁ dasseti lokattayanāyakabhāvadīpanato. Tathā hi sabbānatthaparihārapubbaṅgamāya",
  "tika-s0519t0:26_9": "niravasesahitasukhavidhānatapparāya niratisayāya payogasampattiyā, sadevamanussāya",
  "tika-s0519t0:26_10": "pajāya accantupakāritāya aparimitanirupamabhāvaguṇavisesasamaṅgitāya ca sabbasattuttamo",
  "tika-s0519t0:26_11": "bhagavā aparimāṇāsu lokadhātūsu aparimāṇānaṁ sattānaṁ anuttaragāravaṭṭhānabhūtatāya",
  "tika-s0519t0:26_12": "ca “nātho”ti vuccatīti. “Nipuṇa…pe… desana”nti iminā sammāsambodhiyā payojanaṁ dasseti.",
  "tika-s0519t0:26_13": "Saṁsāramahoghato sattasantāraṇatthañhi bhagavatā sammāsambodhi abhipatthitā, tañca",
  "tika-s0519t0:26_14": "sattasantāraṇaṁ yathāvuttadesanāsampattiyā samijjhati tadavinābhāvato. Iminā bhagavato",
  "tika-s0519t0:26_15": "sātisayā parahitappaṭipatti dassitā, itarehi attahitasampattīti tadubhayena attahitāya",
  "tika-s0519t0:26_16": "paṭipannādīsu catūsu puggalesu bhagavato catutthapuggalabhāvaṁ dīpeti, tena ca anuttaradakkhiṇeyyabhāvaṁ,",
  "tika-s0519t0:26_17": "uttamavandanīyabhāvaṁ, attano ca vandanakiriyāya khettaṅgatabhāvaṁ dīpeti.",
  "tika-s0519t0:27_0": "Ettha ca yathā “mahākāruṇika”nti iminā padena bhagavato mahākaruṇā dassitā, evaṁ",
  "tika-s0519t0:27_1": "“ñeyyasāgarapāragu”nti etena mahāpaññā dassitā. Tesu karuṇāggahaṇena lokiyesu mahaggatabhāvappattāsādhāraṇaguṇadīpanato",
  "tika-s0519t0:27_2": "bhagavato sabbalokiyaguṇasampatti dassitā hoti, paññāggahaṇena sabbaññutaññāṇapadaṭṭhānamaggañāṇadīpanato",
  "tika-s0519t0:27_3": "sabbalokuttaraguṇasampatti. Tadubhayaggahaṇasiddho eva cattho nāthasaddena pakāsīyati.",
  "tika-s0519t0:27_4": "Karuṇāvacanena upagamanaṁ nirupakkilesaṁ dasseti, paññāvacanena apagamanaṁ. Tathā",
  "tika-s0519t0:27_5": "karuṇāggahaṇena lokasamaññānurūpaṁ bhagavato pavattiṁ dasseti lokavohāravisayattā",
  "tika-s0519t0:27_6": "karuṇāya, paññāggahaṇena samaññāya anatidhāvanaṁ. Sabhāvānavabodhena hi dhammānaṁ",
  "tika-s0519t0:27_7": "samaññaṁ atidhāvitvā sattādisammasanaṁ hotīti. Tathā karuṇāggahaṇena mahākaruṇāsamāpattivihāraṁ",
  "tika-s0519t0:27_8": "dasseti, paññāggahaṇena tīsu kālesu appaṭihatañāṇaṁ, catusaccañāṇaṁ, catupaṭisambhidāñāṇaṁ,",
  "tika-s0519t0:27_9": "catuvesārajjañāṇaṁ. Karuṇāggahaṇena mahākaruṇāsamāpattiñāṇassa gahitattā sesāsādhāraṇañāṇāni,",
  "tika-s0519t0:27_10": "cha abhiññā, aṭṭhasu parisāsu akampanañāṇāni, dasa balāni, cuddasa buddhañāṇāni,",
  "tika-s0519t0:27_11": "soḷasa ñāṇacariyā, aṭṭhārasa buddhadhammā, catucattālīsa ñāṇavatthūni sattasattati",
  "tika-s0519t0:27_12": "ñāṇavatthūnīti evamādīnaṁ anekesaṁ paññāppabhedānaṁ vasena ñāṇacāraṁ dasseti.",
  "tika-s0519t0:28_0": "Tathā karuṇāggahaṇena caraṇasampatti, paññāggahaṇena vijjāsampatti. Karuṇāggahaṇena",
  "tika-s0519t0:28_1": "sattādhipatitā, paññāggahaṇena dhammādhipatitā. Karuṇāggahaṇena lokanāthabhāvo, paññāggahaṇena",
  "tika-s0519t0:28_2": "attanāthabhāvo. Tathā karuṇāggahaṇena pubbakāribhāvo, paññāggahaṇena kataññutā. Karuṇāggahaṇena",
  "tika-s0519t0:28_3": "aparantapatā, paññāggahaṇena anattantapatā. Karuṇāggahaṇena vā buddhakaradhammasiddhi,",
  "tika-s0519t0:28_4": "paññāggahaṇena buddhabhāvasiddhi. Tathā karuṇāggahaṇena paresaṁ tāraṇaṁ, paññāggahaṇena",
  "tika-s0519t0:28_5": "sayaṁ tāraṇaṁ. Tathā karuṇāggahaṇena sabbasattesu anuggahacittatā, paññāggahaṇena",
  "tika-s0519t0:28_6": "sabbadhammesu virattacittatā dassitā hoti. Sabbesañca buddhaguṇānaṁ karuṇā ādi taṁnidānabhāvato,",
  "tika-s0519t0:28_7": "paññā pariyosānaṁ tato uttari karaṇīyābhāvato, iti ādipariyosānadassanena sabbe buddhaguṇā",
  "tika-s0519t0:28_8": "dassitā honti. Tathā karuṇāvacanena sīlakkhandhapubbaṅgamo samādhikkhandho dassito",
  "tika-s0519t0:28_9": "hoti. Karuṇānidānañhi sīlaṁ tato pāṇātipātādiviratippavattito, sā ca jhānattayasampayoginīti.",
  "tika-s0519t0:28_10": "Paññāvacanena paññākkhandho. Sīlañca sabbabuddhaguṇānaṁ ādi, samādhi majjhe, paññā",
  "tika-s0519t0:28_11": "pariyosānanti evampi ādimajjhapariyosānakalyāṇā sabbe buddhaguṇā dassitā honti nayato",
  "tika-s0519t0:28_12": "dassitattā. Eso eva hi niravasesato buddhaguṇānaṁ dassanupāyo, yadidaṁ nayaggāhaṇaṁ,",
  "tika-s0519t0:28_13": "aññathā ko nāma samattho bhagavato guṇe anupadaṁ niravasesato dassetuṁ. Tenevāha –",
  "tika-s0519t0:29": "“Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "tika-s0519t0:30": "Khīyetha kappo ciradīghamantare, vaṇṇo na khīyetha tathāgatassā”ti. ;",
  "tika-s0519t0:31": "Teneva ca āyasmatā sāriputtattherenāpi buddhaguṇaparicchedanaṁ pati anuyuttena “no hetaṁ, bhante”ti paṭikkhipitvā “apica me, bhante, dhammanvayo vidito”ti vuttaṁ.",
  "tika-s0519t0:32_0": "Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ thometuṁ",
  "tika-s0519t0:32_1": "“vijjācaraṇasampannā”tiādimāha. Tattha vijjācaraṇasampannā hutvāti vacanaseso. Vindiyaṁ",
  "tika-s0519t0:32_2": "dhammānaṁ salakkhaṇaṁ, sāmaññalakkhaṇañca vindatīti vijjā, lobhakkhandhādīni vā vijjhanaṭṭhena",
  "tika-s0519t0:32_3": "vijjā, catunnaṁ vā ariyasaccānaṁ viditakaraṇaṭṭhena vijjāti evaṁ tāvettha vacanatthato",
  "tika-s0519t0:32_4": "vijjā veditabbā. Pabhedato pana tissopi vijjā vijjā bhayabheravasutte āgataniyāmeneva,",
  "tika-s0519t0:32_5": "aṭṭhapi vijjā vijjā ambaṭṭhasuttādīsu āgataniyāmeneva. Caranti tehīti caraṇāni, sīlasaṁvarādayo",
  "tika-s0519t0:32_6": "pañcadasa dhammā, iti imāhi vijjāhi, imehi ca caraṇehi sampannā sampannāgatāti vijjācaraṇasampannā.",
  "tika-s0519t0:33_0": "Yenāti yena dhammena karaṇabhūtena, hetubhūtena ca. Tattha maggadhammassa karaṇattho",
  "tika-s0519t0:33_1": "veditabbo niyyānakiriyāsādhakatamabhāvato, nibbānadhammassa hetuattho ārammaṇapaccayabhāvato.",
  "tika-s0519t0:33_2": "Paccayattho hi ayaṁ hetvattho. Pariyattidhammassapi hetuattho yujjateva paramparāya",
  "tika-s0519t0:33_3": "hetubhāvato. Phaladhamme pana ubhayampi sambhavati. Kathaṁ? “Tāya saddhāya avūpasantāyā”ti",
  "tika-s0519t0:33_4": "vacanato maggena samucchinnānaṁ kilesānaṁ paṭippassaddhippahānakiccatāya phalassa",
  "tika-s0519t0:33_5": "niyyānānuguṇatā, niyyānapariyosānatā cāti iminā pariyāyena siyā karaṇattho niyyānakiriyāya.",
  "tika-s0519t0:33_6": "Sakadāgāmimaggavipassanādīnaṁ pana upanissayapaccayabhāvato siyā hetuattho. Evañca",
  "tika-s0519t0:33_7": "katvā aggappasādasuttādīsu aggādibhāvena aggahitāpi phalapariyattidhammā chattamāṇavakavimānādīsu",
  "tika-s0519t0:33_8": "saraṇīyabhāvena gahitāti tesaṁ magganibbānānaṁ viya mahāaṭṭhakathāyaṁ saraṇabhāvo",
  "tika-s0519t0:33_9": "uddhaṭo. Visesato cettha maggapariyāpannā eva vijjācaraṇadhammā veditabbā. Te hi",
  "tika-s0519t0:33_10": "nippariyāyena niyyānakiriyāya sādhakatamabhūtā, na itare. Itaresaṁ pana niyyānatthatāya",
  "tika-s0519t0:33_11": "niyyānatā. Yadi evaṁ kasmā “vijjācaraṇasampannā hutvā”ti vuttaṁ, niyyānasamakālameva",
  "tika-s0519t0:33_12": "hi yathāvuttavijjācaraṇasampattisamadhigamoti? Nāyaṁ virodho samānakālatāya eva adhippetattā",
  "tika-s0519t0:33_13": "yathā “cakkhuñca paṭicca rūpe ca uppajjati cakkhuviññāṇa”nti. Sampannāti vā padassa",
  "tika-s0519t0:33_14": "vattamānakālatthatā veditabbā “uppannā dhammā”ti ettha uppannasaddassa viya. Evañca",
  "tika-s0519t0:33_15": "katvā vacanasesamantareneva padayojanā siddhā hoti. “Yenā”ti ca padaṁ ubhayattha",
  "tika-s0519t0:33_16": "sambandhitabbaṁ “yena dhammena vijjācaraṇasampannā, yena dhammena niyyantī”ti.",
  "tika-s0519t0:34_0": "Lokatoti khandhādilokato, vaṭṭatoti attho. Nti taṁ magganibbānaphalapariyattibhedaṁ",
  "tika-s0519t0:34_1": "dhammaṁ. Uttamanti seṭṭhaṁ. Tathā hesa attanā uttaritarassa abhāvena “anuttaro”ti",
  "tika-s0519t0:34_2": "vuccati. Tattha maggassa niyyānahetuādiatthena, nibbānassa nissaraṇavivekādiatthena,",
  "tika-s0519t0:34_3": "phalassa ariyasantabhāvādiatthena ca seṭṭhatā veditabbā. Svāyamattho “yāvatā, bhikkhave,",
  "tika-s0519t0:34_4": "dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti ādisuttapadānusārena vibhāvetabbo.",
  "tika-s0519t0:35_0": "Dhammanti yathānusiṭṭhaṁ paṭipajjamāne apāyato, saṁsārato ca apatamāne katvā dhāretīti",
  "tika-s0519t0:35_1": "dhammo. Sammā, sāmañca sabbadhammānaṁ buddhattā sammāsambuddho, sabbaññutāanāvaraṇañāṇo",
  "tika-s0519t0:35_2": "samantacakkhu bhagavā, tena yathā sammāsambodhisamadhigameneva sabbe buddhaguṇā sampāpuṇīyanti,",
  "tika-s0519t0:35_3": "evaṁ sammadeva āsevanāya bhāvanāya bahulīkiriyāya sammāpaṭipattiyā sammadeva paccavekkhaṇāya",
  "tika-s0519t0:35_4": "sakkaccaṁ dhammadesanāya veneyyasantānesu patiṭṭhāpanena –",
  "tika-s0519t0:36_0": "“Ariyaṁ, vo bhikkhave, sammāsamādhiṁ desessāmi. Maggānaṭṭhaṅgiko seṭṭho. Yāvatā,",
  "tika-s0519t0:36_1": "bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati. Ekāyano",
  "tika-s0519t0:36_2": "ayaṁ, bhikkhave, maggo sattānaṁ visuddhiyā. Dhammaṁ, vo bhikkhave, desessāmi ādikalyāṇa”nti –",
  "tika-s0519t0:37": "Ādivacanehi, abhitthavanena ca pūjito mānito apacitoti sammāsambuddhapūjito, taṁ sammāsambuddhapūjitaṁ dhammaṁ vandeti sambandho.",
  "tika-s0519t0:38_0": "Ayaṁ panettha saṅkhepattho – yassa dhammassa adhigamane vijjāsampannā ceva honti",
  "tika-s0519t0:38_1": "caraṇasampannā ca, sabbavaṭṭadukkhato ca niyyanti, tameva ariyānaṁ sakalaguṇasamaṅgibhāvanimittaṁ,",
  "tika-s0519t0:38_2": "anavasesadukkhanissaraṇahetubhūtañca uttamaṁ pavaraṁ saddhiṁ pariyattidhammena navavidhaṁ",
  "tika-s0519t0:38_3": "lokuttaradhammaṁ bhagavatāpi sammāpaṭipattiādividhinā pūjitaṁ namāmi, abhitthavāmi vāti.",
  "tika-s0519t0:39_0": "Ettha ca “yena lokato niyyanti, vijjācaraṇasampannā ca hontī”ti padadvayena yathākkamaṁ",
  "tika-s0519t0:39_1": "dhammassa bhāvetabbabhāvo, sacchikātabbabhāvo ca vutto. Tesu paṭhamena vijjāsampattiyā",
  "tika-s0519t0:39_2": "dhammaṁ thometi, dutiyena vimuttisampattiyā. Tathā paṭhamena jhānasampadāya, dutiyena",
  "tika-s0519t0:39_3": "vimokkhasampadāya. Paṭhamena vā samādhisampadāya, dutiyena samāpattisampadāya. Paṭhamena",
  "tika-s0519t0:39_4": "vā khayañāṇabhāvena, dutiyena anuppādañāṇabhāvena. Atha vā purimena vijjūpamatāya,",
  "tika-s0519t0:39_5": "dutiyena vajirūpamatāya. Purimena vā virāgasampattiyā, dutiyena nirodhasampattiyā.",
  "tika-s0519t0:39_6": "Tathā paṭhamena niyyānabhāvena, dutiyena nissaraṇabhāvena. Paṭhamena vā hetubhāvena,",
  "tika-s0519t0:39_7": "dutiyena asaṅkhatabhāvena. Paṭhamena vā dassanabhāvena, dutiyena vivekabhāvena. Paṭhamena",
  "tika-s0519t0:39_8": "vā adhipatibhāvena, dutiyena amatabhāvena dhammaṁ thometi. Atha vā paṭhamena niyyānikabhāvadassanato",
  "tika-s0519t0:39_9": "svākkhātatāya dhammaṁ thometi, dutiyena sacchikātabbabhāvato sandiṭṭhikatāya. Tathā",
  "tika-s0519t0:39_10": "purimena akālikatāya, pacchimena ehipassikatāya. Purimena vā opaneyyikatāya, pacchimena",
  "tika-s0519t0:39_11": "paccattaṁ veditabbatāya dhammaṁ thometi.",
  "tika-s0519t0:40_0": "“Uttama”nti ca etena aññassa visiṭṭhassa abhāvadīpanena paripuṇṇatāya dhammaṁ thometi,",
  "tika-s0519t0:40_1": "“sammāsambuddhapūjita”nti etena parisuddhatāya. Sabbadosāpagamena hissa pūjanīyatā.",
  "tika-s0519t0:40_2": "Parisuddhatāya cassa pahānasampadā, paripuṇṇatāya pabhavasampadā. Pahānasampattiyā",
  "tika-s0519t0:40_3": "ca bhāvanāpāripūrī anavasesadosasamugghāṭanato, pabhavasampattiyā sacchikiriyanibbatti",
  "tika-s0519t0:40_4": "tatuttari karaṇīyābhāvato. Anaññasādhāraṇatāya hi uttamoti. Tathā bhāvetabbabhāvenassa",
  "tika-s0519t0:40_5": "saha pubbabhāgasīlādīhi sekkhā sīlasamādhipaññākkhandhā, sacchikātabbabhāvena saha",
  "tika-s0519t0:40_6": "asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0519t0:41_0": "Evaṁ saṅkhepena sabbasaddhammaguṇehi saddhammaṁ thometvā idāni ariyasaṅghaṁ thometuṁ",
  "tika-s0519t0:41_1": "“sīlādiguṇasampanno”tiādi vuttaṁ. Tattha sīlādiguṇasampannoti sīlasamādhipaññāvimuttiyādiguṇehi",
  "tika-s0519t0:41_2": "sampanno samannāgato, sampannasīlādiguṇo vā. Ariyānañhi taṁtaṁmaggavajjhakilesappahānena",
  "tika-s0519t0:41_3": "hatapaṭipakkhā suvisuddhā sīlādayo “sampannā”ti vattabbataṁ arahanti, na puthūjjanānaṁ,",
  "tika-s0519t0:41_4": "yato “suppaṭipanno”tiādinā ariyasaṅgho thomīyati. Atha vā sīlādiguṇasampannoti paripuṇṇasīlādiguṇo.",
  "tika-s0519t0:41_5": "Ariyapuggalānañhi ariyasaccappaṭivedhena saheva yathārahaṁ sekkhāsekkhā sīlādidhammakkhandhā",
  "tika-s0519t0:41_6": "pāripūriṁ gacchantīti. Ṭhito maggaphalesūti maggesu, phalesu ca ṭhito, maggaṭṭho,",
  "tika-s0519t0:41_7": "phalaṭṭho cāti attho. Yoti aniyamato ariyasaṅghaṁ niddisati, tassa “ta”nti iminā niyamaṁ veditabbaṁ.",
  "tika-s0519t0:42_0": "Nanu ca ariyasaṅghe na sabbe ariyapuggalā maggaṭṭhā, nāpi sabbe phalaṭṭhāti? Saccametaṁ,",
  "tika-s0519t0:42_1": "avayavadhammena pana samudāyaṁ niddisanto evamāha yathā “samaṁ cuṇṇa”nti. Yathā hi",
  "tika-s0519t0:42_2": "yogacuṇṇassa avayavesu labbhamāno samabhāvo samudāye apadisīyati “samaṁ cuṇṇa”nti,",
  "tika-s0519t0:42_3": "evaṁ ariyasaṅghassa avayavabhūtesu ariyapuggalesu labbhamāno maggaṭṭhaphalaṭṭhabhāvo",
  "tika-s0519t0:42_4": "samudāyabhūte ariyasaṅghe ṭhito “maggaphalesū”ti apadiṭṭhoti veditabbaṁ.",
  "tika-s0519t0:43_0": "Ārakattā kilesehi, anaye na iriyanato, aye ca iriyanato, sadevakena ca lokena “saraṇa”nti",
  "tika-s0519t0:43_1": "araṇīyato ariyo, diṭṭhisīlasāmaññena saṁhatattā saṅgho, ariyo ca so saṅgho cāti ariyasaṅgho,",
  "tika-s0519t0:43_2": "taṁ ariyasaṅghaṁ. Pujjabhavaphalanibbattanato attano santānaṁ punātīti vā puññaṁ,",
  "tika-s0519t0:43_3": "khittaṁ vuttaṁ bījaṁ viruhanaṭṭhānatāya tāyati rakkhatīti khettaṁ kedārādi, khettaṁ",
  "tika-s0519t0:43_4": "viyāti khettaṁ, sattānaṁ puññassa mahapphalabhāvakaraṇena viruhanaṭṭhānatāya khettanti",
  "tika-s0519t0:43_5": "puññakkhettaṁ. Anuttaraṁ vandeti sambandho.",
  "tika-s0519t0:44_0": "Ettha ca “sīlādiguṇasampanno”ti etena ariyasaṅghassa bhagavato anujātaputtataṁ dasseti,",
  "tika-s0519t0:44_1": "tenassa pabhavasampadā dīpitā hoti. “Ṭhito maggaphalesū”ti etena pahānasampadaṁ,",
  "tika-s0519t0:44_2": "ñāṇasampadañca dasseti kilesānaṁ samucchedappaṭippassaddhippahānadīpanato, maggaphalañāṇādhigamadīpanato",
  "tika-s0519t0:44_3": "ca. “Ariyasaṅgha”nti etena pabhavasampadaṁ sabbasaṅghānaṁ aggabhāvadīpanato, sadevakena",
  "tika-s0519t0:44_4": "ca lokena araṇīyabhāvadīpanato. “Puññakkhettaṁ anuttara”nti etena lokassa bahūpakārataṁ",
  "tika-s0519t0:44_5": "dasseti aggadakkhiṇeyyabhāvadīpanato.",
  "tika-s0519t0:45_0": "Tathā “sīlādiguṇasampanno”ti idaṁ ariyasaṅghassa sammāujuñāyasāmīcippaṭipannabhāvadīpanaṁ.",
  "tika-s0519t0:45_1": "“Ṭhito maggaphalesū”ti idaṁ satipi santānavibhāgena anekabhāve catupurisayugaaṭṭhapurisapuggalabhāvadīpanaṁ.",
  "tika-s0519t0:45_2": "“Ariyasaṅgha”nti idaṁ āhuneyyādibhāvadīpanaṁ. “Puññakkhettaṁ anuttara”nti idaṁ lokassa",
  "tika-s0519t0:45_3": "hitasukhāya paṭipannatādīpanaṁ. Tathā “ṭhito maggaphalesū”ti idaṁ ariyasaṅghassa",
  "tika-s0519t0:45_4": "lokuttarasaraṇagamanasabbhāvadīpanaṁ, tenassa bhagavato orasaputtabhāvo dassito hoti.",
  "tika-s0519t0:45_5": "“Sīlādiguṇasampanno”ti iminā panassa vihatavidhastakilesā anavasesā sekkhāsekkhā",
  "tika-s0519t0:45_6": "sīlādidhammakkhandhā dassitā. “Ariyasaṅghaṁ puññakkhettaṁ anuttara”nti iminā tesaṁ",
  "tika-s0519t0:45_7": "tesaññeva yathāvuttaguṇavisesānaṁ suparisuddhataṁ dīpeti. Tenassa mahānubhāvataṁ,",
  "tika-s0519t0:45_8": "anuttaradakkhiṇeyyabhāvaṁ, vandanārahabhāvaṁ, attano ca vandanākiriyāya khettaṅgatabhāvaṁ",
  "tika-s0519t0:45_9": "dīpeti. Saraṇagamanañca sāvakānaṁ sabbaguṇānaṁ ādi, sapubbabhāgappaṭipadā sekkhā",
  "tika-s0519t0:45_10": "sīlakkhandhādayo majjhe, asekkhā sīlakkhandhādayo pariyosānanti ādimajjhapariyosānakalyāṇā",
  "tika-s0519t0:45_11": "sabbe ariyasaṅghaguṇā imāya gāthāya pakāsitāti veditabbaṁ.",
  "tika-s0519t0:46_0": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā",
  "tika-s0519t0:46_1": "idāni taṁ nipaccakāraṁ yathādhippete payojane pariṇāmento “vandanājanita”nti gāthamāha.",
  "tika-s0519t0:46_2": "Tattha vandanājanitanti vandanākārena nibbattitaṁ, ratanattayaguṇābhitthavanavasena,",
  "tika-s0519t0:46_3": "nipaccakāravasena vā uppāditanti attho. Itīti evaṁ “mahākāruṇika”ntiādippakārena.",
  "tika-s0519t0:46_4": "Ratijananaṭṭhena ratanaṁ, buddhadhammasaṅghā, cittīkatādibhāvo vā ratanaṭṭho. Vuttañhetaṁ –",
  "tika-s0519t0:47": "“Cittīkataṁ mahagghañca, atulaṁ dullabhadassanaṁ;",
  "tika-s0519t0:48": "Anomasattaparibhogaṁ, ratanaṁ tena vuccatī”ti. ;",
  "tika-s0519t0:49_0": "Cittīkatabhāvādayo ca anaññasādhāraṇā buddhādīsu eva labbhanti, ratanānaṁ tayaṁ ratanattayaṁ,",
  "tika-s0519t0:49_1": "tasmiṁ ratanattaye. Hatantarāyoti vidhastaupaddavo hutvāti sambandho, etena attano",
  "tika-s0519t0:49_2": "pasādasampattiyā, ratanattayassa ca khettabhāvasampattiyā tassa puññassa atthasaṁvaṇṇanāya",
  "tika-s0519t0:49_3": "upaghātakaupaddavānaṁ vihanane samatthataṁ dasseti. Sabbatthāti sabbasmiṁ anto ceva",
  "tika-s0519t0:49_4": "bahi ca, ajjhattikabāhiravatthūsūti attho. Sabbatthāti vā sabbasmiṁ kāle, saṁvaṇṇanāya",
  "tika-s0519t0:49_5": "ādimajjhapariyosānakālesūti vuttaṁ hoti. Hutvāti pubbakālakiriyā, tassa “karissāmatthavaṇṇana”nti",
  "tika-s0519t0:49_6": "etena sambandho. Tassāti yaṁ ratanattaye vandanājanitaṁ puññaṁ, tassa. Tejasāti ānubhāvena balena.",
  "tika-s0519t0:50_0": "Evaṁ ratanattayavandanāya payojanaṁ dassetvā idāni nettippakaraṇassa gambhīratthattā",
  "tika-s0519t0:50_1": "atthasaṁvaṇṇanāya dukkarabhāvaṁ dassetuṁ “ṭhiti”ntiādimāha. Tattha ṭhitinti ṭhānaṁ",
  "tika-s0519t0:50_2": "anantaradhānaṁ avicchedappavattiṁ. Ākaṅkhamānenāti icchamānena patthayantena, “ahovatāyaṁ",
  "tika-s0519t0:50_3": "saddhammanetti ciraṁ tiṭṭheyyā”ti evaṁ patthayantenāti vuttaṁ hoti. Ciranti dīghakālaṁ,",
  "tika-s0519t0:50_4": "pañcavassasahassaparimāṇaṁ kālanti attho. Saddhammanettiyāti saddhammasaṅkhātāya",
  "tika-s0519t0:50_5": "nettiyā. Saddhammo hi veneyyasantānesu ariyaguṇānaṁ nayanato netti, saddhammassa",
  "tika-s0519t0:50_6": "vā netti saddhammanetti, tassā saddhammanettiyā, svāyamattho aṭṭhakathāyaṁ vicārito",
  "tika-s0519t0:50_7": "eva. Therenāti thiraguṇayuttena. Abhiyācitoti ādaragāravena yācito. Abhimukhaṁ vā",
  "tika-s0519t0:50_8": "yācito, anuttaraṁ katvā yācitoti attho. Uddissa vā yācito, garutaraṁ katvā yācitoti",
  "tika-s0519t0:50_9": "attho, “karotu āyasmā nettippakaraṇassa kañci atthasaṁvaṇṇana”nti evaṁ nettiyā atthasaṁvaṇṇanaṁ",
  "tika-s0519t0:50_10": "pati ajjhesitoti vuttaṁ hoti. Ettha ca saddhammassa ciraṁ ṭhitikāmena ajjhāsayasampannena",
  "tika-s0519t0:50_11": "sāsane thiraguṇayuttena sabrahmacārinā ādaragāravena, abhimukhaṁ vā yācitena me na",
  "tika-s0519t0:50_12": "sakkā tassa abhiyācanaṁ paṭikkhipitunti dasseti “ṭhitiṁ ākaṅkhamānenā”ti gāthāya.",
  "tika-s0519t0:51_0": "Padumuttaranāthassāti padumuttarassa sammāsambuddhassa. Passatāti pubbenivāsacakkhunā,",
  "tika-s0519t0:51_1": "samantacakkhunā eva vā hatthatale ṭhapitaāmalakaṁ viya abhinīhāraṁ passantena. Tādināti",
  "tika-s0519t0:51_2": "tādibhāvayuttena, sabbattha vā nibbikārena, “amhākaṁ bhagavatā”ti vacanaseso. Yassāti",
  "tika-s0519t0:51_3": "āyasmato mahākaccānattherassa. Ṭhapitoti –",
  "tika-s0519t0:52": "“Etadaggaṁ, bhikkhave, mama sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno”ti –",
  "tika-s0519t0:53": "Evaṁ ṭhapito. Sīlādiguṇavisesehi mahantā sāvakāti mahāsāvakā, mahākassapādayo, tesu ayamāyasmā aññataroti, mahāsāvako ca so guṇavisesayogato uttamo cāti mahāsāvakuttamo.",
  "tika-s0519t0:54_0": "Jhānādīsu sātisayānaṁ āvajjanādivasībhāvānaṁ, ariyiddhivasena paramassa ca cetovasībhāvassa",
  "tika-s0519t0:54_1": "adhigatattā vasippatto. Atthādīsu savisesabhedagatapaṭisambhidāñāṇattā pabhinnapaṭisambhido.",
  "tika-s0519t0:54_2": "“Paṇḍito, bhikkhave, mahākaccāno, mahāpañño, bhikkhave, mahākaccāno”tiādinā anekesu",
  "tika-s0519t0:54_3": "ṭhānesu bhagavatā pasaṁsitattā sambuddhena pasaṁsito. Tena vuttaṁ “satthu ceva saṁvaṇṇito",
  "tika-s0519t0:54_4": "saṁbhāvito, viññūnañca sabrahmacārina”nti.",
  "tika-s0519t0:55_0": "Anumoditāti “sādhu sādhu, kaccāna, sādhu kho, tvaṁ kaccāna, imaṁ dhammasaṁvaṇṇanaṁ",
  "tika-s0519t0:55_1": "abhāsī”ti evaṁ anumoditā. Ekasmiṁ kira samaye ayaṁ mahāthero jambuvanasaṇḍe viharanto",
  "tika-s0519t0:55_2": "attano santikāvacarānaṁ bhikkhūnaṁ imaṁ hāranayapaṭimaṇḍitaṁ pakaraṇaṁ abhāsi. Bhāsitvā",
  "tika-s0519t0:55_3": "ca bhagavato santikaṁ upasaṅkamitvā bhagavantaṁ abhivādetvā ekamantaṁ nisinno yathābhāsitaṁ",
  "tika-s0519t0:55_4": "imaṁ pakaraṇaṁ bhagavato nivedesi. Taṁ sutvā bhagavā “sādhu sādhū”tiādinā anumoditvā",
  "tika-s0519t0:55_5": "“tasmātiha, tvaṁ kaccāna, imaṁ dhammasaṁvaṇṇanaṁ dhammanettitveva dhārehī”ti nāmaggahaṇaṁ",
  "tika-s0519t0:55_6": "akāsīti vadanti. Desanāhārādinandiyāvaṭṭanayādihāranayānusāreneva sabbadhammasaṁvaṇṇanānaṁ",
  "tika-s0519t0:55_7": "gatiyoti āha “sāsanassa sadāyattā, navaṅgassatthavaṇṇanā”ti.",
  "tika-s0519t0:56_0": "Gambhīrañāṇehīhi gambhīrehi ñāṇehi, na saddhāmattakena, gambhīrañāṇehi vā mahāpaññehi",
  "tika-s0519t0:56_1": "ariyehi. Pakaraṇassa gambhīratthataṁ, attano ca ñāṇassa nātivisayataṁ viditvā saṁvaṇṇanārambhe",
  "tika-s0519t0:56_2": "saṁsīdantampi maṁ sāsanaguṇādiupanissayasampadā ussāhesīti imamatthaṁ dasseti “kiñcāpī”tiādinā.",
  "tika-s0519t0:57_0": "“Pañcapinikāye ogāhetvā”ti iminā nettiyā pañcapi mahānikāye anupavisitvā avaṭṭhānaṁ,",
  "tika-s0519t0:57_1": "tesaṁ saṁvaṇṇanābhāvañca dīpeti. Tattha “katamo assādo ca ādīnavo cā”tiādipeṭakopadesapāḷiṁ",
  "tika-s0519t0:57_2": "ānetvā idha desanāhārādīnaṁ padatthavinicchayo peṭakena saṁsandanaṁ nāma. “yathābala”nti",
  "tika-s0519t0:57_3": "iminā sabbathā sabbabhāgenāpi nettiyā saṁvaṇṇanā mayā na sukarā kātuṁ, attano pana",
  "tika-s0519t0:57_4": "ñāṇabalānurūpaṁ karissāmīti niratimānataṁ dīpeti.",
  "tika-s0519t0:58_0": "Suvisuddhanti suṭṭhu visuddhaṁ, nikāyantaraladdhidosehi antarantarā anuppavesitehi",
  "tika-s0519t0:58_1": "asammissanti adhippāyo. Asaṁkiṇṇanti sanikāyepi padatthantaraparikappanādinā asaṁkiṇṇaṁ",
  "tika-s0519t0:58_2": "tādisasaṅkararahitaṁ anākulaṁ suparicchinnaṁ. Vividhehi ākārehi nicchinotīti vinicchayo.",
  "tika-s0519t0:58_3": "Atthānaṁ vinicchayo atthavinicchayo. Gaṇṭhiṭṭhānabhūtesu atthesu khilamaddanākārena",
  "tika-s0519t0:58_4": "pavattā vimaticchedakathā, nipuṇo sukhumo saṇho atthavinicchayo etassāti nipuṇatthavinicchayo.",
  "tika-s0519t0:58_5": "Atha vā atthe vinicchinotīti atthavinicchayo, yathāvuttaatthavisayañāṇaṁ, nipuṇo",
  "tika-s0519t0:58_6": "cheko atthavinicchayo etassāti nipuṇatthavinicchayo, taṁ nipuṇatthavinicchayaṁ. Samayanti",
  "tika-s0519t0:58_7": "siddhantaṁ. Idaṁ vuttaṁ hoti – mahāvihāravāsīnaṁ siddhanto vuttanayena suparisuddho,",
  "tika-s0519t0:58_8": "anākulo, saṇhasukhumavinicchayo ca, siddhantaṁ taṁ avilomento anukūlato tattha siddhaṁyeva",
  "tika-s0519t0:58_9": "dhammanettiṁ pakāsayanto nettippakaraṇassa atthasaṁvaṇṇanaṁ karissāmīti.",
  "tika-s0519t0:59_0": "Pamādalekhanti aparabhāge potthakāruḷhakāle pamajjitvā likhanavasena pavattappamādapāṭhaṁ.",
  "tika-s0519t0:59_1": "Vajjetvāti apanetvā. Pāḷiṁ sammā niyojayanti taṁ taṁ nettipāḷiṁ tattha tattha udāharaṇabhāvena",
  "tika-s0519t0:59_2": "ānītasutte sammadeva niyojento, atthasaṁvaṇṇanāya vā taṁ taṁ udāharaṇasuttasaṅkhātaṁ",
  "tika-s0519t0:59_3": "pāḷiṁ tasmiṁ tasmiṁ lakkhaṇabhūte nettiganthe sammadeva niyojento. Upadesanti nettiupanisaṁ",
  "tika-s0519t0:59_4": "nettihadayaṁ. Yvāyaṁ sapaṭṭhānavibhāgassa tettiṁsavidhassa nettipadatthassa saha",
  "tika-s0519t0:59_5": "nimittavibhāgena asaṅkarato vavatthito visayo, taṁ. Vibhāvento pakāsento. Tassā nettiyā",
  "tika-s0519t0:59_6": "karissāmi atthavaṇṇananti sambandho.",
  "tika-s0519t0:60_0": "Ettha ca “abhiyācito”ti iminā atthasaṁvaṇṇanāya nimittaṁ dasseti, “ṭhitiṁ ākaṅkhamānena",
  "tika-s0519t0:60_1": "ciraṁ saddhammanettiyā”ti iminā payojanaṁ, “karissāmatthavaṇṇana”nti iminā piṇḍatthaṁ.",
  "tika-s0519t0:60_2": "Saṁvaṇṇiyamānā hi pakaraṇatthā saṁvaṇṇanāya piṇḍattho. “Tamupanissāyā”tiādinā karaṇappakāraṁ.",
  "tika-s0519t0:61": "Idāni saṁvaṇṇanāya savane niyojento “iti attha”nti osānagāthamāha. Tattha “sakkacca”nti padaṁ ubhayattha yojetabbaṁ “sakkaccaṁ vibhajantassa, sakkaccaṁ nisāmayathā”ti.",
  "tika-s0519t0:62": "Ganthārambhakathāvaṇṇanā niṭṭhitā.",
  "tika-s0519t0:63": "Nidānakathāvaṇṇanā",
  "tika-s0519t0:64_0": "Vacanatthajānanena viditappakaraṇatthasāmaññatthassa pakaraṇakathā vuccamānā sobheyyāti",
  "tika-s0519t0:64_1": "nettipadatthaparijānanameva ādimhi yuttarūpanti tadatthaṁ pucchati “tattha kenaṭṭhena",
  "tika-s0519t0:64_2": "nettī”ti. Tattha tatthāti “tassā nettiyā karissāmatthavaṇṇana”nti yadidaṁ vuttaṁ,",
  "tika-s0519t0:64_3": "tasmiṁ; yassā karissāmatthavaṇṇananti paṭiññātaṁ, sā netti kenaṭṭhena nettīti attho.",
  "tika-s0519t0:64_4": "Tatthāti vā “nettippakaraṇassā”ti etasmiṁ vacane yā netti vuttā, sā kenaṭṭhena nettīti",
  "tika-s0519t0:64_5": "attho. “Nayanaṭṭhenā”ti idaṁ kattukaraṇādhikaraṇasādhanānaṁ sādhāraṇavacananti “ariyadhammaṁ",
  "tika-s0519t0:64_6": "nayatī”ti kattusādhanavasena tāva nettisaddassa atthaṁ vatvā idāni karaṇādhikaraṇasādhanavasena",
  "tika-s0519t0:64_7": "vattuṁ “nayanti tāyā”tiādi vuttaṁ.",
  "tika-s0519t0:65_0": "Tathā hi vuttanti nettiupadesādhīnattā eva suttāvabodhassa vuttaṁ. Peṭake “tasmā",
  "tika-s0519t0:65_1": "nibbāyitukāmena sutamayena atthā pariyesitabbā, tattha pariyesanāya ayaṁ anupubbī",
  "tika-s0519t0:65_2": "bhavati soḷasa hārā pañca nayā aṭṭhārasa mūlapadānī”tiādi. Hāranayavicāraṇā vinimutto",
  "tika-s0519t0:65_3": "atthasaṁvaṇṇanāviseso natthīti āha “suttassa atthasaṁvaṇṇanā nettiupadesāyattā”ti.",
  "tika-s0519t0:65_4": "Svāyamattho parato pakiṇṇakakathāyaṁ āvi bhavissati. Evaṁ mahāvisayā cāyaṁ netti",
  "tika-s0519t0:65_5": "kuto pabhavāti āha “suttappabhavā”ti, etena nettiyā pamāṇabhūtataṁ dasseti. Idañca",
  "tika-s0519t0:65_6": "suttassa nettisannissayatāparidīpanaparaṁ, na therappabhavatāpaṭikkhepaparaṁ. Thero",
  "tika-s0519t0:65_7": "hi pañca mahānikāye ogāhetvā taṁsannissayeneva tesaṁ saṁvaṇṇanābhūtaṁ imaṁ pakaraṇaṁ",
  "tika-s0519t0:65_8": "abhāsi, tasmā ayameva saṁvaṇṇanādhammo, yadidaṁ saṁvaṇṇetabbadhammasannissayatā.",
  "tika-s0519t0:66_0": "Pakaraṇaparicchedatoti pakaraṇassa vibhāgato. Hāravicārādayo hi tayo nettippakaraṇassa",
  "tika-s0519t0:66_1": "vibhāgā, pakaraṇabhūtaparicchedato vā. Tīṇi hi etāni pakaraṇāni tayo adhikārā, yadidaṁ",
  "tika-s0519t0:66_2": "hāravicārādayo. Pāḷivavatthānatoti pāṭhasannivesato.",
  "tika-s0519t0:67_0": "“Sabbohi pakaraṇattho”tiādinā saṅgahavārassa anvatthasaññataṁ dasseti. “Nanu cettha",
  "tika-s0519t0:67_1": "paṭṭhānaṁ asaṅgahita”nti codako byabhicāramāha. Itaro yadipi sarūpato asaṅgahitaṁ,",
  "tika-s0519t0:67_2": "atthato pana saṅgahitanti dassento “nayidameva”tiādinā pariharati. Puna “tathā hī”tiādinā",
  "tika-s0519t0:67_3": "tamevatthaṁ pāḷiyā pākaṭataraṁ karoti. Atthanayā nandiyāvaṭṭādayo. Saṅkhārattikā",
  "tika-s0519t0:67_4": "puññābhisaṅkhārādayo, kāyasaṅkhārādayo ca. Tesu atthanayānaṁ aññamaññasaṅgaho parato",
  "tika-s0519t0:67_5": "āvi bhavissati. Itare pana kāmāvacarā, rūpāvacarā ca kusalā cetanā puññābhisaṅkhāro,",
  "tika-s0519t0:67_6": "akusalā cetanā apuññābhisaṅkhāro, arūpāvacarā kusalā cetanā āneñjābhisaṅkhāro. Puññābhisaṅkhāro",
  "tika-s0519t0:67_7": "ca apuññābhisaṅkhāro ca kāyadvārappavatto kāyasaṅkhāro, so eva vacīdvārappavatto",
  "tika-s0519t0:67_8": "vacīsaṅkhāro, manodvārappavatto pana tividhopi cittasaṅkhāro. Iti jātivasena purimattike",
  "tika-s0519t0:67_9": "vuttā eva dhammā dvāravasena dutiyattike vuttā, te eva ca purimattiketi aññamaññasaṅgaho veditabbo.",
  "tika-s0519t0:68_0": "Yatthāti yasmiṁ vāre. Peṭaketi peṭakopadese. Sampatamānāti saṁvaṇṇanāvasena sannipatantā.",
  "tika-s0519t0:68_1": "“Byañjanavidhiputhuttā”ti idaṁ ekasmiṁ sutte anekesaṁ hārānaṁ sannipatanassa kāraṇavacanaṁ.",
  "tika-s0519t0:68_2": "Tathā hi “anekasāmatthiyanicitā saddā”ti akkharacintakā vadanti.",
  "tika-s0519t0:69_0": "“Na sarūpato”ti iminā saṅgahavāre viya uddesaniddesavāresupi paṭṭhānassa atthato",
  "tika-s0519t0:69_1": "uddhaṭataṁ dasseti. Mūlapadaggahaṇeneva gahitattā uddesavāre tāva evaṁ hotu, niddesavāre",
  "tika-s0519t0:69_2": "pana kathanti? Tatthāpi nayaggahaṇeneva mūlapadānipi gahitānīti veditabbaṁ. Na hi",
  "tika-s0519t0:69_3": "mūlapadehi vinā kāci nayayojanā sambhavati. Apare pana “hāranayā viya paṭṭhānaṁ na",
  "tika-s0519t0:69_4": "suttassa saṁvaṇṇanāviseso, atha kho tasmiṁ tasmiṁ sutte saṁkilesabhāgiyatādilabbhamānavisesamattanti",
  "tika-s0519t0:69_5": "na tassa pakaraṇassa padatthasaṅgaho. Evañca katvā tettiṁsāya nettipadatthesu paṭṭhānaṁ",
  "tika-s0519t0:69_6": "asaṅgahitaṁ, uddesaniddesavāresu ca anuddhaṭamevā”ti vadanti.",
  "tika-s0519t0:70_0": "“Pāḷito eva viññāyatī”ti vuttamatthaṁ samatthento “tathā hi…pe… ābhata”nti āha, tena",
  "tika-s0519t0:70_1": "therena bhāsitabhāvo viya bhagavatā anumoditabhāvopi pāḷianugato evāti dasseti. Sāvakabhāsitattā",
  "tika-s0519t0:70_2": "nidānaṁ na vuttanti na sakkā vattunti codento “sāvaka…pe… bhāsita”nti āha. Nayidaṁ",
  "tika-s0519t0:70_3": "ekantikanti ca sāvakabhāsitabuddhabhāsitabhāvo nidānāvacanassa, nidānavacanassa ca",
  "tika-s0519t0:70_4": "akāraṇaṁ ubhayatthāpi ubhayassa dassanato. Tasmā nidānāvacanena nettiyā asāvakabhāsitatā",
  "tika-s0519t0:70_5": "na sijjhatīti dasseti. Tenāha “na ca tāvatā tāni appamāṇaṁ, evamidhāpi daṭṭhabba”nti.",
  "tika-s0519t0:71_0": "Yeneva kāraṇena nidānāvacanassa pamāṇabhāvasādhanatā, teneva kāraṇena imassa pakaraṇassa",
  "tika-s0519t0:71_1": "pamāṇabhāvasiddhīti dasseti “nidānañca nāmā”tiādinā. Idāni “atha vā”tiādinā nettiyā",
  "tika-s0519t0:71_2": "nidānāvacanena abyabhicārahetumāha. Ayañhettha payogo na nettiyā nidānaṁ vattabbaṁ",
  "tika-s0519t0:71_3": "pāḷiyā atthasaṁvaṇṇanābhāvato. Yā hi pāḷiyā atthasaṁvaṇṇanā na tassā nidānavacanaṁ",
  "tika-s0519t0:71_4": "diṭṭhaṁ yathā paṭisambhidāmaggassa, niddesādīnañcāti.",
  "tika-s0519t0:72_0": "“Ayaṁ vibhāgo”tiādinā ekavidhato paṭṭhāya yāva caturāsītisahassappabhedā, tāva yathādassitassa",
  "tika-s0519t0:72_1": "pakaraṇavibhāgassa puna “ādinā nayena pakaraṇavibhāgo veditabbo”ti idaṁ nigamanaṁ.",
  "tika-s0519t0:72_2": "Tattha ādinā nayenāti ādisaddena abhiññeyyadhammaniddesato paññattipaññapetabbadhammavibhajanato",
  "tika-s0519t0:72_3": "tiyaddhapariyāpannadhammavicārato caturoghanittharaṇatthato pañcābhinandanādippahānato",
  "tika-s0519t0:72_4": "chataṇhākāyupasamanato saṅgahavārādisattavārasaṅgahato aṭṭhamicchattasamugghātadīpanatoti",
  "tika-s0519t0:72_5": "evamādīnaṁ saṅgaho daṭṭhabbo."
}