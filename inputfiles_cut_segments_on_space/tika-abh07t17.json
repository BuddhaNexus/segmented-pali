{
  "tika-abh07t17:0": "9. Kammaṭṭhānaparicchedavaṇṇanā",
  "tika-abh07t17:1_0": "1.Ito paccayaniddesato paraṁ nīvaraṇānaṁ samanaṭṭhena samathasaṅkhātānaṁ, aniccādivividhākārato",
  "tika-abh07t17:1_1": "dassanaṭṭhena vipassanāsaṅkhātānañca dvinnaṁ bhāvanānaṁ duvidhampi kammaṭṭhānaṁ duvidhabhāvanākammassa",
  "tika-abh07t17:1_2": "pavattiṭṭhānatāya kammaṭṭhānabhūtamārammaṇaṁ uttaruttarayogakammassa padaṭṭhānatāya",
  "tika-abh07t17:1_3": "kammaṭṭhānabhūtaṁ bhāvanāvīthiñca yathākkamaṁ samathavipassanānukkamena pavakkhāmīti yojanā.",
  "tika-abh07t17:2": "Samathakammaṭṭhānaṁ",
  "tika-abh07t17:3": "Caritabhedavaṇṇanā",
  "tika-abh07t17:4": "3. Rāgo va caritā pakatīti rāgacaritā. Evaṁ dosacaritādayopi. Caritasaṅgahoti mūlacaritavasena puggalasaṅgaho, saṁsaggavasena pana tesaṭṭhi caritā honti. Vuttañhi –",
  "tika-abh07t17:5": "‘‘Rāgādike tike satta, satta saddhādike tike;",
  "tika-abh07t17:6": "Ekadvitikamūlamhi, missato sattasattaka’’nti.",
  "tika-abh07t17:7_0": "Ettha hi rāgacaritā dosacaritā mohacaritā rāgadosacaritā rāgamohacaritā dosamohacaritā",
  "tika-abh07t17:7_1": "rāgadosamohacaritāti evaṁ rāgādike tike sattakamekaṁ. Tathā saddhācaritā buddhicaritā",
  "tika-abh07t17:7_2": "vitakkacaritā saddhābuddhicaritā saddhābuddhivitakkacaritā buddhivitakkacaritā saddhābuddhivitakkacaritāti",
  "tika-abh07t17:7_3": "saddhādikepi tike ekanti evaṁ dve tike amissetvā cuddasa caritā honti. Rāgāditike",
  "tika-abh07t17:7_4": "pana ekadvitikamūlavasena saddhāditikena saha yojite rāgasaddhācaritā rāgabuddhicaritā",
  "tika-abh07t17:7_5": "rāgavitakkacaritā rāgasaddhābuddhicaritā rāgasaddhāvitakkacaritā rāgabuddhivitakkacaritā",
  "tika-abh07t17:7_6": "rāgasaddhābuddhivitakkacaritāti rāgamūlanaye ekaṁ sattakaṁ, tathā ‘‘dosasaddhācaritā",
  "tika-abh07t17:7_7": "dosabuddhicaritā dosavitakkacaritā’’tyādinā dosamūlanayepi ekaṁ, ‘‘mohasaddhācaritā’’tyādinā",
  "tika-abh07t17:7_8": "mohamūlanayepi ekanti evaṁ ekamūlanaye sattakattayaṁ hoti. Yathā cettha, evaṁ dvimūlakanayepi",
  "tika-abh07t17:7_9": "‘‘rāgadosasaddhācaritā rāgadosabuddhicaritā rāgadosavitakkacaritā’’tyādinā sattakattayaṁ.",
  "tika-abh07t17:7_10": "Timūlakanaye pana ‘‘rāgadosamohasaddhācaritā’’tyādinā ekaṁ sattakanti evaṁ missato",
  "tika-abh07t17:7_11": "sattasattakavasena ekūnapaññāsa caritā honti. Iti imā ekūnapaññāsa, purimā ca cuddasāti",
  "tika-abh07t17:7_12": "tesaṭṭhi caritā daṭṭhabbā. Keci pana diṭṭhiyā saddhiṁ ‘‘catusaṭṭhī’’ti vaṇṇenti.",
  "tika-abh07t17:8": "Caritabhedavaṇṇanā niṭṭhitā.",
  "tika-abh07t17:9": "Bhāvanābhedavaṇṇanā",
  "tika-abh07t17:10_0": "4. Bhāvanāya paṭisaṅkhārakammabhūtā, ādikammabhūtā vā pubbabhāgabhāvanā parikammabhāvanā",
  "tika-abh07t17:10_1": "nāma. Nīvaraṇavikkhambhanato paṭṭhāya gotrabhūpariyosānā kāmāvacarabhāvanā upacārabhāvanā",
  "tika-abh07t17:10_2": "nāma. Appanāya samīpacārittā gāmūpacārādayo viya. Mahaggatabhāvappattā appanābhāvanā",
  "tika-abh07t17:10_3": "nāma appanāsaṅkhātavitakkapamukhattā . Sampayuttadhammehi ārammaṇe appento viya pavattatīti",
  "tika-abh07t17:10_4": "vitakko appanā. Tathā hi so ‘‘appanā byappanā’’ti (dha. sa. 7) niddiṭṭho. Tappamukhatāvasena",
  "tika-abh07t17:10_5": "pana sabbepi mahaggatānuttarajhānadhammā ‘‘appanā’’ti vuccanti.",
  "tika-abh07t17:11": "Bhāvanābhedavaṇṇanā niṭṭhitā.",
  "tika-abh07t17:12": "Nimittabhedavaṇṇanā",
  "tika-abh07t17:13_0": "5. Parikammassa nimittaṁ ārammaṇattāti parikammanimittaṁ, kasiṇamaṇḍalādi. Tadeva",
  "tika-abh07t17:13_1": "cakkhunā diṭṭhaṁ viya manasā uggahetabbaṁ nimittaṁ, uggaṇhantassa vā nimittanti uggahanimittaṁ.",
  "tika-abh07t17:13_2": "Tappaṭibhāgaṁ vaṇṇādikasiṇadosarahitaṁ nimittaṁ upacārappanānaṁ ārammaṇattāti paṭibhāganimittaṁ.",
  "tika-abh07t17:14_0": "6. Pathavīyeva kasiṇaṁ ekadese aṭṭhatvā anantassa pharitabbatāya sakalaṭṭhenāti pathavīkasiṇaṁ,",
  "tika-abh07t17:14_1": "kasiṇamaṇḍalaṁ. Paṭibhāganimittaṁ, tadārammaṇañca jhānaṁ ‘pathavīkasiṇa’nti vuccati.",
  "tika-abh07t17:14_2": "Tathā āpokasiṇādīsupi. Tattha pathavādīni cattāri bhūtakasiṇāni. Nīlādīni cattāri",
  "tika-abh07t17:14_3": "vaṇṇakasiṇāni, paricchinnākāso ākāsakasiṇaṁ, candādiāloko ālokakasiṇanti daṭṭhabbaṁ.",
  "tika-abh07t17:15_0": "7. Uddhaṁ dhumātaṁ sūnaṁ chavasarīraṁ uddhumātaṁ, tadeva kucchitaṭṭhenauddhumātakaṁ.",
  "tika-abh07t17:15_1": "Evaṁ sesesupi. Setarattādinā vimissitaṁ yebhuyyena nīlavaṇṇaṁ chavasarīraṁ vinīlakaṁ",
  "tika-abh07t17:15_2": "visesato nīlakanti katvā. Vissavantapubbakaṁ vipubbakaṁ. Majjhe dvidhā chinnaṁ vicchiddakaṁ.",
  "tika-abh07t17:15_3": "Soṇasiṅgālādīhi vividhākārena khāyitaṁ vikkhāyitakaṁ. Soṇasiṅgālādīhi vividhenākārena",
  "tika-abh07t17:15_4": "khaṇḍitvā tattha tattha khittaṁ vikkhittakaṁ. Kākapadādiākārena satthena hanitvā",
  "tika-abh07t17:15_5": "vividhaṁ khittaṁ hatavikkhittakaṁ. Lohitapaggharaṇakaṁ lohitakaṁ. Kimikulapaggharaṇakaṁ",
  "tika-abh07t17:15_6": "puḷavakaṁ. Antamaso ekampi aṭṭhi aṭṭhikaṁ.",
  "tika-abh07t17:16_0": "8. Anu anu saraṇaṁ anussati, arahatādibuddhaguṇārammaṇā anussati buddhānussati. Svākkhātatādidhammaguṇārammaṇā",
  "tika-abh07t17:16_1": "anussati dhammānussati. Suppaṭipannatādisaṁghaguṇārammaṇā anussati saṁghānussati.",
  "tika-abh07t17:16_2": "Akhaṇḍatādinā suparisuddhassa attano sīlaguṇassa anussaraṇaṁ sīlānussati. Vigatamalamaccheratādivasena",
  "tika-abh07t17:16_3": "attano cāgānussaraṇaṁ cāgānussati. ‘‘Yehi saddhādīhi samannāgatā devā devattaṁ gatā,",
  "tika-abh07t17:16_4": "tādisā guṇā mayi santī’’ti evaṁ devatā sakkhiṭṭhāne ṭhapetvā attano saddhādiguṇānussaraṇaṁ",
  "tika-abh07t17:16_5": "devatānussati. Sabbadukkhūpasamabhūtassa nibbānassa guṇānussaraṇaṁ upasamānussati.",
  "tika-abh07t17:16_6": "Jīvitindriyupacchedabhūtassa maraṇassa anussaraṇaṁ maraṇānussati. Kesādikāyakoṭṭhāse",
  "tika-abh07t17:16_7": "gatā pavattā sati kāyagatāsati. Ānañca apānañca ānāpānaṁ, assāsapassāsā, tadārammaṇā sati ānāpānassati.",
  "tika-abh07t17:17_0": "9. Mijjati siniyhatīti mettā, mittesu bhavāti vā mettā, sā sattānaṁ hitasukhūpasaṁharaṇalakkhaṇā.",
  "tika-abh07t17:17_1": "Paradukkhāpanayanakāmatālakkhaṇā karuṇā. Parasampattipamodalakkhaṇā muditā. Iṭṭhāniṭṭhesu",
  "tika-abh07t17:17_2": "majjhattākārappavattilakkhaṇā upekkhā. Appamāṇasattārammaṇattā appamaññā. Uttamavihārabhāvato,",
  "tika-abh07t17:17_3": "uttamānaṁ vā vihārabhāvato brahmavihāro.",
  "tika-abh07t17:18": "10. Gamanapariyesanaparibhogādipaccavekkhaṇavasena kabaḷīkārāhāre paṭikūlanti pavattā saññā āhāre paṭikūlasaññā.",
  "tika-abh07t17:19": "11. Pathavīdhātuādīnaṁ catunnaṁ dhātūnaṁ salakkhaṇato kesādisasambhārādito ca vavatthānaṁ catudhātuvavatthānaṁ.",
  "tika-abh07t17:20": "12. Arūpe ārammaṇe pavattā āruppā.",
  "tika-abh07t17:21": "Nimittabhedavaṇṇanā niṭṭhitā.",
  "tika-abh07t17:22": "Sappāyabhedavaṇṇanā",
  "tika-abh07t17:23_0": "13. Idāni tassa tassa puggalassa caritānukūlakammaṭṭhānaṁ dassetuṁ ‘‘caritāsu panā’’tyādimāha.",
  "tika-abh07t17:23_1": "Rāgo va caritaṁ pakati etassāti rāgacarito, rāgabahulo puggalo, rāgassa ujuvipaccanīkabhāvato",
  "tika-abh07t17:23_2": "asubhakammaṭṭhānaṁ tassa sappāyaṁ. Ānāpānaṁ mohacaritassa, vitakkacaritassa ca sappāyaṁ",
  "tika-abh07t17:23_3": "buddhivisayabhāvena mohappaṭipakkhattā, vitakkasandhāvanassa nivārakattā ca. Cha",
  "tika-abh07t17:23_4": "buddhānussatiādayo saddhācaritassa sappāyā saddhāvuddhihetubhāvato.",
  "tika-abh07t17:24": "17.Maraṇaupasamasaññāvavatthānāni buddhicaritassa sappāyāni gambhīrabhāvato buddhiyā eva visayattā.",
  "tika-abh07t17:25_0": "18.Sesānīti catubbidhabhūtakasiṇaākāsaālokakasiṇaāruppacatukkavasena dasavidhāni.",
  "tika-abh07t17:25_1": "Tatthāpīti tesu dasasu kammaṭṭhānesu. Puthulaṁ mohacaritassa sappāyaṁ sambādhe okāse",
  "tika-abh07t17:25_2": "cittassa bhiyyosomattāya sammuyhanato. Khuddakaṁ vitakkacaritassa sappāyaṁ mahantārammaṇassa",
  "tika-abh07t17:25_3": "vitakkasandhāvanapaccayattā. Ujuvipaccanīkato ceva atisappāyatāya cetaṁ vuttaṁ. Rāgādīnaṁ",
  "tika-abh07t17:25_4": "pana avikkhambhikā, saddhādīnaṁ vā anupakārikā kasiṇādibhāvanā nāma natthi.",
  "tika-abh07t17:26": "Sappāyabhedavaṇṇanā niṭṭhitā.",
  "tika-abh07t17:27": "Bhāvanābhedavaṇṇanā",
  "tika-abh07t17:28_0": "19.Sabbatthāpīti cattālīsakammaṭṭhānesupi natthi appanā, buddhaguṇādīnaṁ paramatthabhāvato,",
  "tika-abh07t17:28_1": "anekavidhattā, ekassapi gambhīrabhāvato ca. Buddhānussatiādīsu dasasu kammaṭṭhānesu",
  "tika-abh07t17:28_2": "appanāvasena samādhissa patiṭṭhātuṁ asakkuṇeyyattā appanābhāvaṁ appatvā samādhi upacārabhāvena",
  "tika-abh07t17:28_3": "patiṭṭhāti. Lokuttarasamādhi, pana dutiyacatutthāruppasamādhi ca sabhāvadhammepi",
  "tika-abh07t17:28_4": "bhāvanāvisesavasena appanaṁ pāpuṇāti. Visuddhibhāvanānukkamavasena hi lokuttaro appanaṁ",
  "tika-abh07t17:28_5": "pāpuṇāti. Ārammaṇasamatikkamabhāvanāvasena āruppasamādhi. Appanāppattasseva hi catutthajjhānasamādhino",
  "tika-abh07t17:28_6": "ārammaṇasamatikkamanamattaṁ hoti.",
  "tika-abh07t17:29": "21. Pañcapi jhānāni etesamatthi, tattha niyuttānīti vā pañcakajjhānikāni.",
  "tika-abh07t17:30_0": "22. Asubhabhāvanāya paṭikūlārammaṇattā caṇḍasotāya nadiyā arittabalena nāvā viya",
  "tika-abh07t17:30_1": "vitakkabaleneva tattha cittaṁ pavattatīti asubhakammaṭṭhāne avitakkajjhānāsambhavato",
  "tika-abh07t17:30_2": "‘‘paṭhamajjhānikā’’ti vuttaṁ.",
  "tika-abh07t17:31": "23. Mettākaruṇāmuditānaṁ domanassasahagatabyāpādavihiṁsānabhiratīnaṁ pahāyakattā domanassappaṭipakkhena somanasseneva sahagatatā yuttāti ‘‘mettādayo tayo catukkajjhānikā’’ti vuttā.",
  "tika-abh07t17:32_0": "24. ‘‘Sabbe sattā sukhitā hontu, dukkhā muccantu, laddhasukhasampattito mā vigacchantū’’ti",
  "tika-abh07t17:32_1": "mettādivasappavattabyāpārattayaṁ pahāya kammassakatādassanena sattesu majjhattākārappavattabhāvanānibbattāya",
  "tika-abh07t17:32_2": "tatramajjhattupekkhāya balavatarattā upekkhābrahmavihārassa sukhasahagatāsambhavato",
  "tika-abh07t17:32_3": "‘‘upekkhā pañcamajjhānikā’’ti vuttā.",
  "tika-abh07t17:33": "Bhāvanābhedavaṇṇanā niṭṭhitā.",
  "tika-abh07t17:34": "Gocarabhedavaṇṇanā",
  "tika-abh07t17:35": "26.Yathārahanti taṁtaṁārammaṇānurūpato. Kassaci ārammaṇassa aparibyattatāya ‘‘pariyāyenā’’ti vuttaṁ.",
  "tika-abh07t17:36": "27. Kasiṇāsubhakoṭṭhāsānāpānassatīsveva hi paribyattanimittasambhavoti.",
  "tika-abh07t17:37_0": "28.Pathavīmaṇḍalādīsu nimittaṁ uggaṇhantassāti ādimhi tāva catupārisuddhisīlaṁ visodhetvā",
  "tika-abh07t17:37_1": "dasavidhaṁ palibodhaṁ upacchinditvā piyagarubhāvanīyādiguṇasamannāgataṁ kalyāṇamittaṁ",
  "tika-abh07t17:37_2": "upasaṅkamitvā attano cariyānukūlaṁ kammaṭṭhānaṁ gahetvā aṭṭhārasavidhaṁ ananurūpavihāraṁ",
  "tika-abh07t17:37_3": "pahāya pañcaṅgasamannāgate anurūpavihāre viharantassa kesanakhaharaṇādikhuddakapalibodhupacchedaṁ",
  "tika-abh07t17:37_4": "katvā kasiṇamaṇḍalādīni purato katvā ānāpānakoṭṭhāsādīsu cittaṁ ṭhapetvā nisīditvā",
  "tika-abh07t17:37_5": "‘‘pathavī pathavī’’tyādinā taṁtaṁbhāvanānukkamena pathavīkasiṇādīsu taṁtadārammaṇesu",
  "tika-abh07t17:37_6": "nimittaṁ uggaṇhantassa. Ayamettha saṅkhepo. Vitthārato pana bhāvanā visuddhimaggato",
  "tika-abh07t17:37_7": "(visuddhi. 1.54 ādayo) gahetabbā. Duvidhampi hi bhāvanāvidhānaṁ idha ācariyena atisaṅkhepato",
  "tika-abh07t17:37_8": "vuttaṁ, tadatthadassanatthañca vitthāranaye āhariyamāne atippapañco siyāti mayampi",
  "tika-abh07t17:37_9": "taṁ na vitthāressāma. Yadā pana taṁ nimittaṁ cittena samuggahitanti evaṁ pavattānupubbabhāvanāvasena",
  "tika-abh07t17:37_10": "yadā taṁ parikammanimittaṁ cittena sammā uggahitaṁ hoti. Manodvārassa āpāthamāgatanti",
  "tika-abh07t17:37_11": "cakkhuṁ nimmīletvā, aññattha gantvā vā manasi karontassa kasiṇamaṇḍalasadisameva",
  "tika-abh07t17:37_12": "hutvā manodvārikajavanānaṁ āpāthaṁ āgataṁ hoti.",
  "tika-abh07t17:38": "29.Samādhiyatīti visesato cittekaggatāpattiyā samāhitā hoti.",
  "tika-abh07t17:39_0": "30. Cittasamādhānavasena puggalopi samāhitoyevāti vuttaṁ ‘‘tathā samāhitassā’’ti.",
  "tika-abh07t17:39_1": "Tappaṭibhāganti uggahanimittasadisaṁ, tatoyeva hi taṁ ‘‘paṭibhāganimitta’’nti vuccati.",
  "tika-abh07t17:39_2": "Taṁ pana uggahanimittato atiparisuddhaṁ hoti. Vatthudhammavimuccitanti paramatthadhammato",
  "tika-abh07t17:39_3": "vimuttaṁ, vatthudhammato vā kasiṇamaṇḍalagatakasiṇadosato vinimuttaṁ. Bhāvanāya nibbattattā",
  "tika-abh07t17:39_4": "bhāvanāmayaṁ. Samappitanti suṭṭhu appitaṁ.",
  "tika-abh07t17:40": "31.Tato paṭṭhāyāti paṭibhāganimittuppattito paṭṭhāya.",
  "tika-abh07t17:41_0": "33. Pañcasu jhānaṅgesu ekekārammaṇe uppannāvajjanānantaraṁ catupañcajavanakatipayabhavaṅgato",
  "tika-abh07t17:41_1": "paraṁ agantvā aparāparaṁ jhānaṅgāvajjanasamatthatā āvajjanavasitā nāma. Samāpajjitukāmatānantaraṁ",
  "tika-abh07t17:41_2": "katipayabhavaṅgato paraṁ agantvā uppannāvajjanānantaraṁ samāpajjituṁ samatthatā samāpajjanavasitā",
  "tika-abh07t17:41_3": "nāma. Setu viya sīghasotāya nadiyā oghaṁ bhavaṅgavegaṁ upacchinditvā yathāparicchinnakālaṁ",
  "tika-abh07t17:41_4": "jhānaṁ ṭhapetuṁ samatthatā bhavaṅgapātato rakkhaṇayogyatā adhiṭṭhānavasitā nāma.",
  "tika-abh07t17:41_5": "Yathā paricchinnakālaṁ anatikkamitvā jhānato vuṭṭhānasamatthatā vuṭṭhānavasitā nāma.",
  "tika-abh07t17:41_6": "Atha vā yathāparicchinnakālato uddhaṁ gantuṁ adatvā ṭhapanasamatthatā adhiṭṭhānavasitā",
  "tika-abh07t17:41_7": "nāma. Yathāparicchinnakālato anto avuṭṭhahitvā yathākālavaseneva vuṭṭhānasamatthatā",
  "tika-abh07t17:41_8": "vuṭṭhānavasitā nāmāti alamatippapañcena. Paccavekkhaṇavasitā pana āvajjanavasitāya",
  "tika-abh07t17:41_9": "eva siddhā. Āvajjanānantarajavanāneva hi paccavekkhaṇajavanāni nāma. Vitakkādioḷārikaṅgaṁ",
  "tika-abh07t17:41_10": "pahānāyāti dutiyajjhānādīhi vitakkādioḷārikaṅgānaṁ jhānakkhaṇe anuppādāya. Padahatoti",
  "tika-abh07t17:41_11": "parikammaṁ karontassa. Tassa pana upacārabhāvanā nipphannā nāma hoti vitakkādīsu",
  "tika-abh07t17:41_12": "nikantivikkhambhanato paṭṭhāyāti daṭṭhabbaṁ. Yathārahanti taṁtaṁjhānikakasiṇādiārammaṇānurūpaṁ.",
  "tika-abh07t17:42_0": "36. Ākāsakasiṇassa ugghāṭetuṁ asakkuṇeyyattā vuttaṁ ‘‘ākāsavajjitesū’’ti. Kasiṇanti",
  "tika-abh07t17:42_1": "kasiṇapaṭibhāganimittaṁ. Ugghāṭetvāti amanasikāravasena uddharitvā. Anantavasena",
  "tika-abh07t17:42_2": "parikammaṁ karontassāti ‘‘anantaṁ ākāsaṁ, anantaṁ ākāsa’’nti ākāsaṁ ārabbha parikammaṁ",
  "tika-abh07t17:42_3": "karontassa, na pana kevalaṁ ‘‘anantaṁ ananta’’nti. Evaṁ viññāṇañcāyatanepi. ‘‘Ananta’’nti",
  "tika-abh07t17:42_4": "avatvāpi ‘‘ākāso ākāso (visuddhi. 1.276), viññāṇaṁ viññāṇa’’nti (visuddhi. 1.281)",
  "tika-abh07t17:42_5": "manasi kātuṁ vaṭṭatīti ācariyā.",
  "tika-abh07t17:43": "39.‘‘Santametaṁ, paṇītameta’’nti parikammaṁ karontassāti abhāvamattārammaṇatāya ‘‘etaṁ santaṁ, etaṁ paṇīta’’nti bhāventassa.",
  "tika-abh07t17:44_0": "40.Avasesesu cāti kasiṇādīhi saha appanāvahakammaṭṭhānato avasesesu buddhānussatiādīsu",
  "tika-abh07t17:44_1": "aṭṭhasu , saññāvavatthānesu cāti dasasu kammaṭṭhānesu. Parikammaṁ katvāti ‘‘so bhagavā",
  "tika-abh07t17:44_2": "itipi arahaṁ, itipi sammāsambuddho’’tyādinā (visuddhi. 1.124) vuttavidhānena parikammaṁ",
  "tika-abh07t17:44_3": "katvā. Sādhukamuggahiteti buddhādiguṇaninnapoṇapabbhāracittatāvasena suṭṭhu uggahite.",
  "tika-abh07t17:44_4": "Parikammañca samādhiyatīti parikammabhāvanā samāhitā nipphajjati. Upacāro ca sampajjatīti",
  "tika-abh07t17:44_5": "nīvaraṇāni vikkhambhento upacārasamādhi ca uppajjati.",
  "tika-abh07t17:45_0": "41.Abhiññāvasenapavattamānanti abhivisesato jānanaṭṭhena abhiññāsaṅkhātaṁ iddhividhādipañcalokiyābhiññāvasena",
  "tika-abh07t17:45_1": "pavattamānaṁ, abhiññāpādakapañcamajjhānā vuṭṭhahitvāti kasiṇānulomādīhi cuddasahākārehi",
  "tika-abh07t17:45_2": "(visuddhi. 2.365) cittaṁ paridametvā abhinīhārakkhamaṁ katvā upekkhekaggatāyogato",
  "tika-abh07t17:45_3": "anurūpattā ca rūpāvacarapañcamajjhānameva abhiññānaṁ pādakaṁ patiṭṭhābhūtaṁ pathavādikasiṇārammaṇaṁ",
  "tika-abh07t17:45_4": "pañcamajjhānaṁ, taṁ samāpajjitvā tato vuṭṭhāya. Adhiṭṭheyyādikamāvajjetvāti iddhividhañāṇassa",
  "tika-abh07t17:45_5": "parikammakāle adhiṭṭhātabbaṁ vikubbanīyaṁ satādikaṁ komārarūpādikaṁ, dibbasotassa",
  "tika-abh07t17:45_6": "parikammakāle thūlasukhumabhedaṁ saddaṁ, cetopariyañāṇassa parikammakāle parassa",
  "tika-abh07t17:45_7": "hadayaṅgatavaṇṇadassanena sarāgādibhedaṁ cittaṁ, pubbenivāsānussatiñāṇassa parikammasamaye",
  "tika-abh07t17:45_8": "purimabhavesu cuticittādibhedaṁ pubbe nivutthakkhandhaṁ, dibbacakkhussa parikammasamaye",
  "tika-abh07t17:45_9": "obhāsapharitaṭṭhānagataṁ rūpaṁ vā āvajjetvā.",
  "tika-abh07t17:46_0": "Parikammaṁ karontassāti ‘‘sataṁ homi, sahassaṁ homī’’tyādinā parikammaṁ karontassa.",
  "tika-abh07t17:46_1": "Rūpādīsūti parikammavisayabhūtesu rūpapādakajjhānasaddaparacittapubbenivutthakkhandhādibhedesu",
  "tika-abh07t17:46_2": "ārammaṇesu. Ettha hi iddhividhañāṇassa tāva pādakajjhānaṁ, kāyo, rūpādiadhiṭṭhāne",
  "tika-abh07t17:46_3": "rūpādīni cāti cha ārammaṇāni . Tattha pādakajjhānaṁ atītameva, kāyo paccuppanno,",
  "tika-abh07t17:46_4": "itaraṁ paccuppannamanāgataṁ vā. Dibbasotassa pana saddoyeva, so ca kho paccuppanno.",
  "tika-abh07t17:46_5": "Paracittavijānanāya pana atīte sattadivasesu, anāgate sattadivasesu ca pavattaṁ parittādīsu",
  "tika-abh07t17:46_6": "yaṁ kiñci tikālikaṁ cittameva ārammaṇaṁ hotīti mahāaṭṭhakathācariyā (visuddhi. 2.416;",
  "tika-abh07t17:46_7": "dha. sa. aṭṭha. 1434).",
  "tika-abh07t17:47_0": "Saṅgahakārā pana ‘‘cattāropi khandhā’’ti (dha. sa. aṭṭha. 1434) vadanti, kathaṁ panassā",
  "tika-abh07t17:47_1": "paccuppannacittārammaṇatā, nanu ca āvajjanāya gahitameva iddhicittassa ārammaṇaṁ",
  "tika-abh07t17:47_2": "hoti, āvajjanāya ca paccuppannacittamārammaṇaṁ katvā nirujjhamānāya taṁsamakālameva",
  "tika-abh07t17:47_3": "parassa cittampi nirujjhatīti āvajjanajavanānaṁ kālavasena ekārammaṇatā na siyā,",
  "tika-abh07t17:47_4": "maggaphalavīthito aññattha āvajjanajavanānaṁ kathañca nānārammaṇatā na adhippetāti?",
  "tika-abh07t17:47_5": "Aṭṭhakathāyaṁ (visuddhi. 2.416; dha. sa. aṭṭha. 1434) tāva santatiaddhāpaccuppannārammaṇatā",
  "tika-abh07t17:47_6": "yojitā. Ānandācariyo (dha. sa. mūlaṭī. 1434 thoka visadisaṁ) pana bhaṇati ‘‘pādakajjhānato",
  "tika-abh07t17:47_7": "vuṭṭhāya paccuppannādivibhāgaṁ akatvā kevalaṁ ‘imassa cittaṁ jānāmi’cceva parikammaṁ",
  "tika-abh07t17:47_8": "katvā punapi pādakajjhānaṁ samāpajjitvā vuṭṭhāya aviseseneva cittaṁ āvajjetvā tiṇṇaṁ,",
  "tika-abh07t17:47_9": "catunnaṁ vā parikammānaṁ anantaraṁ cetopariyañāṇena parassa cittaṁ paṭivijjhati rūpaṁ",
  "tika-abh07t17:47_10": "viya dibbacakkhunā. Pacchā kāmāvacaracittena sarāgādivavatthānampi karoti nīlādivavatthānaṁ",
  "tika-abh07t17:47_11": "viya. Tāni ca sabbāni abhimukhībhūtacittārammaṇāneva, aniṭṭhe ca ṭhāne nānārammaṇatādoso",
  "tika-abh07t17:47_12": "natthi abhinnākārappavattito’’ti. Pubbenivāsānussatiñāṇassa pubbe nivutthakkhandhā,",
  "tika-abh07t17:47_13": "khandhappaṭibaddhāni ca nāmagottāni, nibbānañca ārammaṇaṁ hoti, dibbacakkhussa pana",
  "tika-abh07t17:47_14": "rūpameva paccuppannanti ayametesaṁ ārammaṇavibhāgo. Yathārahamappetīti taṁtaṁparikammānurūpato appeti.",
  "tika-abh07t17:48_0": "42. Idāni ārammaṇānaṁ bhedena abhiññābhedaṁ dassetuṁ ‘‘iddhividhā’’tyādimāha. Adhiṭṭhānādi",
  "tika-abh07t17:48_1": "iddhippabhedo etissāti iddhividhā. Dibbānaṁ sotasadisatāya, dibbavihārasannissitatāya",
  "tika-abh07t17:48_2": "ca dibbañca taṁ sotañcāti dibbasotaṁ. Paresaṁ cittaṁ viññāyati etāyāti paracittavijānanā.",
  "tika-abh07t17:48_3": "Attano santāne nivutthavasena ceva gocaranivāsavasena ca pubbe atītabhavesu khandhādīnaṁ",
  "tika-abh07t17:48_4": "anussaraṇaṁ pubbenivāsānussati. Vuttanayena dibbañca taṁ cakkhu cāti dibbacakkhu.",
  "tika-abh07t17:48_5": "‘Cutūpapātañāṇa’nti pana dibbacakkhumeva vuccati. Yathākammūpagañāṇaanāgataṁsañāṇānipi",
  "tika-abh07t17:48_6": "dibbacakkhuvaseneva ijjhanti. Na hi tesaṁ visuṁ parikammaṁ atthi. Tattha anāgataṁsañāṇassa",
  "tika-abh07t17:48_7": "tāva anāgate sattadivasato paraṁ pavattanakaṁ cittacetasikaṁ dutiyadivasato paṭṭhāya",
  "tika-abh07t17:48_8": "pavattanakañca yaṁ kiñci ārammaṇaṁ hoti. Tañhi savisaye sabbaññutaññāṇagatikanti.",
  "tika-abh07t17:48_9": "Yathā kammūpagañāṇassa pana kusalākusalasaṅkhātā cetanā, cattāropi vā khandhā ārammaṇanti daṭṭhabbaṁ.",
  "tika-abh07t17:49": "Gocaravasena bhedo gocarabhedo.",
  "tika-abh07t17:50": "Gocarabhedavaṇṇanā niṭṭhitā.",
  "tika-abh07t17:51": "Samathakammaṭṭhānavaṇṇanā niṭṭhitā.",
  "tika-abh07t17:52": "Vipassanākammaṭṭhānaṁ",
  "tika-abh07t17:53": "Visuddhibhedavaṇṇanā",
  "tika-abh07t17:54_0": "43. Aniccādivasena vividhākārena passatīti vipassanā, aniccānupassanādikā bhāvanāpaññā.",
  "tika-abh07t17:54_1": "Tassā kammaṭṭhānaṁ, sāyeva vā kammaṭṭhānanti vipassanākammaṭṭhānaṁ. Tasmiṁ vipassanākammaṭṭhāne",
  "tika-abh07t17:54_2": "sattavidhena visuddhisaṅgahoti sambandho.",
  "tika-abh07t17:55_0": "44. Aniccatāyeva lakkhaṇaṁ lakkhitabbaṁ, lakkhīyati anenāti vā aniccalakkhaṇaṁ. Udayavayapaṭipīḷanasaṅkhātadukkhabhāvo",
  "tika-abh07t17:55_1": "va lakkhaṇanti dukkhalakkhaṇaṁ. Paraparikappitassa attano abhāvo anattatā, tadeva",
  "tika-abh07t17:55_2": "lakkhaṇanti anattalakkhaṇaṁ.",
  "tika-abh07t17:56": "45. Tiṇṇaṁ lakkhaṇānaṁ anu anu passanā aniccānupassanādikā.",
  "tika-abh07t17:57_0": "46. Khandhādīnaṁ kalāpato sammasanavasappavattaṁ ñāṇaṁ sammasanañāṇaṁ. Uppādabhaṅgānupassanāvasappavattañāṇaṁ",
  "tika-abh07t17:57_1": "udayabbayañāṇaṁ. Udayaṁ muccitvā vaye pavattaṁ ñāṇaṁ bhaṅgañāṇaṁ. Saṅkhārānaṁ bhayato",
  "tika-abh07t17:57_2": "anupassanāvasena pavattaṁ ñāṇaṁ bhayañāṇaṁ, diṭṭhabhayānaṁ ādīnavato pekkhaṇavasena",
  "tika-abh07t17:57_3": "pavattaṁ ñāṇaṁ ādīnavañāṇaṁ, diṭṭhādīnavesu nibbindanavasappavattaṁ ñāṇaṁ nibbidāñāṇaṁ.",
  "tika-abh07t17:57_4": "Nibbinditvā saṅkhārehi muccitukamyatāvasena pavattaṁ ñāṇaṁ muccitukamyatāñāṇaṁ. Muccanassa",
  "tika-abh07t17:57_5": "upāyasampaṭipādanatthaṁ puna saṅkhārānaṁ pariggahavasappavattaṁ ñāṇaṁ paṭisaṅkhāñāṇaṁ.",
  "tika-abh07t17:57_6": "Paṭisaṅkhātadhammesu bhayanandīvivajjanavasena ajjhupekkhitvā pavattaṁ ñāṇaṁ saṅkhārupekkhāñāṇaṁ.",
  "tika-abh07t17:57_7": "Purimānaṁ navannaṁ kiccanipphattiyā, upari ca sattatiṁsāya bodhipakkhiyadhammānaṁ",
  "tika-abh07t17:57_8": "anukūlaṁ ñāṇaṁ anulomañāṇaṁ.",
  "tika-abh07t17:58": "47. Attasuññatāya suññato. Saṁyojanādīhi vimuccanaṭṭhena vimokkho. Niccanimittādino abhāvato animitto. Paṇihitassa taṇhāpaṇidhissa abhāvato appaṇihito.",
  "tika-abh07t17:59_0": "49. Yo naṁ pāti, taṁ mokkheti apāyādīhi dukkhehīti pātimokkhaṁ, tadeva kāyaduccaritādīhi",
  "tika-abh07t17:59_1": "saṁvaraṇato saṁvaro, samādhānopadhāraṇaṭṭhena sīlañcāti pātimokkhasaṁvarasīlaṁ. Manacchaṭṭhānaṁ",
  "tika-abh07t17:59_2": "indriyānaṁ rūpādīsu saṁvaraṇavasena pavattaṁ sīlaṁ indriyasaṁvarasīlaṁ. Micchājīva",
  "tika-abh07t17:59_3": "vivajjanena ājīvassa parisuddhivasappavattaṁ ājīvapārisuddhisīlaṁ. Paccaye sannissitaṁ",
  "tika-abh07t17:59_4": "tesaṁ idamatthikatāya paccavekkhaṇasīlaṁ paccayasannissitasīlaṁ. Catubbidhattā desanāsaṁvarapariyeṭṭhipaccavekkhaṇavasena,",
  "tika-abh07t17:59_5": "parisuddhattā ca catupārisuddhisīlaṁ nāma.",
  "tika-abh07t17:60": "50.Cittavisuddhi nāma cittassa vinīvaraṇabhāvāpādanavasena visodhanato, cittasīsena niddiṭṭhattā, visuddhattā cāti vā katvā.",
  "tika-abh07t17:61_0": "51. ‘‘Dhammānaṁ sāmaññasabhāvo lakkhaṇaṁ, kiccasampattiyo raso, upaṭṭhānākāro, phalañca",
  "tika-abh07t17:61_1": "paccupaṭṭhāna’’nti evaṁ vuttānaṁ lakkhaṇādīnaṁ ‘‘phusanalakkhaṇo phasso, kakkhaḷalakkhaṇā",
  "tika-abh07t17:61_2": "pathavī’’tyādinā vitthārato, ‘‘namanalakkhaṇaṁ nāmaṁ, ruppanalakkhaṇaṁ rūpa’’ntyādinā",
  "tika-abh07t17:61_3": "saṅkhepato ca pariggaho paccattalakkhaṇādivasena paricchijja gahaṇaṁ dukkhasaccavavatthānaṁ",
  "tika-abh07t17:61_4": "diṭṭhivisuddhi nāma ‘‘nāmarūpato attā natthī’’ti dassanato diṭṭhi ca attadiṭṭhimalavisodhanato",
  "tika-abh07t17:61_5": "visuddhi cāti katvā.",
  "tika-abh07t17:62_0": "52.Paccayapariggahoti nāmañca rūpañca paṭisandhiyaṁ tāva avijjātaṇhāupādānakammahetuvasena",
  "tika-abh07t17:62_1": "nibbattati. Pavattiyañca rūpaṁ kammacittautuāhārapaccayavasena, nāmañca cakkhurūpādinissayārammaṇādipaccayavasena,",
  "tika-abh07t17:62_2": "visesato ca yonisomanasikārādicatucakkasampattiyā kusalaṁ, tabbipariyāyena akusalaṁ,",
  "tika-abh07t17:62_3": "kusalākusalavasena vipāko bhavaṅgādivasena āvajjanaṁ, khīṇāsavasantānavasena kiriyajavanaṁ,",
  "tika-abh07t17:62_4": "āvajjanañca uppajjatīti evaṁ sādhāraṇāsādhāraṇavasena tīsu addhāsu nāmarūpappavattiyā",
  "tika-abh07t17:62_5": "paccakkhādisiddhassa kammādipaccayassa pariggaṇhanaṁ samudayasaccassa vavatthānaṁ",
  "tika-abh07t17:62_6": "kaṅkhāvitaraṇavisuddhi nāma ‘‘ahosiṁ nu kho ahamatītamaddhāna’’ntyādikāya (ma. ni.",
  "tika-abh07t17:62_7": "1.18; saṁ. ni. 2.20) soḷasavidhāya, ‘‘sattharikaṅkhatī’’tyādikāya (dha. sa. 1123;",
  "tika-abh07t17:62_8": "vibha. 915) aṭṭhavidhāya ca kaṅkhāya vitaraṇato atikkamanato kaṅkhāvitaraṇā, ahetukavisamahetudiṭṭhimalavisodhanato",
  "tika-abh07t17:62_9": "visuddhi cāti katvā.",
  "tika-abh07t17:63_0": "53.Tato paccayapariggahato paraṁ tathāpariggahitesu paccattalakkhaṇādivavatthānavasena,",
  "tika-abh07t17:63_1": "paccayavavatthānavasena ca pariggahitesu lokuttaravajjesu tibhūmipariyāpannesu nāmarūpesu",
  "tika-abh07t17:63_2": "atītādibhedabhinnesu khandhādinayamārabbha pañcakkhandhachadvārachaḷārammaṇachadvārappavattadhammādivasena",
  "tika-abh07t17:63_3": "āgataṁ khandhādinayaṁ ārabbha kalāpavasena piṇḍavasena saṅkhipitvā yaṁ atīte jātaṁ",
  "tika-abh07t17:63_4": "rūpaṁ, taṁ atīteva niruddhaṁ. Yaṁ anāgate bhāvi rūpaṁ, tampi tattheva nirujjhissati.",
  "tika-abh07t17:63_5": "Yaṁ paccuppannaṁ, taṁ anāgataṁ appatvā ettheva nirujjhati, tathā ajjhattabahiddhasukhumaoḷārikahīnapaṇītarūpādayo.",
  "tika-abh07t17:63_6": "Tasmā ‘‘aniccaṁ attādivasena na iccaṁ anupagantabbaṁ khayaṭṭhena khayagamanato, dukkhaṁ",
  "tika-abh07t17:63_7": "bhayaṭṭhena bhayakarattā, anattā asārakaṭṭhena attasārādiabhāvenā’’ti ca ‘‘cakkhuṁ",
  "tika-abh07t17:63_8": "aniccaṁ…pe… mano. Rūpaṁ…pe… dhammā. Cakkhuviññāṇaṁ…pe… manoviññāṇaṁ aniccaṁ dukkhaṁ",
  "tika-abh07t17:63_9": "anattā’’tyādinā (paṭi. ma. 1.48) atītādiaddhāvasena, atītādisantānavasena, atītādikhaṇavasena",
  "tika-abh07t17:63_10": "ca sammasanañāṇena hutvāabhāvaudayabbayapaṭipīḷanaavasavattanākārasaṅkhātalakkhaṇattayasammasanavasappavattena",
  "tika-abh07t17:63_11": "kalāpasammasanañāṇena lakkhaṇattayaṁ sammasantassa parimajjantassa.",
  "tika-abh07t17:64_0": "Sammasanañāṇe pana uppanne puna tesveva saṅkhāresu ‘‘avijjāsamudayā rūpasamudayo,",
  "tika-abh07t17:64_1": "taṇhākammaāhārasamudayā rūpasamudayo, tathā avijjānirodhā rūpanirodho, taṇhākammaāhāranirodhā",
  "tika-abh07t17:64_2": "rūpanirodho’’ti (paṭi. ma. 1.50) evaṁ rūpakkhandhe vedanāsaññāsaṅkhārakkhandhesupi",
  "tika-abh07t17:64_3": "āhāraṁ apanetvā ‘‘phassasamudayā phassanirodhā’’ti ca evaṁ phassaṁ pakkhipitvā, viññāṇakkhandhe",
  "tika-abh07t17:64_4": "‘‘nāmarūpasamudayā nāmarūpanirodhā’’ti nāmarūpaṁ pakkhipitvā paccayasamudayavasena,",
  "tika-abh07t17:64_5": "paccayanirodhavasena ca, paccaye anāmasitvā paccuppannakkhandhesu nibbattilakkhaṇamattassa,",
  "tika-abh07t17:64_6": "vipariṇāmalakkhaṇamattassa ca dassanena khaṇavasena cāti ekekasmiṁ khandhe paccayavasena",
  "tika-abh07t17:64_7": "catudhā, khaṇavasena ekadhā cāti pañcadhā udayaṁ, pañcadhā vayanti dasadasaudayabbayadassanavasena",
  "tika-abh07t17:64_8": "samapaññāsākārehi udayabbayañāṇena udayabbayaṁ samanupassantassa āraddhavipassakassa",
  "tika-abh07t17:64_9": "yogino vipassanācittasamuṭṭhāno sarīrato niccharaṇakaālokasaṅkhāto obhāso, vipassanācittasahajātā",
  "tika-abh07t17:64_10": "khuddikādipañcavidhā (dha. sa. aṭṭha. 1 dhammuddesavāra jhānaṅgarāsivaṇṇanā) pīti,",
  "tika-abh07t17:64_11": "tathā kāyacittadarathavūpasamalakkhaṇā kāyacittavasena duvidhā passaddhi, balavasaddhindriyasaṅkhāto",
  "tika-abh07t17:64_12": "adhimokkho, sammappadhānakiccasādhako vīriyasambojjhaṅgasaṅkhāto paggaho, atipaṇītaṁ",
  "tika-abh07t17:64_13": "sukhaṁ, indavissaṭṭhavajirasadisaṁ tilakkhaṇavipassanābhūtaṁ ñāṇaṁ, satipaṭṭhānabhūtā",
  "tika-abh07t17:64_14": "cirakatādianussaraṇasamatthā upaṭṭhānasaṅkhātā sati, samappavattavipassanāsahajātā",
  "tika-abh07t17:64_15": "upekkhāsambojjhaṅgabhūtā tatramajjhattupekkhā, manodvāre āvajjhanupekkhā cāti duvidhāpi",
  "tika-abh07t17:64_16": "upekkhā, obhāsādīsu uppannesu ‘‘na vata me ito pubbe evarūpo obhāso uppannapubbo’’tyādinā",
  "tika-abh07t17:64_17": "(visuddhi. 2.733) nayena tattha ālayaṁ kurumānā sukhumataṇhā rūpanikanticāti obhāsādīsu",
  "tika-abh07t17:64_18": "dasasu vipassanupakkilesesu uppannesu ‘‘na vata me ito pubbe evarūpā obhāsādayo uppannapubbā",
  "tika-abh07t17:64_19": "addhā maggappattosmi, phalappattosmī’’ti (visuddhi. 2.733) aggahetvā ‘‘ime obhāsādayo",
  "tika-abh07t17:64_20": "taṇhādiṭṭhimānavatthutāya na maggo, atha kho vipassanupakkilesā eva, tabbinimuttaṁ",
  "tika-abh07t17:64_21": "pana vīthipaṭipannaṁ vipassanāñāṇaṁ maggo’’ti evaṁ maggāmaggalakkhaṇassa vavatthānaṁ",
  "tika-abh07t17:64_22": "nicchayanaṁ maggāmaggassa jānanato, dassanato, amagge maggasaññāya visodhanato ca",
  "tika-abh07t17:64_23": "maggāmaggañāṇadassanavisuddhi nāma.",
  "tika-abh07t17:65_0": "54.Yāvānulomāti yāva saccānulomañāṇā. Nava vipassanāñāṇānīti (visuddhi. 2.737 ādayo)",
  "tika-abh07t17:65_1": "khandhānaṁ udayañca vayañca jānanakaṁ udayabbayañāṇaṁ, udayaṁ muñcitvā bhaṅgamattānupekkhakaṁ",
  "tika-abh07t17:65_2": "bhaṅgañāṇaṁ, bhaṅgavasena upaṭṭhitānaṁ sīhādīnaṁ viya bhāyitabbākārānupekkhakaṁ bhayañāṇaṁ,",
  "tika-abh07t17:65_3": "tathānupekkhitānaṁ ādittagharassa viya ādīnavākārānupekkhakaṁ ādīnavañāṇaṁ, diṭṭhādīnavesu",
  "tika-abh07t17:65_4": "nibbindanavasena pavattaṁ nibbidāñāṇaṁ, jālādito macchādikā viya tehi tebhūmakadhammehi",
  "tika-abh07t17:65_5": "muccitukāmatāvasena pavattaṁ muccitukamyatāñāṇaṁ, muccanupāyasampādanatthaṁ diṭṭhādīnavesupi",
  "tika-abh07t17:65_6": "samuddasakuṇī viya punappunaṁ sammasanavasappattaṁ paṭisaṅkhānupassanāñāṇaṁ, cattabhariyo",
  "tika-abh07t17:65_7": "puriso viya diṭṭhādīnavesu tesu saṅkhāresu upekkhanākārappavattaṁ saṅkhārupekkhāñāṇaṁ,",
  "tika-abh07t17:65_8": "aniccādilakkhaṇavipassanatāya heṭṭhā pavattānaṁ aṭṭhannaṁ vipassanāñāṇānaṁ, uddhaṁ",
  "tika-abh07t17:65_9": "maggakkhaṇe adhigantabbānaṁ sattatiṁsabodhipakkhiyadhammānañca anulomato maggavīthiyaṁ",
  "tika-abh07t17:65_10": "gotrabhuto pubbe pavattaṁ saccānulomikañāṇasaṅkhātaṁ navamaṁ anulomañāṇanti imāni",
  "tika-abh07t17:65_11": "nava ñāṇāni ñāṇadassanavisuddhiyā paṭipadābhāvato tilakkhaṇajānanaṭṭhena, paccakkhato",
  "tika-abh07t17:65_12": "dassanaṭṭhena, paṭipakkhato visuddhattā ca paṭipadāñāṇadassanavisuddhi nāma.",
  "tika-abh07t17:66_0": "55. Vipassanāya paripāko vipassanāparipāko, saṅkhārupekkhāñāṇaṁ. Taṁ āgamma paṭicca.",
  "tika-abh07t17:66_1": "Idāni appanāuppajjissatīti ‘‘idāni appanāsaṅkhāto lokuttaramaggo uppajjissatī’’ti",
  "tika-abh07t17:66_2": "vattabbakkhaṇe. Yaṁ kiñcīti saṅkhārupekkhāya gahitesu tīsu ekaṁ yaṁ kiñci.",
  "tika-abh07t17:67_0": "56. Vipassanāya matthakappattiyā sikhāppattā. Anulomañāṇasahitatāya sānulomā. Sā",
  "tika-abh07t17:67_1": "eva saṅkhāresu udāsīnattā saṅkhārupekkhā. Yathānurūpaṁ apāyādito, saṅkhāranimittato",
  "tika-abh07t17:67_2": "ca vuṭṭhahanato vuṭṭhānasaṅkhātaṁ maggaṁ gacchatīti vuṭṭhānagāminī.",
  "tika-abh07t17:68": "57.Abhisambhontanti pāpuṇantaṁ.",
  "tika-abh07t17:69_0": "58.Parijānantoti ‘‘ettakaṁ dukkhaṁ, na ito ūnādhika’’nti paricchijja jānanto. Sacchikarontoti",
  "tika-abh07t17:69_1": "ārammaṇakaraṇavasena paccakkhaṁ karonto. Maggasaccaṁ bhāvanāvasenāti maggasaccasaṅkhātassa",
  "tika-abh07t17:69_2": "sampayuttamaggasaṅkhātassa catutthasaccassa sahajātādipaccayo hutvā vaḍḍhanavasena.",
  "tika-abh07t17:69_3": "Ekasseva ñāṇassa catukiccasādhanaṁ padīpādīnaṁ vaṭṭidāhādicatukiccadassanato, ‘‘yo,",
  "tika-abh07t17:69_4": "bhikkhave, dukkhaṁ passatī’’tyādi (saṁ. ni. 5.1100; visuddhi. 2.839) āgamato ca sampaṭicchitabbaṁ.",
  "tika-abh07t17:70_0": "59.Dve tīṇi phalacittāni pavattitvāti magguppattiyā anurūpato dve vā tīṇi vā phalacittāni",
  "tika-abh07t17:70_1": "apanītaggimhi ṭhāne uṇhattanibbāpanatthāya ghaṭehi abhisiñcamānamudakaṁ viya samucchinnakilesepi",
  "tika-abh07t17:70_2": "santāne darathapaṭippassambhakāni hutvā pavattitvā, tesaṁ pavattiyāti vuttaṁ hoti.",
  "tika-abh07t17:70_3": "Paccavekkhaṇañāṇānīti maggaphalādivisayāni kāmāvacarañāṇāni, yāni sandhāya ‘‘vimuttasmiṁ",
  "tika-abh07t17:70_4": "vimuttamiti ñāṇaṁ hotī’’ti (mahāva. 23) vuttaṁ.",
  "tika-abh07t17:71_0": "60. Idāni paccavekkhaṇāya bhūmiṁ dassetuṁ ‘‘maggaṁ phalañcā’’tyādi vuttaṁ. Tattha",
  "tika-abh07t17:71_1": "‘‘imināva vatāhaṁ maggena āgato’’ti maggaṁ paccavekkhati. Tato ‘‘ayaṁ nāma me ānisaṁso",
  "tika-abh07t17:71_2": "laddho’’ti tassa phalaṁ, tato ‘‘ayaṁ nāma me dhammo ārammaṇato sacchikato’’ti nibbānañca",
  "tika-abh07t17:71_3": "paṇḍito paccavekkhati. Tato ‘‘ime nāma me kilesā pahīnā’’ti pahīne kilese, ‘‘ime",
  "tika-abh07t17:71_4": "nāma avasiṭṭhā’’ti avasiṭṭhakilese paccavekkhati vā, na vā. Koci sekkho paccavekkhati,",
  "tika-abh07t17:71_5": "koci na paccavekkhati. Tattha kāmacārotyadhippāyo. Tathā hi mahānāmo sakko ‘‘ko su",
  "tika-abh07t17:71_6": "nāma me dhammo ajjhattaṁ appahīno’’ti (ma. ni. 1.175; visuddhi. 2.812) appahīne kilese",
  "tika-abh07t17:71_7": "pucchi. Arahato pana avasiṭṭhakilesapaccavekkhaṇaṁ natthi sabbakilesānaṁ pahīnattā,",
  "tika-abh07t17:71_8": "tasmā tiṇṇaṁ sekkhānaṁ pannarasa arahato cattārīti ekūnavīsati paccavekkhaṇañāṇānīti daṭṭhabbaṁ.",
  "tika-abh07t17:72_0": "Chabbisuddhikamenāti (visuddhi. 2.662 ādayo) sīlacittavisuddhīnaṁ vasena mūlabhūtānaṁ",
  "tika-abh07t17:72_1": "dvinnaṁ, diṭṭhivisuddhiādīnaṁ vasena sarīrabhūtānaṁ catunnanti etāsaṁ channaṁ visuddhīnaṁ",
  "tika-abh07t17:72_2": "kamena. Catunnaṁ saccānaṁ jānanatā, paccakkhakaraṇato, kilesamalehi visuddhattā ca",
  "tika-abh07t17:72_3": "ñāṇadassanavisuddhi nāma.",
  "tika-abh07t17:73": "Etthāti vipassanākammaṭṭhāne.",
  "tika-abh07t17:74": "Visuddhibhedavaṇṇanā niṭṭhitā.",
  "tika-abh07t17:75": "Vimokkhabhedavaṇṇanā",
  "tika-abh07t17:76_0": "61.Tattha tasmiṁ uddese. Saṅkhāresu ‘‘yo attābhiniveso kammassa kārako phalassa ca",
  "tika-abh07t17:76_1": "vedako eso me attā’’ti evaṁ abhiniveso daḷhaggāho, taṁ muñcantī ‘‘anattā’’ti pavattā",
  "tika-abh07t17:76_2": "anupassanāva attasuññatākārānupassanato suññatānupassanā nāma vimokkhamukhaṁ paṭipakkhato",
  "tika-abh07t17:76_3": "vimuttivasena vimokkhasaṅkhātassa lokuttaraṁ maggaphalassa dvāraṁ hoti.",
  "tika-abh07t17:77_0": "62. Saṅkhāresu ‘‘anicca’’nti pavattā anupassanā anicce ‘‘nicca’’nti (a. ni. 4.49;",
  "tika-abh07t17:77_1": "paṭi. ma. 1.236; vibha. 939) pavattaṁ saññācittadiṭṭhivipallāsasaṅkhātaṁ vipallāsanimittaṁ",
  "tika-abh07t17:77_2": "muñcantī pajahantī vipallāsanimittarahitākārānupassanato animittānupassanā nāma vimokkhamukhaṁ hotīti sambandho.",
  "tika-abh07t17:78_0": "63. ‘‘Dukkha’’nti pavattānupassanā saṅkhāresu ‘‘etaṁ mama, etaṁ sukha’’ntyādinā nayena",
  "tika-abh07t17:78_1": "pavattaṁ kāmabhavataṇhāsaṅkhātaṁ taṇhāpaṇidhiṁ taṇhāpatthanaṁ muñcantī dukkhākāradassanena",
  "tika-abh07t17:78_2": "pariccajantī paṇidhirahitākārānupassanato appaṇihitānupassanā nāma.",
  "tika-abh07t17:79": "64.Tasmāti yasmā etāsaṁ tissannaṁ etāni tīṇi nāmāni, tasmā yadi vuṭṭhānagāminivipassanā anattato vipassati. Maggo suññato nāma vimokkho hoti āgamanavasena laddhanāmattā.",
  "tika-abh07t17:80": "66.Vipassanāgamanavasenāti vipassanāsaṅkhātāgamanavasena. Āgacchati etena maggo, phalañcāti vipassanāmaggo idha āgamanaṁ nāma.",
  "tika-abh07t17:81_0": "67.Yathāvuttanayenāti pubbe vuttaanattānupassanādivasena. Yathāsakaṁ phalamuppajjamānampīti",
  "tika-abh07t17:81_1": "yathāladdhamaggassa phalabhūtaṁ attano attano phalaṁ uppajjamānampi maggāgamanavasena",
  "tika-abh07t17:81_2": "alabhitvā vipassanāgamanavaseneva tīṇi nāmāni labhati phalasamāpattikāle tadā maggappavattābhāvena",
  "tika-abh07t17:81_3": "tassa dvārabhāvāyogato. Ārammaṇavasenāti sabbasaṅkhārasuññatattā, saṅkhāranimittarahitattā,",
  "tika-abh07t17:81_4": "taṇhāpaṇidhirahitattā ca suññataanimittaappaṇihitanāmavantaṁ nibbānaṁ ārabbha pavattattā",
  "tika-abh07t17:81_5": "tassa vasena. Sarasavasenāti rāgādisuññatattā, rūpanimittādiārammaṇarahitattā, kilesapaṇidhirahitattā",
  "tika-abh07t17:81_6": "attano guṇavasena. Sabbatthāti maggavīthiyaṁ, phalasamāpattivīthiyañca. Sabbesampīti",
  "tika-abh07t17:81_7": "maggassa, phalassapi.",
  "tika-abh07t17:82": "Vimokkhabhedavaṇṇanā niṭṭhitā.",
  "tika-abh07t17:83": "Puggalabhedavaṇṇanā",
  "tika-abh07t17:84_0": "68. Sattakkhattuṁ sattasu vāresu kāmasugatiyaṁ paṭisandhiggahaṇaṁ paramaṁ etassāti",
  "tika-abh07t17:84_1": "sattakkhattuparamo na pana aṭṭhamādikāmabhavagāmītyadhippāyo. Yaṁ sandhāya vuttaṁ",
  "tika-abh07t17:84_2": "‘‘na te bhavaṁ aṭṭhamamādiyantī’’ti (khu. pā. 6.9; su. ni. 232; netti. 115). Rūpārūpasugatibhavaṁ",
  "tika-abh07t17:84_3": "pana sattavārato parampi gacchatīti ācariyā.",
  "tika-abh07t17:85": "69.Rāgadosamohānanti mohaggahaṇaṁ rāgadosekaṭṭhamohaṁ sandhāyāti daṭṭhabbaṁ.",
  "tika-abh07t17:86": "70. Khīṇā cattāro āsavā etassāti khīṇāsavo. Dakkhiṇārahesu aggattā aggadakkhiṇeyyo.",
  "tika-abh07t17:87": "Puggalabhedavaṇṇanā niṭṭhitā.",
  "tika-abh07t17:88": "Samāpattibhedavaṇṇanā",
  "tika-abh07t17:89": "72.Sabbesampīti catunnampi ariyapuggalānaṁ.",
  "tika-abh07t17:90_0": "73. Cittacetasikānaṁ appavattisaṅkhātassa nirodhassa samāpatti nirodhasamāpatti,",
  "tika-abh07t17:90_1": "diṭṭheva dhamme cittanirodhaṁ patvā viharaṇaṁ. Anāgāmīnañcāti kāmarūpabhavaṭṭhānaṁ",
  "tika-abh07t17:90_2": "aṭṭhasamāpattilābhīnameva anāgāmīnaṁ, tathā khīṇāsavānañca. Tatthāti nirodhasamāpattiyaṁ.",
  "tika-abh07t17:90_3": "Yāva ākiñcaññāyatanaṁ gantvāti evaṁ samathavipassanānaṁ yuganaddhabhāvāpādanavasena",
  "tika-abh07t17:90_4": "yāva ākiñcaññāyatanaṁ, tāva gantvā. Adhiṭṭheyyādikanti kāyapaṭibaddhaṁ ṭhapetvā visuṁ",
  "tika-abh07t17:90_5": "visuṁ ṭhapitacīvarādiparikkhāragehādīnaṁ aggiādinā avināsanādhiṭṭhānaṁ, saṁghapaṭimānanasatthupakkosanānaṁ",
  "tika-abh07t17:90_6": "puretaraṁ vuṭṭhānaṁ, sattāhabbhantare āyusaṅkhārappavattiolokananti catubbidhaṁ adhiṭṭhānādikaṁ pubbakiccaṁ katvā.",
  "tika-abh07t17:91": "Samāpattibhedavaṇṇanā niṭṭhitā.",
  "tika-abh07t17:92": "Vipassanākammaṭṭhānavaṇṇanā niṭṭhitā.",
  "tika-abh07t17:93": "Uyyojanavaṇṇanā",
  "tika-abh07t17:94": "75.Paṭipattirasassādanti jhānasukhaphalasukhādibhedaṁ samathavipassanāpaṭipattirasassādaṁ.",
  "tika-abh07t17:95": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t17:96": "Kammaṭṭhānaparicchedavaṇṇanā niṭṭhitā.",
  "tika-abh07t17:97": "Nigamanavaṇṇanā",
  "tika-abh07t17:98_0": "(Ka) cārittena kulācārena sobhite visālakule udayo nibbatti yassa, tena, kammādivisayāya",
  "tika-abh07t17:98_1": "saddhāya abhivuddho parisuddho ca dānasīlādiguṇānaṁ udayo yassa, tena, nampavhayena",
  "tika-abh07t17:98_2": "nampanāmakena, parānukampaṁ sāsane sukhotaraṇaparipācanalakkhaṇaṁ parānuggahaṁ, paṇidhāya",
  "tika-abh07t17:98_3": "patthetvā yaṁ pakaraṇaṁ patthitaṁ abhiyācitaṁ, taṁ ettāvatā pariniṭṭhitanti yojanā.",
  "tika-abh07t17:99_0": "(Kha) tena pakaraṇappasutena vipulena puññena paññāvadātena ariyamaggapaññāparisuddhena",
  "tika-abh07t17:99_1": "sīlādiguṇena sobhitā. Tatoyeva lajjino bhikkhū, dhaññānaṁ adhivāsabhūtaṁ, uditoditaṁ",
  "tika-abh07t17:99_2": "accantappasiddhaṁ, mūlasomaṁ nāma vihāraṁ, puññavibhavassa udayasaṅkhātāya maṅgalatthāya",
  "tika-abh07t17:99_3": "āyukantaṁ maññantu, tattha nivāsino bhikkhū īdisā hontūtyadhippāyo.",
  "tika-abh07t17:100": "Nigamanavaṇṇanā niṭṭhitā.",
  "tika-abh07t17:101": "Niṭṭhitā cāyaṁ abhidhammatthavibhāvinī nāma.",
  "tika-abh07t17:102": "Abhidhammatthasaṅgahaṭīkā.",
  "tika-abh07t17:103": "Nigamanakathā",
  "tika-abh07t17:104": "1. Ramme pulatthinagare nagarādhirāje,",
  "tika-abh07t17:105": "Raññā parakkamabhujena mahābhujena;",
  "tika-abh07t17:106": "Kārāpite vasati jetavane vihāre;",
  "tika-abh07t17:107": "Yo rammahammiyavarūpavanābhirāme.",
  "tika-abh07t17:108": "2. Sampannasīladamasaṁyamatositehi,",
  "tika-abh07t17:109": "Sammānito vasigaṇehi guṇākarehi;",
  "tika-abh07t17:110": "Patto munindavacanādisu nekagantha-",
  "tika-abh07t17:111": "Jātesu cācariyataṁ mahitaṁ vidūhi.",
  "tika-abh07t17:112": "3. Ñāṇānubhāvamiha yassa ca sūcayantī,",
  "tika-abh07t17:113": "Saṁvaṇṇanā ca vinayaṭṭhakathādikānaṁ;",
  "tika-abh07t17:114": "Sāratthadīpanimukhā madhuratthasāra-",
  "tika-abh07t17:115": "Sandīpanena sujanaṁ paritosayantī.",
  "tika-abh07t17:116": "4. Tassānukampamavalambiya sāriputta-",
  "tika-abh07t17:117": "Ttherassa thāmagatasāraguṇākarassa;",
  "tika-abh07t17:118": "Yo nekaganthavisayaṁ paṭutaṁ alatthaṁ,",
  "tika-abh07t17:119": "Tassesa ñāṇavibhavo vibhavekahetu.",
  "tika-abh07t17:120": "5. Sohametassa saṁsuddha-vāyāmassānubhāvato.",
  "tika-abh07t17:121": "Addhāsāsanadāyādo, hessaṁ metteyyasatthuno.",
  "tika-abh07t17:122": "6. Jotayantaṁ tadā tassa, sāsanaṁ suddhamānasaṁ.",
  "tika-abh07t17:123": "Passeyyaṁ sakkareyyañca, garuṁ me sārisambhavaṁ.",
  "tika-abh07t17:124": "7. Dinehi catuvīsehi, ṭīkāyaṁ niṭṭhitā yathā.",
  "tika-abh07t17:125": "Tathā kalyāṇasaṅkappā, sīghaṁ sijjhantu pāṇinanti.",
  "tika-abh07t17:126": "Iti bhadantasāriputtamahātherassa sissena racitā",
  "tika-abh07t17:127": "Abhidhammatthavibhāvinī nāma",
  "tika-abh07t17:128": "Abhidhammatthasaṅgahaṭīkā niṭṭhitā."
}