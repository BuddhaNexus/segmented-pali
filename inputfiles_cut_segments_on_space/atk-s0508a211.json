{
  "atk-s0508a211:0": "15. Soḷasakanipāto",
  "atk-s0508a211:1": "1. Aññāsikoṇḍaññattheragāthāvaṇṇanā",
  "atk-s0508a211:2_0": "Soḷasakanipāte esa bhiyyotiādikā āyasmato aññāsikoṇḍaññattherassa gāthā. Kā uppatti?",
  "atk-s0508a211:2_1": "Ayampi padumuttarassa bhagavato kāle haṁsavatīnagare gahapatimahāsālakule nibbattitvā",
  "atk-s0508a211:2_2": "viññutaṁ patvā ekadivasaṁ satthu santike dhammaṁ suṇanto satthāraṁ ekaṁ bhikkhuṁ",
  "atk-s0508a211:2_3": "attano sāsane paṭhamaṁ paṭividdhadhammarattaññūnaṁ aggaṭṭhāne ṭhapentaṁ disvā sayampi",
  "atk-s0508a211:2_4": "taṁ ṭhānantaraṁ patthento satasahassabhikkhuparivārassa satthuno sattāhaṁ mahādānaṁ",
  "atk-s0508a211:2_5": "pavattetvā paṇidhānaṁ akāsi. Satthāpissa anantarāyataṁ disvā bhāviniṁ sampattiṁ byākāsi.",
  "atk-s0508a211:2_6": "So yāvajīvaṁ puññāni katvā satthari parinibbute cetiye patiṭṭhāpiyamāne antocetiye",
  "atk-s0508a211:2_7": "ratanagharaṁ kāresi, cetiyaṁ parivāretvā sahassaratanagghiyāni ca kāresi.",
  "atk-s0508a211:3_0": "So evaṁ puññāni katvā, tato cavitvā, devamanussesu saṁsaranto vipassissa bhagavato",
  "atk-s0508a211:3_1": "kāle mahākālo nāma kuṭumbiko hutvā aṭṭhakarīsamatte khette sāligabbhaṁ phāletvā,",
  "atk-s0508a211:3_2": "gahitasālitaṇḍulehi asambhinnakhīrapāyāsaṁ sampādetvā, tattha madhusappisakkarādayo",
  "atk-s0508a211:3_3": "pakkhipitvā, buddhappamukhassa saṅghassa adāsi. Sāligabbhaṁ phāletvā gahitagahitaṭṭhānaṁ",
  "atk-s0508a211:3_4": "puna pūrati, puthukakāle puthukaggaṁ nāma adāsi. Lāyane lāyanaggaṁ, veṇikaraṇe veṇaggaṁ,",
  "atk-s0508a211:3_5": "kalāpādikaraṇe kalāpaggaṁ, khalaggaṁ, bhaṇḍaggaṁ, minaggaṁ, koṭṭhagganti; evaṁ ekasasse",
  "atk-s0508a211:3_6": "nava vāre aggadānaṁ nāma adāsi. Tampi sassaṁ atirekataraṁ sampannaṁ ahosi.",
  "atk-s0508a211:4_0": "Evaṁ yāvajīvaṁ puññāni katvā, tato cuto devaloke nibbattitvā devesu ca manussesu",
  "atk-s0508a211:4_1": "ca saṁsaranto, amhākaṁ bhagavato uppattito puretarameva kapilavatthunagarassa avidūre",
  "atk-s0508a211:4_2": "doṇavatthunāmake brāhmaṇagāme brāhmaṇamahāsālakule nibbatti. Tassa koṇḍaññoti gottato",
  "atk-s0508a211:4_3": "āgataṁ nāmaṁ ahosi. So vayappatto tayo vede uggahetvā lakkhaṇamantesu ca pāraṁ agamāsi.",
  "atk-s0508a211:4_4": "Tena samayena amhākaṁ bodhisatto tusitapurato cavitvā kapilavatthupure suddhodanamahārājassa",
  "atk-s0508a211:4_5": "gehe nibbatti. Tassa nāmaggahaṇadivase aṭṭhuttarasatesu brāhmaṇesu upanītesu ye aṭṭha",
  "atk-s0508a211:4_6": "brāhmaṇā lakkhaṇapariggahaṇatthaṁ mahātalaṁ upanītā. So tesu sabbanavako hutvā, mahāpurisassa",
  "atk-s0508a211:4_7": "lakkhaṇanipphattiṁ disvā, “ekaṁsena ayaṁ buddho bhavissatī”ti niṭṭhaṁ gantvā mahāsattassa",
  "atk-s0508a211:4_8": "abhinikkhamanaṁ udikkhanto vicarati.",
  "atk-s0508a211:5_0": "Bodhisattopi kho mahatā parivārena vaḍḍhamāno anukkamena vuddhippatto ñāṇaparipākaṁ",
  "atk-s0508a211:5_1": "gantvā ekūnatiṁsatime vasse mahābhinikkhamanaṁ nikkhamanto anomānadītīre pabbajitvā",
  "atk-s0508a211:5_2": "anukkamena uruvelaṁ gantvā padhānaṁ padahi. Tadā koṇḍañño māṇavo mahāsattassa pabbajitabhāvaṁ",
  "atk-s0508a211:5_3": "sutvā, lakkhaṇapariggāhakabrāhmaṇānaṁ puttehi vappamāṇavādīhi saddhiṁ attapañcamo",
  "atk-s0508a211:5_4": "pabbajitvā, anukkamena bodhisattassa santikaṁ upasaṅkamitvā, chabbassāni taṁ upaṭṭhahanto",
  "atk-s0508a211:5_5": "tassa oḷārikāhāraparibhogena nibbinno apakkamitvā isipatanaṁ agamāsi. Atha kho bodhisatto",
  "atk-s0508a211:5_6": "oḷārikāhāraparibhogena laddhakāyabalo vesākhapuṇṇamāyaṁ bodhirukkhamūle aparājitapallaṅke",
  "atk-s0508a211:5_7": "nisinno tiṇṇaṁ mārānaṁ matthakaṁ madditvā, abhisambuddho hutvā, sattasattāhaṁ bodhimaṇḍeyeva",
  "atk-s0508a211:5_8": "vītināmetvā, pañcavaggiyānaṁ ñāṇaparipākaṁ ñatvā, āsāḷhīpuṇṇamāyaṁ isipatanaṁ gantvā,",
  "atk-s0508a211:5_9": "tesaṁ dhammacakkapavattanasuttantaṁ desesi. Desanāpariyosāne koṇḍaññatthero aṭṭhārasahi",
  "atk-s0508a211:5_10": "brahmakoṭīhi saddhiṁ sotāpattiphale patiṭṭhāsi. Atha pañcamiyaṁ pakkhassa anattalakkhaṇasuttantadesanāya",
  "atk-s0508a211:5_11": "arahattaṁ sacchākāsi. Tena vuttaṁ apadāne –",
  "atk-s0508a211:6": "“Padumuttarasambuddhaṁ, lokajeṭṭhaṁ vināyakaṁ;",
  "atk-s0508a211:7": "Buddhabhūmimanuppattaṁ, paṭhamaṁ addasaṁ ahaṁ.",
  "atk-s0508a211:8": "“Yāvatā bodhiyā mūle, yakkhā sabbe samāgatā;",
  "atk-s0508a211:9": "Sambuddhaṁ parivāretvā, vandanti pañjalīkatā.",
  "atk-s0508a211:10": "“Sabbe devā tuṭṭhamanā, ākāse sañcaranti te;",
  "atk-s0508a211:11": "Buddho ayaṁ anuppatto, andhakāratamonudo.",
  "atk-s0508a211:12": "“Tesaṁ hāsaparetānaṁ, mahānādo avattatha;",
  "atk-s0508a211:13": "Kilese jhāpayissāma, sammāsambuddhasāsane.",
  "atk-s0508a211:14": "“Devānaṁ giramaññāya, vācāsabhimudīrihaṁ;",
  "atk-s0508a211:15": "Haṭṭho haṭṭhena cittena, ādibhikkhamadāsahaṁ.",
  "atk-s0508a211:16": "“Mama saṅkappamaññāya, satthā loke anuttaro;",
  "atk-s0508a211:17": "Devasaṅghe nisīditvā, imā gāthā abhāsatha.",
  "atk-s0508a211:18": "“Sattāhaṁ abhinikkhamma, bodhiṁ ajjhagamaṁ ahaṁ;",
  "atk-s0508a211:19": "Idaṁ me paṭhamaṁ bhattaṁ, brahmacārissa yāpanaṁ.",
  "atk-s0508a211:20": "“Tusitā hi idhāgantvā, yo me bhikkhaṁ upānayi;",
  "atk-s0508a211:21": "Tamahaṁ kittayissāmi, suṇotha mama bhāsato.",
  "atk-s0508a211:22": "“Tiṁsakappasahassāni, devarajjaṁ karissati;",
  "atk-s0508a211:23": "Sabbe deve abhibhotvā, tidivaṁ āvasissati.",
  "atk-s0508a211:24": "“Devalokā cavitvāna, manussattaṁ gamissati;",
  "atk-s0508a211:25": "Sahassadhā cakkavattī, tattha rajjaṁ karissati.",
  "atk-s0508a211:26": "“Kappasatasahassamhi, okkākakulasambhavo;",
  "atk-s0508a211:27": "Gotamo nāma gottena, satthā loke bhavissati.",
  "atk-s0508a211:28": "“Tidasā so cavitvāna, manussattaṁ gamissati;",
  "atk-s0508a211:29": "Agārā pabbajitvāna, chabbassāni vasissati.",
  "atk-s0508a211:30": "“Tato sattamake vasse, buddho saccaṁ kathessati;",
  "atk-s0508a211:31": "Koṇḍañño nāma nāmena, paṭhamaṁ sacchikāhiti.",
  "atk-s0508a211:32": "“Nikkhantenānupabbajiṁ, padhānaṁ sukataṁ mayā;",
  "atk-s0508a211:33": "Kilese jhāpanatthāya, pabbajiṁ, anagāriyaṁ.",
  "atk-s0508a211:34": "“Abhigantvāna sabbaññū, buddho loke sadevake;",
  "atk-s0508a211:35": "Isināme migāraññe, amatabherimāhani.",
  "atk-s0508a211:36": "“So dāni patto amataṁ, santipadamanuttaraṁ;",
  "atk-s0508a211:37": "Sabbāsave pariññāya, viharāmi anāsavo.",
  "atk-s0508a211:38": "“Paṭisambhidā catasso…pe… kataṁ buddhassa sāsana”nti.",
  "atk-s0508a211:39_0": "Atha naṁ satthā aparabhāge jetavanamahāvihāre bhikkhusaṅghamajjhe paññattavarabuddhāsane",
  "atk-s0508a211:39_1": "nisinno paṭhamaṁ paṭividdhadhammabhāvaṁ dīpento, “etadaggaṁ, bhikkhave, mama sāvakānaṁ",
  "atk-s0508a211:39_2": "bhikkhūnaṁ rattaññūnaṁ yadidaṁ aññāsikoṇḍañño”ti etadagge ṭhapesi. So dvīhi aggasāvakehi",
  "atk-s0508a211:39_3": "attani karīyamānaṁ paramanipaccakāraṁ gāmantasenāsane ākiṇṇavihārañca pariharitukāmo,",
  "atk-s0508a211:39_4": "vivekābhiratiyā viharitukāmo ca attano santikaṁ upagatānaṁ gahaṭṭhapabbajitānaṁ paṭisanthārakaraṇampi",
  "atk-s0508a211:39_5": "papañcaṁ maññamāno satthāraṁ āpucchitvā himavantaṁ pavisitvā chaddantehi nāgehi upaṭṭhiyamāno",
  "atk-s0508a211:39_6": "chaddantadahatīre dvādasa vassāni vasi. Evaṁ tattha vasantaṁ theraṁ ekadivasaṁ sakko",
  "atk-s0508a211:39_7": "devarājā upasaṅkamitvā vanditvā ṭhito evamāha – “sādhu me, bhante, ayyo dhammaṁ desetū”ti.",
  "atk-s0508a211:39_8": "Thero tassa catusaccagabbhaṁ tilakkhaṇāhataṁ suññatapaṭisaṁyuttaṁ nānānayavicittaṁ",
  "atk-s0508a211:39_9": "amatogadhaṁ buddhalīlāya dhammaṁ desesi. Taṁ sutvā sakko attano pasādaṁ pavedento –",
  "atk-s0508a211:40": "673.",
  "atk-s0508a211:41": "“Esa bhiyyo pasīdāmi, sutvā dhammaṁ mahārasaṁ;",
  "atk-s0508a211:42": "Virāgo desito dhammo, anupādāya sabbaso”ti. – paṭhamaṁ gāthamāha;",
  "atk-s0508a211:43_0": "Tattha esa bhiyyo pasīdāmi, sutvā dhammaṁ mahārasanti yadipi anekavāraṁ satthu santike",
  "atk-s0508a211:43_1": "dhammaṁ sutvā tattha abhippasanno. Idāni pana tumhehi kathitaṁ nānānayavicittatāya",
  "atk-s0508a211:43_2": "asecanakatāya ca mahārasaṁ dhammaṁ sutvā eso ahaṁ tato bhiyyo pasīdāmi. Virāgo desito",
  "atk-s0508a211:43_3": "dhammo, anupādāya sabbasoti sabbasaṁkilesato sabbasaṅkhārato ca virajjanato virāgajananato",
  "atk-s0508a211:43_4": "virāgo. Tato eva rūpādīsu kañci dhammaṁ anupādāya aggahetvā vimuttisādhanavasena",
  "atk-s0508a211:43_5": "pavattattā sabbaso anupādāya desito.",
  "atk-s0508a211:44_0": "Evaṁ sakko devarājā therassa desanaṁ thometvā theraṁ abhivādetvā sakaṭṭhānameva gato.",
  "atk-s0508a211:44_1": "Athekadivasaṁ thero micchāvitakkehi abhibhuyyamānānaṁ ekaccānaṁ puthujjanānaṁ cittācāraṁ",
  "atk-s0508a211:44_2": "disvā tappaṭipakkhabhūtañcassa anukkamaṁ anussaritvā, attano ca sabbaso tato vinivattitamānasataṁ",
  "atk-s0508a211:44_3": "āvajjetvā tadatthaṁ dīpetvā –",
  "atk-s0508a211:45": "674.",
  "atk-s0508a211:46": "“Bahūni loke citrāni, asmiṁ pathavimaṇḍale;",
  "atk-s0508a211:47": "Mathenti maññe saṅkappaṁ, subhaṁ rāgūpasaṁhitaṁ.",
  "atk-s0508a211:48": "675.",
  "atk-s0508a211:49": "“Rajamuhatañca vātena, yathā meghopasammaye;",
  "atk-s0508a211:50": "Evaṁ sammanti saṅkappā, yadā paññāya passatī”ti. – dve gāthā abhāsi;",
  "atk-s0508a211:51_0": "Tattha bahūni loke citrānīti rūpādivasena tatthāpi nīlapītādivasena itthipurisādivasena",
  "atk-s0508a211:51_1": "ca anekāni loke cittavicittāni ārammaṇajātāni. Asmiṁ pathavimaṇḍaleti paccakkhabhūtaṁ",
  "atk-s0508a211:51_2": "manussalokaṁ sandhāya vadati. Mathenti maññe saṅkappanti tajjaṁ purisavāyāmasahitaṁ",
  "atk-s0508a211:51_3": "araṇisahitaṁ viya aggiṁ ayonisomanasikārābhisaṅkhātāni micchāsaṅkappāni mathenti",
  "atk-s0508a211:51_4": "maññe mathentāni viya tiṭṭhanti. Kīdisaṁ? Subhaṁ rāgūpasaṁhitaṁ, kāmavitakkanti attho.",
  "atk-s0508a211:51_5": "So hi subhākāraggahaṇena “subho”ti voharīyati.",
  "atk-s0508a211:52_0": "Rajamuhatañcavātenāti ca-iti nipātamattaṁ. Yathā gimhānaṁ pacchime māse vātena ūhataṁ",
  "atk-s0508a211:52_1": "uṭṭhitaṁ rajaṁ mahāmegho vassanto upasammaye, vūpasameyya. Evaṁ sammanti saṅkappā,",
  "atk-s0508a211:52_2": "yadā paññāya passatīti yadā ariyasāvako tāni lokacitrāni samudayato, assādato, ādīnavato,",
  "atk-s0508a211:52_3": "nissaraṇato ca yathābhūtaṁ paññāya passati, atha yathā taṁ rajaṁ uhataṁ meghena,",
  "atk-s0508a211:52_4": "evaṁ sammanti paññāya sabbepi micchāsaṅkappā. Na hi uppannāya sammādiṭṭhiyā micchāsaṅkappā",
  "atk-s0508a211:52_5": "patiṭṭhaṁ labhanti. Yathā pana paññāya passati, taṁ dassento –",
  "atk-s0508a211:53": "676.",
  "atk-s0508a211:54": "“Sabbe saṅkhārā aniccāti, yadā paññāya passati;",
  "atk-s0508a211:55": "Atha nibbindati dukkhe, esa maggo visuddhiyā.",
  "atk-s0508a211:56": "677.",
  "atk-s0508a211:57": "“Sabbe saṅkhārā dukkhāti…pe… esa maggo visuddhiyā.",
  "atk-s0508a211:58": "678.",
  "atk-s0508a211:59": "“Sabbe dhammā anattāti, yadā paññāya passati;",
  "atk-s0508a211:60": "Atha nibbindati dukkhe, esa maggo visuddhiyā”ti. –",
  "atk-s0508a211:61": "Tisso gāthā abhāsi.",
  "atk-s0508a211:62_0": "Tattha sabbe saṅkhārāti chaḷārammaṇasaṅgahā sabbe tebhūmakā pañcakkhandhā. Aniccāti",
  "atk-s0508a211:62_1": "“ādimajjhaantavantato, aniccantikato, tāvakālikato, tattha tattha bhijjanato na niccā”ti",
  "atk-s0508a211:62_2": "yadā vipassanāpaññāya passati. Atha nibbindati dukkheti atha imasmiṁ vaṭṭadukkhe",
  "atk-s0508a211:62_3": "nibbindati, nibbindanto dukkhaparijānanādividhinā saccāni paṭivijjhati. Esa maggo",
  "atk-s0508a211:62_4": "visuddhiyāti esa yathāvutto vipassanāvidhi ñāṇadassanavisuddhiyā, accantavisuddhiyā",
  "atk-s0508a211:62_5": "ca maggo adhigamupāyo.",
  "atk-s0508a211:63": "Dukkhāti sappaṭibhayato, udayabbayasampaṭipīḷanato, dukkhamato, sukhapaṭikkhepato ca dukkhā. Sesaṁ vuttanayameva.",
  "atk-s0508a211:64_0": "Sabbe dhammā anattāti sabbepi catubhūmakā dhammā anattā. Idha pana tebhūmakadhammāva",
  "atk-s0508a211:64_1": "gahetabbā. Te hi asārato, avasavattanato, suññato, attapaṭikkhepato ca anattāti vipassitabbā.",
  "atk-s0508a211:64_2": "Sesaṁ purimasadisameva.",
  "atk-s0508a211:65": "Evaṁ vipassanāvidhiṁ dassetvā tena vidhinā katakiccaṁ attānaṁ aññaṁ viya katvā dassento –",
  "atk-s0508a211:66": "679.",
  "atk-s0508a211:67": "“Buddhānubuddho yo thero, koṇḍañño tibbanikkamo;",
  "atk-s0508a211:68": "Pahīnajātimaraṇo, brahmacariyassa kevalī.",
  "atk-s0508a211:69": "680.",
  "atk-s0508a211:70": "“Oghapāso daḷhakhilo, pabbato duppadālayo;",
  "atk-s0508a211:71": "Chetvā khilañca pāsañca, selaṁ bhetvāna dubbhidaṁ;",
  "atk-s0508a211:72": "Tiṇṇo pāraṅgato jhāyī, mutto so mārabandhanā”ti. –",
  "atk-s0508a211:73": "Gāthādvayamāha.",
  "atk-s0508a211:74_0": "Tattha buddhānubuddhoti buddhānaṁ anubuddho, sammāsambuddhehi bujjhitāni saccāni",
  "atk-s0508a211:74_1": "tesaṁ desanānusārena bujjhatīti attho. Thirehi asekkhehi sīlasārādīhi samannāgatoti,",
  "atk-s0508a211:74_2": "thero. Koṇḍaññoti gottakittanaṁ. Tibbanikkamoti daḷhavīriyo, thiraparakkamo. Jātimaraṇānaṁ",
  "atk-s0508a211:74_3": "pahīnakāraṇattā pahīnajātimaraṇo. Brahmacariyassa kevalīti maggabrahmacariyassa anavasesaṁ,",
  "atk-s0508a211:74_4": "anavasesato vā maggabrahmacariyassa pāripūrako, atha vā kevalī nāma kilesehi asammissatāya",
  "atk-s0508a211:74_5": "maggañāṇaṁ phalañāṇañca, taṁ imasmiṁ atthīti kevalī. Yasmā pana tadubhayampi maggabrahmacariyassa",
  "atk-s0508a211:74_6": "vasena hoti na aññathā, tasmā “brahmacariyassa kevalī”ti vuttaṁ.",
  "atk-s0508a211:75_0": "Oghapāsoti “kāmogho, bhavogho, diṭṭhogho, avijjogho”ti evaṁ vuttā cattāro oghā –",
  "atk-s0508a211:75_1": "“antalikkhacaro pāso, yvāyaṁ carati mānaso”ti evaṁ vutto rāgapāso ca. Daḷhakhiloti",
  "atk-s0508a211:75_2": "“satthari kaṅkhati, dhamme kaṅkhati, saṅghe kaṅkhati, sikkhāya kaṅkhati, sabrahmacārīsu",
  "atk-s0508a211:75_3": "kupito hoti anattamano āhatacitto khilajāto”ti evaṁ vutto daḷho thiro pañcavidho",
  "atk-s0508a211:75_4": "cetokhilo ca. Pacurajanehi padāletuṁ asakkuṇeyyatāya duppadālayo. Tato eva pabbatasadisatāya",
  "atk-s0508a211:75_5": "pabbatoti ca saṅkhaṁ gato. “Dukkhe aññāṇa”ntiādinā vā nayena vutto aññāṇappabhedo",
  "atk-s0508a211:75_6": "ca. Iti etaṁ sabbaṁ chetvā khilañca pāsañcāti etesu catubbidhesu saṁkilesadhammesu",
  "atk-s0508a211:75_7": "yo khilañca pāsañca ariyamaggañāṇāsinā chinditvā. Selaṁ bhetvāna dubbhidanti yena",
  "atk-s0508a211:75_8": "kenaci ñāṇena chindituṁ asakkuṇeyyaṁ aññāṇaselaṁ vajirūpamañāṇena chinditvā, cattāropi",
  "atk-s0508a211:75_9": "oghe taritvā, tesaṁ paratīre nibbāne ṭhitattā tiṇṇo pāraṅgato. Ārammaṇūpanijjhānalakkhaṇena",
  "atk-s0508a211:75_10": "lakkhaṇūpanijjhānalakkhaṇenāti duvidhenapi jhāyī; mutto so mārabandhanāti so evarūpo",
  "atk-s0508a211:75_11": "khīṇāsavo sabbasmāpi kilesamārabandhanā mutto vippamutto visaṁyuttoti. Attānameva",
  "atk-s0508a211:75_12": "sandhāya thero vadati.",
  "atk-s0508a211:76_0": "Athekadivasaṁ thero, attano saddhivihārikaṁ ekaṁ bhikkhuṁ akalyāṇamittasaṁsaggena",
  "atk-s0508a211:76_1": "kusītaṁ hīnavīriyaṁ uddhataṁ unnaḷaṁ viharantaṁ disvā, iddhiyā tattha gantvā, taṁ",
  "atk-s0508a211:76_2": "“mā, āvuso, evaṁ kari, akalyāṇamitte pahāya kalyāṇamitte sevanto samaṇadhammaṁ karohī”ti",
  "atk-s0508a211:76_3": "ovadi. So therassa vacanaṁ nādiyi. Thero tassa anādiyanena dhammasaṁvegappatto puggalādhiṭṭhānāya",
  "atk-s0508a211:76_4": "kathāya micchāpaṭipattiṁ garahanto sammāpaṭipattiṁ vivekavāsañca pasaṁsanto –",
  "atk-s0508a211:77": "681.",
  "atk-s0508a211:78": "“Uddhato capalo bhikkhu, mitte āgamma pāpake;",
  "atk-s0508a211:79": "Saṁsīdati mahoghasmiṁ, ūmiyā paṭikujjito.",
  "atk-s0508a211:80": "682.",
  "atk-s0508a211:81": "“Anuddhato acapalo, nipako saṁvutindriyo;",
  "atk-s0508a211:82": "Kalyāṇamitto medhāvī, dukkhassantakaro siyā.",
  "atk-s0508a211:83": "683.",
  "atk-s0508a211:84": "“Kālapabbaṅgasaṅkāso, kiso dhamanisanthato;",
  "atk-s0508a211:85": "Mattaññū annapānasmiṁ, adīnamanaso naro.",
  "atk-s0508a211:86": "684.",
  "atk-s0508a211:87": "“Phuṭṭho ḍaṁsehi makasehi, araññasmiṁ brahāvane;",
  "atk-s0508a211:88": "Nāgo saṅgāmasīseva, sato tatrādhivāsaye.",
  "atk-s0508a211:89": "685-6.",
  "atk-s0508a211:90": "“Nābhinandāmi maraṇaṁ…pe… sampajāno patissato.",
  "atk-s0508a211:91": "687.",
  "atk-s0508a211:92": "“Pariciṇṇo mayā satthā…pe… bhavanetti samūhatā.",
  "atk-s0508a211:93": "688.",
  "atk-s0508a211:94": "“Yassa catthāya pabbajito, agārasmānagāriyaṁ;",
  "atk-s0508a211:95": "So me attho anuppatto, kiṁ me saddhivihārinā”ti. –",
  "atk-s0508a211:96": "Imā gāthā abhāsi.",
  "atk-s0508a211:97_0": "Tattha uddhatoti uddhaccayutto asamāhito vikkhittacitto. Capaloti pattacīvaramaṇḍanādinā",
  "atk-s0508a211:97_1": "cāpalyena samannāgato lolapakatiko. Mitte āgamma pāpaketi akalyāṇamitte nissāya samaṇadhammaṁ",
  "atk-s0508a211:97_2": "akaronto. Saṁsīdati mahoghasmiṁ, ūmiyā paṭikujjitoti yathā mahāsamudde patitapuriso",
  "atk-s0508a211:97_3": "samuddavīcīhi otthaṭo sīsaṁ ukkhipituṁ alabhanto tattheva saṁsīdati, evaṁ saṁsāramahoghasmiṁ",
  "atk-s0508a211:97_4": "paribbhamanto kodhupāyāsaūmiyā paṭikujjito otthaṭo vipassanāvasena paññāsīsaṁ ukkhipituṁ",
  "atk-s0508a211:97_5": "alabhanto tattheva saṁsīdati.",
  "atk-s0508a211:98_0": "Nipakoti nipuṇo, attatthaparatthesu kusalo. Saṁvutindriyoti manacchaṭṭhānaṁ indriyānaṁ",
  "atk-s0508a211:98_1": "saṁvaraṇena pihitindriyo. Kalyāṇamittoti kalyāṇehi mittehi samannāgato. Medhāvīti",
  "atk-s0508a211:98_2": "dhammojapaññāya samaṅgībhūto. Dukkhassantakaro siyāti so tādiso sakalassāpi vaṭṭadukkhassa antakaro bhaveyya.",
  "atk-s0508a211:99_0": "Kālapabbaṅgasaṅkāsotiādi vivekābhiratikittanaṁ. Nābhinandāmītiādi pana katakiccabhāvadassanaṁ.",
  "atk-s0508a211:99_1": "Taṁ sabbaṁ heṭṭhā vuttatthameva. Osāne pana kiṁ me saddhivihārināti attano saddhivihārikaṁ",
  "atk-s0508a211:99_2": "sandhāya vuttaṁ. Tasmā edisena dubbacena anādarena saddhivihārinā kiṁ me payojanaṁ",
  "atk-s0508a211:99_3": "ekavihāroyeva mayhaṁ ruccatīti attho.",
  "atk-s0508a211:100": "Evaṁ pana vatvā chaddantadahameva gato. Tattha dvādasa vassāni vasitvā upakaṭṭhe parinibbāne satthāraṁ upasaṅkamitvā parinibbānaṁ anujānāpetvā tattheva gantvā parinibbāyi.",
  "atk-s0508a211:101": "Aññāsikoṇḍaññattheragāthāvaṇṇanā niṭṭhitā.",
  "atk-s0508a211:102": "2. Udāyittheragāthāvaṇṇanā",
  "atk-s0508a211:103_0": "Manussabhūtantiādikā āyasmato udāyittherassa gāthā. Kā uppatti? Ayampi purimabuddhesu",
  "atk-s0508a211:103_1": "katādhikāro tattha tattha bhave vivaṭṭūpanissayaṁ puññaṁ upacinitvā devamanussesu",
  "atk-s0508a211:103_2": "saṁsaranto imasmiṁ buddhuppāde kapilavatthusmiṁ brāhmaṇakule nibbattitvā udāyīti",
  "atk-s0508a211:103_3": "laddhanāmo vayappatto satthu ñātisamāgame buddhānubhāvaṁ disvā, paṭiladdhasaddho",
  "atk-s0508a211:103_4": "pabbajitvā vipassanāya kammaṁ karonto nacirasseva arahattaṁ pāpuṇi. Tayo hi ime udāyittherā",
  "atk-s0508a211:103_5": "amaccaputto pubbe āgato kāḷudāyī, kovariyaputto lāludāyī, ayaṁ brāhmaṇaputto mahāudāyīti.",
  "atk-s0508a211:103_6": "Svāyaṁ ekadivasaṁ satthārā setavāraṇaṁ sabbālaṅkārapaṭimaṇḍitaṁ mahājanena pasaṁsiyamānaṁ",
  "atk-s0508a211:103_7": "aṭṭhuppattiṁ katvā nāgopamasuttante desite desanāpariyosāne attano ñāṇabalānurūpaṁ",
  "atk-s0508a211:103_8": "satthu guṇe anussaritvā, buddhārammaṇāya pītiyā samussāhitamānaso “ayaṁ mahājano",
  "atk-s0508a211:103_9": "imaṁ tiracchānagataṁ nāgaṁ pasaṁsati, na buddhamahānāgaṁ. Handāhaṁ buddhamahāgandhahatthino",
  "atk-s0508a211:103_10": "guṇe pākaṭe karissāmī”ti satthāraṁ thomento –",
  "atk-s0508a211:104": "689.",
  "atk-s0508a211:105": "“Manussabhūtaṁ sambuddhaṁ, attadantaṁ samāhitaṁ;",
  "atk-s0508a211:106": "Iriyamānaṁ brahmapathe, cittassūpasame rataṁ.",
  "atk-s0508a211:107": "690.",
  "atk-s0508a211:108": "“Yaṁ manussā namassanti, sabbadhammāna pāraguṁ;",
  "atk-s0508a211:109": "Devāpi taṁ namassanti, iti me arahato sutaṁ.",
  "atk-s0508a211:110": "691.",
  "atk-s0508a211:111": "“Sabbasaṁyojanātītaṁ, vanā nibbanamāgataṁ;",
  "atk-s0508a211:112": "Kāmehi nekkhammarataṁ, muttaṁ selāva kañcanaṁ.",
  "atk-s0508a211:113": "692.",
  "atk-s0508a211:114": "“Sa ve accaruci nāgo, himavāvaññe siluccaye;",
  "atk-s0508a211:115": "Sabbesaṁ nāganāmānaṁ, saccanāmo anuttaro.",
  "atk-s0508a211:116": "693.",
  "atk-s0508a211:117": "“Nāgaṁ vo kittayissāmi, na hi āguṁ karoti so;",
  "atk-s0508a211:118": "Soraccaṁ avihiṁsā ca, pādā nāgassa te duve.",
  "atk-s0508a211:119": "694.",
  "atk-s0508a211:120": "“Sati ca sampajaññañca, caraṇā nāgassa tepare;",
  "atk-s0508a211:121": "Saddhāhattho mahānāgo, upekkhāsetadantavā.",
  "atk-s0508a211:122": "695.",
  "atk-s0508a211:123": "“Sati gīvā siro paññā, vīmaṁsā dhammacintanā;",
  "atk-s0508a211:124": "Dhammakucchisamāvāso, viveko tassa vāladhi.",
  "atk-s0508a211:125": "696.",
  "atk-s0508a211:126": "“So jhāyī assāsarato, ajjhattaṁ susamāhito;",
  "atk-s0508a211:127": "Gacchaṁ samāhito nāgo, ṭhito nāgo samāhito.",
  "atk-s0508a211:128": "697.",
  "atk-s0508a211:129": "“Sayaṁ samāhito nāgo, nisinnopi samāhito;",
  "atk-s0508a211:130": "Sabbattha saṁvuto nāgo, esā nāgassa sampadā.",
  "atk-s0508a211:131": "698.",
  "atk-s0508a211:132": "“Bhuñjati anavajjāni, sāvajjāni na bhuñjati;",
  "atk-s0508a211:133": "Ghāsamacchādanaṁ laddhā, sannidhiṁ parivajjayaṁ.",
  "atk-s0508a211:134": "699.",
  "atk-s0508a211:135": "“Saṁyojanaṁ aṇuṁ thūlaṁ, sabbaṁ chetvāna bandhanaṁ;",
  "atk-s0508a211:136": "Yena yeneva gacchati, anapekkhova gacchati.",
  "atk-s0508a211:137": "700.",
  "atk-s0508a211:138": "“Yathāpi udake jātaṁ, puṇḍarīkaṁ pavaḍḍhati;",
  "atk-s0508a211:139": "Nopalippati toyena, sucigandhaṁ manoramaṁ.",
  "atk-s0508a211:140": "701.",
  "atk-s0508a211:141": "“Tatheva ca loke jāto, buddho loke viharati;",
  "atk-s0508a211:142": "Nopalippati lokena, toyena padumaṁ yathā.",
  "atk-s0508a211:143": "702.",
  "atk-s0508a211:144": "“Mahāgini pajjalito, anāhāropasammati;",
  "atk-s0508a211:145": "Aṅgāresu ca santesu, nibbutoti pavuccati.",
  "atk-s0508a211:146": "703.",
  "atk-s0508a211:147": "“Atthassāyaṁ viññāpanī, upamā viññūhi desitā;",
  "atk-s0508a211:148": "Viññissanti mahānāgā, nāgaṁ nāgena desitaṁ.",
  "atk-s0508a211:149": "704.",
  "atk-s0508a211:150": "“Vītarāgo vītadoso, vītamoho anāsavo;",
  "atk-s0508a211:151": "Sarīraṁ vijahaṁ nāgo, parinibbissatyanāsavo”ti. – imā gāthā abhāsi;",
  "atk-s0508a211:152_0": "Tattha manussabhūtanti manussesu bhūtaṁ, nibbattaṁ; manussattabhāvaṁ vā pattaṁ. Satthā",
  "atk-s0508a211:152_1": "hi āsavakkhayañāṇādhigamena sabbagativimuttopi carimattabhāve gahitapaṭisandhivasena",
  "atk-s0508a211:152_2": "“manusso”tveva voharīyatīti. Guṇavasena pana devānaṁ atidevo, brahmānaṁ atibrahmā.",
  "atk-s0508a211:152_3": "Sambuddhanti sayameva bujjhitabbabuddhavantaṁ. Attadantanti attanāyeva dantaṁ. Bhagavā",
  "atk-s0508a211:152_4": "hi attanāyeva uppāditena ariyamaggena cakkhutopi…pe… manatopi uttamena damathena",
  "atk-s0508a211:152_5": "danto. Samāhitanti aṭṭhavidhena samādhinā maggaphalasamādhinā ca samāhitaṁ. Iriyamānaṁ",
  "atk-s0508a211:152_6": "brahmapatheti catubbidhepi brahmavihārapathe, brahme vā seṭṭhe phalasamāpattipathe",
  "atk-s0508a211:152_7": "samāpajjanavasena pavattamānaṁ. Kiñcāpi bhagavā na sabbakālaṁ yathāvutte brahmapathe",
  "atk-s0508a211:152_8": "iriyati, tattha iriyasāmatthiyaṁ pana tanninnatañca upādāya “iriyamāna”nti vuttaṁ.",
  "atk-s0508a211:152_9": "Cittassūpasame ratanti cittassa upasamahetubhūte sabbasaṅkhārasamathe, nibbāne, abhirataṁ.",
  "atk-s0508a211:152_10": "Yaṁ manussā namassanti, sabbadhammāna pāragunti yaṁ sammāsambuddhaṁ sabbesaṁ khandhāyatanādidhammānaṁ",
  "atk-s0508a211:152_11": "abhiññāpāragū, pariññāpāragū, pahānapāragū, bhāvanāpāragū, sacchikiriyapāragū, samāpattipāragūti",
  "atk-s0508a211:152_12": "chadhā pāraguṁ paramukkaṁsagatasampattiṁ khattiyapaṇḍitādayo manussā namassanti.",
  "atk-s0508a211:152_13": "Dhammānudhammapaṭipattiyā pūjentā kāyena vācāya manasā ca tanninnā tappoṇā tappabbhārā",
  "atk-s0508a211:152_14": "honti. Devāpi taṁ namassantīti na kevalaṁ manussā eva, atha kho aparimāṇāsu lokadhātūsu",
  "atk-s0508a211:152_15": "devāpi taṁ namassanti. Iti me arahato sutanti evaṁ mayā ārakattādīhi kāraṇehi arahato,",
  "atk-s0508a211:152_16": "bhagavato, dhammasenāpatiādīnañca “satthā devamanussāna”ntiādikaṁ vadantānaṁ santike",
  "atk-s0508a211:152_17": "evaṁ sutanti dasseti.",
  "atk-s0508a211:153_0": "Sabbasaṁyojanātītanti sabbāni dasapi saṁyojanāni yathārahaṁ catūhi maggehi saha vāsanāya",
  "atk-s0508a211:153_1": "atikkantaṁ. Vanā nibbanamāgatanti kilesavanato tabbirahitaṁ nibbanaṁ upagataṁ. Kāmehi",
  "atk-s0508a211:153_2": "nekkhammaratanti sabbaso kāmehi nikkhamitvā pabbajjājhānavipassanādibhede nekkhamme",
  "atk-s0508a211:153_3": "abhirataṁ. Muttaṁ selāva kañcananti asārato nissaṭasārasabhāvattā selato nissaṭakañcanasadisaṁ",
  "atk-s0508a211:153_4": "devāpi taṁ namassantīti yojanā.",
  "atk-s0508a211:154_0": "Save accaruci nāgoti so ekaṁsato āguṁ na karoti, punabbhavaṁ na gacchati; nāgo viya",
  "atk-s0508a211:154_1": "balavāti. “Nāgo”ti laddhanāmo sammāsambuddho, accarucīti attano kāyaruciyā ñāṇaruciyā",
  "atk-s0508a211:154_2": "ca sadevakaṁ lokaṁ atikkamitvā ruci, sobhi. Yathā kiṁ? Himavāvaññe siluccaye, yathā",
  "atk-s0508a211:154_3": "hi himavā pabbatarājā attano thiragarumahāsārabhāvādīhi guṇehi aññe pabbate atirocati,",
  "atk-s0508a211:154_4": "evaṁ atirocatīti attho. Sabbesaṁ nāganāmānanti ahināgahatthināgapurisanāgānaṁ, sekhāsekhapaccekabuddhanāgānaṁ",
  "atk-s0508a211:154_5": "vā. Saccanāmoti sacceneva nāganāmo. Taṁ pana saccanāmataṁ “na hi āguṁ karotī”tiādinā sayameva vakkhati.",
  "atk-s0508a211:155_0": "Idāni buddhanāgaṁ avayavato ca dassento nāmato tāva dassetuṁ “na hi āguṁ karoti so”ti",
  "atk-s0508a211:155_1": "āha. Yasmā āguṁ, pāpaṁ, sabbena sabbaṁ na karoti, tasmā nāgoti attho. Soraccanti",
  "atk-s0508a211:155_2": "sīlaṁ. Avihiṁsāti karuṇā. Tadubhayaṁ sabbassapi guṇarāsissa pubbaṅgamanti, katvā",
  "atk-s0508a211:155_3": "buddhanāgassa purimapādabhāvo tassa yuttoti āha “pādā nāgassa te duve”ti.",
  "atk-s0508a211:156_0": "Aparapādabhāvena vadanto “sati ca sampajaññañca, caraṇā nāgassa tepare”ti āha. “Tyāpare”ti",
  "atk-s0508a211:156_1": "vā pāṭho. Te aparetveva padavibhāgo. Anavajjadhammānaṁ ādāne saddhā hattho etassāti,",
  "atk-s0508a211:156_2": "saddhāhattho. Suparisuddhavedanā ñāṇappabhedā upekkhā setadantā te etassa atthīti, upekkhāsetadantavā.",
  "atk-s0508a211:157_0": "Uttamaṅgaṁ paññā, tassā adhiṭṭhānaṁ satīti āha “sati gīvā siro paññā”ti. Vīmaṁsā",
  "atk-s0508a211:157_1": "dhammacintanāti yathā khāditabbākhāditabbassa soṇḍāya parāmasanaṁ ghāyanañca hatthināgassa",
  "atk-s0508a211:157_2": "vīmaṁsā nāma hoti, evaṁ buddhanāgassa kusalādidhammacintanā vīmaṁsā. Samā vasanti",
  "atk-s0508a211:157_3": "etthāti, samāvāso, bhājanaṁ kucchi eva samāvāso, abhiññāsamathānaṁ ādhānabhāvato",
  "atk-s0508a211:157_4": "samathavipassanāsaṅkhāto dhammo kucchisamāvāso etassāti dhammakucchisamāvāso. Vivekoti",
  "atk-s0508a211:157_5": "upadhiviveko. Tassāti buddhanāgassa. Vāladhi, pariyosānaṅgabhāvato.",
  "atk-s0508a211:158_0": "Jhāyīti ārammaṇūpanijjhānena ca jhāyanasīlo. Assāsaratoti paramassāsabhūte nibbāne",
  "atk-s0508a211:158_1": "rato. Ajjhattaṁ susamāhitoti visayajjhatte phalasamāpattiyaṁ suṭṭhu samāhito tadidaṁ",
  "atk-s0508a211:158_2": "samādhānaṁ suṭṭhu sabbakālikanti dassetuṁ “gacchaṁ samāhito nāgo”tiādi vuttaṁ. Bhagavā",
  "atk-s0508a211:158_3": "hi savāsanassa uddhaccassa pahīnattā vikkhepābhāvato niccaṁ samāhitova. Tasmā yaṁ",
  "atk-s0508a211:158_4": "yaṁ iriyāpathaṁ kappeti, taṁ taṁ samāhitova kappesīti.",
  "atk-s0508a211:159_0": "Sabbatthāti, sabbasmiṁ gocare, sabbasmiñca dvāre sabbaso pihitavutti. Tenāha – “sabbaṁ",
  "atk-s0508a211:159_1": "kāyakammaṁ ñāṇapubbaṅgamaṁ ñāṇānuparivatta”ntiādi. Esā nāgassa sampadāti esā “na",
  "atk-s0508a211:159_2": "hi āguṁ karoti so”tiādinā “sambuddha”ntiādinā eva vā yathāvuttā vakkhamānā ca buddhagandhahatthino",
  "atk-s0508a211:159_3": "sampatti guṇaparipuṇṇā.",
  "atk-s0508a211:160_0": "Bhuñjatianavajjānīti sammājīvassa ukkaṁsapāramippattiyā bhuñjati agarahitabbāni,",
  "atk-s0508a211:160_1": "micchājīvassa sabbaso savāsanānañca pahīnattā sāvajjāni garahitabbāni na bhuñjati",
  "atk-s0508a211:160_2": "anavajjāni bhuñjanto ca sannidhiṁ parivajjayaṁ bhuñjatīti yojanā.",
  "atk-s0508a211:161_0": "Saṁyojananti vaṭṭadukkhena saddhiṁ santānaṁ saṁyojanato vaṭṭe osīdāpanasamatthaṁ",
  "atk-s0508a211:161_1": "dasavidhampi saṁyojanaṁ. Aṇuṁ thūlanti khuddakañceva mahantañca. Sabbaṁ chetvāna",
  "atk-s0508a211:161_2": "bandhananti maggañāṇena anavasesaṁ kilesabandhanaṁ chinditvā. Yena yenāti yena yena disābhāgena.",
  "atk-s0508a211:162_0": "Yathā hi udake jātaṁ puṇḍarīkaṁ udake pavaḍḍhati nopalippati toyena, anupalepasabhāvattā,",
  "atk-s0508a211:162_1": "tatheva loke jāto buddho loke viharati, nopalippati lokena taṇhādiṭṭhimānalepābhāvatoti yojanā.",
  "atk-s0508a211:163": "Ginīti aggi. Anāhāroti anindhano.",
  "atk-s0508a211:164_0": "Atthassāyaṁ viññāpanīti satthu guṇasaṅkhātassa upameyyatthassa viññāpanī, pakāsanī",
  "atk-s0508a211:164_1": "ayaṁ nāgūpamā. Viññūhīti satthu paṭividdhacatusaccadhammaṁ parijānantehi attānaṁ",
  "atk-s0508a211:164_2": "sandhāya vadati. Viññissantītiādi kāraṇavacanaṁ, yasmā nāgena mayā desitaṁ nāgaṁ",
  "atk-s0508a211:164_3": "tathāgatagandhahatthiṁ mahānāgā khīṇāsavā attano visaye ṭhatvā vijānissanti, tasmā",
  "atk-s0508a211:164_4": "aññesaṁ puthujjanānaṁ ñāpanatthaṁ ayaṁ upamā amhehi bhāsitāti adhippāyo.",
  "atk-s0508a211:165_0": "Sarīraṁvijahaṁ nāgo, parinibbissatyanāsavoti bodhimūle saupādisesaparinibbānena anāsavo",
  "atk-s0508a211:165_1": "sammāsambuddhanāgo, idāni sarīraṁ attabhāvaṁ vijahanto khandhaparinibbānena parinibbāyissatīti.",
  "atk-s0508a211:166": "Evaṁ cuddasahi upamāhi maṇḍetvā, soḷasahi gāthāhi, catusaṭṭhiyā pādehi satthu guṇe vaṇṇento anupādisesāya nibbānadhātuyā desanaṁ niṭṭhāpesi.",
  "atk-s0508a211:167": "Udāyittheragāthāvaṇṇanā niṭṭhitā.",
  "atk-s0508a211:168": "Soḷasakanipātavaṇṇanā niṭṭhitā."
}