{
  "atk-s0402a45:0": "(10) 5. Asuravaggo",
  "atk-s0402a45:1": "1. Asurasuttavaṇṇanā",
  "atk-s0402a45:2": "91. Pañcamassa paṭhame asuroti asurasadiso bībhaccho. Devoti devasadiso guṇavasena abhirūpo pāsādiko.",
  "atk-s0402a45:3": "2. Paṭhamasamādhisuttavaṇṇanā",
  "atk-s0402a45:4_0": "92. Dutiye ajjhattaṁ cetosamathassāti niyakajjhatte appanācittasamādhissa. Adhipaññādhammavipassanāyāti",
  "atk-s0402a45:4_1": "saṅkhārapariggāhakavipassanāñāṇassa. Tañhi adhipaññāsaṅkhātañca, pañcakkhandhasaṅkhātesu",
  "atk-s0402a45:4_2": "ca dhammesu vipassanābhūtaṁ, tasmā “adhipaññādhammavipassanā”ti vuccatīti.",
  "atk-s0402a45:5": "3. Dutiyasamādhisuttavaṇṇanā",
  "atk-s0402a45:6_0": "93. Tatiye yogo karaṇīyoti yuttappayuttatā kattabbā. Chandoti kattukamyatāchando.",
  "atk-s0402a45:6_1": "Vāyāmoti payogo. Ussāhoti tato adhimattataraṁ vīriyaṁ. Ussoḷhīti paṅkalaggasakaṭauddharaṇasadisaṁ",
  "atk-s0402a45:6_2": "mahāvīriyaṁ. Appaṭivānīti anivattanatā.",
  "atk-s0402a45:7": "4. Tatiyasamādhisuttavaṇṇanā",
  "atk-s0402a45:8_0": "94. Catutthe evaṁ kho, āvuso, saṅkhārā daṭṭhabbātiādīsu, āvuso, saṅkhārā nāma aniccato",
  "atk-s0402a45:8_1": "daṭṭhabbā, aniccato sammasitabbā, aniccato passitabbā. Tathā dukkhato, anattatoti",
  "atk-s0402a45:8_2": "evaṁ attho daṭṭhabbo. Evaṁ kho, āvuso, cittaṁ saṇṭhapetabbantiādīsupi paṭhamajjhānavasena,",
  "atk-s0402a45:8_3": "āvuso, cittaṁ saṇṭhapetabbaṁ paṭhamajjhānavasena sannisādetabbaṁ, paṭhamajjhānavasena",
  "atk-s0402a45:8_4": "ekodi kātabbaṁ, paṭhamajjhānavasena samādahitabbaṁ. Tathā dutiyajjhānādivasenāti",
  "atk-s0402a45:8_5": "evaṁ attho daṭṭhabbo. Imesu tīsupi suttesu samathavipassanā lokiyalokuttarāva kathitā.",
  "atk-s0402a45:9": "5. Chavālātasuttavaṇṇanā",
  "atk-s0402a45:10_0": "95. Pañcame chavālātanti susāne alātaṁ. Majjhegūthagatanti majjhaṭṭhāne gūthamakkhitaṁ.",
  "atk-s0402a45:10_1": "Neva gāme kaṭṭhatthaṁ pharatīti kūṭagopānasithambhasopānādīnaṁ atthāya anupaneyyatāya",
  "atk-s0402a45:10_2": "gāme na kaṭṭhatthaṁ sādheti, khettakuṭipādaṁ vā mañcapādaṁ vā kātuṁ anupaneyyatāya",
  "atk-s0402a45:10_3": "na araññe kaṭṭhatthaṁ sādheti. Dvīsu koṭīsu gayhamānaṁ hatthaṁ ḍahati, majjhe gayhamānaṁ",
  "atk-s0402a45:10_4": "gūthena makkheti. Tathūpamanti taṁsarikkhakaṁ. Abhikkantataroti sundarataro. Paṇītataroti",
  "atk-s0402a45:10_5": "uttamataro. Gavā khīranti gāvito khīraṁ. Khīramhā dadhītiādīsu paraṁ paraṁ purimato",
  "atk-s0402a45:10_6": "purimato aggaṁ, sappimaṇḍo pana tesu sabbesupi aggameva. Aggotiādīsu guṇehi aggo",
  "atk-s0402a45:10_7": "ceva seṭṭho ca pamukho ca uttamo ca pavaro cāti veditabbo. Chavālātūpamāya na dussīlo",
  "atk-s0402a45:10_8": "puggalo kathito, appassuto pana vissaṭṭhakammanto goṇasadiso puggalo kathitoti veditabbo.",
  "atk-s0402a45:10_9": "Chaṭṭhe sabbaṁ uttānatthameva.",
  "atk-s0402a45:11": "7. Khippanisantisuttavaṇṇanā",
  "atk-s0402a45:12_0": "97. Sattame khippanisantīti khippanisāmano sīghaṁ jānituṁ samattho. Sutānañca dhammānanti",
  "atk-s0402a45:12_1": "sutappaguṇānaṁ tantidhammānaṁ. Atthūpaparikkhīti atthaṁ upaparikkhako. Atthamaññāya",
  "atk-s0402a45:12_2": "dhammamaññāyāti aṭṭhakathañca pāḷiñca jānitvā. Dhammānudhammappaṭipanno hotīti navalokuttaradhammānaṁ",
  "atk-s0402a45:12_3": "anurūpadhammabhūtaṁ sasīlakaṁ pubbabhāgappaṭipadaṁ paṭipanno hoti. No ca kalyāṇavācoti",
  "atk-s0402a45:12_4": "na sundaravacano. Na kalyāṇavākkaraṇoti na sundaravacanaghoso hoti. Poriyātiādīhi",
  "atk-s0402a45:12_5": "saddhiṁ no-kāro yojetabboyeva. Guṇaparipuṇṇāya apalibuddhāya adosāya agaḷitapadabyañjanāya",
  "atk-s0402a45:12_6": "atthaṁ viññāpetuṁ samatthāya vācāya samannāgato na hotīti attho. Iminā upāyena sabbattha attho veditabbo.",
  "atk-s0402a45:13": "8. Attahitasuttavaṇṇanā",
  "atk-s0402a45:14": "98-99. Aṭṭhamaṁ puggalajjhāsayavasenāpi dasabalassa desanāñāṇavilāsenāpi kathitaṁ, navamaṁ pañcaveravasena.",
  "atk-s0402a45:15": "10. Potaliyasuttavaṇṇanā",
  "atk-s0402a45:16_0": "100. Dasame kālenāti yuttappattakālena. Khamatīti ruccati. Yadidaṁ tattha tattha",
  "atk-s0402a45:16_1": "kālaññutāti yā esā tattha tattha kālaṁ jānanā. Taṁ taṁ kālaṁ ñatvā hi avaṇṇārahassa",
  "atk-s0402a45:16_2": "avaṇṇakathanaṁ vaṇṇārahassa ca vaṇṇakathanaṁ paṇḍitānaṁ pakatīti dasseti.",
  "atk-s0402a45:17": "Asuravaggo pañcamo.",
  "atk-s0402a45:18": "Dutiyapaṇṇāsakaṁ niṭṭhitaṁ.",
  "atk-s0402a45:19": "3. Tatiyapaṇṇāsakaṁ"
}