{
  "anya-e0105n7:0": "Sāsanappavattikkamo",
  "anya-e0105n7:1_0": "Bhagavato hi parinibbutikālato pacchā vassasatabbhantare buddhasāsane kocipi vādabhedo",
  "anya-e0105n7:1_1": "nāma natthi. Vassasatakāle pana dutiyasaṅgītikārehi therehi nikkaḍḍhitā vajjiputtakā",
  "anya-e0105n7:1_2": "bhikkhū pakkhaṁ labhitvā dhammañca vinayañca aññathā katvā mahāsaṅgītināmena visuṁ",
  "anya-e0105n7:1_3": "saṅgītimakaṁsu. Tadā saṅgītidvayārūḷhapurāṇadhammavinayameva sampaṭicchantānaṁ therānaṁ",
  "anya-e0105n7:1_4": "gaṇo theravādoti ca tadaññesaṁ mahāsaṅghikoti ca voharīyanti.",
  "anya-e0105n7:2_0": "Puna mahāsaṅghikato (1) gokuliko (2) ekabyohārikoti dve ācariyagaṇā uppannā. Puna",
  "anya-e0105n7:2_1": "gokulikato (3) paññattivādo (4) bāhuliko (bahussutiko)ti dve uppannā. Puna bāhulikatopi",
  "anya-e0105n7:2_2": "(5) cetiyavādigaṇo uppannoti ete pañca mūlabhūtena mahāsaṅghikena saha cha pāṭiyekkā ācariyagaṇā ahesuṁ.",
  "anya-e0105n7:3_0": "Visuddhattheravādatopi (1) mahisāsako (2) vajjiputtakoti dve ācariyagaṇā uppannā.",
  "anya-e0105n7:3_1": "Puna mahisāsakato (3) sabbatthivādo (4) dhammaguttikoti dve uppannā. Puna sabbatthivādatopi",
  "anya-e0105n7:3_2": "(5) kassapiyo, tatopi (6) saṅkantiko, tatopi (7) suttavādīti tayo uppannā. Vajjiputtakatopi",
  "anya-e0105n7:3_3": "(8) dhammottariyo (9) bhaddayāniko (10) channāgāriko (11) sammitiyoti cattāro uppannāti",
  "anya-e0105n7:3_4": "te ekādasa mūlabhūtena visuddhattheravādena saha dvādasa ācariyagaṇā ahesuṁ. Iti",
  "anya-e0105n7:3_5": "ime ca dvādasa purimā ca chāti aṭṭhārasa ācariyagaṇā dutiyatatiyasaṅgītīnaṁ antare jātā ahesuṁ.",
  "anya-e0105n7:4_0": "Tesu mūlabhūto theravādagaṇoyeva porāṇadhammavinayagaruko hutvā anūnamanadhikaṁ kevalaparipuṇṇaṁ",
  "anya-e0105n7:4_1": "parisuddhaṁ porāṇikaṁ dhammavinayaṁ dhāresi. Itare pana sattarasa bhinnagaṇā porāṇikaṁ",
  "anya-e0105n7:4_2": "dhammavinayaṁ aññathā akaṁsu. Tena tesaṁ dhammavinayo katthaci ūno katthaci adhiko",
  "anya-e0105n7:4_3": "hutvā aparipuṇṇo ceva ahosi aparisuddho ca. Tena vuttaṁ dīpavaṁse pañcamaparicchede –",
  "anya-e0105n7:5": "30.",
  "anya-e0105n7:6": "“Nikkaḍḍhitā pāpabhikkhū, therehi vajjiputtakā;",
  "anya-e0105n7:7": "Aññaṁ pakkhaṁ labhitvāna, adhammavādī bahū janā.",
  "anya-e0105n7:8": "31.",
  "anya-e0105n7:9": "Dasasahassā samāgantvā, akaṁsu dhammasaṅgahaṁ;",
  "anya-e0105n7:10": "Tasmāyaṁ dhammasaṅgīti, mahāsaṅgītīti vuccati.",
  "anya-e0105n7:11": "32.",
  "anya-e0105n7:12": "Mahāsaṅgītikā bhikkhū, vilomaṁ akaṁsu sāsane;",
  "anya-e0105n7:13": "Bhinditvā mūlasaṅgahaṁ, aññaṁ akaṁsu saṅgahaṁ.",
  "anya-e0105n7:14": "33.",
  "anya-e0105n7:15": "Aññatra saṅgahitaṁ suttaṁ, aññatra akariṁsu te;",
  "anya-e0105n7:16": "Atthaṁ dhammañca bhindiṁsu, vinaye nikāyesu ca pañcasu…pe…",
  "anya-e0105n7:17": "49.",
  "anya-e0105n7:18": "Atthaṁ dhammañca bhindiṁsu, ekadesañca saṅgahaṁ;",
  "anya-e0105n7:19": "Ganthañca ekadesañhi, chaḍḍetvā aññaṁ akaṁsu te.",
  "anya-e0105n7:20": "50.",
  "anya-e0105n7:21": "Nāmaṁ liṅgaṁ parikkhāraṁ, ākappakaraṇīyāni ca;",
  "anya-e0105n7:22": "Pakatibhāvaṁ jahitvā, tañca aññaṁ akaṁsu te.",
  "anya-e0105n7:23": "51.",
  "anya-e0105n7:24": "Sattarasa bhinnavādā, ekavādo abhinnako;",
  "anya-e0105n7:25": "Sabbevaṭṭhārasa honti, bhinnavādena te saha.",
  "anya-e0105n7:26": "52.",
  "anya-e0105n7:27": "Nigrodhova mahārukkho, thera vādānamuttamo;",
  "anya-e0105n7:28": "Anūnaṁ anadhikañca, kevalaṁ jinasāsanaṁ;",
  "anya-e0105n7:29": "Kaṇṭakā viya rukkhamhi, nibbattā vādasesakā.",
  "anya-e0105n7:30": "53.",
  "anya-e0105n7:31": "Paṭhame vassasate natthi, dutiye vassasatantare;",
  "anya-e0105n7:32": "Bhinnā sattarasa vādā, uppannā jinasāsane”ti kathā. aṭṭha. nidānakathā.",
  "anya-e0105n7:33_0": "Asokarañño ca kāle parihīnalābhasakkārā aññatitthiyā lābhasakkāraṁ patthayamānā bhikkhūsu",
  "anya-e0105n7:33_1": "pabbajitvā sakāni sakāni diṭṭhigatāni dīpenti “ayaṁ dhammo, ayaṁ vinayo, idaṁ satthusāsana”nti.",
  "anya-e0105n7:33_2": "Bhikkhūnaṁ santike pabbajjaṁ alabhamānāpi sayameva kese chinditvā kāsāyāni vatthāni",
  "anya-e0105n7:33_3": "acchādetvā vihāresu vicarantā uposathakammādikaraṇakāle saṅghamajjhaṁ pavisanti,",
  "anya-e0105n7:33_4": "te bhikkhusaṅghena dhammena vinayena satthusāsanena niggayhamānāpi dhammavinayānulomāya",
  "anya-e0105n7:33_5": "paṭipattiyā asaṇṭhahantā anekarūpaṁ sāsanassa abbudañca malañca kaṇṭakañca samuṭṭhāpenti.",
  "anya-e0105n7:33_6": "Keci aggiṁ paricaranti, keci pañcātape tapanti, keci ādiccaṁ anuparivattanti, keci",
  "anya-e0105n7:33_7": "dhammañca vinayañca vobhindissāmāti tathā tathā paggaṇhanti. Tadā bhikkhusaṅgho na",
  "anya-e0105n7:33_8": "tehi saddhiṁ uposathaṁ vā pavāraṇaṁ vā akāsi, asokārāme satta vassāni uposatho upacchijji",
  "anya-e0105n7:33_9": "kathā. aṭṭha. nidānakathā; pārā. aṭṭha. 1.tatiyasaṅgītikathā.",
  "anya-e0105n7:34_0": "Imañca pana pavattiṁ upādāya evampi sakkā gahetuṁ “sattarasannaṁ bhinnavādagaṇānaṁ",
  "anya-e0105n7:34_1": "dhammavinayassa pacchimakālesu aparisuddhatarabhāvo īdisenapi kāraṇena ahosī”ti.",
  "anya-e0105n7:34_2": "Kiñcāpi hi buddhasāsanabhūte parisuddhadhammavinaye “kocipi nicco dhuvo sassato nāma",
  "anya-e0105n7:34_3": "natthi aññatra nibbānadhātuyā, paramatthato attāpi natthi, sabbepi saṅkhārā aniccā",
  "anya-e0105n7:34_4": "addhuvā asassatā anattāyevā”ti attho ativiya pākaṭo hoti, tathāpi dāni atheravādikānaṁ",
  "anya-e0105n7:34_5": "ganthesu ca pubbe vetullavādādīsu ca “buddho nicco dhuvo sassato attā”ti ca, “sabbepi",
  "anya-e0105n7:34_6": "sattā niccā dhuvā sassatā attā”ti ca attho dissati.",
  "anya-e0105n7:35_0": "Atha asoko dhammarājā sāsanaṁ visodhetukāmo moggaliputtatissattherassa santike paṭhamameva",
  "anya-e0105n7:35_1": "samayaṁ uggaṇhitvā ekaladdhike ekaladdhike bhikkhū ekato kāretvā ekamekaṁ bhikkhusamūhaṁ",
  "anya-e0105n7:35_2": "pakkosāpetvā pucchi “kiṁ vādī bhante sammāsambuddho”ti. Tato ye ye “sammāsambuddho",
  "anya-e0105n7:35_3": "sassatavādī”ti vā, “ekaccasassatavādī”ti vā evamādinā attano attano vādānurūpaṁ micchāvādaṁ",
  "anya-e0105n7:35_4": "āhaṁsu, te te “nayime bhikkhū, aññatitthiyā ime”ti tathato ñatvā tesaṁ setakāni vatthāni",
  "anya-e0105n7:35_5": "datvā uppabbājesi. Te sabbepi saṭṭhisahassamattā ahesuṁ.",
  "anya-e0105n7:36_0": "Athaññe bhikkhū pucchitvā tehi “vibhajjavādī mahārāja sammāsambuddho”ti vutte “suddhaṁ",
  "anya-e0105n7:36_1": "dāni bhante sāsanaṁ, karotu bhikkhusaṅgho uposatha”nti vatvā ārakkhañca datvā nagaraṁ",
  "anya-e0105n7:36_2": "pāvisi. Samaggo saṅgho sannipatitvā uposathaṁ akāsi. Tasmiṁ samāgame moggaliputtatissatthero",
  "anya-e0105n7:36_3": "yāni ca tadā uppannāni vatthūni yāni ca āyatiṁ uppajjissanti, sabbesampi tesaṁ paṭibāhanatthaṁ",
  "anya-e0105n7:36_4": "satthārā dinnanayavaseneva tathāgatena ṭhapitamātikaṁ vibhajanto parappavādamaddanaṁ",
  "anya-e0105n7:36_5": "kathāvatthuṁ nāma abhidhammapiṭake pañcamaṁ pakaraṇaṁ abhāsi. Tato moggaliputtatissattherappamukhā",
  "anya-e0105n7:36_6": "tipiṭakapariyattidharā pabhinnapaṭisambhidāpattā sahassaṁ bhikkhū theravādino saṅgītidvayārūḷhaṁ",
  "anya-e0105n7:36_7": "parisuddhaṁ porāṇadhammavinayaṁ puna saṅgāyitvā surakkhitaṁ rakkhiṁsu pārā. aṭṭha.",
  "anya-e0105n7:36_8": "1.tatiyasaṅgītikathā.",
  "anya-e0105n7:37_0": "Atha moggaliputtatissatthero navasu paccantaṭṭhānesu sāsanapatiṭṭhāpanatthaṁ nava",
  "anya-e0105n7:37_1": "nāyakatthere uccinitvā pesesi. Tesu aṭṭhahi therehi attano attano pattaṭṭhānaṁ gantvā",
  "anya-e0105n7:37_2": "buddhasāsane patiṭṭhāpite mahāmahindatthero chattiṁsādhikadvisate (236) buddhavasse",
  "anya-e0105n7:37_3": "jambudīpato sīhaḷadīpaṁ gantvā devānaṁpiyatissarājappamukhaṁ dīpakajanasamūhaṁ pasādetvā",
  "anya-e0105n7:37_4": "buddhasāsanaṁ sampatiṭṭhāpesi, tena ca raññā dinnaṁ mahāmeghavanuyyānaṁ paṭiggahetvā",
  "anya-e0105n7:37_5": "tattha mahāvihāraṁ nāma saṅghārāmaṁ patiṭṭhāpesi pārā. aṭṭha. 1.tatiyasaṅgītikathā.",
  "anya-e0105n7:37_6": "Tato pabhuti sīhaḷadīpe buddhasāsanaṁ yāva vaṭṭagāmaṇirājakālā nikāyantaravādākularahitaṁ",
  "anya-e0105n7:37_7": "nimmalaṁ suparisuddhaṁ hutvā samujjalittha. Vaṭṭagāmaṇirājakālato pana paṭṭhāya nikāyantaravādāpi",
  "anya-e0105n7:37_8": "sīhaḷadīpamupāgamiṁsu. Tadā visuddhattheravādino yathā purāṇadhammavinayo tehi nikāyantaravādehi",
  "anya-e0105n7:37_9": "asammisso amalīno pakatiparisuddho hutvā tiṭṭheyya, tathā taṁ mahussāhena surakkhitaṁ rakkhiṁsu. Kathaṁ?"
}