{
  "atk-vin02a27:0": "8. Cīvarakkhandhakaṁ",
  "atk-vin02a27:1": "Jīvakavatthukathā",
  "atk-vin02a27:2_0": "326. Cīvarakkhandhake – padakkhiṇāti chekā kusalā. Abhisaṭāti abhigatā. Kehi abhigatāti?",
  "atk-vin02a27:2_1": "Atthikehi atthikehi manussehi; karaṇatthe pana sāmivacanaṁ katvā ‘‘atthikānaṁ atthikānaṁ",
  "atk-vin02a27:2_2": "manussāna’’nti vuttaṁ. Paññāsāya ca rattiṁ gacchatīti paññāsa kahāpaṇe gahetvā rattiṁ",
  "atk-vin02a27:2_3": "gacchati. Negamoti kuṭumbiyagaṇo.",
  "atk-vin02a27:3_0": "327.Sālavatiṁ kumāriṁ gaṇikaṁ vuṭṭhāpesīti nāgarā dve satasahassāni, rājā satasahassanti",
  "atk-vin02a27:3_1": "tīṇi satasahassāni, aññañca ārāmuyyānavāhanādiparicchedaṁ datvā vuṭṭhāpesuṁ; gaṇikaṭṭhāne",
  "atk-vin02a27:3_2": "ṭhapesunti attho. Paṭisatena ca rattiṁ gacchatīti rattiṁ paṭisatena gacchati. Gilānaṁ",
  "atk-vin02a27:3_3": "paṭivedeyyanti gilānabhāvaṁ jānāpeyyaṁ. Kattarasuppeti jiṇṇasuppe.",
  "atk-vin02a27:4_0": "328.Kā me deva mātā, ko pitāti kasmā pucchi? Taṁ kira aññe rājadārakā kīḷantā kalahe",
  "atk-vin02a27:4_1": "uṭṭhite ‘‘nimmātiko nippitiko’’ti vadanti. Yathā ca aññesaṁ dārakānaṁ chaṇādīsu cuḷamātāmahāmātādayo",
  "atk-vin02a27:4_2": "kiñci paṇṇākāraṁ pesenti, tathā tassa na koci kiñci peseti. Iti so taṁ sabbaṁ cintetvā",
  "atk-vin02a27:4_3": "‘‘nimmātikoyeva nu kho aha’’nti jānanatthaṁ ‘‘kā me deva mātā, ko pitā’’ti pucchi.",
  "atk-vin02a27:5_0": "Yannūnāhaṁ sippaṁ sikkheyyanti yaṁnūna ahaṁ vejjasippaṁ sikkheyyanti cintesi. Tassa",
  "atk-vin02a27:5_1": "kira etadahosi – ‘‘imāni kho hatthiassasippādīni parūpaghātapaṭisaṁyuttāni, vejjasippaṁ",
  "atk-vin02a27:5_2": "mettāpubbabhāgaṁ sattānaṁ hitapaṭisaṁyutta’’nti. Tasmā vejjasippameva sandhāya ‘‘yaṁnūnāhaṁ",
  "atk-vin02a27:5_3": "sippaṁ sikkheyya’’nti cintesi. Apicāyaṁ ito kappasatasahassassa upari padumuttarassa",
  "atk-vin02a27:5_4": "bhagavato upaṭṭhākaṁ ‘‘buddhupaṭṭhāko aya’’nti catuparisantare patthataguṇaṁ vejjaṁ",
  "atk-vin02a27:5_5": "disvā ‘‘aho vatāhampi evarūpaṁ ṭhānantaraṁ pāpuṇeyya’’nti cintetvā sattāhaṁ buddhappamukhassa",
  "atk-vin02a27:5_6": "saṅghassa dānaṁ datvā bhagavantaṁ vanditvā ‘‘ahampi bhagavā tumhākaṁ upaṭṭhāko asukavejjo",
  "atk-vin02a27:5_7": "viya anāgate buddhupaṭṭhāko bhaveyya’’nti patthanamakāsi. Tāya purimapatthanāya codiyamānopesa",
  "atk-vin02a27:5_8": "vejjasippameva sandhāya ‘‘yaṁnūnāhaṁ sippaṁ sikkheyya’’nti cintesi.",
  "atk-vin02a27:6_0": "329.Disāpāmokkhoti sabbadisāsu vidito pākaṭo padhāno vāti attho. Tasmiñca samaye",
  "atk-vin02a27:6_1": "takkasīlato vāṇijā abhayarājakumāraṁ dassanāya agamaṁsu. Te jīvako ‘‘kuto tumhe āgatā’’ti",
  "atk-vin02a27:6_2": "pucchi. ‘‘Takkasīlato’’ti vutte ‘‘atthi tattha vejjasippācariyo’’ti pucchi. ‘‘Āma",
  "atk-vin02a27:6_3": "kumāra, takkasīlāyaṁ disāpāmokkho vejjo paṭivasatī’’ti sutvā ‘‘tena hi yadā gacchatha,",
  "atk-vin02a27:6_4": "mayhaṁ āroceyyāthā’’ti āha. Te tathā akaṁsu. So pitaraṁ anāpucchā tehi saddhiṁ takkasīlaṁ",
  "atk-vin02a27:6_5": "agamāsi. Tena vuttaṁ – ‘‘abhayaṁ rājakumāraṁ anāpucchā’’tiādi.",
  "atk-vin02a27:7_0": "Icchāmahaṁ ācariya sippaṁ sikkhitunti taṁ kira upasaṅkamantaṁ disvā so vejjo ‘‘kosi",
  "atk-vin02a27:7_1": "tvaṁ tātā’’ti pucchi. So ‘‘bimbisāramahārājassa nattā abhayakumārassa puttomhī’’ti",
  "atk-vin02a27:7_2": "āha. ‘‘Kasmā pana tvamasi tāta idhāgato’’ti, tato so ‘‘tumhākaṁ santike sippaṁ sikkhitu’’nti",
  "atk-vin02a27:7_3": "vatvā icchāmahaṁ ācariya sippaṁ sikkhitunti āha. Bahuñca gaṇhātīti yathā aññe khattiyakumārādayo",
  "atk-vin02a27:7_4": "ācariyassa dhanaṁ datvā kiñci kammaṁ akatvā sikkhantiyeva, na so evaṁ. So pana kiñci",
  "atk-vin02a27:7_5": "dhanaṁ adatvā dhammantevāsikova hutvā ekaṁ kālaṁ upajjhāyassa kammaṁ karoti, ekaṁ",
  "atk-vin02a27:7_6": "kālaṁ sikkhati. Evaṁ santepi abhinīhārasampanno kulaputto attano medhāvitāya bahuñca",
  "atk-vin02a27:7_7": "gaṇhāti, lahuñca gaṇhāti, suṭṭhu ca upadhāreti, gahitañcassa na sammussati.",
  "atk-vin02a27:8_0": "Satta ca me vassāni adhīyantassa nayimassa sippassa anto paññāyatīti ettha ayaṁ kira",
  "atk-vin02a27:8_1": "jīvako yattakaṁ ācariyo jānāti, yaṁ aññe soḷasahi vassehi uggaṇhanti, taṁ sabbaṁ",
  "atk-vin02a27:8_2": "sattahi vassehi uggahesi . Sakkassa pana devarañño etadahosi – ‘‘ayaṁ buddhānaṁ upaṭṭhāko",
  "atk-vin02a27:8_3": "aggavissāsako bhavissati, handa naṁ bhesajjayojanaṁ sikkhāpemī’’ti ācariyassa sarīre",
  "atk-vin02a27:8_4": "ajjhāvasitvā yathā ṭhapetvā kammavipākaṁ avasesarogaṁ ekeneva bhesajjayogena tikicchituṁ",
  "atk-vin02a27:8_5": "sakkoti, tathā naṁ bhesajjayojanaṁ sikkhāpesi. So pana ‘‘ācariyassa santike sikkhāmī’’ti",
  "atk-vin02a27:8_6": "maññati, tasmā ‘‘samattho idāni jīvako tikicchitu’’nti sakkena vissaṭṭhamatte evaṁ",
  "atk-vin02a27:8_7": "cintetvā ācariyaṁ pucchi. Ācariyo pana ‘‘na iminā mamānubhāvena uggahitaṁ, devatānubhāvena",
  "atk-vin02a27:8_8": "uggahita’’nti ñatvāva tena hi bhaṇetiādimāha. Samantā yojanaṁ āhiṇḍantoti divase",
  "atk-vin02a27:8_9": "divase ekekena dvārena nikkhamitvā cattāro divase āhiṇḍanto. Parittaṁ pātheyyaṁ pādāsīti",
  "atk-vin02a27:8_10": "appamattakaṁ adāsi. Kasmā? Tassa kira etadahosi – ‘‘ayaṁ mahākulassa putto gatamattoyeva",
  "atk-vin02a27:8_11": "pitipitāmahānaṁ santikā mahāsakkāraṁ labhissati, tato mayhaṁ vā sippassa vā guṇaṁ",
  "atk-vin02a27:8_12": "na jānissati, antarāmagge pana khīṇapātheyyo sippaṁ payojetvā avassaṁ mayhañca sippassa",
  "atk-vin02a27:8_13": "ca guṇaṁ jānissatī’’ti parittaṁ dāpesi.",
  "atk-vin02a27:9": "Seṭṭhibhariyādivatthukathā",
  "atk-vin02a27:10_0": "330.Pasatenāti ekahatthapuṭena. Picunāti kappāsapaṭalena. Yatrahi nāmāti yā nāma.",
  "atk-vin02a27:10_1": "Kimpimāyanti kimpi me ayaṁ. Upajānāmetassa saṁyamassāti katassa ca rogūpasamassa",
  "atk-vin02a27:10_2": "ca upakāraṁ jānāmāti adhippāyo.",
  "atk-vin02a27:11_0": "331.Sabbālaṅkāraṁ tuyhaṁ hotūti rājā kira ‘‘sace imaṁ gaṇhissati, pamāṇayutte ṭhāne",
  "atk-vin02a27:11_1": "naṁ ṭhapessāmi. Sace na gaṇhissati, abbhantarikaṁ naṁ vissāsakaṁ karissāmī’’ti cintetvā",
  "atk-vin02a27:11_2": "evamāha. Abhayakumārassāpi nāṭakānampi cittaṁ uppajji ‘‘aho vata na gaṇheyyā’’ti.",
  "atk-vin02a27:11_3": "Sopi tesaṁ cittaṁ ñatvā viya ‘‘idaṁ me deva ayyikānaṁ ābharaṇaṁ, nayidaṁ mayhaṁ gaṇhituṁ",
  "atk-vin02a27:11_4": "patirūpa’’nti vatvā alaṁ devātiādimāha. Adhikāraṁ me devo saratūti katassa upakāraṁ",
  "atk-vin02a27:11_5": "me devo saratūti attho. Rājā pasanno sabbākārasampannaṁ gehañca ambavanuyyānañca",
  "atk-vin02a27:11_6": "anusaṁvaccharaṁ satasahassauṭṭhānakaṁ gāmañca mahāsakkārañca datvā tena hi bhaṇetiādimāha.",
  "atk-vin02a27:12": "Rājagahaseṭṭhivatthukathā",
  "atk-vin02a27:13_0": "332.Sakkhissasipana tvaṁ gahapatīti kasmā āha? Iriyāpathasamparivattanena kira matthaluṅgaṁ",
  "atk-vin02a27:13_1": "na saṇṭhāti, assa ca tīhi sattāhehi niccalassa nipannassa matthaluṅgaṁ saṇṭhahissatīti",
  "atk-vin02a27:13_2": "ñatvā appeva nāma sattasattamāse paṭijānitvā sattasattadivasepi nipajjeyyāti naṁ",
  "atk-vin02a27:13_3": "evamāha. Teneva parato vuttaṁ ‘‘api ca paṭikacceva mayā ñāto’’ti. Sīsacchaviṁ uppāṭetvāti",
  "atk-vin02a27:13_4": "sīsacammaṁ apanetvā. Sibbiniṁ vināmetvāti sibbiniṁ vivaritvā. Nāhaṁ ācariya sakkomīti",
  "atk-vin02a27:13_5": "tassa kira sarīre mahāḍāho uppajji, tasmā evamāha. Tīhi sattāhehīti tīhi passehi ekekena sattāhena.",
  "atk-vin02a27:14": "333.Janaṁussāretvāti janaṁ nīharāpetvā.",
  "atk-vin02a27:15": "Pajjotarājavatthukathā",
  "atk-vin02a27:16_0": "334.Jegucchaṁ me sappīti ayaṁ kira rājā vicchikassa jāto, vicchikavisapaṭighātāya",
  "atk-vin02a27:16_1": "ca sappi bhesajjaṁ hoti vicchikānaṁ paṭikūlaṁ, tasmā evamāha. Uddekaṁ dassatīti uggāraṁ",
  "atk-vin02a27:16_2": "dassati. Paññāsa yojanikā hotīti paññāsa yojanāni gantuṁ samatthā hoti. Na kevalañcassa",
  "atk-vin02a27:16_3": "rañño hatthinīyeva, nāḷāgiri nāma hatthī yojanasataṁ gacchati, celakaṇṇo ca muñcakeso",
  "atk-vin02a27:16_4": "cāti dve assā vīsayojanasataṁ gacchanti, kāko dāso saṭṭhiyojanāni gacchati.",
  "atk-vin02a27:17_0": "Ekassa kira kulaputtassa anuppanne buddhe ekadivasaṁ bhuñjituṁ nisinnassa paccekabuddho",
  "atk-vin02a27:17_1": "dvāre ṭhatvā agamāsi, tasseko puriso ‘‘paccekabuddho āgantvā gato’’ti ārocesi. So",
  "atk-vin02a27:17_2": "sutvā ‘‘gaccha, vegena pattaṁ āharā’’ti āharāpetvā attano sajjitaṁ bhattaṁ sabbaṁ",
  "atk-vin02a27:17_3": "datvā pesesi. Itaro taṁ āharitvā paccekabuddhassa hatthe ṭhapetvā ‘‘ahaṁ bhante tumhākaṁ",
  "atk-vin02a27:17_4": "katena iminā kāyaveyyāvatikena yattha yattha nibbattopi vāhanasampanno homī’’ti patthanaṁ",
  "atk-vin02a27:17_5": "akāsi. So ayaṁ etarahi pajjoto nāma rājā jāto, tāya patthanāya ayaṁ vāhanasampatti.",
  "atk-vin02a27:18_0": "Sappiṁ pāyetvāti sappiñca pāyetvā; paricārikānañca āhārācāre vidhiṁ ācikkhitvā. Nakhena",
  "atk-vin02a27:18_1": "bhesajjaṁ olumpetvāti nakhena bhesajjaṁ odahitvā; pakkhipitvāti attho. Nicchāresīti virecesi.",
  "atk-vin02a27:19": "Siveyyakadussayugakathā",
  "atk-vin02a27:20_0": "335.Siveyyakaṁ nāma uttarakurūsu sivathikaṁ avamaṅgalavatthaṁ. Tattha kira manussā",
  "atk-vin02a27:20_1": "mataṁ tena vatthena veṭhetvā nikkhipanti, taṁ ‘‘maṁsapesī’’ti sallakkhetvā hatthisoṇḍakasakuṇā",
  "atk-vin02a27:20_2": "ukkhipitvā himavantakūṭe ṭhapetvā vatthaṁ apanetvā khādanti. Atha vanacarakā vatthaṁ",
  "atk-vin02a27:20_3": "disvā rañño āharanti. Evamidaṁ pajjotena laddhaṁ. Siviraṭṭhe kusalā itthiyo tīhi",
  "atk-vin02a27:20_4": "aṁsūhi suttaṁ kantanti, tena suttena vāyitavatthaṁ etantipi vadanti.",
  "atk-vin02a27:21": "Samattiṁsavirecanakathā",
  "atk-vin02a27:22_0": "336.Sinehethāti kiṁ pana bhagavato kāyo lūkhoti na lūkho? Bhagavato hi āhāre sadā",
  "atk-vin02a27:22_1": "devatā dibbojaṁ pakkhipanti, sinehapānaṁ pana sabbattha dose temeti, sirā mudukā",
  "atk-vin02a27:22_2": "karoti, tenāyaṁ evamāha. Tīṇi uppalahatthānīti ekaṁ oḷārikadosaharaṇatthaṁ, ekaṁ",
  "atk-vin02a27:22_3": "majjhimadosaharaṇatthaṁ, ekaṁ sukhumadosaharaṇatthaṁ. Nacirasseva pakatatto ahosīti",
  "atk-vin02a27:22_4": "evaṁ pakatatte pana kāye nāgarā dānaṁ sampādesuṁ. Jīvako āgantvā bhagavantaṁ etadavoca",
  "atk-vin02a27:22_5": "– ‘‘bhagavā ajja nāgarā tumhākaṁ dānaṁ dātukāmā, mā antogāmaṁ piṇḍāya pavisathā’’ti.",
  "atk-vin02a27:22_6": "Mahāmoggallānatthero cintesi – ‘‘kuto nu kho ajja bhagavato paṭhamaṁ piṇḍapāto laddhuṁ",
  "atk-vin02a27:22_7": "vaṭṭatī’’ti. Tato cintesi – ‘‘soṇo seṭṭhiputto khettaparikammato paṭṭhāya aññehi",
  "atk-vin02a27:22_8": "asādhāraṇānaṁ khīrodakasecanasaṁvaddhānaṁ gandhasālīnaṁ odanaṁ bhuñjati, tato bhagavato",
  "atk-vin02a27:22_9": "piṇḍapātaṁ āharissāmī’’ti iddhiyā gantvā tassa pāsādatale attānaṁ dassesi. So therassa",
  "atk-vin02a27:22_10": "pattaṁ gahetvā paṇītaṁ piṇḍapātaṁ adāsi. Therassa ca gamanākāraṁ disvā ‘‘bhuñjatha",
  "atk-vin02a27:22_11": "bhante’’ti āha. Thero tamatthaṁ ārocesi ‘‘bhuñjatha bhante, ahaṁ aññaṁ bhagavato",
  "atk-vin02a27:22_12": "dassāmī’’ti theraṁ bhojetvā gandhehi pattaṁ ubbaṭṭetvā piṇḍapātassa pūretvā adāsi,",
  "atk-vin02a27:22_13": "taṁ thero āharitvā bhagavato adāsi.",
  "atk-vin02a27:23_0": "Rājāpi kho bimbisāro ‘‘ajja bhagavā kiṁ bhuñjissatī’’ti vihāraṁ āgantvā pavisamānova",
  "atk-vin02a27:23_1": "piṇḍapātagandhaṁ ghāyitvā bhuñjitukāmo ahosi . Bhagavato dvīsuyeva piṇḍapātesu bhājanagatesu",
  "atk-vin02a27:23_2": "devatā ojaṁ pakkhipiṁsu – yañca sujātā adāsi; yañca parinibbānakāle cundo kammāraputto;",
  "atk-vin02a27:23_3": "aññesu kabaḷe kabaḷe pakkhipiṁsu, tasmā bhagavā rañño icchaṁ jānitvā apakkhittojameva",
  "atk-vin02a27:23_4": "thokaṁ piṇḍapātaṁ rañño dāpesi. So paribhuñjitvā pucchi – ‘‘kiṁ bhante, uttarakuruto",
  "atk-vin02a27:23_5": "ābhataṁ bhojana’’nti? ‘‘Na mahārāja, uttarakuruto; apica kho taveva raṭṭhavāsino",
  "atk-vin02a27:23_6": "gahapatiputtassa bhojanaṁ eta’’nti vatvā soṇassa sampattiṁ ācikkhi. Taṁ sutvā rājā",
  "atk-vin02a27:23_7": "soṇaṁ daṭṭhukāmo hutvā cammakkhandhake vuttanayena asītiyā kulaputtasahassehi saddhiṁ",
  "atk-vin02a27:23_8": "soṇassa āgamanaṁ akāsi. Te bhagavato dhammadesanaṁ sutvā sotāpannā jātā. Soṇo pana",
  "atk-vin02a27:23_9": "pabbajitvā arahatte patiṭṭhito. Bhagavāpi etadatthameva rañño piṇḍapātaṁ dāpesi.",
  "atk-vin02a27:24": "Varayācanakathā",
  "atk-vin02a27:25_0": "337. Evaṁ katabhattakicce bhagavati atha kho jīvako komārabhacco taṁ siveyyakaṁ dussayugaṁ",
  "atk-vin02a27:25_1": "ādāya…pe… etadavoca. Atikkantavarāti ettha vinicchayo mahākhandhake vuttanayeneva",
  "atk-vin02a27:25_2": "veditabbo. Bhagavā bhante paṁsukūliko bhikkhusaṅgho cāti bhagavato hi buddhattaṁ",
  "atk-vin02a27:25_3": "pattato paṭṭhāya yāva idaṁ vatthaṁ, etthantare vīsati vassāni na koci gahapaticīvaraṁ",
  "atk-vin02a27:25_4": "sādiyi, sabbe paṁsukūlikāva ahesuṁ. Tenāyaṁ evamāha. Gahapaticīvaranti gahapatīhi",
  "atk-vin02a27:25_5": "dinnacīvaraṁ. Dhammiyā kathāyāti vatthadānānisaṁsapaṭisaṁyuttāya kathāya. Itarītarenāpīti",
  "atk-vin02a27:25_6": "appagghenapi mahagghenapi; yena kenacīti attho. Pāvāroti salomako kappāsādibhedo.",
  "atk-vin02a27:25_7": "Anujānāmi bhikkhave kojavanti ettha pakatikojavameva vaṭṭati, mahāpiṭṭhiyakojavaṁ",
  "atk-vin02a27:25_8": "na vaṭṭati. Mahāpiṭṭhiyakojavanti uṇṇāmayo pāvārasadiso kojavo.",
  "atk-vin02a27:26": "Kambalānujānanādikathā",
  "atk-vin02a27:27_0": "338.Kāsirājāti kāsīnaṁ rājā; pasenadissa ekapitikabhātā esa. Aḍḍhakāsiyanti ettha",
  "atk-vin02a27:27_1": "kāsīti sahassaṁ vuccati taṁ agghanako kāsiyo . Ayaṁ pana pañcasatāni agghati, tasmā",
  "atk-vin02a27:27_2": "‘‘aḍḍhakāsiyo’’ti vutto. Tenevāha – ‘‘upaḍḍhakāsīnaṁ khamamāna’’nti.",
  "atk-vin02a27:28": "339.Uccāvacānīti sundarāni ca asundarāni ca. Bhaṅgaṁ nāma khomādīhi pañcahi suttehi missetvā kataṁ; vākamayamevātipi vadanti.",
  "atk-vin02a27:29_0": "340.Ekaṁyeva bhagavatā cīvaraṁ anuññātaṁ na dveti te kira itarītarena cīvarenāti",
  "atk-vin02a27:29_1": "etassa ‘‘gahapatikena vā paṁsukūlena vā’’ti evaṁ atthaṁ sallakkhiṁsu. Nāgamesunti",
  "atk-vin02a27:29_2": "yāva te susānato āgacchanti, tāva te na acchiṁsu; pakkamiṁsuyeva. Nākāmā bhāgaṁ dātunti",
  "atk-vin02a27:29_3": "na anicchāya dātuṁ; yadi pana icchanti, dātabbo. Āgamesunti upacāre acchiṁsu. Tenāha",
  "atk-vin02a27:29_4": "bhagavā āha – ‘‘anujānāmi bhikkhave āgamentānaṁ akāmā bhāgaṁ dātu’’nti. Yadi pana",
  "atk-vin02a27:29_5": "manussā ‘‘idhāgatā eva gaṇhantū’’ti denti, saññāṇaṁ vā katvā gacchanti ‘‘sampattā",
  "atk-vin02a27:29_6": "gaṇhantū’’ti sampattānaṁ sabbesampi pāpuṇanti. Sace chaḍḍetvā gatā, yena gahitaṁ,",
  "atk-vin02a27:29_7": "so eva sāmī. Sadisā susānaṁ okkamiṁsūti sabbe samaṁ okkamiṁsu; ekadisāya vā okkamiṁsūtipi",
  "atk-vin02a27:29_8": "attho. Te katikaṁ katvāti laddhaṁ paṁsukūlaṁ sabbe bhājetvā gaṇhissāmāti bahimeva katikaṁ katvā.",
  "atk-vin02a27:30_0": "342. Cīvarapaṭiggāhakanti yo gahapatikehi saṅghassa dīyamānaṁ cīvaraṁ gaṇhāti. Yo",
  "atk-vin02a27:30_1": "na chandāgatiṁ gaccheyyātiādīsu cīvarapaṭiggāhakesu pacchā āgatānampi attano ñātakādīnaṁ",
  "atk-vin02a27:30_2": "paṭhamataraṁ paṭiggaṇhanto vā ekaccasmiṁ pemaṁ dassetvā gaṇhanto vā lobhapakatikatāya",
  "atk-vin02a27:30_3": "attano pariṇāmento vā chandāgatiṁ gacchati nāma. Paṭhamataraṁ āgatassāpi kodhavasena",
  "atk-vin02a27:30_4": "pacchā gaṇhanto vā duggatamanussesu avamaññaṁ katvā gaṇhanto vā ‘‘kiṁ vo ghare ṭhapanokāso",
  "atk-vin02a27:30_5": "natthi, tumhākaṁ santakaṁ gahetvā gacchathā’’ti evaṁ saṅghassa lābhantarāyaṁ karonto",
  "atk-vin02a27:30_6": "vā dosāgatiṁ gacchati nāma. Yo pana muṭṭhassati asampajāno, ayaṁ mohāgatiṁ gacchati",
  "atk-vin02a27:30_7": "nāma. Pacchā āgatānampi issarānampi bhayena paṭhamataraṁ paṭiggaṇhanto vā ‘‘cīvarapaṭiggāhakaṭṭhānaṁ",
  "atk-vin02a27:30_8": "nāmetaṁ bhāriya’’nti santasanto vā bhayāgatiṁ gacchati nāma. ‘‘Mayā idañcidañca gahitaṁ,",
  "atk-vin02a27:30_9": "idañciṁdañca na gahita’’nti evaṁ jānanto gahitāgahitaṁ jānāti nāma. Tasmā yo na chandāgatiādivasena",
  "atk-vin02a27:30_10": "gacchati, ñātakaaññātakaaḍḍhaduggatesu visesaṁ akatvā āgatapaapāṭiyā gaṇhāti, sīlācārapaṭipattiyutto",
  "atk-vin02a27:30_11": "hoti, satimā medhāvī bahussuto, sakkoti dāyakānaṁ vissaṭṭhavācāya parimaṇḍalehi padabyañjanehi",
  "atk-vin02a27:30_12": "anumodanaṁ karonto pasādaṁ janetuṁ, evarūpo sammannitabbo.",
  "atk-vin02a27:31_0": "Evañca pana bhikkhave sammannitabboti ettha pana etāya yathāvuttāya kammavācāyapi",
  "atk-vin02a27:31_1": "apalokanenāpi antovihāre sabbasaṅghamajjhepi khaṇḍasīmāyapi sammannituṁ vaṭṭatiyeva.",
  "atk-vin02a27:31_2": "Evaṁ sammatena ca vihārapaccante vā padhānaghare vā na acchitabbaṁ. Yattha pana āgatāgatā",
  "atk-vin02a27:31_3": "manussā sukhaṁ passanti, tādise dhuravihāraṭṭhāne bījaniṁ passe ṭhapetvā sunivatthena",
  "atk-vin02a27:31_4": "supārutena nisīditabbanti.",
  "atk-vin02a27:32_0": "Tattheva ujjhitvāti ‘‘paṭiggahaṇameva amhākaṁ bhāro’’ti vatvā gahitaṭṭhāneyeva chaḍḍetvā",
  "atk-vin02a27:32_1": "gacchanti. Cīvaranidahakanti cīvarapaṭisāmakaṁ. Yo na chandāgatiṁ gaccheyyātiādīsu",
  "atk-vin02a27:32_2": "cettha ito parañca sabbattha vuttanayeneva vinicchayo veditabbo. Sammutivinicchayopi",
  "atk-vin02a27:32_3": "kathitānusāreneva jānitabbo.",
  "atk-vin02a27:33": "Bhaṇḍāgārasammutiādikathā",
  "atk-vin02a27:34_0": "343.Vihāraṁvātiādīsu yo ārāmamajjhe ārāmikasāmaṇerādīhi avivitto sabbesaṁ samosaraṇaṭṭhāne",
  "atk-vin02a27:34_1": "vihāro vā aḍḍhayogo vā hoti, so sammannitabbo. Paccantasenāsanaṁ pana na sammannitabbaṁ.",
  "atk-vin02a27:34_2": "Idaṁ pana bhaṇḍāgāraṁ khaṇḍasīmaṁ gantvā khaṇḍasīmāya nisinnehi sammannituṁ na vaṭṭati,",
  "atk-vin02a27:34_3": "vihāramajjheyeva sammannitabbaṁ.",
  "atk-vin02a27:35_0": "Guttāguttañca jāneyyāti ettha yassa tāva chadanādīsu koci doso natthi, taṁ guttaṁ.",
  "atk-vin02a27:35_1": "Yassa pana chadanatiṇaṁ vā chadaniṭṭhakā vā yattha katthaci patitā, yena ovassati",
  "atk-vin02a27:35_2": "vā, mūsikādīnaṁ vā paveso hoti, bhittiādīsu vā katthaci chiddaṁ hoti, upacikā vā",
  "atk-vin02a27:35_3": "uṭṭhahanti, taṁ sabbaṁ aguttaṁ nāma. Taṁ sallakkhetvā paṭisaṅkharitabbaṁ. Sītasamaye",
  "atk-vin02a27:35_4": "dvārañca vātapānañca supihitaṁ kātabbaṁ, sītena hi cīvarāni kaṇṇakitāni honti. Uṇhasamaye",
  "atk-vin02a27:35_5": "antarantarā vātappavesanatthaṁ vivaritabbaṁ. Evaṁ karonto hi guttāguttaṁ jānāti nāma.",
  "atk-vin02a27:36_0": "Imehi pana cīvarapaṭiggāhakādīhi tīhipi attano vattaṁ jānitabbaṁ. Tattha cīvarapaṭiggāhakena",
  "atk-vin02a27:36_1": "tāva yaṁ yaṁ manussā ‘‘kālacīvara’’nti vā ‘‘akālacīvara’’nti vā ‘‘accekacīvara’’nti",
  "atk-vin02a27:36_2": "vā ‘‘vassikasāṭika’’nti vā ‘‘nisīdana’’nti vā ‘‘paccattharaṇa’’nti vā ‘‘mukhapuñchanacoḷa’’nti",
  "atk-vin02a27:36_3": "vā denti, taṁ sabbaṁ ekarāsiṁ katvā missetvā na gaṇhitabbaṁ, visuṁ visuṁ katvāva",
  "atk-vin02a27:36_4": "gaṇhitvā cīvaranidahakassa tatheva ācikkhitvā dātabbaṁ. Cīvaranidahakenāpi bhaṇḍāgārikassa",
  "atk-vin02a27:36_5": "dadamānena idaṁ kālacīvaraṁ…pe… idaṁ mukhapuñchanacoḷanti ācikkhitvāva dātabbaṁ.",
  "atk-vin02a27:36_6": "Bhaṇḍāgārikenāpi tatheva visuṁ visuṁ viya saññāṇaṁ katvā ṭhapetabbaṁ. Tato saṅghena",
  "atk-vin02a27:36_7": "‘‘kālacīvaraṁ āharā’’ti vutte kālacīvarameva dātabbaṁ…pe… mukhapuñchanacoḷakaṁ āharāti",
  "atk-vin02a27:36_8": "vutte tadeva dātabbaṁ.",
  "atk-vin02a27:37_0": "Iti bhagavatā cīvarapaṭiggāhako anuññāto, cīvaranidahako anuññāto, bhaṇḍāgāraṁ anuññātaṁ,",
  "atk-vin02a27:37_1": "bhaṇḍāgāriko anuññāto, na bāhulikatāya na asantuṭṭhiyā; apica kho saṅghassānuggahāya.",
  "atk-vin02a27:37_2": "Sace hi āhaṭāhaṭaṁ gahetvā bhikkhū bhājeyyuṁ, neva āhaṭaṁ na anāhaṭaṁ na dinnaṁ nādinnaṁ",
  "atk-vin02a27:37_3": "na laddhaṁ nāladdhaṁ jāneyyuṁ, āhaṭāhaṭaṁ therāsane vā dadeyyuṁ, khaṇḍākhaṇḍaṁ vā",
  "atk-vin02a27:37_4": "chinditvā gaṇheyyuṁ; evaṁ sati ayuttaparibhogo ca hoti, na ca sabbesaṁ saṅgaho kato",
  "atk-vin02a27:37_5": "hoti. Bhaṇḍāgāre pana cīvaraṁ ṭhapetvā ussannakāle ekekassa bhikkhuno ticīvaraṁ vā",
  "atk-vin02a27:37_6": "dve dve vā ekekaṁ vā cīvaraṁ dassanti, laddhāladdhaṁ jānissanti, aladdhabhāvaṁ ñatvā",
  "atk-vin02a27:37_7": "saṅgahaṁ kātuṁ maññissantīti.",
  "atk-vin02a27:38_0": "Na bhikkhave bhaṇḍāgāriko vuṭṭhāpetabboti ettha aññepi avuṭṭhāpanīyā jānitabbā. Cattāro",
  "atk-vin02a27:38_1": "hi na vuṭṭhāpetabbā – vuḍḍhataro , bhaṇḍāgāriko, gilāno, saṅghato laddhasenāsanoti.",
  "atk-vin02a27:38_2": "Tattha vuḍḍhataro attano vuḍḍhatāya navakatarena na vuṭṭhāpetabbo, bhaṇḍāgāriko saṅghena",
  "atk-vin02a27:38_3": "sammannitvā bhaṇḍāgārassa dinnatāya, gilāno attano gilānatāya, saṅgho pana bahussutassa",
  "atk-vin02a27:38_4": "uddesaparipucchādīhi bahupakārassa bhāranitthārakassa phāsukaṁ āvāsaṁ anuṭṭhāpanīyaṁ",
  "atk-vin02a27:38_5": "katvā deti, tasmā so upakāratāya ca saṅghato laddhatāya ca na vuṭṭhāpetabboti.",
  "atk-vin02a27:39_0": "Ussannaṁhotīti bahu rāsikataṁ hoti, bhaṇḍāgāraṁ na gaṇhāti. Sammukhībhūtenāti antoupacārasīmāyaṁ",
  "atk-vin02a27:39_1": "ṭhitena. Bhājetunti kālaṁ ghosetvā paṭipāṭiyā bhājetuṁ. Kolāhalaṁ akāsīti ‘‘amhākaṁ",
  "atk-vin02a27:39_2": "ācariyassa detha, upajjhāyassa dethā’’ti evaṁ mahāsaddaṁ akāsi. Cīvarabhājanakaṅgesu",
  "atk-vin02a27:39_3": "sabhāgānaṁ bhikkhūnaṁ apāpuṇantampi mahagghaṁ cīvaraṁ dento chandāgatiṁ gacchati",
  "atk-vin02a27:39_4": "nāma. Aññesaṁ vuḍḍhatarānaṁ pāpuṇantampi mahagghaṁ cīvaraṁ adatvā appagghaṁ dento",
  "atk-vin02a27:39_5": "dosāgatiṁ gacchati nāma. Mohamūḷho cīvaradānavattaṁ ajānanto mohāgatiṁ gacchati nāma.",
  "atk-vin02a27:39_6": "Mukharānaṁ navakānampi bhayena apāpuṇantameva mahagghaṁ cīvaraṁ dento bhayāgatiṁ",
  "atk-vin02a27:39_7": "gacchati nāma. Yo evaṁ na gacchati, sabbesaṁ tulābhūto pamāṇabhūto majjhatto hoti,",
  "atk-vin02a27:39_8": "so sammannitabbo. Bhājitābhājitanti ‘‘ettakāni vatthāni bhājitāni, ettakāni abhājitānī’’ti",
  "atk-vin02a27:39_9": "jānanto ‘‘bhājitābhājitañca jāneyyā’’ti vuccati.",
  "atk-vin02a27:40_0": "Uccinitvāti ‘‘idaṁ thūlaṁ, idaṁ saṇhaṁ, idaṁ ghanaṁ, idaṁ tanukaṁ, idaṁ paribhuttaṁ,",
  "atk-vin02a27:40_1": "idaṁ aparibhuttaṁ, idaṁ dīghato ettakaṁ puthulato ettaka’’nti evaṁ vatthāni vicinitvā.",
  "atk-vin02a27:40_2": "Tulayitvāti ‘‘idaṁ ettakaṁ agghati, idaṁ ettaka’’nti evaṁ agghaparicchedaṁ katvā.",
  "atk-vin02a27:40_3": "Vaṇṇāvaṇṇaṁ katvāti sace sabbesaṁ ekekameva dasagghanakaṁ pāpuṇāti, iccetaṁ kusalaṁ;",
  "atk-vin02a27:40_4": "no ce pāpuṇāti, yaṁ nava vā aṭṭha vā agghati, taṁ aññena ekaagghanakena ca dviagghanakena",
  "atk-vin02a27:40_5": "ca saddhiṁ bandhitvā etena upāyena same paṭivīse ṭhapetvāti attho. Bhikkhū gaṇetvā",
  "atk-vin02a27:40_6": "vaggaṁ bandhitvāti sace ekekassa diyamāne divaso nappahoti, dasa dasa bhikkhū gaṇetvā",
  "atk-vin02a27:40_7": "dasa dasa cīvarapaṭivīse ekavaggaṁ bandhitvā ekaṁ bhaṇḍikaṁ katvā evaṁ cīvarapaṭivīsaṁ",
  "atk-vin02a27:40_8": "ṭhapetuṁ anujānāmīti attho. Evaṁ ṭhapitesu cīvarapaṭivīsesu kuso pātetabbo. Tehipi",
  "atk-vin02a27:40_9": "bhikkhūhi puna kusapātaṁ katvā bhājetabbaṁ.",
  "atk-vin02a27:41_0": "Sāmaṇerānaṁ upaḍḍhapaṭivīsanti ettha ye sāmaṇerā attissarā bhikkhusaṅghassa kattabbakammaṁ",
  "atk-vin02a27:41_1": "na karonti, uddesaparipucchāsu yuttā ācariyupajjhāyānaṁyeva vattapaṭipattiṁ karonti,",
  "atk-vin02a27:41_2": "aññesaṁ na karonti, etesaṁyeva upaḍḍhabhāgo dātabbo. Ye pana purebhattañca pacchābhattañca",
  "atk-vin02a27:41_3": "bhikkhusaṅghasseva kattabbakiccaṁ karonti, tesaṁ samako dātabbo. Idañca piṭṭhisamaye",
  "atk-vin02a27:41_4": "uppannena bhaṇḍāgāre ṭhapitena akālacīvareneva kathitaṁ. Kālacīvaraṁ pana samakameva",
  "atk-vin02a27:41_5": "dātabbaṁ. Tatruppādavassāvāsikaṁ sammuñjanībandhanādi saṅghassa phātikammaṁ katvā",
  "atk-vin02a27:41_6": "gahetabbaṁ. Etañhettha sabbesaṁ vattaṁ. Bhaṇḍāgārikacīvarepi sace sāmaṇerā āgantvā",
  "atk-vin02a27:41_7": "‘‘bhante mayaṁ yāguṁ pacāma, bhattaṁ pacāma, khajjakaṁ pacāma, appaharitakaṁ karoma,",
  "atk-vin02a27:41_8": "dantakaṭṭhaṁ āharāma, raṅgachalliṁ kappiyaṁ katvā dema, kiṁ amhehi na kataṁ nāmā’’ti",
  "atk-vin02a27:41_9": "ukkuṭṭhiṁ karonti, samabhāgova dātabbo. Etaṁ ye ca virajjhitvā karonti, yesañca karaṇabhāvo",
  "atk-vin02a27:41_10": "na paññāyati, te sandhāya vuttaṁ. Kurundiyaṁ pana ‘‘sace sāmaṇerā ‘kasmā mayaṁ bhante",
  "atk-vin02a27:41_11": "saṅghakammaṁ na karoma, karissāmā’ti yācanti, samapaṭivīso dātabbo’’ti vuttaṁ.",
  "atk-vin02a27:42_0": "Uttaritukāmoti nadiṁ vā kantāraṁ vā uttaritukāmo; satthaṁ labhitvā disā pakkamitukāmoti",
  "atk-vin02a27:42_1": "attho. Sakaṁ bhāgaṁ dātunti idaṁ bhaṇḍāgārato cīvarāni nīharitvā puñje kate ghaṇṭiyā",
  "atk-vin02a27:42_2": "pahaṭāya bhikkhusaṅghe sannipatite satthaṁ labhitvā gantukāmo ‘‘satthato mā parihāyī’’ti",
  "atk-vin02a27:42_3": "etamatthaṁ sandhāya vuttaṁ. Tasmā anīhatesu vā cīvaresu appahaṭāya vā ghaṇṭiyā asannipatite",
  "atk-vin02a27:42_4": "vā saṅghe dātuṁ na vaṭṭati. Cīvaresu pana nīhatesu ghaṇṭiṁ paharitvā bhikkhusaṅghe",
  "atk-vin02a27:42_5": "sannipatite cīvarabhājakena ‘‘imassa bhikkhuno koṭṭhāsena ettakena bhavitabba’’nti",
  "atk-vin02a27:42_6": "takketvā nayaggāhena cīvaraṁ dātabbaṁ. Tulāya tulitamiva hi samasamaṁ dātuṁ na sakkā,",
  "atk-vin02a27:42_7": "tasmā ūnaṁ vā hotu adhikaṁ vā, evaṁ takkena nayena dinnaṁ sudinnaṁ. Neva ūnakaṁ puna",
  "atk-vin02a27:42_8": "dātabbaṁ, nātirittaṁ paṭiggaṇhitabbanti.",
  "atk-vin02a27:43_0": "Atirekabhāgenāti dasa bhikkhū honti, sāṭakāpi daseva, tesu eko dvādasa agghati, sesā",
  "atk-vin02a27:43_1": "dasagghanakā. Sabbesu dasagghanakavasena kuse pātite yassa bhikkhuno dvādasagghanako",
  "atk-vin02a27:43_2": "kuso pātito, so ‘‘ettakena mama cīvaraṁ pahotī’’ti tena atirekabhāgena gantukāmo",
  "atk-vin02a27:43_3": "hoti. Bhikkhū ‘‘atirekaṁ āvuso saṅghassa santaka’’nti vadanti, taṁ sutvā bhagavā",
  "atk-vin02a27:43_4": "‘‘saṅghike ca gaṇasantake ca appakaṁ nāma natthi, sabbattha saṁyamo kātabbo, gaṇhantenāpi",
  "atk-vin02a27:43_5": "kukkuccāyitabba’’nti dassetuṁ ‘‘anujānāmi bhikkhave anukkhepe dinne’’ti āha. Tattha",
  "atk-vin02a27:43_6": "anukkhepo nāma yaṁkiñci anukkhipitabbaṁ anuppadātabbaṁ kappiyabhaṇḍaṁ; yattakaṁ tassa",
  "atk-vin02a27:43_7": "paṭivīse adhikaṁ, tattake agghanake yasmiṁ kismiñci kappiyabhaṇḍe dinneti attho.",
  "atk-vin02a27:44_0": "Vikalake tosetvāti ettha cīvaravikalakaṁ puggalavikalakanti dve vikalakā. Cīvaravikalakaṁ",
  "atk-vin02a27:44_1": "nāma sabbesaṁ pañca pañca vatthāni pattāni, sesānipi atthi, ekekaṁ pana na pāpuṇāti,",
  "atk-vin02a27:44_2": "chinditvā dātabbāni. Chindantehi ca aḍḍhamaṇḍalādīnaṁ vā upāhanatthavikādīnaṁ vā",
  "atk-vin02a27:44_3": "pahonakāni khaṇḍāni katvā dātabbāni, heṭṭhimaparicchedena caturaṅgulavitthārampi",
  "atk-vin02a27:44_4": "anuvātappahonakāyāmaṁ khaṇḍaṁ katvā dātuṁ vaṭṭati, aparibhogaṁ pana na kātabbanti",
  "atk-vin02a27:44_5": "evamettha cīvarassa appahonakabhāvo cīvaravikalakaṁ. Chinditvā dinne pana taṁ tositaṁ",
  "atk-vin02a27:44_6": "hoti, atha kusapāto kātabbo. Sacepi ekassa bhikkhuno koṭṭhāse ekaṁ vā dve vā vatthāni",
  "atk-vin02a27:44_7": "nappahonti, tattha aññaṁ sāmaṇakaṁ parikkhāraṁ ṭhapetvā yo tena tussati, tassa taṁ",
  "atk-vin02a27:44_8": "bhāgaṁ datvā pacchā kusapāto kātabbo. Idampi cīvaravikalakanti andhakaṭṭhakathāyaṁ vuttaṁ.",
  "atk-vin02a27:45_0": "Puggalavikalakaṁ nāma dasa dasa bhikkhū gaṇetvā vaggaṁ karontānaṁ eko vaggo na pūrati,",
  "atk-vin02a27:45_1": "aṭṭha vā nava vā honti, tesaṁ aṭṭha vā nava vā koṭṭhāsā ‘‘tumhe ime gahetvā visuṁ",
  "atk-vin02a27:45_2": "bhājethā’’ti dātabbā. Evamayaṁ puggalānaṁ appahonakabhāvo puggalavikalakaṁ. Visuṁ",
  "atk-vin02a27:45_3": "dinne pana taṁ tositaṁ hoti, evaṁ tosetvā kusapāto kātabboti. Atha vā vikalake tosetvāti",
  "atk-vin02a27:45_4": "yo cīvaravibhāgo ūnako, taṁ aññena parikkhārena samaṁ katvā kusapāto kātabbo.",
  "atk-vin02a27:46": "Cīvararajanakathā",
  "atk-vin02a27:47_0": "344.Chakaṇenāti gomayena. Paṇḍumattikāyāti tambamattikāya. Mūlarajanādīsu haliddiṁ",
  "atk-vin02a27:47_1": "ṭhapetvā sabbaṁ mūlarajanaṁ vaṭṭati. Mañjiṭṭhiñca tuṅgahārañca ṭhapetvā sabbaṁ khandharajanaṁ",
  "atk-vin02a27:47_2": "vaṭṭati. Tuṅgahāro nāma eko sakaṇṭakarukkho, tassa haritālavaṇṇaṁ khandharajanaṁ",
  "atk-vin02a27:47_3": "hoti. Loddañca kaṇḍulañca ṭhapetvā sabbaṁ tacarajanaṁ vaṭṭati. Allipattaṁ nīlipattañca",
  "atk-vin02a27:47_4": "ṭhapetvā sabbaṁ pattarajanaṁ vaṭṭati. Gihiparibhuttaṁ pana allipattena ekavāraṁ rajituṁ",
  "atk-vin02a27:47_5": "vaṭṭati. Kiṁsukapupphañca kusumbhapupphañca ṭhapetvā sabbaṁ puppharajanaṁ vaṭṭati.",
  "atk-vin02a27:47_6": "Phalarajane pana na kiñci na vaṭṭati.",
  "atk-vin02a27:48_0": "Sītudakāti apakkarajanaṁ vuccati. Uttarāḷumpanti vaṭṭādhārakaṁ, rajanakumbhiyā majjhe",
  "atk-vin02a27:48_1": "ṭhapetvā taṁ ādhārakaṁ parikkhipitvā rajanaṁ pakkhipituṁ anujānāmīti attho. Evañhi",
  "atk-vin02a27:48_2": "kate rajanaṁ na uttarati. Udake vā nakhapiṭṭhikāya vāti sace paripakkaṁ hoti, udakapātiyā",
  "atk-vin02a27:48_3": "dinno thevo sahasā na visarati, nakhapiṭṭhiyampi avisaranto tiṭṭhati. Rajanuḷuṅkanti",
  "atk-vin02a27:48_4": "rajanauḷuṅkaṁ. Daṇḍakathālakanti tameva sadaṇḍakaṁ. Rajanakolambanti rajanakuṇḍaṁ.",
  "atk-vin02a27:48_5": "Omaddantīti sammaddanti. Na ca acchinne theve pakkamitunti yāva rajanabindu gaḷitaṁ",
  "atk-vin02a27:48_6": "na chijjati, tāva na aññatra gantabbaṁ. Patthinnanti atirajitattā thaddhaṁ. Udake",
  "atk-vin02a27:48_7": "osāretunti udake pakkhipitvā ṭhapetuṁ. Rajane pana nikkhante taṁ udakaṁ chaḍḍetvā",
  "atk-vin02a27:48_8": "cīvaraṁ madditabbaṁ. Dantakāsāvānīti ekaṁ vā dve vā vāre rajitvā dantavaṇṇāni dhārenti.",
  "atk-vin02a27:49": "Chinnakacīvarānujānanakathā",
  "atk-vin02a27:50_0": "345.Acchibaddhanti caturassakedārakabaddhaṁ. Pāḷibaddhanti āyāmato ca vitthārato",
  "atk-vin02a27:50_1": "ca dīghamariyādabaddhaṁ. Mariyādabaddhanti antarantarā rassamariyādabaddhaṁ. Siṅghāṭakabaddhanti",
  "atk-vin02a27:50_2": "mariyādāya mariyādaṁ vinivijjhitvā gataṭṭhāne siṅghāṭakabaddhaṁ; catukkasaṇṭhānanti",
  "atk-vin02a27:50_3": "attho. Saṁvidahitunti kātuṁ. Ussahasi tvaṁ ānandāti sakkosi tvaṁ ānanda. Ussahāmi",
  "atk-vin02a27:50_4": "bhagavāti tumhehi dinnanayena sakkomīti dasseti. Yatra hi nāmāti yo nāma. Kusimpi",
  "atk-vin02a27:50_5": "nāmātiādīsu kusīti āyāmato ca vitthārato ca anuvātādīnaṁ dīghapattānametaṁ adhivacanaṁ.",
  "atk-vin02a27:50_6": "Aḍḍhakusīti antarantarā rassapattānaṁ nāmaṁ. Maṇḍalanti pañcakhaṇḍikacīvarassa ekekasmiṁ",
  "atk-vin02a27:50_7": "khaṇḍe mahāmaṇḍalaṁ. Aḍḍhamaṇḍalanti khuddakamaṇḍalaṁ. Vivaṭṭanti maṇḍalañca aḍḍhamaṇḍalañca",
  "atk-vin02a27:50_8": "ekato katvā sibbitaṁ majjhimakhaṇḍaṁ.",
  "atk-vin02a27:51_0": "Anuvivaṭṭanti tassa ubhosu passesu dve khaṇḍāni. Gīveyyakanti gīvāveṭhanaṭṭhāne daḷhīkaraṇatthaṁ",
  "atk-vin02a27:51_1": "aññaṁ suttasaṁsibbitaṁ āgantukapattaṁ. Jaṅgheyyakanti jaṅghapāpuṇanaṭṭhāne tatheva",
  "atk-vin02a27:51_2": "saṁsibbitaṁ pattaṁ. Gīvaṭṭhāne ca jaṅghaṭṭhāne ca pattānamevetaṁ nāmantipi vadanti.",
  "atk-vin02a27:51_3": "Bāhantanti anuvivaṭṭānaṁ bahi ekekaṁ khaṇḍaṁ. Iti pañcakhaṇḍikacīvarenetaṁ vicāritanti.",
  "atk-vin02a27:51_4": "Atha vā anuvivaṭṭanti vivaṭṭassa ekapassato dvinnaṁ ekapassato dvinnanti catunnampi",
  "atk-vin02a27:51_5": "khaṇḍānametaṁ nāmaṁ. Bāhantanti suppamāṇaṁ cīvaraṁ pārupantena saṁharitvā bāhāya",
  "atk-vin02a27:51_6": "upari ṭhapitā ubho antā bahimukhā tiṭṭhanti, tesaṁ etaṁ nāmaṁ. Ayameva hi nayo mahāaṭṭhakathāyaṁ vuttoti.",
  "atk-vin02a27:52": "Ticīvarānujānanakathā",
  "atk-vin02a27:53_0": "346.Cīvarehiubbhaṇḍiketi cīvarehi ubbhaṇḍe kate; yathā ukkhittabhaṇḍā honti evaṁ",
  "atk-vin02a27:53_1": "kate; ukkhittabhaṇḍikabhāvaṁ āpāditeti attho. Cīvarabhisinti ettha bhisīti dve tīṇi",
  "atk-vin02a27:53_2": "ekato katvā bhisisaṅkhepena saṁharitacīvarāni vuttāni. Te kira bhikkhū ‘‘dakkhiṇāgirito",
  "atk-vin02a27:53_3": "bhagavā lahuṁ paṭinivattissatī’’ti tattha gacchantā jīvakavatthusmiṁ laddhacīvarāni",
  "atk-vin02a27:53_4": "ṭhapetvā agamaṁsu. Idāni pana cirena āgamissatīti maññamānā ādāya pakkamiṁsu. Antaraṭṭhakāsūti",
  "atk-vin02a27:53_5": "māghassa ca phagguṇassa ca antarā aṭṭhasu. Na bhagavantaṁ sītaṁ ahosīti bhagavato",
  "atk-vin02a27:53_6": "sītaṁ nāhosi. Etadahosi yepi kho te kulaputtāti na bhagavā ajjhokāse anisīditvā etamatthaṁ",
  "atk-vin02a27:53_7": "na jānāti, mahājanasaññāpanatthaṁ pana evamakāsi. Sītālukāti sītapakatikā; ye pakatiyāva",
  "atk-vin02a27:53_8": "sītena kilamanti. Diguṇaṁ saṅghāṭinti dupaṭṭaṁ saṅghāṭiṁ. Ekacciyanti ekapaṭṭaṁ.",
  "atk-vin02a27:53_9": "Iti ‘‘bhagavā attanā catūhi cīvarehi yāpeti, amhākaṁ pana ticīvaraṁ anujānātī’’ti",
  "atk-vin02a27:53_10": "vacanassa okāsaṁ upacchindituṁ diguṇaṁ saṅghāṭiṁ anujānāti, ekaccike itare. Evañhi",
  "atk-vin02a27:53_11": "nesaṁ cattāri bhavissantīti.",
  "atk-vin02a27:54": "Atirekacīvarādikathā",
  "atk-vin02a27:55_0": "348.Aggaḷaṁ acchupeyyanti chiddaṭṭhāne pilotikakhaṇḍaṁ laggāpeyyaṁ. Ahatakappānanti",
  "atk-vin02a27:55_1": "ekavāraṁ dhotānaṁ. Utuddhaṭānanti ututo dīghakālato uddhaṭānaṁ hatavatthakānaṁ, pilotikānanti",
  "atk-vin02a27:55_2": "vuttaṁ hoti. Pāpaṇiketi antarāpaṇato patitapilotikacīvare. Ussāho karaṇīyoti pariyesanā",
  "atk-vin02a27:55_3": "kātabbā. Paricchedo panettha natthi, paṭṭasatampi vaṭṭati. Sabbamidaṁ sādiyantassa",
  "atk-vin02a27:55_4": "bhikkhuno vasena vuttaṁ. Aggaḷaṁ tunnanti ettha uddharitvā allīyāpanakhaṇḍaṁ aggaḷaṁ,",
  "atk-vin02a27:55_5": "suttena saṁsibbitaṁ tunnaṁ; vaṭṭetvā karaṇaṁ ovaṭṭikaṁ. Kaṇḍusakaṁ vuccati muddikā.",
  "atk-vin02a27:55_6": "Daḷhīkammanti anuddharitvāva upassayaṁ katvā allīyāpanakaṁ vatthakhaṇḍaṁ.",
  "atk-vin02a27:56_0": "349-351. Visākhāvatthu uttānatthaṁ. Tato paraṁ pubbe vinicchitameva. Sovaggikanti",
  "atk-vin02a27:56_1": "saggappattahetukaṁ. Tenevāha ‘‘sovaggika’’nti . Sokaṁ apanetīti sokanudaṁ. Anāmayāti",
  "atk-vin02a27:56_2": "arogā. Saggamhi kāyamhīti saggopapannā.",
  "atk-vin02a27:57": "353.Puthujjanā kāmesu vītarāgāti jhānalābhino.",
  "atk-vin02a27:58_0": "356.Sandiṭṭhoti diṭṭhamattakamitto. Sambhattoti ekasambhogo daḷhamitto. Ālapitoti",
  "atk-vin02a27:58_1": "‘‘mama santakaṁ yaṁ iccheyyāsi, taṁ gaṇhāhī’’ti evaṁ vutto. Etesu tīsu aññataranāmena",
  "atk-vin02a27:58_2": "saddhiṁ jīvati, gahite attamano hotīti imehi gahitavissāso ruhati.",
  "atk-vin02a27:59": "Pacchimavikappanupagacīvarādikathā",
  "atk-vin02a27:60_0": "359.Paṁsukūlakatoti katapaṁsukūlo. Garuko hotīti jiṇṇajiṇṇaṭṭhāne aggaḷāropanena",
  "atk-vin02a27:60_1": "garuko hoti. Suttalūkhaṁ kātunti sutteneva aggaḷaṁ kātunti attho. Vikaṇṇo hotīti",
  "atk-vin02a27:60_2": "suttaṁ acchetvā acchetvā sibbantānaṁ eko saṅghāṭikoṇo dīgho hoti. Vikaṇṇaṁ uddharitunti",
  "atk-vin02a27:60_3": "dīghakoṇaṁ chindituṁ. Okiriyantīti chinnakoṇato gaḷanti. Anuvātaṁ paribhaṇḍanti anuvātañceva",
  "atk-vin02a27:60_4": "paribhaṇḍañca. Pattā lujjantīti mahantesu pattamukhesu dinnāni suttāni gaḷanti, tato",
  "atk-vin02a27:60_5": "pattā lujjanti. Aṭṭhapadakaṁ kātunti aṭṭhapadakacchannena pattamukhaṁ sibbituṁ.",
  "atk-vin02a27:61": "360.Anvādhikampi āropetunti āgantukapattampi dātuṁ. Idaṁ pana appahonake āropetabbaṁ. Sace pahoti, āgantukapattaṁ na vaṭṭati, chinditabbameva.",
  "atk-vin02a27:62": "361.Na ca bhikkhave saddhādeyyanti ettha sesañātīnaṁ dento vinipātetiyeva. Mātāpitaro pana sace rajje ṭhitā patthayanti, dātabbaṁ.",
  "atk-vin02a27:63_0": "362.Gilānoti gilānatāya gahetvā gantuṁ asamattho. Vassikasaṅketanti vassike cattāro",
  "atk-vin02a27:63_1": "māse. Nadīpāranti nadiyā pāre bhattaṁ bhuñjitabbaṁ hoti. Aggaḷaguttivihāroti sabbesveva",
  "atk-vin02a27:63_2": "cetesu gilānavassikasaṅketanadīpāragamanaatthatakathinabhāvesu aggaḷaguttiyeva pamāṇaṁ.",
  "atk-vin02a27:63_3": "Gutte eva hi vihāre etesu kāraṇesu nikkhipitvā bahi gantuṁ vaṭṭati, na agutte. Āraññakassa",
  "atk-vin02a27:63_4": "pana vihāro na sugutto hoti, tena bhaṇḍukkhalikāya pakkhipitvā pāsāṇasusira rukkhasusirādīsu",
  "atk-vin02a27:63_5": "suppaṭicchannesu ṭhapetvā gantabbaṁ.",
  "atk-vin02a27:64": "Saṅghikacīvaruppādakathā",
  "atk-vin02a27:65_0": "363.Tuyheva bhikkhu tāni cīvarānīti aññattha gahetvā haṭānipi tuyheva; na tesaṁ añño",
  "atk-vin02a27:65_1": "koci issaroti. Evañca pana vatvā anāgatepi nikkukkuccā gaṇhissantīti dassetuṁ idha",
  "atk-vin02a27:65_2": "panātiādimāha. Tasseva tāni cīvarāni yāva kathinassa ubbhārāti sace gaṇapūrake bhikkhū",
  "atk-vin02a27:65_3": "labhitvā kathinaṁ atthataṁ hoti, pañcamāse; no ce atthataṁ hoti, ekaṁ cīvaramāsameva.",
  "atk-vin02a27:65_4": "Yaṁ ‘‘saṅghassa demā’’ti vā denti, ‘‘saṅghaṁ uddissa demā’’ti vā denti, ‘‘vassaṁvutthasaṅghassa",
  "atk-vin02a27:65_5": "demā’’ti vā denti, ‘‘vassāvāsikaṁ demā’’ti vā denti, sacepi matakacīvaraṁ avibhajitvā",
  "atk-vin02a27:65_6": "taṁ vihāraṁ pavisanti, taṁ sabbaṁ tasseva bhikkhuno hoti. Yampi so vassāvāsatthāya",
  "atk-vin02a27:65_7": "vaḍḍhiṁ payojetvā ṭhapitaupanikkhepato vā tatruppādato vā vassāvāsikaṁ gaṇhāti, sabbaṁ",
  "atk-vin02a27:65_8": "suggahitameva hoti. Idamettha lakkhaṇaṁ, yena tenākārena saṅghassa uppannaṁ vatthaṁ",
  "atk-vin02a27:65_9": "atthatakathinassa pañcamāse, anatthatakathinassa ekaṁ cīvaramāsaṁ pāpuṇātīti. Yaṁ",
  "atk-vin02a27:65_10": "pana ‘‘idaṁ idha vassaṁvutthasaṅghassa demā’’ti vā ‘‘vassāvāsikaṁ demā’’ti vā vatvā",
  "atk-vin02a27:65_11": "dinnaṁ, taṁ anatthatakathinassāpi pañcamāse pāpuṇāti. Tato paraṁ pana uppannaṁ vassāvāsikaṁ",
  "atk-vin02a27:65_12": "pucchitabbaṁ – ‘‘kiṁ atītavasse idaṁ vassāvāsikaṁ, udāhu anāgatavasse’’ti! Kasmā?",
  "atk-vin02a27:65_13": "Piṭṭhisamaye uppannattā.",
  "atk-vin02a27:66_0": "Utukālanti vassānato aññaṁ kālaṁ. Tāni cīvarāni ādāya sāvatthiṁ gantvāti ettha tāni",
  "atk-vin02a27:66_1": "cīvarāni gatagataṭṭhāne saṅghikāneva honti, bhikkhūhi diṭṭhamattamevettha pamāṇaṁ.",
  "atk-vin02a27:66_2": "Tasmā sace keci paṭipathaṁ āgacchantā ‘‘kuhiṁ āvuso gacchasī’’ti pucchitvā tamatthaṁ",
  "atk-vin02a27:66_3": "sutvā ‘‘kiṁ āvuso mayaṁ saṅgho na homā’’ti tattheva bhājetvā gaṇhanti, suggahitāni.",
  "atk-vin02a27:66_4": "Sacepi esa maggā okkamitvā kañci vihāraṁ vā āsanasālaṁ vā piṇḍāya caranto ekaṁ gehameva",
  "atk-vin02a27:66_5": "vā pavisati, tatra ca naṁ bhikkhū disvā tamatthaṁ pucchitvā bhājetvā gaṇhanti, suggahitāneva.",
  "atk-vin02a27:67_0": "Adhiṭṭhātunti ettha adhiṭṭhahantena vattaṁ jānitabbaṁ . Tena hi bhikkhunā ghaṇṭiṁ",
  "atk-vin02a27:67_1": "paharitvā kālaṁ ghosetvā thokaṁ āgametvā sace ghaṇṭisaññāya vā kālasaññāya vā bhikkhū",
  "atk-vin02a27:67_2": "āgacchanti, tehi saddhiṁ bhājetabbāni. No ce āgacchanti, ‘‘mayhimāni cīvarāni pāpuṇantī’’ti",
  "atk-vin02a27:67_3": "adhiṭṭhātabbāni. Evaṁ adhiṭṭhite sabbāni tasseva honti, ṭhitikā pana na tiṭṭhati.",
  "atk-vin02a27:68_0": "Sace ekekaṁ uddharitvā ‘‘ayaṁ paṭhamabhāgo mayhaṁ pāpuṇāti, ayaṁ dutiyabhāgo’’ti",
  "atk-vin02a27:68_1": "evaṁ gaṇhāti, gahitāni ca suggahitāni honti, ṭhitikā ca tiṭṭhati. Evaṁ pāpetvā gaṇhantenāpi",
  "atk-vin02a27:68_2": "adhiṭṭhitameva hoti. Sace pana ghaṇṭiṁ paharitvā vā appaharitvā vā kālampi ghosetvā",
  "atk-vin02a27:68_3": "vā aghosetvā vā ‘‘ahamevettha mayhameva imāni cīvarānī’’ti gaṇhāti, duggahitāni honti.",
  "atk-vin02a27:68_4": "Atha ‘‘añño koci idha natthi, mayhaṁ etāni pāpuṇantī’’ti gaṇhāti, suggahitāni.",
  "atk-vin02a27:69_0": "Pātite kuseti ekakoṭṭhāse kusadaṇḍake pātitamatte sacepi bhikkhusahassaṁ hoti, gahitameva",
  "atk-vin02a27:69_1": "nāma cīvaraṁ. Nākāmā bhāgo dātabbo. Sace pana attano ruciyā dātukāmā honti, dentu.",
  "atk-vin02a27:69_2": "Anubhāgepi eseva nayo.",
  "atk-vin02a27:70_0": "Sacīvarānīti ‘‘kālacīvarampi saṅghassa itova dassāma, visuṁ sajjiyamāne aticiraṁ",
  "atk-vin02a27:70_1": "hotī’’ti khippaṁyeva sacīvarāni bhattāni akaṁsu. There āgamma uppannānīti tumhesu",
  "atk-vin02a27:70_2": "pasādena khippaṁ uppannāni.",
  "atk-vin02a27:71_0": "Saṅghassa demāti cīvarāni dentīti sakalampi cīvarakālaṁ saṇikaṁ saṇikaṁ dentiyeva.",
  "atk-vin02a27:71_1": "Purimesu pana dvīsu vatthūsu pacchinnadānattā adaṁsūti vuttaṁ. Sambahulā therāti",
  "atk-vin02a27:71_2": "vinayadharapāmokkhatherā. Idaṁ pana vatthuṁ saddhiṁ purimena dvebhātikavatthunā parinibbute",
  "atk-vin02a27:71_3": "bhagavati uppannaṁ, ime ca therā diṭṭhapubbā tathāgataṁ, tasmā purimesu vatthūsu",
  "atk-vin02a27:71_4": "tathāgatena paññattanayeneva kathesuṁ.",
  "atk-vin02a27:72": "Upanandasakyaputtavatthukathā",
  "atk-vin02a27:73_0": "364.Gāmakāvāsaṁagamāsīti appeva nāma cīvarāni bhājentā mayhampi saṅgahaṁ kareyyunti",
  "atk-vin02a27:73_1": "cīvarabhājanakālaṁ sallakkhetvāva agamāsi. Sādiyissasīti gaṇhissasi. Ettha ca kiñcāpi",
  "atk-vin02a27:73_2": "tassa bhāgo na pāpuṇāti. Atha kho ‘‘nagaravāsiko ayaṁ mukharo dhammakathiko’’ti te",
  "atk-vin02a27:73_3": "bhikkhū ‘‘sādiyissasī’’ti āhaṁsu. Yo sādiyeyya āpatti dukkaṭassāti ettha pana kiñcāpi",
  "atk-vin02a27:73_4": "lahukā āpatti, atha kho gahitāni gahitaṭṭhāne dātabbāni. Sacepi naṭṭhāni vā jiṇṇāni",
  "atk-vin02a27:73_5": "vā honti, tasseva gīvā. Dehīti vutte adento dhuranikkhepe bhaṇḍagghena kāretabbo.",
  "atk-vin02a27:74_0": "Ekādhippāyanti ekaṁ adhippāyaṁ; ekaṁ puggalapaṭivīsameva dethāti attho. Idāni yathā",
  "atk-vin02a27:74_1": "so dātabbo, taṁ dassetuṁ tantiṁ ṭhapento idha panātiādimāha. Tattha sace amutra upaḍḍhaṁ",
  "atk-vin02a27:74_2": "amutra upaḍḍhanti ekekasmiṁ ekāhamekāhaṁ vā sattāhaṁ sattāhaṁ vā sace vasati, ekekasmiṁ",
  "atk-vin02a27:74_3": "vihāre yaṁ eko puggalo labhati, tato tato upaḍḍhaṁ upaḍḍhaṁ dātabbaṁ. Evaṁ ekādhippāyo",
  "atk-vin02a27:74_4": "dinno hoti. Yattha vā pana bahutaranti sace ekasmiṁ vihāre vasanto itarasmiṁ sattāhavārena",
  "atk-vin02a27:74_5": "aruṇameva uṭṭhāpeti, evaṁ purimasmiṁ bahutaraṁ vasati nāma. Tasmā tato bahutaraṁ",
  "atk-vin02a27:74_6": "vasitavihārato tassa paṭivīso dātabbo. Evampi ekādhippāyo dinno hoti. Idañca nānālābhehi",
  "atk-vin02a27:74_7": "nānūpacārehi ekasīmavihārehi kathitaṁ, nānāsīmavihāre pana senāsanaggāho paṭippassambhati.",
  "atk-vin02a27:74_8": "Tasmā tattha cīvarapaṭivīso na pāpuṇāti. Sesaṁ pana āmisabhesajjādi sabbaṁ sabbattha",
  "atk-vin02a27:74_9": "antosīmagatassa pāpuṇāti.",
  "atk-vin02a27:75": "Gilānavatthukathā",
  "atk-vin02a27:76_0": "365.Mañcake nipātesunti evaṁ dhovitvā aññaṁ kāsāvaṁ nivāsetvā mañcake nipajjāpesuṁ;",
  "atk-vin02a27:76_1": "nipajjāpetvā ca panāyasmā ānando muttakarīsakiliṭṭhaṁ kāsāvaṁ dhovitvā bhūmiyaṁ paribhaṇḍaṁ",
  "atk-vin02a27:76_2": "akāsi. Yo bhikkhave maṁ upaṭṭhaheyya, so gilānaṁ upaṭṭhaheyyāti yo maṁ ovādānusāsanīkaraṇena",
  "atk-vin02a27:76_3": "upaṭṭhaheyya, so gilānaṁ upaṭṭhaheyya; mama ovādakārakena gilāno upaṭṭhātabboti ayamevettha",
  "atk-vin02a27:76_4": "attho. Bhagavato ca gilānassa ca upaṭṭhānaṁ ekasadisanti evaṁ panettha attho na gahetabbo.",
  "atk-vin02a27:76_5": "Saṅghena upaṭṭhātabboti yassete upajjhādayo tasmiṁ vihāre natthi, āgantuko hoti ekacāriko",
  "atk-vin02a27:76_6": "bhikkhu, so saṅghassa bhāro, tasmā saṅghena upaṭṭhātabbo. No ce upaṭṭhaheyya, sakalassa",
  "atk-vin02a27:76_7": "saṅghassa āpatti. Vāraṁ ṭhapetvā jaggantesu pana yo attano vāre na jaggati, tasseva",
  "atk-vin02a27:76_8": "āpatti. Saṅghattheropi vārako na muccati. Sace sakalo saṅgho ekassa bhāraṁ karoti,",
  "atk-vin02a27:76_9": "eko vā vattasampanno bhikkhu ahameva jaggissāmīti paṭijaggati, saṅgho āpattito muccati.",
  "atk-vin02a27:77_0": "366.Abhikkamantaṁ vā abhikkamatītiādīsu vaḍḍhantaṁ vā ābādhaṁ ‘‘idaṁ nāma me paribhuñjantassa",
  "atk-vin02a27:77_1": "vaḍḍhati, idaṁ paribhuñjantassa parihāyati, idaṁ paribhuñjantassa tiṭṭhatī’’ti yathābhūtaṁ",
  "atk-vin02a27:77_2": "nāvikarotīti evamattho daṭṭhabbo. Nālanti na patirūpo, na yutto upaṭṭhātuṁ. Bhesajjaṁ",
  "atk-vin02a27:77_3": "saṁvidhātunti bhesajjaṁ yojetuṁ asamattho hoti. Āmisantaroti āmisaṁ assa antaranti",
  "atk-vin02a27:77_4": "āmisantaro. Antaranti kāraṇaṁ vuccati; āmisakāraṇā yāgubhattapattacīvarāni patthento upaṭṭhātīti attho.",
  "atk-vin02a27:78": "Matasantakakathā",
  "atk-vin02a27:79": "367.Kālaṅkateti kālakiriyāya. Gilānupaṭṭhākānaṁ dātunti ettha anantaraṁ vuttāya kammavācāya dinnampi apaloketvā dinnampi dinnameva hoti, vaṭṭati.",
  "atk-vin02a27:80": "369.Yaṁ tattha lahubhaṇḍaṁ yaṁ tattha garubhaṇḍanti ettha lahubhaṇḍagarubhaṇḍānaṁ nānākaraṇaṁ parato vaṇṇayissāma. Gilānupaṭṭhākalābhe pana ayaṁ ādito paṭṭhāya vinicchayo –",
  "atk-vin02a27:81_0": "Sace sakale bhikkhusaṅghe upaṭṭhahante kālaṁ karoti, sabbepi sāmikā. Atha ekaccehi",
  "atk-vin02a27:81_1": "vāre kate ekaccehi akateyeva kālaṁ karoti, tattha ekacce ācariyā vadanti – ‘‘sabbepi",
  "atk-vin02a27:81_2": "attano vāre sampatte kareyyuṁ, tasmā sabbepi sāmino’’ti. Ekacce vadanti – ‘‘yehi",
  "atk-vin02a27:81_3": "jaggito te eva labhanti, itare na labhantī’’ti. Sāmaṇere kālaṅkate sace cīvaraṁ atthi,",
  "atk-vin02a27:81_4": "gilānupaṭṭhākānaṁ dātabbaṁ. No ce atthi yaṁ atthi, taṁ dātabbaṁ. Aññasmiṁ parikkhāre",
  "atk-vin02a27:81_5": "sati cīvarabhāgaṁ katvā dātabbaṁ.",
  "atk-vin02a27:82_0": "Bhikkhu ca sāmaṇero ca sace samaṁ upaṭṭhahiṁsu, samako bhāgo dātabbo. Atha sāmaṇerova",
  "atk-vin02a27:82_1": "upaṭṭhahati, bhikkhussa saṁvidahanamattameva hoti, sāmaṇerassa jeṭṭhakabhāgo dātabbo.",
  "atk-vin02a27:82_2": "Sace sāmaṇero bhikkhunā ānītaudakena yāguṁ pacitvā paṭiggāhāpanamattameva karoti,",
  "atk-vin02a27:82_3": "bhikkhu upaṭṭhahati, bhikkhussa jeṭṭhakabhāgo dātabbo.",
  "atk-vin02a27:83_0": "Bahū bhikkhū samaggā hutvā upaṭṭhahanti, sabbesaṁ samako bhāgo dātabbo. Yo panettha",
  "atk-vin02a27:83_1": "visesena upaṭṭhahati, tassa viseso kātabbo. Yena pana ekadivasampi gilānupaṭṭhākavasena",
  "atk-vin02a27:83_2": "yāgubhattaṁ vā pacitvā dinnaṁ, nahānaṁ vā paṭiyāditaṁ, sopi gilānupaṭṭhākova. Yo",
  "atk-vin02a27:83_3": "samīpaṁ anāgantvā bhesajjataṇḍulādīni peseti, ayaṁ gilānupaṭṭhāko na hoti. Yo pariyesitvā",
  "atk-vin02a27:83_4": "gāhāpetvā āgacchati, ayaṁ gilānupaṭṭhākova.",
  "atk-vin02a27:84_0": "Eko vattasīsena jaggati; eko paccāsāya, matakāle ubhopi paccāsīsanti, ubhinnampi",
  "atk-vin02a27:84_1": "dātabbaṁ. Eko upaṭṭhahitvā gilānassa vā kammena attano vā kammena katthaci gato ‘‘puna",
  "atk-vin02a27:84_2": "āgantvā jaggissāmī’’ti, etassapi dātabbaṁ. Eko ciraṁ upaṭṭhahitvā ‘‘idāni na sakkomī’’ti",
  "atk-vin02a27:84_3": "dhuraṁ nikkhipitvā gacchati, sacepi taṁdivasameva gilāno kālaṁkaroti, upaṭṭhākabhāgo na dātabbo.",
  "atk-vin02a27:85_0": "Gilānupaṭṭhāko nāma gihi vā hotu pabbajito vā, antamaso mātugāmopi, sabbe bhāgaṁ",
  "atk-vin02a27:85_1": "labhanti. Sace tassa bhikkhuno pattacīvaramattameva hoti, aññaṁ natthi; sabbaṁ gilānupaṭṭhākānaṁyeva",
  "atk-vin02a27:85_2": "dātabbaṁ. Sacepi sahassaṁ agghati, aññaṁ pana bahumpi parikkhāraṁ te na labhanti;",
  "atk-vin02a27:85_3": "saṅghasseva hoti. Avasesaṁ bhaṇḍaṁ bahukañceva mahagghañca, ticīvaraṁ appagghaṁ;",
  "atk-vin02a27:85_4": "tato gahetvā ticīvaraparikkhāro dātabbo. Sabbañcetaṁ saṅghikatova labbhati.",
  "atk-vin02a27:86_0": "Sace pana so jīvamānoyeva sabbaṁ attano parikkhāraṁ nissajjitvā kassaci adāsi, koci",
  "atk-vin02a27:86_1": "vā vissāsaṁ aggahesi, yassa dinnaṁ, yena ca gahitaṁ, tasseva hoti. Tassa ruciyā eva",
  "atk-vin02a27:86_2": "gilānupaṭṭhākā labhanti, aññesaṁ adatvā dūre ṭhapitaparikkhārāpi tattha tattha saṅghasseva",
  "atk-vin02a27:86_3": "honti. Dvinnaṁ santakaṁ hoti avibhattaṁ, ekasmiṁ kālaṅkate itaro sāmī . Bahūnampi",
  "atk-vin02a27:86_4": "santake eseva nayo. Sabbesu matesu saṅghikaṁ hoti. Sacepi avibhajitvā saddhivihārikādīnaṁ",
  "atk-vin02a27:86_5": "denti adinnameva hoti. Vibhajitvā dinnaṁ pana sudinnaṁ. Taṁ tesu matesupi saddhivihārikādīnaṁyeva hoti, na saṅghassa.",
  "atk-vin02a27:87": "Kusacīrādipaṭikkhepakathā",
  "atk-vin02a27:88_0": "371. Kusacīrādīsu akkanāḷanti akkanāḷamayaṁ. Potthakoti makacimayo vuccati. Sesāni",
  "atk-vin02a27:88_1": "paṭhamapārājikavaṇṇanāyaṁ vuttāni. Tesu potthake eva dukkaṭaṁ. Sesesu thullaccayānīti.",
  "atk-vin02a27:88_2": "Akkadussakadalidussaerakadussāni pana potthakagatikāneva.",
  "atk-vin02a27:89_0": "372. Sabbanīlakādīni rajanaṁ dhovitvā puna rajitvā dhāretabbāni. Na sakkā ce honti",
  "atk-vin02a27:89_1": "dhovituṁ, paccattharaṇāni vā kātabbāni. Dupaṭṭacīvarassa vā majjhe dātabbāni. Tesaṁ",
  "atk-vin02a27:89_2": "vaṇṇanānattaṁ upāhanāsu vuttanayameva. Acchinnadasadīghadasāni dasā chinditvā dhāretabbāni.",
  "atk-vin02a27:89_3": "Kañcukaṁ labhitvā phāletvā rajitvā paribhuñjituṁ vaṭṭati. Veṭhanepi eseva nayo. Tirīṭakaṁ",
  "atk-vin02a27:89_4": "pana rukkhachallimayaṁ; taṁ pādapuñchanaṁ kātuṁ vaṭṭati.",
  "atk-vin02a27:90": "374.Patirūpe gāhaketi sace koci bhikkhu ‘‘ahaṁ tassa gaṇhāmī’’ti gaṇhāti, dātabbanti attho. Evametesu tevīsatiyā puggalesu soḷasa janā na labhanti, satta janā labhantīti.",
  "atk-vin02a27:91": "Saṅghebhinnecīvaruppādakathā",
  "atk-vin02a27:92_0": "376.Saṅgho bhijjatīti bhijjitvā kosambakabhikkhū viya dve koṭṭhāsā honti. Ekasmiṁ",
  "atk-vin02a27:92_1": "pakkheti ekasmiṁ koṭṭhāse dakkhiṇodakañca gandhādīni ca denti, ekasmiṁ cīvarāni.",
  "atk-vin02a27:92_2": "Saṅghassevetanti sakalassa saṅghassa dvinnampi koṭṭhāsānaṁ etaṁ hoti, ghaṇṭiṁ paharitvā",
  "atk-vin02a27:92_3": "dvīhipi pakkhehi ekato bhājetabbaṁ. Pakkhassevetanti evaṁ dinne yassa koṭṭhāsassa",
  "atk-vin02a27:92_4": "udakaṁ dinnaṁ, tassa udakameva hoti; yassa cīvaraṁ dinnaṁ, tasseva cīvaraṁ. Yattha",
  "atk-vin02a27:92_5": "pana dakkhiṇodakaṁ pamāṇaṁ hoti, tattha eko pakkho dakkhiṇodakassa laddhattā cīvarāni",
  "atk-vin02a27:92_6": "labhati, eko cīvarānameva laddhattāti ubhohipi ekato hutvā yathāvuḍḍhaṁ bhājetabbaṁ.",
  "atk-vin02a27:92_7": "Idaṁ kira parasamudde lakkhaṇanti mahāaṭṭhakathāyaṁ vuttaṁ. Tasmiṁyeva pakkheti ettha",
  "atk-vin02a27:92_8": "pana itaro pakkho anissaroyeva. Cīvarapesanavatthūni pākaṭāneva.",
  "atk-vin02a27:93": "Aṭṭhacīvaramātikākathā",
  "atk-vin02a27:94_0": "379. Idāni ādito paṭṭhāya vuttacīvarānaṁ paṭilābhakhettaṁ dassetuṁ ‘‘aṭṭhimā bhikkhave",
  "atk-vin02a27:94_1": "mātikā’’tiādimāha. Sīmāya detītiādi puggalādhiṭṭhānanayena vuttaṁ. Ettha pana sīmāya",
  "atk-vin02a27:94_2": "dānaṁ ekā mātikā, katikāya dānaṁ dutiyā…pe… puggalassa dānaṁ aṭṭhamā. Tattha sīmāya",
  "atk-vin02a27:94_3": "dammīti evaṁ sīmaṁ parāmasitvā dento sīmāya deti nāma. Esa nayo sabbattha.",
  "atk-vin02a27:95_0": "Sīmāya deti, yāvatikā bhikkhū antosīmagatā tehi bhājetabbantiādimhi pana mātikāniddese",
  "atk-vin02a27:95_1": "sīmāya detīti ettha tāva khaṇḍasīmā, upacārasīmā, samānasaṁvāsasīmā, avippavāsasīmā,",
  "atk-vin02a27:95_2": "lābhasīmā, gāmasīmā, nigamasīmā, nagarasīmā, abbhantarasīmā, udakukkhepasīmā, janapadasīmā,",
  "atk-vin02a27:95_3": "raṭṭhasīmā, rajjasīmā, dīpasīmā, cakkavāḷasīmāti pannarasa sīmā veditabbā.",
  "atk-vin02a27:96_0": "Tattha khaṇḍasīmā sīmākathāyaṁ vuttāva. Upacārasīmā parikkhittassa vihārassa parikkhepena",
  "atk-vin02a27:96_1": "aparikkhittassa parikkhepārahaṭṭhānena paricchinnā hoti. Apica bhikkhūnaṁ dhuvasannipātaṭṭhānato",
  "atk-vin02a27:96_2": "vā pariyante ṭhitabhojanasālato vā nibaddhavasanakaāvāsato vā thāmamajjhimassa purisassa",
  "atk-vin02a27:96_3": "dvinnaṁ leḍḍupātānaṁ anto upacārasīmā veditabbā, sā pana āvāsesu vaḍḍhantesu vaḍḍhati,",
  "atk-vin02a27:96_4": "parihāyantesu parihāyati. Mahāpaccariyaṁ pana ‘‘bhikkhūsupi vaḍḍhantesu vaḍḍhatī’’ti",
  "atk-vin02a27:96_5": "vuttaṁ. Tasmā sace vihāre sannipatitabhikkhūhi saddhiṁ ekābaddhā hutvā yojanasatampi",
  "atk-vin02a27:96_6": "pūretvā nisīdanti, yojanasatampi upacārasīmāva hoti, sabbesaṁ lābho pāpuṇāti. Samānasaṁvāsaavippavāsasīmādvayampi vuttameva.",
  "atk-vin02a27:97_0": "Lābhasīmā nāma neva sammāsambuddhena anuññātā, na dhammasaṅgāhakattherehi ṭhapitā;",
  "atk-vin02a27:97_1": "apica kho rājarājamahāmattā vihāraṁ kāretvā gāvutaṁ vā aḍḍhayojanaṁ vā yojanaṁ vā",
  "atk-vin02a27:97_2": "samantato paricchinditvā ‘‘ayaṁ amhākaṁ vihārassa lābhasīmā’’ti nāmalikhitake thambhe",
  "atk-vin02a27:97_3": "nikhaṇitvā ‘‘yaṁ etthantare uppajjati, sabbaṁ taṁ amhākaṁ vihārassa demā’’ti sīmaṁ",
  "atk-vin02a27:97_4": "ṭhapenti, ayaṁ lābhasīmā nāma. Gāmanigamanagaraabbhantaraudakukkhepasīmāpi vuttā",
  "atk-vin02a27:97_5": "eva. Janapadasīmā nāma – kāsikosalaraṭṭhādīnaṁ anto bahū janapadā honti, tattha ekeko",
  "atk-vin02a27:97_6": "janapadaparicchedo janapadasīmā. Raṭṭhasīmā nāma kāsikosalādiraṭṭhaparicchedo. Rajjasīmā",
  "atk-vin02a27:97_7": "nāma ‘‘coḷabhogo keraḷabhogo’’ti evaṁ ekekassa rañño āṇāpavattiṭṭhānaṁ. Dīpasīmā",
  "atk-vin02a27:97_8": "nāma samuddantena paricchinnamahādīpā ca antaradīpā ca. Cakkavāḷasīmā nāma cakkavāḷapabbateneva paricchinnā.",
  "atk-vin02a27:98_0": "Evametāsu sīmāsu khaṇḍasīmāya kenaci kammena sannipatitaṁ saṅghaṁ disvā ‘‘ettheva",
  "atk-vin02a27:98_1": "sīmāya saṅghassa demī’’ti vutte yāvatikā bhikkhū antokhaṇḍasīmagatā, tehi bhājetabbaṁ.",
  "atk-vin02a27:98_2": "Tesaṁyeva hi taṁ pāpuṇāti. Aññesaṁ sīmantarikāya vā upacārasīmāya vā ṭhitānampi na",
  "atk-vin02a27:98_3": "pāpuṇāti. Khaṇḍasīmāya ṭhite pana rukkhe vā pabbate vā ṭhitassa heṭṭhā vā pathavīvemajjhagatassa",
  "atk-vin02a27:98_4": "pāpuṇātiyeva. ‘‘Imissā upacārasīmāya saṅghassa dammī’’ti dinnaṁ pana khaṇḍasīmāsīmantarikāsu",
  "atk-vin02a27:98_5": "ṭhitānampi pāpuṇāti. ‘‘Samānasaṁvāsasīmāya dammī’’ti dinnaṁ pana khaṇḍasīmāsīmantarikāsu",
  "atk-vin02a27:98_6": "ṭhitānaṁ na pāpuṇāti. Avippavāsasīmālābhasīmāsu dinnaṁ tāsu sīmāsu antogatānaṁ pāpuṇāti.",
  "atk-vin02a27:98_7": "Gāmasīmādīsu dinnaṁ tāsaṁ sīmānaṁ abbhantare baddhasīmāya ṭhitānampi pāpuṇāti. Abbhantarasīmāudakukkhepasīmāsu",
  "atk-vin02a27:98_8": "dinnaṁ tattha antogatānaṁyeva pāpuṇāti. Janapadaraṭṭharajjadīpacakkavāḷasīmāsupi",
  "atk-vin02a27:98_9": "gāmasīmādīsu vuttasadisoyeva vinicchayo.",
  "atk-vin02a27:99_0": "Sace pana jambudīpe ṭhito ‘‘tambapaṇṇidīpe saṅghassa dammī’’ti deti, tambapaṇṇidīpato",
  "atk-vin02a27:99_1": "ekopi gantvā sabbesaṁ gaṇhituṁ labhati. Sacepi tatreva eko sabhāgabhikkhu sabhāgānaṁ",
  "atk-vin02a27:99_2": "bhāgaṁ gaṇhāti, na vāretabbo. Evaṁ tāva yo sīmaṁ parāmasitvā deti, tassa dāne vinicchayo veditabbo.",
  "atk-vin02a27:100_0": "Yo pana asukasīmāyāti vattuṁ na jānāti, kevalaṁ sīmāti vacanamattameva jānanto vihāraṁ",
  "atk-vin02a27:100_1": "gantvā ‘‘sīmāya dammī’’ti vā ‘‘sīmaṭṭhakasaṅghassa dammī’’ti vā bhaṇati, so pucchitabbo",
  "atk-vin02a27:100_2": "– ‘‘sīmā nāma bahuvidhā, katarasīmaṁ sandhāya bhaṇasī’’ti ? Sace vadati – ‘‘ahaṁ",
  "atk-vin02a27:100_3": "asukasīmāti na jānāmi, sīmaṭṭhakasaṅgho bhājetvā gaṇhātū’’ti katarasīmāya bhājetabbaṁ?",
  "atk-vin02a27:100_4": "Mahāsīvatthero kirāha – ‘‘avippavāsasīmāyā’’ti. Tato naṁ āhaṁsu – ‘‘avippavāsasīmā",
  "atk-vin02a27:100_5": "nāma tiyojanāpi hoti, evaṁ sante tiyojane ṭhitā lābhaṁ gaṇhissanti, tiyojane ṭhatvā",
  "atk-vin02a27:100_6": "āgantukavattaṁ pūretvā ārāmaṁ pavisitabbaṁ bhavissati, gamiko tiyojanaṁ gantvā senāsanaṁ",
  "atk-vin02a27:100_7": "āpucchissati, nissayapaṭipannassa tiyojanātikkame nissayo paṭippassambhissati, pārivāsikena",
  "atk-vin02a27:100_8": "tiyojanaṁ atikkamitvā aruṇaṁ uṭṭhāpetabbaṁ bhavissati, bhikkhuniyā tiyojane ṭhatvā",
  "atk-vin02a27:100_9": "ārāmappavesanaṁ āpucchitabbaṁ bhavissati, sabbampetaṁ upacārasīmāya paricchedavaseneva",
  "atk-vin02a27:100_10": "kātuṁ vaṭṭati. Tasmā upacārasīmāyameva bhājetabba’’nti.",
  "atk-vin02a27:101_0": "Katikāyāti samānalābhakatikāya. Tenevāha – ‘‘sambahulā āvāsā samānalābhā hontī’’ti.",
  "atk-vin02a27:101_1": "Tatrevaṁ katikā kātabbā, ekasmiṁ vihāre sannipatitehi bhikkhūhi yaṁ vihāraṁ saṅgaṇhitukāmā",
  "atk-vin02a27:101_2": "samānalābhaṁ kātuṁ icchanti, tassa nāmaṁ gahetvā asuko nāma vihāro porāṇakoti vā",
  "atk-vin02a27:101_3": "buddhādhivutthoti vā appalābhoti vā yaṁkiñci kāraṇaṁ vatvā taṁ vihāraṁ iminā vihārena",
  "atk-vin02a27:101_4": "saddhiṁ ekalābhaṁ kātuṁ saṅghassa ruccatīti tikkhattuṁ sāvetabbaṁ. Ettāvatā tasmiṁ",
  "atk-vin02a27:101_5": "vihāre nisinnopi idha nisinnova hoti, tasmiṁ vihārepi saṅghena evameva kātabbaṁ.",
  "atk-vin02a27:101_6": "Ettāvatā idha nisinnopi tasmiṁ nisinnova hoti. Ekasmiṁ lābhe bhājiyamāne itarasmiṁ",
  "atk-vin02a27:101_7": "ṭhitassa bhāgaṁ gahetuṁ vaṭṭati. Evaṁ ekena vihārena saddhiṁ bahūpi āvāsā ekalābhā kātabbā.",
  "atk-vin02a27:102_0": "Bhikkhāpaññattiyāti attano pariccāgapaññāpanaṭṭhāne. Tenevāha – ‘‘yattha saṅghassa",
  "atk-vin02a27:102_1": "dhuvakārā kariyantī’’ti. Tassattho – yasmiṁ vihāre imassa cīvaradāyakassa santakaṁ",
  "atk-vin02a27:102_2": "saṅghassa pākavaṭṭaṁ vā vattati, yasmiṁ vā vihāre bhikkhū attano bhāraṁ katvā sadā",
  "atk-vin02a27:102_3": "gehe bhojeti, yattha vā anena āvāso kārito, salākabhattādīni vā nibaddhāni, yena",
  "atk-vin02a27:102_4": "pana sakalopi vihāro patiṭṭhāpito, tattha vattabbameva natthi, ime dhuvakārā nāma.",
  "atk-vin02a27:102_5": "Tasmā sace so ‘‘yattha mayhaṁ dhuvakārā karīyanti, tattha dammī’’ti vā ‘‘tattha dethā’’ti",
  "atk-vin02a27:102_6": "vā bhaṇati, bahūsu cepi ṭhānesu dhuvakārā honti, sabbattha dinnameva hoti.",
  "atk-vin02a27:103_0": "Sace pana ekasmiṁ vihāre bhikkhū bahutarā honti, tehi vattabbaṁ – ‘‘tumhākaṁ dhuvakāre",
  "atk-vin02a27:103_1": "ekattha bhikkhū bahū ekattha appakā’’ti. Sace ‘‘bhikkhugaṇanāya gaṇhathā’’ti bhaṇati,",
  "atk-vin02a27:103_2": "tathā bhājetvā gaṇhituṁ vaṭṭati. Ettha ca vatthabhesajjādi appakampi sukhena bhājiyati.",
  "atk-vin02a27:103_3": "Yadi pana mañco vā pīṭhakaṁ vā ekameva hoti, taṁ pucchitvā yassa vā vihārassa ekavihārepi",
  "atk-vin02a27:103_4": "vā yassa senāsanassa so vicāreti, tattha dātabbaṁ. Sace ‘‘asukabhikkhu gaṇhātū’’ti",
  "atk-vin02a27:103_5": "vadati, vaṭṭati. Atha ‘‘mayhaṁ dhuvakāre dethā’’ti vatvā avicāretvāva gacchati, saṅghassāpi",
  "atk-vin02a27:103_6": "vicāretuṁ vaṭṭati. Evaṁ pana vicāretabbaṁ – ‘‘saṅghattherassa vasanaṭṭhāne dethā’’ti",
  "atk-vin02a27:103_7": "vattabbaṁ. Sace tassa senāsanaṁ paripuṇṇaṁ hoti, yattha nappahoti, tattha dātabbaṁ.",
  "atk-vin02a27:103_8": "Sace eko bhikkhu ‘‘mayhaṁ vasanaṭṭhāne senāsanaparibhogabhaṇḍaṁ natthī’’ti vadati, tattha dātabbaṁ.",
  "atk-vin02a27:104_0": "Saṅghassa detīti vihāraṁ pavisitvā ‘‘imāni cīvarāni saṅghassa dammī’’ti deti. Sammukhībhūtenāti",
  "atk-vin02a27:104_1": "upacārasīmāya ṭhitena saṅghena ghaṇṭiṁ paharitvā kālaṁ ghosetvā bhājetabbaṁ. Sīmaṭṭhassa",
  "atk-vin02a27:104_2": "asampattassāpi bhāgaṁ gaṇhanto na vāretabbo. Vihāro mahā hoti, therāsanato paṭṭhāya",
  "atk-vin02a27:104_3": "vatthesu diyyamānesu alasajātikā mahātherā pacchā āgacchanti, ‘‘bhante vīsativassānaṁ",
  "atk-vin02a27:104_4": "diyyati, tumhākaṁ ṭhitikā atikkantā’’ti na vattabbā, ṭhitikaṁ ṭhapetvā tesaṁ datvā",
  "atk-vin02a27:104_5": "pacchā ṭhitikāya dātabbaṁ.",
  "atk-vin02a27:105_0": "Asukavihāre kira bahuṁ cīvaraṁ uppannanti sutvā yojanantarikavihāratopi bhikkhū āgacchanti,",
  "atk-vin02a27:105_1": "sampattasampattānaṁ ṭhitaṭṭhānato paṭṭhāya dātabbaṁ. Asampattānampi upacārasīmaṁ",
  "atk-vin02a27:105_2": "paviṭṭhānaṁ antevāsikādīsu gaṇhantesu dātabbameva. ‘‘Bahiupacārasīmāya ṭhitānaṁ dethā’’ti",
  "atk-vin02a27:105_3": "vadanti, na dātabbaṁ. Sace pana upacārasīmaṁ okkantehi ekābaddhā hutvā attano vihāradvāre",
  "atk-vin02a27:105_4": "vā antovihāreyeva vā honti, parisavasena vaḍḍhitā nāma hoti sīmā , tasmā dātabbaṁ.",
  "atk-vin02a27:105_5": "Saṅghanavakassa dinnepi pacchā āgatānaṁ dātabbameva. Dutiyabhāge pana therāsanaṁ",
  "atk-vin02a27:105_6": "āruḷhe āgatānaṁ paṭhamabhāgo na pāpuṇāti, dutiyabhāgato vassaggena dātabbaṁ.",
  "atk-vin02a27:106_0": "Ekasmiṁ vihāre dasa bhikkhū honti, ‘‘dasa vatthāni saṅghassa demā’’ti denti, pāṭekkaṁ",
  "atk-vin02a27:106_1": "bhājetabbāni . Sace ‘‘sabbāneva amhākaṁ pāpuṇantī’’ti gahetvā gacchanti, duppāpitāni",
  "atk-vin02a27:106_2": "ceva duggahitāni ca gatagataṭṭhāne saṅghikāneva honti. Ekaṁ pana uddharitvā ‘‘idaṁ",
  "atk-vin02a27:106_3": "tumhākaṁ pāpuṇātī’’ti saṅghattherassa datvā ‘‘sesāni amhākaṁ pāpuṇantī’’ti gahetuṁ vaṭṭati.",
  "atk-vin02a27:107_0": "Ekameva vatthaṁ saṅghassa demāti āharanti, abhājetvāva amhākaṁ pāpuṇantīti gaṇhanti,",
  "atk-vin02a27:107_1": "duppāpitañceva duggahitañca. Satthakena pana haliddiādinā vā lekhaṁ katvā ekaṁ koṭṭhāsaṁ",
  "atk-vin02a27:107_2": "‘‘imaṁ ṭhānaṁ tumhākaṁ pāpuṇātī’’ti saṅghattherassa pāpetvā ‘‘sesaṁ amhākaṁ pāpuṇātī’’ti",
  "atk-vin02a27:107_3": "gahetuṁ vaṭṭati. Yaṁ pana vatthasseva pupphaṁ vā vali vā, tena paricchedaṁ kātuṁ",
  "atk-vin02a27:107_4": "na vaṭṭati. Sace ekaṁ tantaṁ uddharitvā ‘‘idaṁ ṭhānaṁ tumhākaṁ pāpuṇātī’’ti saṅghattherassa",
  "atk-vin02a27:107_5": "datvā ‘‘sesaṁ amhākaṁ pāpuṇātī’’ti gaṇhanti, vaṭṭati. Khaṇḍaṁ khaṇḍaṁ chinditvā bhājiyamānaṁ vaṭṭatiyeva.",
  "atk-vin02a27:108_0": "Ekabhikkhuke vihāre saṅghassa cīvaresu uppannesu sace pubbe vuttanayeneva so bhikkhu",
  "atk-vin02a27:108_1": "‘‘sabbāni mayhaṁ pāpuṇantī’’ti gaṇhāti, suggahitāni, ṭhitikā pana na tiṭṭhati. Sace",
  "atk-vin02a27:108_2": "ekekaṁ uddharitvā ‘‘idaṁ mayhaṁ pāpuṇātī’’ti gaṇhāti, ṭhitikā tiṭṭhati. Tattha aṭṭhitāya",
  "atk-vin02a27:108_3": "ṭhitikāya puna aññasmiṁ cīvare uppanne sace eko bhikkhu āgacchati, majjhe chinditvā",
  "atk-vin02a27:108_4": "dvīhipi gahetabbaṁ. Ṭhitāya ṭhitikāya puna aññasmiṁ cīvare uppanne sace navakataro",
  "atk-vin02a27:108_5": "āgacchati, ṭhitikā heṭṭhā orohati. Sace vuḍḍhataro āgacchati, ṭhitikā uddhaṁ ārohati.",
  "atk-vin02a27:108_6": "Athañño natthi, puna attano pāpetvā gahetabbaṁ.",
  "atk-vin02a27:109_0": "‘‘Saṅghassa demā’’ti vā ‘‘bhikkhusaṅghassa demā’’ti vā yena kenaci ākārena saṅghaṁ",
  "atk-vin02a27:109_1": "āmasitvā dinnaṁ pana paṁsukūlikānaṁ na vaṭṭati, ‘‘gahapaticīvaraṁ paṭikkhipāmi paṁsukūlikaṅgaṁ",
  "atk-vin02a27:109_2": "samādiyāmī’’ti vuttattā, na pana akappiyattā . Bhikkhusaṅghena apaloketvā dinnampi",
  "atk-vin02a27:109_3": "na gahetabbaṁ. Yaṁ pana bhikkhu attano santakaṁ deti, taṁ bhikkhudattiyaṁ nāma vaṭṭati,",
  "atk-vin02a27:109_4": "paṁsukūlaṁ pana na hoti. Evaṁ santepi dhutaṅgaṁ na bhijjati. ‘‘Bhikkhūnaṁ dema, therānaṁ",
  "atk-vin02a27:109_5": "demā’’ti vutte pana paṁsukūlikānampi vaṭṭati. ‘‘Idaṁ vatthaṁ saṅghassa dema, iminā",
  "atk-vin02a27:109_6": "upāhanatthavikapattatthavikaāyogaaṁsabaddhakādīni karontū’’ti dinnampi vaṭṭati.",
  "atk-vin02a27:110_0": "Pattatthavikādīnaṁ atthāya dinnāni bahūnipi honti, cīvaratthāyapi pahonti, tato cīvaraṁ",
  "atk-vin02a27:110_1": "katvā pārupituṁ vaṭṭati. Sace pana saṅgho bhājitātirittāni vatthāni chinditvā upāhanatthavikādīnaṁ",
  "atk-vin02a27:110_2": "atthāya bhājeti, tato gahetuṁ na vaṭṭati. Sāmikehi vicāritameva hi vaṭṭati, na itaraṁ.",
  "atk-vin02a27:111_0": "‘‘Paṁsukūlikasaṅghassa dhamakaraṇapaṭādīnaṁ atthāya demā’’ti vuttepi gahetuṁ vaṭṭati,",
  "atk-vin02a27:111_1": "parikkhāro nāma paṁsukūlikānampi icchitabbo. Yaṁ tattha atirekaṁ hoti, taṁ cīvarepi",
  "atk-vin02a27:111_2": "upanetuṁ vaṭṭati. Suttaṁ saṅghassa denti, paṁsukūlikehipi gahetabbaṁ. Ayaṁ tāva vihāraṁ",
  "atk-vin02a27:111_3": "pavisitvā ‘‘imāni cīvarāni saṅghassa dammī’’ti dinnesu vinicchayo.",
  "atk-vin02a27:112_0": "Sace pana bahiupacārasīmāyaṁ addhānappaṭipanne bhikkhū disvā ‘‘saṅghassa dammī’’ti",
  "atk-vin02a27:112_1": "saṅghattherassa vā saṅghanavakassa vā āroceti, sacepi yojanaṁ pharitvā parisā ṭhitā",
  "atk-vin02a27:112_2": "hoti, ekabaddhā ce, sabbesaṁ pāpuṇāti. Ye pana dvādasahi hatthehi parisaṁ asampattā, tesaṁ na pāpuṇāti.",
  "atk-vin02a27:113_0": "Ubhatosaṅghassa detīti ettha ‘‘ubhatosaṅghassa dammī’’ti vuttepi ‘‘dvidhā saṅghassa",
  "atk-vin02a27:113_1": "dammi, dvinnaṁ saṅghānaṁ dammi, bhikkhusaṅghassa ca bhikkhunisaṅghassa ca dammī’’ti",
  "atk-vin02a27:113_2": "vuttepi ubhatosaṅghassa dinnameva hoti. Upaḍḍhaṁ dātabbanti dvebhāge same katvā eko",
  "atk-vin02a27:113_3": "dātabbo. ‘‘Ubhatosaṅghassa ca tuyhañca dammī’’ti vutte sace dasa dasa bhikkhū ca",
  "atk-vin02a27:113_4": "bhikkhuniyo ca honti, ekavīsati paṭivīse katvā eko puggalassa dātabbo, dasa bhikkhusaṅghassa,",
  "atk-vin02a27:113_5": "dasa bhikkhunisaṅghassa yena puggaliko laddho so saṅghatopi attano vassaggena gahetuṁ",
  "atk-vin02a27:113_6": "labhati. Kasmā? Ubhatosaṅghaggahaṇena gahitattā.",
  "atk-vin02a27:114": "‘‘Ubhatosaṅghassa ca cetiyassa ca dammī’’ti vuttepi eseva nayo. Idha pana cetiyassa saṅghato pāpuṇanakoṭṭhāso nāma natthi, ekapuggalassa pattakoṭṭhāsasamova koṭṭhāso hoti.",
  "atk-vin02a27:115_0": "‘‘Ubhatosaṅghassa ca tuyhañca cetiyassa cā’’ti vutte pana dvāvīsati koṭṭhāse katvā",
  "atk-vin02a27:115_1": "dasa bhikkhūnaṁ, dasa bhikkhunīnaṁ, eko puggalassa, eko cetiyassa dātabbo. Tattha",
  "atk-vin02a27:115_2": "puggalo saṅghatopi attano vassaggena puna gahetuṁ labhati, cetiyassa ekoyeva.",
  "atk-vin02a27:116_0": "‘‘Bhikkhusaṅghassa ca bhikkhunīnañca dammī’’ti vutte pana na majjhe bhinditvā dātabbaṁ,",
  "atk-vin02a27:116_1": "bhikkhū ca bhikkhuniyo ca gaṇetvā dātabbaṁ. ‘‘Bhikkhusaṅghassa ca bhikkhunīnañca",
  "atk-vin02a27:116_2": "tuyhañcā’’ti vutte pana puggalo visuṁ na labhati, pāpuṇanaṭṭhānato ekameva labhati.",
  "atk-vin02a27:116_3": "Kasmā? Bhikkhusaṅghaggahaṇena gahitattā. ‘‘Bhikkhusaṅghassa ca bhikkhunīnañca tuyhañca",
  "atk-vin02a27:116_4": "cetiyassa cā’’ti vuttepi cetiyassa ekapuggalapaṭivīso labbhati, puggalassa visuṁ",
  "atk-vin02a27:116_5": "na labbhati, tasmā ekaṁ cetiyassa datvā avasesaṁ bhikkhū ca bhikkhuniyo ca gaṇetvā bhājetabbaṁ.",
  "atk-vin02a27:117_0": "‘‘Bhikkhūnañca bhikkhunīnañca dammī’’ti vuttepi majjhe bhinditvā na dātabbaṁ, puggalagaṇanāya",
  "atk-vin02a27:117_1": "eva vibhajitabbaṁ. ‘‘Bhikkhūnañca bhikkhunīnañca tuyhañca cetiyassa cā’’ti evaṁ vuttepi",
  "atk-vin02a27:117_2": "cetiyassa ekapuggalapaṭivīso labbhati, puggalassa visuṁ natthi, bhikkhū ca bhikkhuniyo",
  "atk-vin02a27:117_3": "ca gaṇetvā eva bhājetabbaṁ. Yathā ca bhikkhusaṅghaṁ ādiṁ katvā nayo nīto, evaṁ bhikkhunisaṅghaṁ",
  "atk-vin02a27:117_4": "ādiṁ katvāpi netabbo. ‘‘Bhikkhusaṅghassa ca tuyhañcā’’ti vutte puggalassa visuṁ na",
  "atk-vin02a27:117_5": "labbhati, vassaggeneva gahetabbaṁ. ‘‘Bhikkhusaṅghassa ca cetiyassa cā’’ti vutte pana",
  "atk-vin02a27:117_6": "cetiyassa visuṁ paṭivīso labbhati. ‘‘Bhikkhusaṅghassa ca tuyhañca cetiyassa cā’’ti",
  "atk-vin02a27:117_7": "vuttepi cetiyasseva labbhati, na puggalassa.",
  "atk-vin02a27:118_0": "‘‘Bhikkhūnañca tuyhañcā’’ti vuttepi visuṁ na labbhati. ‘‘Bhikkhūnañca cetiyassa cā’’ti",
  "atk-vin02a27:118_1": "vutte pana cetiyassa labbhati. ‘‘Bhikkhūnañca tuyhañca cetiyassa cā’’ti vuttepi cetiyasseva",
  "atk-vin02a27:118_2": "visuṁ labbhati, na puggalassa. Bhikkhunisaṅghaṁ ādiṁ katvāpi evameva yojetabbaṁ.",
  "atk-vin02a27:119_0": "Pubbe buddhappamukhassa ubhatosaṅghassa dānaṁ denti, bhagavā majjhe nisīdati, dakkhiṇato",
  "atk-vin02a27:119_1": "bhikkhū vāmato bhikkhuniyo nisīdanti, bhagavā ubhinnaṁ saṅghatthero , tadā bhagavā",
  "atk-vin02a27:119_2": "attanā laddhapaccaye attanāpi paribhuñjati, bhikkhūnampi dāpeti. Etarahi pana paṇḍitamanussā",
  "atk-vin02a27:119_3": "sadhātukaṁ paṭimaṁ vā cetiyaṁ vā ṭhapetvā buddhappamukhassa ubhatosaṅghassa dānaṁ",
  "atk-vin02a27:119_4": "denti. Paṭimāya vā cetiyassa vā purato ādhārake pattaṁ ṭhapetvā dakkhiṇodakaṁ datvā",
  "atk-vin02a27:119_5": "buddhānaṁ demāti, tattha yaṁ paṭhamaṁ khādanīyaṁ bhojanīyaṁ denti, vihāraṁ vā āharitvā",
  "atk-vin02a27:119_6": "idaṁ cetiyassa demāti piṇḍapātañca mālāgandhādīni ca denti, tattha kathaṁ paṭipajjitabbanti?",
  "atk-vin02a27:119_7": "Mālāgandhādīni tāva cetiye āropetabbāni, vatthehi paṭākā, telena padīpā kātabbā,",
  "atk-vin02a27:119_8": "piṇḍapātamadhuphāṇitādīni pana yo nibaddhacetiyajaggako hoti pabbajito vā gahaṭṭho",
  "atk-vin02a27:119_9": "vā, tasseva dātabbāni. Nibaddhajaggake asati āhaṭabhattaṁ ṭhapetvā vattaṁ katvā paribhuñjituṁ",
  "atk-vin02a27:119_10": "vaṭṭati. Upakaṭṭhe kāle bhuñjitvā pacchāpi vattaṁ kātuṁ vaṭṭatiyeva.",
  "atk-vin02a27:120_0": "Mālāgandhādīsu ca yaṁ kiñci ‘‘idaṁ haritvā cetiyassapūjaṁ karothā’’ti vutte dūrampi",
  "atk-vin02a27:120_1": "haritvā pūjetabbaṁ. ‘‘Bhikkhaṁ saṅghassa harā’’ti vuttepi haritabbaṁ. Sace pana ‘‘ahaṁ",
  "atk-vin02a27:120_2": "piṇḍāya carāmi, āsanasālāya bhikkhū atthi, te āharissantī’’ti vutte ‘‘bhante tuyhaṁyeva",
  "atk-vin02a27:120_3": "dammī’’ti vadati, bhuñjituṁ vaṭṭati. Atha pana ‘‘bhikkhusaṅghassa dassāmī’’ti harantassa",
  "atk-vin02a27:120_4": "gacchato antarāva kālo upakaṭṭho hoti, attano pāpetvā bhuñjituṁ vaṭṭati.",
  "atk-vin02a27:121_0": "Vassaṁvuṭṭhasaṅghassa detīti vihāraṁ pavisitvā ‘‘imāni cīvarāni vassaṁvuṭṭhasaṅghassa",
  "atk-vin02a27:121_1": "dammī’’ti deti. Yāvatikā bhikkhū tasmiṁ āvāse vassaṁvuṭṭhāti yattakā vassacchedaṁ",
  "atk-vin02a27:121_2": "akatvā purimavassaṁvuṭṭhā, tehi bhājetabbaṁ, aññesaṁ na pāpuṇāti. Disāpakkantassāpi",
  "atk-vin02a27:121_3": "sati paṭiggāhake yāva kathinassubbhārā dātabbaṁ, anatthate pana kathine antohemante",
  "atk-vin02a27:121_4": "evañca vatvā dinnaṁ, pacchimavassaṁvuṭṭhānampi pāpuṇātīti lakkhaṇaññū vadanti. Aṭṭhakathāsu",
  "atk-vin02a27:121_5": "panetaṁ na vicāritaṁ.",
  "atk-vin02a27:122_0": "Sace pana bahiupacārasīmāyaṁ ṭhito ‘‘vassaṁvuṭṭhasaṅghassa dammī’’ti vadati, sampattānaṁ",
  "atk-vin02a27:122_1": "sabbesaṁ pāpuṇāti. Atha ‘‘asukavihāre vassaṁvuṭṭhasaṅghassā’’ti vadati, tatra vassaṁvuṭṭhānameva",
  "atk-vin02a27:122_2": "yāva kathinassubbhārā pāpuṇāti. Sace pana gimhānaṁ paṭhamadivasato paṭṭhāya evaṁ",
  "atk-vin02a27:122_3": "vadati, tatra sammukhībhūtānaṁ sabbesaṁ pāpuṇāti. Kasmā? Piṭṭhisamaye uppannattā.",
  "atk-vin02a27:122_4": "Antovasseyeva ‘‘vassaṁ vasantānaṁ dammī’’ti vutte chinnavassā na labhanti, vassaṁ",
  "atk-vin02a27:122_5": "vasantāva labhanti. Cīvaramāse pana ‘‘vassaṁ vasantānaṁ dammī’’ti vutte pacchimikāya",
  "atk-vin02a27:122_6": "vassūpagatānaṁyeva pāpuṇāti, purimikāya vassūpagatānañca chinnavassānañca na pāpuṇāti.",
  "atk-vin02a27:123_0": "Cīvaramāsato paṭṭhāya yāva hemantassa pacchimo divaso, tāva vassāvāsikaṁ demāti vutte",
  "atk-vin02a27:123_1": "kathinaṁ atthataṁ vā hotu anatthataṁ vā atītavassaṁvuṭṭhānameva pāpuṇāti. Gimhānaṁ",
  "atk-vin02a27:123_2": "paṭhamadivasato paṭṭhāya vutte pana mātikā āropetabbā – ‘‘atītavassāvāsassa pañca",
  "atk-vin02a27:123_3": "māsā atikkantā, anāgato catumāsaccayena bhavissati, kataravassāvāsassa detī’’ti?",
  "atk-vin02a27:123_4": "Sace ‘‘atītavassaṁvuṭṭhānaṁ dammī’’ti vadati, taṁantovassaṁvuṭṭhānameva pāpuṇāti,",
  "atk-vin02a27:123_5": "disāpakkantānampi sabhāgā gaṇhituṁ labhanti.",
  "atk-vin02a27:124_0": "Sace ‘‘anāgate vassāvāsikaṁ dammī’’ti vadati, taṁ ṭhapetvā vassūpanāyikadivase gahetabbaṁ.",
  "atk-vin02a27:124_1": "Atha ‘‘agutto vihāro, corabhayaṁ atthi, na sakkā ṭhapetuṁ, gaṇhitvā vā āhiṇḍitu’’nti",
  "atk-vin02a27:124_2": "vutte ‘‘sampattānaṁ dammī’’ti vadati, bhājetvā gahetabbaṁ. Sace vadati ‘‘ito me bhante",
  "atk-vin02a27:124_3": "tatiye vasse vassāvāsikaṁ na dinnaṁ, taṁ dammī’’ti, tasmiṁ antovasse vuṭṭhabhikkhūnaṁ",
  "atk-vin02a27:124_4": "pāpuṇāti. Sace te disā pakkantā, añño vissāsiko gaṇhāti, dātabbaṁ. Atha ekoyeva avasiṭṭho,",
  "atk-vin02a27:124_5": "sesā kālaṅkatā, sabbaṁ ekasseva pāpuṇāti. Sace ekopi natthi, saṅghikaṁ hoti, sammukhībhūtehi bhājetabbaṁ.",
  "atk-vin02a27:125_0": "Ādissa detīti ādisitvā paricchinditvā deti; yāguyā vātiādīsu ayamattho – yāguyā vā…pe…",
  "atk-vin02a27:125_1": "bhesajje vā ādissa deti. Tatrāyaṁ yojanā – bhikkhū ajjatanāya vā svātanāya vā yāguyā",
  "atk-vin02a27:125_2": "nimantetvā tesaṁ gharaṁ paviṭṭhānaṁ yāguṁ deti, yāguṁ datvā pītāya yāguyā ‘‘imāni",
  "atk-vin02a27:125_3": "cīvarāni, yehi mayhaṁ yāgu pītā, tesaṁ dammī’’ti deti, yehi nimantitehi yāgu pītā,",
  "atk-vin02a27:125_4": "tesaṁyeva pāpuṇāti. Yehi pana bhikkhācāravattena gharadvārena gacchantehi vā gharaṁ",
  "atk-vin02a27:125_5": "paviṭṭhehi vā yāgu laddhā, yesaṁ vā āsanasālato pattaṁ āharitvā manussehi nītā, yesaṁ",
  "atk-vin02a27:125_6": "vā therehi pesitā, tesaṁ na pāpuṇāti. Sace pana nimantitabhikkhūhi saddhiṁ aññepi",
  "atk-vin02a27:125_7": "bahū āgantvā antogehañca bahigehañca pūretvā nisinnā, dāyako ca evaṁ vadati – ‘‘nimantitā",
  "atk-vin02a27:125_8": "vā hontu animantitā vā, yesaṁ mayā yāgu dinnā, sabbesaṁ imāni vatthāni hontū’’ti",
  "atk-vin02a27:125_9": "sabbesaṁ pāpuṇanti. Yehi pana therānaṁ hatthato yāgu laddhā , tesaṁ na pāpuṇanti.",
  "atk-vin02a27:125_10": "Atha so ‘‘yehi mayhaṁ yāgu pītā, sabbesaṁ hontū’’ti vadati, sabbesaṁ pāpuṇanti. Bhattakhādanīyesupi eseva nayo.",
  "atk-vin02a27:126_0": "Cīvare vāti pubbepi yena vassaṁ vāsetvā bhikkhūnaṁ cīvaraṁ dinnapubbaṁ hoti, so ce",
  "atk-vin02a27:126_1": "bhikkhū bhojetvā vadati – ‘‘yesaṁ mayā pubbe cīvaraṁ dinnaṁ, tesaṁyeva imaṁ cīvaraṁ",
  "atk-vin02a27:126_2": "vā suttaṁ vā sappimadhuphāṇitādīni vā hontū’’ti, sabbaṁ tesaṁyeva pāpuṇāti. Senāsane",
  "atk-vin02a27:126_3": "vāti yo mayā kārite vihāre vā pariveṇe vā vasati, tassidaṁ hotū’’ti vutte tasseva",
  "atk-vin02a27:126_4": "hoti. Bhesajje vāti ‘‘mayaṁ kālena kālaṁ therānaṁ sappiādīni bhesajjāni dema, yehi",
  "atk-vin02a27:126_5": "tāni laddhāni, tesaṁyevidaṁ hotū’’ti vutte tesaṁyeva hoti.",
  "atk-vin02a27:127_0": "Puggalassa detīti ‘‘imaṁ cīvaraṁ itthannāmassa dammī’’ti evaṁ parammukhā vā pādamūle",
  "atk-vin02a27:127_1": "ṭhapetvā ‘‘imaṁ bhante tumhākaṁ dammī’’ti evaṁ sammukhā vā deti. Sace pana ‘‘idaṁ",
  "atk-vin02a27:127_2": "tumhākañca tumhākaṁ antevāsikānañca dammī’’ti evaṁ vadati, therassa ca antevāsikānañca",
  "atk-vin02a27:127_3": "pāpuṇāti. Uddesaṁ gahetuṁ āgato gahetvā gacchanto ca atthi, tassāpi pāpuṇāti. ‘‘Tumhehi",
  "atk-vin02a27:127_4": "saddhiṁ nibaddhacārikabhikkhūnaṁ dammī’’ti vutte uddesantevāsikānaṁ vattaṁ katvā",
  "atk-vin02a27:127_5": "uddesaparipucchādīni gahetvā vicarantānaṁ sabbesaṁ pāpuṇāti. Ayaṁ puggalassa detīti",
  "atk-vin02a27:127_6": "imasmiṁ pade vinicchayo. Sesaṁ sabbattha uttānamevāti.",
  "atk-vin02a27:128": "Cīvarakkhandhakavaṇṇanā niṭṭhitā."
}