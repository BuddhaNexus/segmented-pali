{
  "atk-abh03a27:0": "12. Dvādasamavaggo",
  "atk-abh03a27:1": "1. Saṁvaro kammantikathāvaṇṇanā",
  "atk-abh03a27:2_0": "630-632. Idāni saṁvaro kammantikathā nāma hoti. Tattha “cakkhunā rūpaṁ disvā nimittaggāhī",
  "atk-abh03a27:2_1": "hoti, na nimittaggāhī hotī”ti suttaṁ nissāya “saṁvaropi asaṁvaropi kamma”nti yesaṁ",
  "atk-abh03a27:2_2": "laddhi, seyyathāpi mahāsaṁghikānaṁ; te sandhāya pucchā sakavādissa, paṭiññā itarassa.",
  "atk-abh03a27:3_0": "Atha naṁ yā sakasamaye cetanā “kamma”nti vuttā yathā sā kāyavacīmanodvāresu pavattamānā",
  "atk-abh03a27:3_1": "kāyakammādināmaṁ labhati, tathā “yadi te saṁvaro kammaṁ, sopi cakkhundriyādīsu pavattamāno",
  "atk-abh03a27:3_2": "cakkhukammādināmaṁ labheyyā”ti codetuṁ cakkhundriyasaṁvaro cakkhukammantiādimāha.",
  "atk-abh03a27:3_3": "Itaro tādisaṁ suttapadaṁ apassanto catūsu dvāresu paṭikkhipitvā pañcame kāyadvāre",
  "atk-abh03a27:3_4": "pasādakāyaṁ sandhāya paṭikkhipati, viññattikāyaṁ sandhāya paṭijānāti. So hi pasādakāyampi",
  "atk-abh03a27:3_5": "viññattikāyampi kāyindriyantveva icchati. Manodvārepi vipākadvāraṁ sandhāya paṭikkhipati,",
  "atk-abh03a27:3_6": "kammadvāraṁ sandhāya paṭijānāti. Asaṁvarepi eseva nayo. “Cakkhunā rūpaṁ disvā”ti",
  "atk-abh03a27:3_7": "suttaṁ tesu dvāresu saṁvarāsaṁvarameva dīpeti, na tassa kammabhāvaṁ, tasmā asādhakanti.",
  "atk-abh03a27:4": "Saṁvaro kammantikathāvaṇṇanā.",
  "atk-abh03a27:5": "2. Kammakathāvaṇṇanā",
  "atk-abh03a27:6_0": "633-635. Idāni kammakathā nāma hoti. Tattha “nāhaṁ, bhikkhave, sañcetanikānaṁ kammāna”nti",
  "atk-abh03a27:6_1": "suttapadaṁ nissāya “sabbaṁ kammaṁ savipāka”nti yesaṁ laddhi, seyyathāpi mahāsaṁghikānaṁ;",
  "atk-abh03a27:6_2": "tesaṁ “cetanāhaṁ, bhikkhave, kammaṁ vadāmī”ti satthārā avisesena cetanā “kamma”nti",
  "atk-abh03a27:6_3": "vuttā; sā ca kusalākusalāva savipākā, abyākatā avipākāti imaṁ vibhāgaṁ dassetuṁ sabbaṁ",
  "atk-abh03a27:6_4": "kammanti pucchā sakavādissa, paṭiññā itarassa. Puna sabbā cetanāti pañhesu abyākataṁ",
  "atk-abh03a27:6_5": "sandhāya paṭikkhepo, kusalākusale sandhāya paṭiññā veditabbā. Vipākābyākatātiādi",
  "atk-abh03a27:6_6": "savipākāvipākacetanaṁ sarūpena dassetuṁ vuttaṁ. Sesamettha uttānatthameva. “Nāhaṁ,",
  "atk-abh03a27:6_7": "bhikkhave”ti suttaṁ sati paccaye diṭṭhadhammādīsu vipākapaṭisaṁvedanaṁ sandhāya vuttaṁ, tasmā asādhakanti.",
  "atk-abh03a27:7": "Kammakathāvaṇṇanā.",
  "atk-abh03a27:8": "3. Saddo vipākotikathāvaṇṇanā",
  "atk-abh03a27:9_0": "636-637. Idāni saddo vipākotikathā nāma hoti. Tattha “so tassa kammassa katattā upacitattā",
  "atk-abh03a27:9_1": "ussannattā vipulattā brahmassaro hotī”tiādīni ayoniso gahetvā “saddo vipāko”ti yesaṁ",
  "atk-abh03a27:9_2": "laddhi, seyyathāpi mahāsaṁghikānaṁ; tesaṁ “kammasamuṭṭhānā arūpadhammāva vipākāti",
  "atk-abh03a27:9_3": "nāmaṁ labhanti. Rūpadhammesu panāyaṁ vohāro natthī”ti dassetuṁ pucchā sakavādissa,",
  "atk-abh03a27:9_4": "paṭiññā itarassa. Sukhavedanīyotiādi “vipāko nāma evarūpo hotī”ti dassanatthaṁ vuttaṁ.",
  "atk-abh03a27:9_5": "“So tassa kammassā”ti suttaṁ lakkhaṇapaṭilābhadassanatthaṁ vuttaṁ. Mahāpuriso hi",
  "atk-abh03a27:9_6": "kammassa katattā suciparivāropi hoti, na ca parivāro vipāko, tasmā asādhakametanti.",
  "atk-abh03a27:10": "Saddo vipākotikathāvaṇṇanā.",
  "atk-abh03a27:11": "4. Saḷāyatanakathāvaṇṇanā",
  "atk-abh03a27:12_0": "638-640. Idāni saḷāyatanakathā nāma hoti. Tattha yasmā saḷāyatanaṁ kammassa katattā",
  "atk-abh03a27:12_1": "uppannaṁ, tasmā “vipāko”ti yesaṁ laddhi, seyyathāpi mahāsaṁghikānaṁ; te sandhāya",
  "atk-abh03a27:12_2": "cakkhāyatanaṁ vipākoti pucchā sakavādissa, paṭiññā itarassa. Sesaṁ heṭṭhā vuttanayameva.",
  "atk-abh03a27:12_3": "Saḷāyatanaṁ vipākoti ettha manāyatanaṁ siyā vipāko. Sesāni kevalaṁ kammasamuṭṭhānāni,",
  "atk-abh03a27:12_4": "na vipāko. Tasmā asādhakametanti.",
  "atk-abh03a27:13": "Saḷāyatanakathāvaṇṇanā.",
  "atk-abh03a27:14": "5. Sattakkhattuparamakathāvaṇṇanā",
  "atk-abh03a27:15_0": "541-545. Idāni sattakkhattuparamakathā nāma hoti, tattha yasmā “sattakkhattuparamo”ti",
  "atk-abh03a27:15_1": "vuttaṁ, tasmā “sattakkhattuparamo puggalo sattakkhattuparamatāya niyato”ti yesaṁ",
  "atk-abh03a27:15_2": "laddhi, seyyathāpi uttarāpathakānaṁ; tesaṁ ṭhapetvā “ariyamaggaṁ añño tassa niyamo",
  "atk-abh03a27:15_3": "natthi, yena so sattakkhattuparamatāya niyato bhaveyyā”ti imaṁ vibhāgaṁ dassetuṁ",
  "atk-abh03a27:15_4": "pucchā sakavādissa, paṭiññā itarassa.",
  "atk-abh03a27:16_0": "Mātā jīvitātiādīsu ayamadhippāyo – dve niyāmā sammattaniyāmo ca micchattaniyāmo ca.",
  "atk-abh03a27:16_1": "Sammattaniyāmo ariyamaggo. So avinipātadhammatañceva phaluppattiñca niyameti. Micchattaniyāmo",
  "atk-abh03a27:16_2": "ānantariyakammaṁ. Taṁ anantarā nirayūpapattiṁ niyameti. Tattha sattakkhattuparamo",
  "atk-abh03a27:16_3": "sotāpattimaggena avinipātadhammatāya ca phaluppattiyā ca niyamito. Sesamagganiyāmo",
  "atk-abh03a27:16_4": "panassa natthi anadhigatattā, ānantariyampi kātuṁ so abhabbo. Tvaṁ panassa niyāmaṁ",
  "atk-abh03a27:16_5": "icchasi, tena taṁ vadāma – “kiṁ te so iminā micchattaniyāmena niyamito”ti.",
  "atk-abh03a27:17_0": "Abhabbo antarāti pañhesu ānantariyābhāvaṁ sandhāya paṭikkhipati, sattakkhattuparamaṁ",
  "atk-abh03a27:17_1": "sandhāya paṭijānāti. Atthi so niyāmoti pañhe sattakkhattuparamatāya niyāmaṁ apassanto",
  "atk-abh03a27:17_2": "paṭikkhipati. Atthi te satipaṭṭhānātiādi niyāmasaṅkhāte maggadhamme dassetuṁ vuttaṁ.",
  "atk-abh03a27:17_3": "Tassa pana puna paṭhamamaggānuppattito tepi natthi, tasmā paṭikkhipati. Sesamettha",
  "atk-abh03a27:17_4": "uttānatthameva. Nanu so sattakkhattuparamoti ettha bhagavā “ayaṁ puggalo ettake bhave",
  "atk-abh03a27:17_5": "sandhāvitvā parinibbāyissati, ayaṁ ettake”ti attano ñāṇabalena byākaroti, na bhavaniyāmaṁ",
  "atk-abh03a27:17_6": "nāma kiñci tena sattakkhattuparamo, kolaṁkolo, ekabījī vāti vuttaṁ, tasmā asādhakametanti.",
  "atk-abh03a27:18": "Sattakkhattuparamakathāvaṇṇanā.",
  "atk-abh03a27:19": "646-647. Kolaṁkolaekabījikathāyopi imināvupāyena veditabbā.",
  "atk-abh03a27:20": "Kolaṁkolaekabījikathāvaṇṇanā.",
  "atk-abh03a27:21": "8. Jīvitāvoropanakathāvaṇṇanā",
  "atk-abh03a27:22_0": "648-649. Idāni jīvitāvoropanakathā nāma hoti. Tattha yasmā dosasampayuttena cittena",
  "atk-abh03a27:22_1": "pāṇātipāto hoti, doso ca diṭṭhisampannassa appahīno, tasmā “diṭṭhisampanno sañcicca",
  "atk-abh03a27:22_2": "pāṇaṁ jīvitā voropeyyā”ti yesaṁ laddhi, seyyathāpi pubbaseliyāparaseliyānaṁ; te sandhāya",
  "atk-abh03a27:22_3": "diṭṭhisampannoti pucchā sakavādissa, paṭiññā itarassa. Sañcicca mātarantiādipañhesu",
  "atk-abh03a27:22_4": "pana “aṭṭhānametaṁ anavakāso”ti suttabhayena paṭikkhipati. Satthari agāravotiādi",
  "atk-abh03a27:22_5": "satthārādīsu sagāravassa sikkhāpadassa vītikkamābhāvadassanatthaṁ vuttaṁ. Itaro pana",
  "atk-abh03a27:22_6": "akusalavasena tassa agāravo nāma natthīti paṭikkhipitvā sagāravabhāvañca sampaṭicchitvā",
  "atk-abh03a27:22_7": "puna agāravoti puṭṭho tesu tesu kiccesu pasutatāya vikkhittānaṁ asatiyā amanasikārena",
  "atk-abh03a27:22_8": "cetiye abhivādanapadakkhiṇakaraṇābhāvaṁ sandhāya paṭijānāti. Puna ohadeyyātiādinā",
  "atk-abh03a27:22_9": "nayena puṭṭho tādisāya kiriyāya sañcicca akaraṇato paṭikkhipati. Sesamettha uttānatthamevāti.",
  "atk-abh03a27:23": "Jīvitāvoropanakathāvaṇṇanā.",
  "atk-abh03a27:24": "9. Duggatikathāvaṇṇanā",
  "atk-abh03a27:25_0": "650-652. Idāni duggatikathā nāma hoti. Tattha ye duggatiñca duggatisattānaṁ rūpādiārammaṇaṁ",
  "atk-abh03a27:25_1": "taṇhañcāti ubhayampi duggatīti gahetvā puna tathā avibhajitvā aviseseneva “diṭṭhisampannassa",
  "atk-abh03a27:25_2": "pahīnā duggatī”ti vadanti, seyyathāpi uttarāpathakā; te sandhāya pucchā sakavādissa,",
  "atk-abh03a27:25_3": "paṭiññā itarassa. Āpāyike rūpe rajjeyyātiādi paravādino laddhiyā diṭṭhisampannassa",
  "atk-abh03a27:25_4": "duggati appahīnā, tassa vasena codetuṁ vuttaṁ. Sesamettha uttānatthameva. Nirayaṁ",
  "atk-abh03a27:25_5": "upapajjeyyātiādi duggatipahānameva duggatigāminitaṇhāpahānaṁ vā dīpeti, na duggatisattānaṁ",
  "atk-abh03a27:25_6": "rūpādiārammaṇāya taṇhāya pahānaṁ, tasmā asādhakanti.",
  "atk-abh03a27:26": "Duggatikathāvaṇṇanā.",
  "atk-abh03a27:27": "653. Sattamabhavikakathāyapi eseva nayoti.",
  "atk-abh03a27:28": "Dvādasamo vaggo."
}