{
  "tika-vin08t5:0": "5. Kulasaṅgahavinicchayakathā",
  "tika-vin08t5:1_0": "27. Evaṁ viññattivinicchayaṁ kathetvā idāni kulasaṅgahavinicchayaṁ kathetuṁ ‘‘kulasaṅgaho’’tiādimāha.",
  "tika-vin08t5:1_1": "Tattha saṅgaṇhanaṁ saṅgaho, kulānaṁ saṅgaho kulasaṅgaho, paccayadāyakādīnaṁ gihīnaṁ",
  "tika-vin08t5:1_2": "anuggahakaraṇaṁ. Anuggahattho hettha saṅgaha-saddo yathā ‘‘puttadārassa saṅgaho’’ti",
  "tika-vin08t5:1_3": "(khu. pā. 5.6; su. ni. 265).",
  "tika-vin08t5:2_0": "28. Tattha koṭṭananti sayaṁ chindanaṁ. Koṭṭāpananti ‘‘imaṁ chindā’’ti aññesaṁ chedāpanaṁ.",
  "tika-vin08t5:2_1": "Āḷiyā bandhananti yathā gacchamūle udakaṁ santiṭṭhati, tathā samantato bandhanaṁ.",
  "tika-vin08t5:2_2": "Udakassāti akappiyaudakassa ‘‘kappiyaudakasiñcana’’nti visuṁ vakkhamānattā, tañca",
  "tika-vin08t5:2_3": "ārāmādiatthaṁ ropane akappiyavohāresupi kappiyavohāresupi kappiyaudakasiñcanādi vaṭṭatīti",
  "tika-vin08t5:2_4": "vakkhamānattā idhāpi vibhāgaṁ katvā kappiyaudakasiñcanādi visuṁ dassitaṁ. Ettha ca",
  "tika-vin08t5:2_5": "katamaṁ akappiyaudakaṁ, katamaṁ pana kappiyaudakanti? Sappāṇakaṁ akappiyaudakaṁ,",
  "tika-vin08t5:2_6": "appāṇakaṁ kappiyaudakanti. Kathaṁ viññāyatīti ce, ‘‘yo pana bhikkhu jānaṁ sappāṇakaṁ",
  "tika-vin08t5:2_7": "udakaṁ tiṇaṁ vā mattikaṁ vā siñceyya vā siñcāpeyya vā pācittiya’’nti vacanato. Yathā",
  "tika-vin08t5:2_8": "koṭṭanakhaṇanādikāyikakiriyāpi akappiyavohāre saṅgahitā, evaṁ mātikāujukaraṇādikappiyavohārepīti",
  "tika-vin08t5:2_9": "āha ‘‘sukkhamātikāya ujukaraṇa’’nti. Hatthapādamukhadhovananahaānodakasiñcananti",
  "tika-vin08t5:2_10": "imināpi pakārantarena kappiyaudakasiñcanameva dasseti. Akappiyavohāre koṭṭanakhaṇanādivasena",
  "tika-vin08t5:2_11": "sayaṁ karaṇassapi kathaṁ saṅgahoti? Akappiyanti vohariyatīti akappiyavohāroti akappiyabhūtaṁ",
  "tika-vin08t5:2_12": "karaṇakārāpanādi sabbameva saṅgahitaṁ, na pana akappiyavacanamattanti daṭṭhabbaṁ.",
  "tika-vin08t5:2_13": "Kappiyavohārepi eseva nayo. Sukkhamātikāya ujukaraṇanti iminā purāṇapaṇṇādīnaṁ haraṇampi",
  "tika-vin08t5:2_14": "saṅgahitanti daṭṭhabbaṁ. Kudālādīni bhūmiyaṁ ṭhapetvā ṭhānato hatthena gahetvā ṭhānameva",
  "tika-vin08t5:2_15": "pākaṭataranti ‘‘obhāso’’ti vuttaṁ.",
  "tika-vin08t5:3_0": "29. Mahāpaccarivādaṁ patiṭṭhāpetukāmo pacchā vadati. Vanatthāyāti idaṁ keci ‘‘vatatthāyā’’ti",
  "tika-vin08t5:3_1": "paṭhanti, tesaṁ vatiatthāyāti attho. Vajirabuddhiṭīkāyampi tatheva vuttaṁ, ‘‘ārāmaropā",
  "tika-vin08t5:3_2": "vanaropā, ye narā setukārakā’’ti (saṁ. ni. 1.47) vacanato pana taṁ vicāretabbaṁ.",
  "tika-vin08t5:3_3": "Akappiyavohārepi ekaccaṁ vaṭṭatīti dassetuṁ ‘‘na kevalañca sesa’’ntiādimāha. Yaṁ",
  "tika-vin08t5:3_4": "kiñci mātikanti sukkhamātikaṁ vā asukkhamātikaṁ vā. Kappiyaudakaṁ siñcitunti iminā",
  "tika-vin08t5:3_5": "‘‘kappiyaudakaṁ siñcathā’’ti vattumpi vaṭṭatīti dasseti. Sayaṁ ropetumpi vaṭṭatīti",
  "tika-vin08t5:3_6": "iminā ‘‘ropehī’’ti vattumpi vaṭṭatītipi siddhaṁ.",
  "tika-vin08t5:4_0": "30.Pācittiyañceva dukkaṭañcāti pathavīkhaṇanapaccayā pācittiyaṁ, kulasaṅgahapaccayā",
  "tika-vin08t5:4_1": "dukkaṭaṁ. Akappiyavohārenāti ‘‘idaṁ khaṇa, idaṁ ropehī’’ti akappiyavohārena. Dukkaṭamevāti",
  "tika-vin08t5:4_2": "kulasaṅgahapaccayā dukkaṭaṁ. Ubhayatrāti kappiyākappiyapathaviyaṁ.",
  "tika-vin08t5:5_0": "Sabbatthāti kulasaṅgahaparibhogaārāmādiatthāya ropite. Dukkaṭampīti na kevalaṁ pācittiyameva.",
  "tika-vin08t5:5_1": "Kappiyenāti kappiyaudakena. Tesaṁyeva dvinnanti kulasaṅgahaparibhogānaṁ. Dukkaṭanti",
  "tika-vin08t5:5_2": "kulasaṅgahatthāya sayaṁ siñcane, kappiyavohārena vā akappiyavohārena vā siñcāpane",
  "tika-vin08t5:5_3": "dukkaṭaṁ, paribhogatthāya sayaṁ siñcane, akappiyavohārena siñcāpane ca dukkaṭaṁ.",
  "tika-vin08t5:5_4": "Payogabahulatāyāti sayaṁ karaṇe, kāyapayogassa kārāpane vacīpayogassa bahuttena.",
  "tika-vin08t5:5_5": "Āpattibahulatā veditabbāti ettha sayaṁ siñcane dhārāpacchedagaṇanāya āpattigaṇanā",
  "tika-vin08t5:5_6": "veditabbā. Siñcāpane pana punappunaṁ āṇāpentassa vācāya vācāya āpatti, sakiṁ āṇattassa bahusiñcane ekāva.",
  "tika-vin08t5:6_0": "Ocinane dukkaṭapācittiyānīti kulasaṅgahapaccayā dukkaṭaṁ, bhūtagāmapātabyatāya pācittiyaṁ.",
  "tika-vin08t5:6_1": "Aññatthāti vatthupūjādiatthāya ocinane. Sakiṁ āṇattoti akappiyavohārena āṇatto .",
  "tika-vin08t5:6_2": "Pācittiyamevāti akappiyavohārena āṇattattā bhūtagāmasikkhāpadena (pāci. 90-91) pācittiyaṁ.",
  "tika-vin08t5:6_3": "Kappiyavacanena pana vatthupūjādiatthāya ocināpentassa anāpattiyeva.",
  "tika-vin08t5:7_0": "31. Ganthanena nibbattaṁ dāmaṁ ganthimaṁ. Esa nayo sesesupi. Na vaṭṭatīti kulasaṅgahatthāya,",
  "tika-vin08t5:7_1": "vatthupūjādiatthāya vā vuttanayena karontassa kārāpentassa ca dukkaṭanti attho. Vaṭṭatīti",
  "tika-vin08t5:7_2": "vatthupūjādiatthāya vaṭṭati, kulasaṅgahatthāya pana kappiyavohārena kārāpentassapi",
  "tika-vin08t5:7_3": "dukkaṭameva. Purimanayenevāti ‘‘bhikkhussa vā’’tiādinā vuttanayena. Dhammāsanavitāne",
  "tika-vin08t5:7_4": "baddhakaṇṭakesu pupphāni vinivijjhitvā ṭhapentīti sambandho. Uparūpari vijjhitvā",
  "tika-vin08t5:7_5": "chattasadisaṁ katvā āvuṇanato ‘‘chattādhichattaṁ viyā’’ti vuttaṁ. ‘‘Kadalikkhandhamhī’’tiādinā",
  "tika-vin08t5:7_6": "vuttaṁ sabbameva sandhāya ‘‘taṁ atioḷārikamevā’’ti vuttaṁ, sabbattha karaṇe, akappiyavohārena",
  "tika-vin08t5:7_7": "kārāpane ca dukkaṭamevāti attho. Pupphavijjhanatthaṁ kaṇṭakampi bandhituṁ na vaṭṭatīti",
  "tika-vin08t5:7_8": "imassa upalakkhaṇattā pupphadāmolambakādiatthāya rajjubandhanādipi na vaṭṭatīti keci",
  "tika-vin08t5:7_9": "vadanti. Aññe pana ‘‘pupphavijjhanatthaṁ kaṇṭakanti visesitattā tadatthaṁ kaṇṭakameva",
  "tika-vin08t5:7_10": "bandhituṁ na vaṭṭati, tañca aṭṭhakathāpamāṇenā’’ti vadanti, vīmaṁsitvā gahetabbaṁ.",
  "tika-vin08t5:7_11": "Pupphapaṭicchakaṁ nāma dantādīhi kataṁ pupphādhānaṁ. Etampi nāgadantakampi sachiddameva",
  "tika-vin08t5:7_12": "gahetabbaṁ. Asokapiṇḍiyāti asokasākhānaṁ, pupphānaṁ vā samūhe. Sāratthadīpaniyaṁ",
  "tika-vin08t5:7_13": "(sārattha. ṭī. 2.431) pana ‘‘asokapiṇḍiyāti asokapupphamañjarikāyā’’ti vuttaṁ. Dhammarajju",
  "tika-vin08t5:7_14": "nāma cetiyaṁ vā bodhiṁ vā pupphappavesanatthaṁ āvijjhitvā bandharajju. Vimativinodaniyaṁ",
  "tika-vin08t5:7_15": "(vi. vi. ṭī. 1.431) pana ‘‘dhammarajju nāma cetiyādīni parikkhipitvā tesañca rajjuyā",
  "tika-vin08t5:7_16": "ca antarā pupphappavesanatthāya bandharajju. Sithilavaṭṭitāya vā vaṭṭiyā abbhantare",
  "tika-vin08t5:7_17": "pupphappavesanatthāya evaṁ bandhātipi vadantī’’ti vuttaṁ.",
  "tika-vin08t5:8_0": "Matthakadāmanti dhammāsanādimatthake palambakadāmaṁ. Tesaṁyevāti uppalādīnaṁ eva.",
  "tika-vin08t5:8_1": "Vākena vāti pupphanāḷaṁ phāletvā pupphena ekābaddhaṭṭhitavākena daṇḍena ca ekābaddheneva.",
  "tika-vin08t5:8_2": "Etena pupphaṁ bījagāmasaṅgahaṁ na gacchati pañcasu bījesu apaviṭṭhattā paṇṇaṁ viya,",
  "tika-vin08t5:8_3": "tasmā kappiyaṁ akārāpetvāpi vikopane doso natthi. Yañca chinnassapi makuḷassa vikasanaṁ,",
  "tika-vin08t5:8_4": "tampi atitaruṇassa abhāvā vuḍḍhilakkhaṇaṁ na hoti, pariṇatassa pana makuḷassa pattānaṁ",
  "tika-vin08t5:8_5": "sinehe pariyādānaṁ gate visuṁbhāvo eva vikāso, teneva chinnamakuḷavikāso achinnamakuḷavikāsato",
  "tika-vin08t5:8_6": "parihīno, milātaniyutto vā dissati. Yañca milātassa udakasaññoge amilānatāpajjanaṁ,",
  "tika-vin08t5:8_7": "tampi tambulapaṇṇādīsu samānaṁ vuḍḍhilakkhaṇaṁ na hoti. Pāḷiaṭṭhakathāsu ca na katthaci",
  "tika-vin08t5:8_8": "pupphānaṁ kappiyakaraṇaṁ āgataṁ, tasmā pupphaṁ sabbathā abījamevāti viññāyati, vīmaṁsitvā gahetabbaṁ.",
  "tika-vin08t5:9_0": "‘‘Pasibbake viyā’’ti vuttattā pupphaṁ pasibbake vā pasibbakasadisaṁ bandhe yattha",
  "tika-vin08t5:9_1": "katthaci cīvare vā pakkhipituṁ vaṭṭatīti siddhaṁ. Sāratthadīpaniyaṁ (sārattha. ṭī.",
  "tika-vin08t5:9_2": "2.431) pana ‘‘khandhe ṭhapitakāsāvassāti khandhe ṭhapitasaṅghāṭiṁ sandhāya vuttaṁ.",
  "tika-vin08t5:9_3": "Tañhi tathābandhituṁ sakkā bhaveyya. Iminā ca aññampi tādisaṁ kāsāvaṁ vā vatthaṁ",
  "tika-vin08t5:9_4": "vā vuttanayena bandhitvā tattha pupphāni pakkhipituṁ vaṭṭatīti siddhaṁ. Aṁsabhaṇḍikapasibbake",
  "tika-vin08t5:9_5": "pakkhittasadisattā veṭhimaṁ nāma na jātaṁ, tasmā sithilabandhassa antarantarā pakkhipitumpi",
  "tika-vin08t5:9_6": "vaṭṭatīti vadantī’’ti vuttaṁ. Heṭṭhā daṇḍakaṁ pana bandhituṁ navaṭṭatīti rajjuādīhi",
  "tika-vin08t5:9_7": "bandhanaṁ sandhāya vuttaṁ, pupphasseva pana acchinnadaṇḍakehi bandhituṁ vaṭṭati eva.",
  "tika-vin08t5:10_0": "Pupphapaṭe ca daṭṭhabbanti pupphapaṭaṁ karontassa dīghato pupphadāmassa haraṇapaccāharaṇavasena",
  "tika-vin08t5:10_1": "pūraṇaṁ sandhāya vuttaṁ, tiriyato haraṇaṁ pana vāyimaṁ nāma hoti, na purimaṁ. ‘‘Purimaṭṭhānaṁ",
  "tika-vin08t5:10_2": "atikkāmetī’’ti sāmaññato vuttattā purimaṁ pupphakoṭiṁ phusāpetvā vā aphusāpetvā vā",
  "tika-vin08t5:10_3": "parikkhipanavasena atikkāmentassa āpattiyeva. Bandhituṁ vaṭṭatīti puppharahitāya",
  "tika-vin08t5:10_4": "suttavākakoṭiyā bandhituṁ vaṭṭati. Ekavāraṁ haritvā parikkhipitvāti idaṁ pubbe vuttacetiyādiparikkhepaṁ",
  "tika-vin08t5:10_5": "pupphapaṭakaraṇañca sandhāya vuttaṁ, tasmā cetiyaṁ vā bodhiṁ vā parikkhipantena ekavāraṁ",
  "tika-vin08t5:10_6": "parikkhipitvā purimaṭṭhānaṁ sampatte aññassa dātabbaṁ, tenapi ekavāraṁ parikkhipitvā",
  "tika-vin08t5:10_7": "tatheva kātabbaṁ. Pupphapaṭaṁ karontena ca haritvā aññassa dātabbaṁ, tenapi tatheva",
  "tika-vin08t5:10_8": "kātabbaṁ. Sacepi dveyeva bhikkhū ubhosu passesu ṭhatvā pariyāyena haranti, vaṭṭatiyevāti vadanti.",
  "tika-vin08t5:11_0": "Parehi pūritanti dīghato pasāritaṁ. Vāyitunti tiriyato harituṁ, taṁ pana ekavārampi",
  "tika-vin08t5:11_1": "na labhati. Pupphāni ṭhapentenāti aganthitāni pākatikapupphāni aññamaññaṁ phusāpetvāpi",
  "tika-vin08t5:11_2": "ṭhapentena. Pupphadāmaṁ pana pūjanatthāya bhūmiyaṁ ṭhapentena phusāpetvā vā aphusāpetvā",
  "tika-vin08t5:11_3": "vā diguṇaṁ katvā ṭhapetuṁ na vaṭṭatīti vadanti.",
  "tika-vin08t5:12_0": "32.Ghaṭikadāmaolambakoti heṭṭhābhāge ghaṭikākārayutto, dārughaṭikākāro vā olambako.",
  "tika-vin08t5:12_1": "Sāratthadīpaniyaṁ (sārattha. ṭī. 2.431) pana ‘‘ghaṭikadāmaolambakoti ante ghaṭikākārayutto",
  "tika-vin08t5:12_2": "yamakadāmaolambako’’ti vuttaṁ. Vajirabuddhiṭīkāyaṁ (vajira. ṭī. pārājika 431) pana",
  "tika-vin08t5:12_3": "‘‘ghaṭikadāmaolambakoti yamakadāmaolambakoti likhita’’nti vuttaṁ, ekekaṁ pana dāmaṁ",
  "tika-vin08t5:12_4": "nikkhantasuttakoṭiyāva bandhitvā olambituṁ vaṭṭati, pupphadāmadvayaṁ saṅghaṭitukāmenapi",
  "tika-vin08t5:12_5": "nikkhantasuttakoṭiyāva suttakoṭiṁ saṅghaṭituṁ vaṭṭati. Aḍḍhacandākārena mālāguṇaparikkhepoti",
  "tika-vin08t5:12_6": "aḍḍhacandākārena mālāguṇassa punappunaṁ haraṇapaccāharaṇavasena pūretvā parikkhipanaṁ,",
  "tika-vin08t5:12_7": "teneva taṁ purime paviṭṭhaṁ, tasmā etampi aḍḍhacandākāraṁ punappunaṁ haraṇapaccāharaṇavasena",
  "tika-vin08t5:12_8": "pūretuṁ na vaṭṭati. Ekavāraṁ pana aḍḍhacandākārakaraṇe mālāguṇaṁ harituṁ vaṭṭatīti",
  "tika-vin08t5:12_9": "vadanti. Pupphadāmakaraṇanti ettha suttakoṭiyaṁ gahetvāpi ekato kātuṁ na vaṭṭatīti",
  "tika-vin08t5:12_10": "vadanti. Suttamayaṁ geṇḍukaṁ nāma, geṇḍukakharapattadāmānaṁ paṭikkhittattā celādīhi",
  "tika-vin08t5:12_11": "katadāmampi na vaṭṭati akappiyānulomattāti vadanti. Parasantakaṁ deti, dukkaṭamevāti",
  "tika-vin08t5:12_12": "vissāsaggāhena parasantakaṁ gahetvā dentaṁ sandhāya vuttaṁ. Thullaccayanti ettha",
  "tika-vin08t5:12_13": "bhaṇḍadeyyampi hoti.",
  "tika-vin08t5:13_0": "33.Tañca kho vatthupūjanatthāyāti mātāpitūnampi pupphaṁ dentena vatthupūjanatthāyeva",
  "tika-vin08t5:13_1": "dātabbanti dasseti. ‘‘Maṇḍanatthāya pana sivaliṅgādipūjanatthāyā’’ti ettakameva vuttattā",
  "tika-vin08t5:13_2": "‘‘imaṁ vikkiṇitvā jīvissantī’’ti mātāpitūnaṁ vaṭṭati, sesañātakānaṁ tāvakālikameva",
  "tika-vin08t5:13_3": "dātuṁ vaṭṭati. Kassacipīti ñātakassa vā aññātakassa vā kassacipi. Ñātisāmaṇerehevāti",
  "tika-vin08t5:13_4": "tesaṁ gihiparikammamocanatthaṁ vuttaṁ. Itareti aññātakā. Tehipi sāmaṇerehi ācariyupajjhāyānaṁ",
  "tika-vin08t5:13_5": "vattasīsena haritabbaṁ. Sampattānaṁ sāmaṇerānaṁ upaḍḍhabhāgaṁ dātuṁ vaṭṭatīti saṅghikassa",
  "tika-vin08t5:13_6": "lābhassa upacārasīmaṭṭhasāmaṇerānampi santakattā tesampi upaḍḍhabhāgo labbhatevāti",
  "tika-vin08t5:13_7": "katvā vuttaṁ. Cūḷakanti upaḍḍhabhāgatopi upaḍḍhaṁ. Catutthabhāgassetaṁ adhivacanaṁ.",
  "tika-vin08t5:13_8": "Sāmaṇerā…pe… ṭhapentīti idaṁ arakkhitaagopitaṁ sandhāya vuttaṁ. Sāratthadīpaniyaṁ",
  "tika-vin08t5:13_9": "pana ‘‘vassaggena abhājanīyaṁ sandhāya vutta’’nti vuttaṁ. Tattha tatthāti magge vā cetiyaṅgaṇe vā.",
  "tika-vin08t5:14_0": "34.Sāmaṇerehi dāpetuṁ na labhantīti idaṁ sāmaṇerehi gihikammaṁ kāritaṁ viya hotīti",
  "tika-vin08t5:14_1": "vuttaṁ, na pana pupphadānaṁ hotīti sāmaṇerānampi na vaṭṭanato. Vuttañca ‘‘sayamevā’’tiādi.",
  "tika-vin08t5:14_2": "Na hi taṁ pupphadānaṁ nāma siyā. Yadi hi tathā āgatānaṁ tesaṁ dānaṁ pupphadānaṁ nāma",
  "tika-vin08t5:14_3": "bhaveyya , sāmaṇerehipi dātuṁ na labbheyya. Sayamevāti sāmaṇerā sayameva. Yāgubhattādīni",
  "tika-vin08t5:14_4": "ādāyāti idaṁ bhikkhūnaṁ atthāya yāgubhattādisampādanaṁ sandhāya vuttattā ‘‘na vaṭṭatī’’ti",
  "tika-vin08t5:14_5": "avisesena vuttaṁ. Avisesena vuttanti iminā sabbesampi na vaṭṭatīti dasseti.",
  "tika-vin08t5:15_0": "35.Vuttanayenevāti ‘‘mātāpitūnaṁ tāva haritvāpi harāpetvāpi pakkositvāpi pakkosāpetvāpi",
  "tika-vin08t5:15_1": "dātuṁ vaṭṭati, sesañātakānaṁ pakkosāpetvāva. Mātāpitūnañca harāpentena ñātisāmaṇereheva",
  "tika-vin08t5:15_2": "harāpetabbaṁ. Itare pana yadi sayameva icchanti, vaṭṭatī’’ti imaṁ pupphadāne vuttanayaṁ",
  "tika-vin08t5:15_3": "phaladānepi atidisati, tasmā phalampi mātāpitūnaṁ haraṇaharāpanādinā dātuṁ vaṭṭati,",
  "tika-vin08t5:15_4": "sesañātīnaṁ pakkosāpetvāva. Idāni ‘‘yo haritvā vā harāpetvā vā…pe… issaravatāya dadato",
  "tika-vin08t5:15_5": "thullaccaya’’nti (pārā. aṭṭha. 2.436-437) imaṁ pupphadāne vuttanayaṁ phaladāne saṅkhipitvā",
  "tika-vin08t5:15_6": "dassento ‘‘kulasaṅgahatthāya panā’’tiādimāha. Khīṇaparibbayānanti āgantuke sandhāya",
  "tika-vin08t5:15_7": "vuttaṁ. Phalaparicchedenāti ‘‘ettakāni phalāni dātabbānī’’ti evaṁ phalaparicchedena",
  "tika-vin08t5:15_8": "vā. Rukkhaparicchedena vāti ‘‘imehi rukkhehi dātabbānī’’ti evaṁ rukkhaparicchedena",
  "tika-vin08t5:15_9": "vā. Paricchinnesupi pana rukkhesu ‘‘idha phalāni sundarāni, ito gaṇhathā’’ti vadantena",
  "tika-vin08t5:15_10": "kulasaṅgaho kato nāma hotīti āha ‘‘evaṁ pana na vattabba’’nti. Rukkhacchallīti rukkhattaco,",
  "tika-vin08t5:15_11": "sā ‘‘bhājanīyabhaṇḍa’’nti vuttā. Vuttanayenāti pupphaphalādīsu vuttanayena kulasaṅgaho hotīti dasseti.",
  "tika-vin08t5:16_0": "36. Tesaṁ tesaṁ gihīnaṁ gāmantaradesantarādīsu sāsanapaṭisāsanaharaṇaṁ jaṅghapesaniyaṁ.",
  "tika-vin08t5:16_1": "Tenāha ‘‘gihīnaṁ dūteyyaṁ sāsanaharaṇakamma’’nti. Dūtassa kammaṁ dūteyyaṁ. Paṭhamaṁ",
  "tika-vin08t5:16_2": "sāsanaṁ aggahetvāpi…pe… pade pade dukkaṭanti idaṁ ‘‘tassa sāsanaṁ ārocessāmī’’ti",
  "tika-vin08t5:16_3": "iminā adhippāyena gamanaṁ sandhāya vuttaṁ. Tassa pana sāsanaṁ paṭikkhipitvā sayameva",
  "tika-vin08t5:16_4": "kāruññe ṭhito gantvā attano patirūpaṁ sāsanaṁ āroceti, anāpatti. Gihīnañca kappiyasāsanaṁ",
  "tika-vin08t5:16_5": "harituṁ vaṭṭatīti sambandho. Imehi pana aṭṭhahi kuladūsakakammehīti pupphadānaṁ phaladānaṁ",
  "tika-vin08t5:16_6": "cuṇṇadānaṁ mattikadānaṁ dantakaṭṭhadānaṁ veḷudānaṁ paṇṇadānaṁ jaṅghapesanikanti imehi",
  "tika-vin08t5:16_7": "yathāvuttehi. Pabbājanīyakammakatoti kuladūsanapaccayā katapabbājanīyakammo.",
  "tika-vin08t5:17_0": "37.Sekkhabhūmiyaṁ vāti iminā jhānabhūmimpi saṅgaṇhāti. Tiṇṇaṁ vivekānanti kāyacittaupadhivivekabhūtānaṁ",
  "tika-vin08t5:17_1": "tiṇṇaṁ vivekānaṁ. Piṇḍāya caraṇassa bhojanapariyosānattā vuttaṁ ‘‘yāva bhojanapariyosāna’’nti.",
  "tika-vin08t5:17_2": "Bhutvā āgacchantassapi puna vuttanayeneva paṇidhāya cīvarasaṇṭhāpanādīni karontassa",
  "tika-vin08t5:17_3": "dukkaṭamevāti daṭṭhabbaṁ.",
  "tika-vin08t5:18": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t5:19": "Kulasaṅgahavinicchayakathālaṅkāro nāma",
  "tika-vin08t5:20": "Pañcamo paricchedo."
}