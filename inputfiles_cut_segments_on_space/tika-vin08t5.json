{
  "tika-vin08t5:0": "5. Kulasaṅgahavinicchayakathā",
  "tika-vin08t5:1_0": "27. Evaṁ viññattivinicchayaṁ kathetvā idāni kulasaṅgahavinicchayaṁ kathetuṁ “kulasaṅgaho”tiādimāha.",
  "tika-vin08t5:1_1": "Tattha saṅgaṇhanaṁ saṅgaho, kulānaṁ saṅgaho kulasaṅgaho, paccayadāyakādīnaṁ gihīnaṁ",
  "tika-vin08t5:1_2": "anuggahakaraṇaṁ. Anuggahattho hettha saṅgaha-saddo yathā “puttadārassa saṅgaho”ti.",
  "tika-vin08t5:2_0": "28. Tattha koṭṭananti sayaṁ chindanaṁ. Koṭṭāpananti “imaṁ chindā”ti aññesaṁ chedāpanaṁ.",
  "tika-vin08t5:2_1": "Āḷiyā bandhananti yathā gacchamūle udakaṁ santiṭṭhati, tathā samantato bandhanaṁ.",
  "tika-vin08t5:2_2": "Udakassāti akappiyaudakassa “kappiyaudakasiñcana”nti visuṁ vakkhamānattā, tañca ārāmādiatthaṁ",
  "tika-vin08t5:2_3": "ropane akappiyavohāresupi kappiyavohāresupi kappiyaudakasiñcanādi vaṭṭatīti vakkhamānattā",
  "tika-vin08t5:2_4": "idhāpi vibhāgaṁ katvā kappiyaudakasiñcanādi visuṁ dassitaṁ. Ettha ca katamaṁ akappiyaudakaṁ,",
  "tika-vin08t5:2_5": "katamaṁ pana kappiyaudakanti? Sappāṇakaṁ akappiyaudakaṁ, appāṇakaṁ kappiyaudakanti.",
  "tika-vin08t5:2_6": "Kathaṁ viññāyatīti ce, “yo pana bhikkhu jānaṁ sappāṇakaṁ udakaṁ tiṇaṁ vā mattikaṁ",
  "tika-vin08t5:2_7": "vā siñceyya vā siñcāpeyya vā pācittiya”nti vacanato. Yathā koṭṭanakhaṇanādikāyikakiriyāpi",
  "tika-vin08t5:2_8": "akappiyavohāre saṅgahitā, evaṁ mātikāujukaraṇādikappiyavohārepīti āha “sukkhamātikāya",
  "tika-vin08t5:2_9": "ujukaraṇa”nti. Hatthapādamukhadhovananahaānodakasiñcananti imināpi pakārantarena",
  "tika-vin08t5:2_10": "kappiyaudakasiñcanameva dasseti. Akappiyavohāre koṭṭanakhaṇanādivasena sayaṁ karaṇassapi",
  "tika-vin08t5:2_11": "kathaṁ saṅgahoti? Akappiyanti vohariyatīti akappiyavohāroti akappiyabhūtaṁ karaṇakārāpanādi",
  "tika-vin08t5:2_12": "sabbameva saṅgahitaṁ, na pana akappiyavacanamattanti daṭṭhabbaṁ. Kappiyavohārepi",
  "tika-vin08t5:2_13": "eseva nayo. Sukkhamātikāya ujukaraṇanti iminā purāṇapaṇṇādīnaṁ haraṇampi saṅgahitanti",
  "tika-vin08t5:2_14": "daṭṭhabbaṁ. Kudālādīni bhūmiyaṁ ṭhapetvā ṭhānato hatthena gahetvā ṭhānameva pākaṭataranti “obhāso”ti vuttaṁ.",
  "tika-vin08t5:3_0": "29. Mahāpaccarivādaṁ patiṭṭhāpetukāmo pacchā vadati. Vanatthāyāti idaṁ keci “vatatthāyā”ti",
  "tika-vin08t5:3_1": "paṭhanti, tesaṁ vatiatthāyāti attho. Vajirabuddhiṭīkāyampi tatheva vuttaṁ, “ārāmaropā",
  "tika-vin08t5:3_2": "vanaropā, ye narā setukārakā”ti vacanato pana taṁ vicāretabbaṁ. Akappiyavohārepi",
  "tika-vin08t5:3_3": "ekaccaṁ vaṭṭatīti dassetuṁ “na kevalañca sesa”ntiādimāha. Yaṁ kiñci mātikanti sukkhamātikaṁ",
  "tika-vin08t5:3_4": "vā asukkhamātikaṁ vā. Kappiyaudakaṁ siñcitunti iminā “kappiyaudakaṁ siñcathā”ti vattumpi",
  "tika-vin08t5:3_5": "vaṭṭatīti dasseti. Sayaṁ ropetumpi vaṭṭatīti iminā “ropehī”ti vattumpi vaṭṭatītipi siddhaṁ.",
  "tika-vin08t5:4_0": "30.Pācittiyañceva dukkaṭañcāti pathavīkhaṇanapaccayā pācittiyaṁ, kulasaṅgahapaccayā",
  "tika-vin08t5:4_1": "dukkaṭaṁ. Akappiyavohārenāti “idaṁ khaṇa, idaṁ ropehī”ti akappiyavohārena. Dukkaṭamevāti",
  "tika-vin08t5:4_2": "kulasaṅgahapaccayā dukkaṭaṁ. Ubhayatrāti kappiyākappiyapathaviyaṁ.",
  "tika-vin08t5:5_0": "Sabbatthāti kulasaṅgahaparibhogaārāmādiatthāya ropite. Dukkaṭampīti na kevalaṁ pācittiyameva.",
  "tika-vin08t5:5_1": "Kappiyenāti kappiyaudakena. Tesaṁyeva dvinnanti kulasaṅgahaparibhogānaṁ. Dukkaṭanti",
  "tika-vin08t5:5_2": "kulasaṅgahatthāya sayaṁ siñcane, kappiyavohārena vā akappiyavohārena vā siñcāpane",
  "tika-vin08t5:5_3": "dukkaṭaṁ, paribhogatthāya sayaṁ siñcane, akappiyavohārena siñcāpane ca dukkaṭaṁ.",
  "tika-vin08t5:5_4": "Payogabahulatāyāti sayaṁ karaṇe, kāyapayogassa kārāpane vacīpayogassa bahuttena.",
  "tika-vin08t5:5_5": "Āpattibahulatā veditabbāti ettha sayaṁ siñcane dhārāpacchedagaṇanāya āpattigaṇanā",
  "tika-vin08t5:5_6": "veditabbā. Siñcāpane pana punappunaṁ āṇāpentassa vācāya vācāya āpatti, sakiṁ āṇattassa bahusiñcane ekāva.",
  "tika-vin08t5:6_0": "Ocinane dukkaṭapācittiyānīti kulasaṅgahapaccayā dukkaṭaṁ, bhūtagāmapātabyatāya pācittiyaṁ.",
  "tika-vin08t5:6_1": "Aññatthāti vatthupūjādiatthāya ocinane. Sakiṁ āṇattoti akappiyavohārena āṇatto. Pācittiyamevāti",
  "tika-vin08t5:6_2": "akappiyavohārena āṇattattā bhūtagāmasikkhāpadena pācittiyaṁ. Kappiyavacanena pana",
  "tika-vin08t5:6_3": "vatthupūjādiatthāya ocināpentassa anāpattiyeva.",
  "tika-vin08t5:7_0": "31. Ganthanena nibbattaṁ dāmaṁ ganthimaṁ. Esa nayo sesesupi. Na vaṭṭatīti kulasaṅgahatthāya,",
  "tika-vin08t5:7_1": "vatthupūjādiatthāya vā vuttanayena karontassa kārāpentassa ca dukkaṭanti attho. Vaṭṭatīti",
  "tika-vin08t5:7_2": "vatthupūjādiatthāya vaṭṭati, kulasaṅgahatthāya pana kappiyavohārena kārāpentassapi",
  "tika-vin08t5:7_3": "dukkaṭameva. Purimanayenevāti “bhikkhussa vā”tiādinā vuttanayena. Dhammāsanavitāne",
  "tika-vin08t5:7_4": "baddhakaṇṭakesu pupphāni vinivijjhitvā ṭhapentīti sambandho. Uparūpari vijjhitvā",
  "tika-vin08t5:7_5": "chattasadisaṁ katvā āvuṇanato “chattādhichattaṁ viyā”ti vuttaṁ. “Kadalikkhandhamhī”tiādinā",
  "tika-vin08t5:7_6": "vuttaṁ sabbameva sandhāya “taṁ atioḷārikamevā”ti vuttaṁ, sabbattha karaṇe, akappiyavohārena",
  "tika-vin08t5:7_7": "kārāpane ca dukkaṭamevāti attho. Pupphavijjhanatthaṁ kaṇṭakampi bandhituṁ na vaṭṭatīti",
  "tika-vin08t5:7_8": "imassa upalakkhaṇattā pupphadāmolambakādiatthāya rajjubandhanādipi na vaṭṭatīti keci",
  "tika-vin08t5:7_9": "vadanti. Aññe pana “pupphavijjhanatthaṁ kaṇṭakanti visesitattā tadatthaṁ kaṇṭakameva",
  "tika-vin08t5:7_10": "bandhituṁ na vaṭṭati, tañca aṭṭhakathāpamāṇenā”ti vadanti, vīmaṁsitvā gahetabbaṁ.",
  "tika-vin08t5:7_11": "Pupphapaṭicchakaṁ nāma dantādīhi kataṁ pupphādhānaṁ. Etampi nāgadantakampi sachiddameva",
  "tika-vin08t5:7_12": "gahetabbaṁ. Asokapiṇḍiyāti asokasākhānaṁ, pupphānaṁ vā samūhe. Sāratthadīpaniyaṁ",
  "tika-vin08t5:7_13": "pana “asokapiṇḍiyāti asokapupphamañjarikāyā”ti vuttaṁ. Dhammarajju nāma cetiyaṁ vā",
  "tika-vin08t5:7_14": "bodhiṁ vā pupphappavesanatthaṁ āvijjhitvā bandharajju. Vimativinodaniyaṁ pana “dhammarajju",
  "tika-vin08t5:7_15": "nāma cetiyādīni parikkhipitvā tesañca rajjuyā ca antarā pupphappavesanatthāya bandharajju.",
  "tika-vin08t5:7_16": "Sithilavaṭṭitāya vā vaṭṭiyā abbhantare pupphappavesanatthāya evaṁ bandhātipi vadantī”ti vuttaṁ.",
  "tika-vin08t5:8_0": "Matthakadāmanti dhammāsanādimatthake palambakadāmaṁ. Tesaṁyevāti uppalādīnaṁ eva.",
  "tika-vin08t5:8_1": "Vākena vāti pupphanāḷaṁ phāletvā pupphena ekābaddhaṭṭhitavākena daṇḍena ca ekābaddheneva.",
  "tika-vin08t5:8_2": "Etena pupphaṁ bījagāmasaṅgahaṁ na gacchati pañcasu bījesu apaviṭṭhattā paṇṇaṁ viya,",
  "tika-vin08t5:8_3": "tasmā kappiyaṁ akārāpetvāpi vikopane doso natthi. Yañca chinnassapi makuḷassa vikasanaṁ,",
  "tika-vin08t5:8_4": "tampi atitaruṇassa abhāvā vuḍḍhilakkhaṇaṁ na hoti, pariṇatassa pana makuḷassa pattānaṁ",
  "tika-vin08t5:8_5": "sinehe pariyādānaṁ gate visuṁbhāvo eva vikāso, teneva chinnamakuḷavikāso achinnamakuḷavikāsato",
  "tika-vin08t5:8_6": "parihīno, milātaniyutto vā dissati. Yañca milātassa udakasaññoge amilānatāpajjanaṁ,",
  "tika-vin08t5:8_7": "tampi tambulapaṇṇādīsu samānaṁ vuḍḍhilakkhaṇaṁ na hoti. Pāḷiaṭṭhakathāsu ca na katthaci",
  "tika-vin08t5:8_8": "pupphānaṁ kappiyakaraṇaṁ āgataṁ, tasmā pupphaṁ sabbathā abījamevāti viññāyati, vīmaṁsitvā gahetabbaṁ.",
  "tika-vin08t5:9_0": "“Pasibbake viyā”ti vuttattā pupphaṁ pasibbake vā pasibbakasadisaṁ bandhe yattha katthaci",
  "tika-vin08t5:9_1": "cīvare vā pakkhipituṁ vaṭṭatīti siddhaṁ. Sāratthadīpaniyaṁ pana “khandhe ṭhapitakāsāvassāti",
  "tika-vin08t5:9_2": "khandhe ṭhapitasaṅghāṭiṁ sandhāya vuttaṁ. Tañhi tathābandhituṁ sakkā bhaveyya. Iminā",
  "tika-vin08t5:9_3": "ca aññampi tādisaṁ kāsāvaṁ vā vatthaṁ vā vuttanayena bandhitvā tattha pupphāni pakkhipituṁ",
  "tika-vin08t5:9_4": "vaṭṭatīti siddhaṁ. Aṁsabhaṇḍikapasibbake pakkhittasadisattā veṭhimaṁ nāma na jātaṁ,",
  "tika-vin08t5:9_5": "tasmā sithilabandhassa antarantarā pakkhipitumpi vaṭṭatīti vadantī”ti vuttaṁ. Heṭṭhā",
  "tika-vin08t5:9_6": "daṇḍakaṁ pana bandhituṁ navaṭṭatīti rajjuādīhi bandhanaṁ sandhāya vuttaṁ, pupphasseva",
  "tika-vin08t5:9_7": "pana acchinnadaṇḍakehi bandhituṁ vaṭṭati eva.",
  "tika-vin08t5:10_0": "Pupphapaṭe ca daṭṭhabbanti pupphapaṭaṁ karontassa dīghato pupphadāmassa haraṇapaccāharaṇavasena",
  "tika-vin08t5:10_1": "pūraṇaṁ sandhāya vuttaṁ, tiriyato haraṇaṁ pana vāyimaṁ nāma hoti, na purimaṁ. “Purimaṭṭhānaṁ",
  "tika-vin08t5:10_2": "atikkāmetī”ti sāmaññato vuttattā purimaṁ pupphakoṭiṁ phusāpetvā vā aphusāpetvā vā",
  "tika-vin08t5:10_3": "parikkhipanavasena atikkāmentassa āpattiyeva. Bandhituṁ vaṭṭatīti puppharahitāya",
  "tika-vin08t5:10_4": "suttavākakoṭiyā bandhituṁ vaṭṭati. Ekavāraṁ haritvā parikkhipitvāti idaṁ pubbe vuttacetiyādiparikkhepaṁ",
  "tika-vin08t5:10_5": "pupphapaṭakaraṇañca sandhāya vuttaṁ, tasmā cetiyaṁ vā bodhiṁ vā parikkhipantena ekavāraṁ",
  "tika-vin08t5:10_6": "parikkhipitvā purimaṭṭhānaṁ sampatte aññassa dātabbaṁ, tenapi ekavāraṁ parikkhipitvā",
  "tika-vin08t5:10_7": "tatheva kātabbaṁ. Pupphapaṭaṁ karontena ca haritvā aññassa dātabbaṁ, tenapi tatheva",
  "tika-vin08t5:10_8": "kātabbaṁ. Sacepi dveyeva bhikkhū ubhosu passesu ṭhatvā pariyāyena haranti, vaṭṭatiyevāti vadanti.",
  "tika-vin08t5:11_0": "Parehi pūritanti dīghato pasāritaṁ. Vāyitunti tiriyato harituṁ, taṁ pana ekavārampi",
  "tika-vin08t5:11_1": "na labhati. Pupphāni ṭhapentenāti aganthitāni pākatikapupphāni aññamaññaṁ phusāpetvāpi",
  "tika-vin08t5:11_2": "ṭhapentena. Pupphadāmaṁ pana pūjanatthāya bhūmiyaṁ ṭhapentena phusāpetvā vā aphusāpetvā",
  "tika-vin08t5:11_3": "vā diguṇaṁ katvā ṭhapetuṁ na vaṭṭatīti vadanti.",
  "tika-vin08t5:12_0": "32.Ghaṭikadāmaolambakoti heṭṭhābhāge ghaṭikākārayutto, dārughaṭikākāro vā olambako.",
  "tika-vin08t5:12_1": "Sāratthadīpaniyaṁ pana “ghaṭikadāmaolambakoti ante ghaṭikākārayutto yamakadāmaolambako”ti",
  "tika-vin08t5:12_2": "vuttaṁ. Vajirabuddhiṭīkāyaṁ pana “ghaṭikadāmaolambakoti yamakadāmaolambakoti likhita”nti",
  "tika-vin08t5:12_3": "vuttaṁ, ekekaṁ pana dāmaṁ nikkhantasuttakoṭiyāva bandhitvā olambituṁ vaṭṭati, pupphadāmadvayaṁ",
  "tika-vin08t5:12_4": "saṅghaṭitukāmenapi nikkhantasuttakoṭiyāva suttakoṭiṁ saṅghaṭituṁ vaṭṭati. Aḍḍhacandākārena",
  "tika-vin08t5:12_5": "mālāguṇaparikkhepoti aḍḍhacandākārena mālāguṇassa punappunaṁ haraṇapaccāharaṇavasena",
  "tika-vin08t5:12_6": "pūretvā parikkhipanaṁ, teneva taṁ purime paviṭṭhaṁ, tasmā etampi aḍḍhacandākāraṁ",
  "tika-vin08t5:12_7": "punappunaṁ haraṇapaccāharaṇavasena pūretuṁ na vaṭṭati. Ekavāraṁ pana aḍḍhacandākārakaraṇe",
  "tika-vin08t5:12_8": "mālāguṇaṁ harituṁ vaṭṭatīti vadanti. Pupphadāmakaraṇanti ettha suttakoṭiyaṁ gahetvāpi",
  "tika-vin08t5:12_9": "ekato kātuṁ na vaṭṭatīti vadanti. Suttamayaṁ geṇḍukaṁ nāma, geṇḍukakharapattadāmānaṁ",
  "tika-vin08t5:12_10": "paṭikkhittattā celādīhi katadāmampi na vaṭṭati akappiyānulomattāti vadanti. Parasantakaṁ",
  "tika-vin08t5:12_11": "deti, dukkaṭamevāti vissāsaggāhena parasantakaṁ gahetvā dentaṁ sandhāya vuttaṁ. Thullaccayanti",
  "tika-vin08t5:12_12": "ettha bhaṇḍadeyyampi hoti.",
  "tika-vin08t5:13_0": "33.Tañca kho vatthupūjanatthāyāti mātāpitūnampi pupphaṁ dentena vatthupūjanatthāyeva",
  "tika-vin08t5:13_1": "dātabbanti dasseti. “Maṇḍanatthāya pana sivaliṅgādipūjanatthāyā”ti ettakameva vuttattā",
  "tika-vin08t5:13_2": "“imaṁ vikkiṇitvā jīvissantī”ti mātāpitūnaṁ vaṭṭati, sesañātakānaṁ tāvakālikameva",
  "tika-vin08t5:13_3": "dātuṁ vaṭṭati. Kassacipīti ñātakassa vā aññātakassa vā kassacipi. Ñātisāmaṇerehevāti",
  "tika-vin08t5:13_4": "tesaṁ gihiparikammamocanatthaṁ vuttaṁ. Itareti aññātakā. Tehipi sāmaṇerehi ācariyupajjhāyānaṁ",
  "tika-vin08t5:13_5": "vattasīsena haritabbaṁ. Sampattānaṁ sāmaṇerānaṁ upaḍḍhabhāgaṁ dātuṁ vaṭṭatīti saṅghikassa",
  "tika-vin08t5:13_6": "lābhassa upacārasīmaṭṭhasāmaṇerānampi santakattā tesampi upaḍḍhabhāgo labbhatevāti",
  "tika-vin08t5:13_7": "katvā vuttaṁ. Cūḷakanti upaḍḍhabhāgatopi upaḍḍhaṁ. Catutthabhāgassetaṁ adhivacanaṁ.",
  "tika-vin08t5:13_8": "Sāmaṇerā…pe… ṭhapentīti idaṁ arakkhitaagopitaṁ sandhāya vuttaṁ. Sāratthadīpaniyaṁ",
  "tika-vin08t5:13_9": "pana “vassaggena abhājanīyaṁ sandhāya vutta”nti vuttaṁ. Tattha tatthāti magge vā cetiyaṅgaṇe vā.",
  "tika-vin08t5:14_0": "34.Sāmaṇerehi dāpetuṁ na labhantīti idaṁ sāmaṇerehi gihikammaṁ kāritaṁ viya hotīti",
  "tika-vin08t5:14_1": "vuttaṁ, na pana pupphadānaṁ hotīti sāmaṇerānampi na vaṭṭanato. Vuttañca “sayamevā”tiādi.",
  "tika-vin08t5:14_2": "Na hi taṁ pupphadānaṁ nāma siyā. Yadi hi tathā āgatānaṁ tesaṁ dānaṁ pupphadānaṁ nāma",
  "tika-vin08t5:14_3": "bhaveyya, sāmaṇerehipi dātuṁ na labbheyya. Sayamevāti sāmaṇerā sayameva. Yāgubhattādīni",
  "tika-vin08t5:14_4": "ādāyāti idaṁ bhikkhūnaṁ atthāya yāgubhattādisampādanaṁ sandhāya vuttattā “na vaṭṭatī”ti",
  "tika-vin08t5:14_5": "avisesena vuttaṁ. Avisesena vuttanti iminā sabbesampi na vaṭṭatīti dasseti.",
  "tika-vin08t5:15_0": "35.Vuttanayenevāti “mātāpitūnaṁ tāva haritvāpi harāpetvāpi pakkositvāpi pakkosāpetvāpi",
  "tika-vin08t5:15_1": "dātuṁ vaṭṭati, sesañātakānaṁ pakkosāpetvāva. Mātāpitūnañca harāpentena ñātisāmaṇereheva",
  "tika-vin08t5:15_2": "harāpetabbaṁ. Itare pana yadi sayameva icchanti, vaṭṭatī”ti imaṁ pupphadāne vuttanayaṁ",
  "tika-vin08t5:15_3": "phaladānepi atidisati, tasmā phalampi mātāpitūnaṁ haraṇaharāpanādinā dātuṁ vaṭṭati,",
  "tika-vin08t5:15_4": "sesañātīnaṁ pakkosāpetvāva. Idāni “yo haritvā vā harāpetvā vā…pe… issaravatāya dadato",
  "tika-vin08t5:15_5": "thullaccaya”nti imaṁ pupphadāne vuttanayaṁ phaladāne saṅkhipitvā dassento “kulasaṅgahatthāya",
  "tika-vin08t5:15_6": "panā”tiādimāha. Khīṇaparibbayānanti āgantuke sandhāya vuttaṁ. Phalaparicchedenāti",
  "tika-vin08t5:15_7": "“ettakāni phalāni dātabbānī”ti evaṁ phalaparicchedena vā. Rukkhaparicchedena vāti",
  "tika-vin08t5:15_8": "“imehi rukkhehi dātabbānī”ti evaṁ rukkhaparicchedena vā. Paricchinnesupi pana rukkhesu",
  "tika-vin08t5:15_9": "“idha phalāni sundarāni, ito gaṇhathā”ti vadantena kulasaṅgaho kato nāma hotīti āha",
  "tika-vin08t5:15_10": "“evaṁ pana na vattabba”nti. Rukkhacchallīti rukkhattaco, sā “bhājanīyabhaṇḍa”nti",
  "tika-vin08t5:15_11": "vuttā. Vuttanayenāti pupphaphalādīsu vuttanayena kulasaṅgaho hotīti dasseti.",
  "tika-vin08t5:16_0": "36. Tesaṁ tesaṁ gihīnaṁ gāmantaradesantarādīsu sāsanapaṭisāsanaharaṇaṁ jaṅghapesaniyaṁ.",
  "tika-vin08t5:16_1": "Tenāha “gihīnaṁ dūteyyaṁ sāsanaharaṇakamma”nti. Dūtassa kammaṁ dūteyyaṁ. Paṭhamaṁ",
  "tika-vin08t5:16_2": "sāsanaṁ aggahetvāpi…pe… pade pade dukkaṭanti idaṁ “tassa sāsanaṁ ārocessāmī”ti iminā",
  "tika-vin08t5:16_3": "adhippāyena gamanaṁ sandhāya vuttaṁ. Tassa pana sāsanaṁ paṭikkhipitvā sayameva kāruññe",
  "tika-vin08t5:16_4": "ṭhito gantvā attano patirūpaṁ sāsanaṁ āroceti, anāpatti. Gihīnañca kappiyasāsanaṁ",
  "tika-vin08t5:16_5": "harituṁ vaṭṭatīti sambandho. Imehi pana aṭṭhahi kuladūsakakammehīti pupphadānaṁ phaladānaṁ",
  "tika-vin08t5:16_6": "cuṇṇadānaṁ mattikadānaṁ dantakaṭṭhadānaṁ veḷudānaṁ paṇṇadānaṁ jaṅghapesanikanti imehi",
  "tika-vin08t5:16_7": "yathāvuttehi. Pabbājanīyakammakatoti kuladūsanapaccayā katapabbājanīyakammo.",
  "tika-vin08t5:17_0": "37.Sekkhabhūmiyaṁ vāti iminā jhānabhūmimpi saṅgaṇhāti. Tiṇṇaṁ vivekānanti kāyacittaupadhivivekabhūtānaṁ",
  "tika-vin08t5:17_1": "tiṇṇaṁ vivekānaṁ. Piṇḍāya caraṇassa bhojanapariyosānattā vuttaṁ “yāva bhojanapariyosāna”nti.",
  "tika-vin08t5:17_2": "Bhutvā āgacchantassapi puna vuttanayeneva paṇidhāya cīvarasaṇṭhāpanādīni karontassa",
  "tika-vin08t5:17_3": "dukkaṭamevāti daṭṭhabbaṁ.",
  "tika-vin08t5:18": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t5:19": "Kulasaṅgahavinicchayakathālaṅkāro nāma",
  "tika-vin08t5:20": "Pañcamo paricchedo."
}