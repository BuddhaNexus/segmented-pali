{
  "atk-abh01a6:0": "3. Nikkhepakaṇḍo",
  "atk-abh01a6:1": "Tikanikkhepakathā",
  "atk-abh01a6:2_0": "985. Ettāvatā kusalattiko sabbesaṁ kusalādidhammānaṁ padabhājananayena vitthārito",
  "atk-abh01a6:2_1": "hoti. Yasmā pana yvāyaṁ kusalattikassa vibhajananayo vutto, sesatikadukānampi eseva",
  "atk-abh01a6:2_2": "vibhajananayo hoti – yathā hi ettha, evaṁ ‘katame dhammā sukhāya vedanāya sampayuttā?",
  "atk-abh01a6:2_3": "Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ",
  "atk-abh01a6:2_4": "rūpārammaṇaṁ vā…pe… ye vā pana tasmiṁ samaye aññepi atthi paṭiccasamuppannā arūpino",
  "atk-abh01a6:2_5": "dhammā ṭhapetvā vedanākhandhaṁ, ime dhammā sukhāya vedanāya sampayuttā’tiādinā anukkamena",
  "atk-abh01a6:2_6": "sabbatikadukesu sakkā paṇḍitehi vibhājananayaṁ sallakkhetuṁ – tasmā taṁ vitthāradesanaṁ",
  "atk-abh01a6:2_7": "nikkhipitvā, aññena nātisaṅkhepanātivitthāranayena sabbatikadukadhammavibhāgaṁ dassetuṁ",
  "atk-abh01a6:2_8": "katame dhammā kusalāti nikkhepakaṇḍaṁ āraddhaṁ. Cittuppādakaṇḍañhi vitthāradesanā,",
  "atk-abh01a6:2_9": "aṭṭhakathākaṇḍaṁ saṅkhepadesanā. Idaṁ pana nikkhepakaṇḍaṁ cittuppādakaṇḍaṁ upādāya",
  "atk-abh01a6:2_10": "saṅkhepo, aṭṭhakathākaṇḍaṁ upādāya vitthāroti saṅkhittavitthāradhātukaṁ hoti. Tayidaṁ,",
  "atk-abh01a6:2_11": "vitthāradesanaṁ nikkhipitvā desitattāpi, heṭṭhā vuttakāraṇavasenāpi, nikkhepakaṇḍaṁ",
  "atk-abh01a6:2_12": "nāmāti veditabbaṁ. Vuttañhetaṁ –",
  "atk-abh01a6:3": "Mūlato khandhato cāpi, dvārato cāpi bhūmito;",
  "atk-abh01a6:4": "Atthato dhammato cāpi, nāmato cāpi liṅgato;",
  "atk-abh01a6:5": "Nikkhipitvā desitattā, nikkhepoti pavuccatīti.",
  "atk-abh01a6:6_0": "Idañhi tīṇi kusalamūlānītiādinā nayena mūlato nikkhipitvā desitaṁ. Taṁsampayutto",
  "atk-abh01a6:6_1": "vedanākkhandhoti khandhato. Taṁsamuṭṭhānaṁ kāyakammanti dvārato. Kāyadvārappavattañhi",
  "atk-abh01a6:6_2": "kammaṁ kāyakammanti vuccati. Sukhabhūmiyaṁ, kāmāvacareti bhūmito nikkhipitvā desitaṁ.",
  "atk-abh01a6:6_3": "Tattha tattha atthadhammanāmaliṅgānaṁ vasena desitattā atthādīhi nikkhipitvā desitaṁ nāmāti veditabbaṁ.",
  "atk-abh01a6:7_0": "Tattha kusalapadaniddese tāva tīṇīti gaṇanaparicchedo. Kusalāni ca tāni mūlāni ca,",
  "atk-abh01a6:7_1": "kusalānaṁ vā dhammānaṁ hetupaccayapabhavajanakasamuṭṭhānanibbattakaṭṭhena mūlānīti",
  "atk-abh01a6:7_2": "kusalamūlāni. Evaṁ atthavasena dassetvā idāni nāmavasena dassetuṁ alobho adoso amohoti",
  "atk-abh01a6:7_3": "āha. Ettāvatā yasmā mūlena muttaṁ kusalaṁ nāma natthi, tasmā catubhūmakakusalaṁ tīhi",
  "atk-abh01a6:7_4": "mūlehi pariyādiyitvā dassesi dhammarājā. Taṁsampayuttoti tehi alobhādīhi sampayutto.",
  "atk-abh01a6:7_5": "Tattha alobhena sampayutte saṅkhārakkhandhe, adosāmohāpi alobhena sampayuttasaṅkhārakkhandhagaṇanaṁyeva",
  "atk-abh01a6:7_6": "gacchanti. Sesadvayavasena sampayogepi eseva nayo. Iti catubhūmakakusalaṁ puna taṁsampayuttakacatukkhandhavasena",
  "atk-abh01a6:7_7": "pariyādiyitvā dassesi dhammarājā. Taṁsamuṭṭhānanti tehi alobhādīhi samuṭṭhitaṁ. Imināpi",
  "atk-abh01a6:7_8": "nayena tadeva catubhūmikakusalaṁ tiṇṇaṁ kammadvārānaṁ vasena pariyādiyitvā dassesi",
  "atk-abh01a6:7_9": "dhammarājā. Evaṁ tāva kusalaṁ tīsu ṭhānesu pariyādiyitvā dassitaṁ.",
  "atk-abh01a6:8_0": "986. Akusalepi eseva nayo. Dvādasannañhi akusalacittānaṁ ekampi mūlena muttaṁ nāma",
  "atk-abh01a6:8_1": "natthīti mūlena pariyādiyitvā dassesi dhammarājā. Taṁsampayuttacatukkhandhato ca",
  "atk-abh01a6:8_2": "uddhaṁ akusalaṁ nāma natthīti tāneva dvādasa akusalacittāni catukkhandhavasena pariyādiyitvā",
  "atk-abh01a6:8_3": "dassesi. Dhammarājā kāyakammādivasena pana nesaṁ pavattisabbhāvato kammadvāravasena",
  "atk-abh01a6:8_4": "pariyādiyitvā dassesi dhammarājā. Yaṁ panettha tadekaṭṭhā ca kilesātiādi vuttaṁ,",
  "atk-abh01a6:8_5": "tattha ekasmiṁ citte puggale vā ṭhitanti ‘ekaṭṭhaṁ’. Tattha ekasmiṁ citte ṭhitaṁ",
  "atk-abh01a6:8_6": "sahajekaṭṭhaṁ nāma hoti. Ekasmiṁ puggale ṭhitaṁ pahānekaṭṭhaṁ nāma. Tena lobhādinā",
  "atk-abh01a6:8_7": "aññena vā tattha tattha niddiṭṭhena saha ekasmiṁ ṭhitanti tadekaṭṭhaṁ. Tattha ‘katame",
  "atk-abh01a6:8_8": "dhammā saṁkiliṭṭhasaṁkilesikā? Tīṇi akusalamūlāni – lobho doso moho, tadekaṭṭhā ca",
  "atk-abh01a6:8_9": "kilesā’ti saṁkiliṭṭhattike; ‘katame dhammā hīnā? Tīṇi akusalamūlāni – lobho doso",
  "atk-abh01a6:8_10": "moho, tadekaṭṭhā ca kilesā’ti hīnattike ‘katame dhammā akusalā? Tīṇi akusalamūlāni",
  "atk-abh01a6:8_11": "– lobho doso moho, tadekaṭṭhā ca kilesā’ti imasmiṁ kusalattike; ‘katame dhammā saṁkiliṭṭhā?",
  "atk-abh01a6:8_12": "Tīṇi akusalamūlāni – lobho doso moho, tadekaṭṭhā ca kilesā’ti kilesagocchake ‘katame",
  "atk-abh01a6:8_13": "dhammā saraṇā? Tīṇi akusalamūlāni – lobho doso moho, tadekaṭṭhā ca kilesāti saraṇaduke’ti",
  "atk-abh01a6:8_14": "– imesu ettakesu ṭhānesu ‘sahajekaṭṭhaṁ’ āgataṁ.",
  "atk-abh01a6:9_0": "Dassanenapahātabbattike pana ‘imāni tīṇi saṁyojanāni, tadekaṭṭhā ca kilesā’ti, dassanenapahātabbahetukattikepi",
  "atk-abh01a6:9_1": "‘imāni tīṇi saṁyojanāni, tadekaṭṭhā ca kilesā’ti, puna tattheva tīṇi saṁyojanāni",
  "atk-abh01a6:9_2": "– sakkāyadiṭṭhi vicikicchā sīlabbataparāmāso, ime dhammā dassanenapahātabbā; tadekaṭṭho",
  "atk-abh01a6:9_3": "lobho doso moho, ime dhammā dassanenapahātabbahetū; tadekaṭṭhā ca kilesā taṁsampayutto",
  "atk-abh01a6:9_4": "vedanākhandho…pe… viññāṇakkhandho, taṁsamuṭṭhānaṁ kāyakammaṁ vacīkammaṁ manokammaṁ,",
  "atk-abh01a6:9_5": "ime dhammā dassanenapahātabbahetukāti; sammappadhānavibhaṅge ‘‘tattha katame pāpakā",
  "atk-abh01a6:9_6": "akusalā dhammā? Tīṇi akusalamūlāni – lobho doso moho, tadekaṭṭhā ca kilesā’’ti (vibha.",
  "atk-abh01a6:9_7": "391) – imesu pana ettakesu ṭhānesu ‘pahānekaṭṭhaṁ’ āgatanti veditabbaṁ.",
  "atk-abh01a6:10_0": "987. Abyākatapadaniddeso uttānatthoyevāti. Imasmiṁ tike tīṇi lakkhaṇāni tisso paññattiyo",
  "atk-abh01a6:10_1": "kasiṇugghāṭimākāsaṁ ajaṭākāsaṁ ākiñcaññāyatanassa ārammaṇaṁ nirodhasamāpatti ca na labbhatīti vuttaṁ.",
  "atk-abh01a6:11_0": "988.Vedanāttikaniddese sukhabhūmiyanti ettha yathā tambabhūmi kaṇhabhūmīti tambakaṇhabhūmiyova",
  "atk-abh01a6:11_1": "vuccanti, evaṁ sukhampi sukhabhūmi nāma. Yathā ucchubhūmi sālibhūmīti ucchusālīnaṁ",
  "atk-abh01a6:11_2": "uppajjanaṭṭhānāni vuccanti, evaṁ sukhassa uppajjanaṭṭhānaṁ cittampi sukhabhūmi nāma.",
  "atk-abh01a6:11_3": "Taṁ idha adhippetaṁ. Yasmā pana sā kāmāvacare vā hoti, rūpāvacarādīsu vā, tasmāssā",
  "atk-abh01a6:11_4": "taṁ pabhedaṁ dassetuṁ kāmāvacaretiādi vuttaṁ. Sukhavedanaṁ ṭhapetvāti yā sā sukhabhūmiyaṁ",
  "atk-abh01a6:11_5": "sukhavedanā, taṁ ṭhapetvā. Taṁsampayuttoti tāya ṭhapitāya sukhavedanāya sampayutto.",
  "atk-abh01a6:11_6": "Sesapadadvayepi imināva nayena attho veditabboti.",
  "atk-abh01a6:12_0": "Imasmiṁ tike tisso vedanā, sabbaṁ rūpaṁ, nibbānanti idampi na labbhati. Ayañhi tiko",
  "atk-abh01a6:12_1": "kusalattike ca alabbhamānehi imehi ca tīhi koṭṭhāsehi muttako nāma. Ito paresu pana",
  "atk-abh01a6:12_2": "tikadukesu pāḷito ca atthato ca yaṁ vattabbaṁ siyā taṁ sabbaṁ padānukkamena mātikākathāyañceva",
  "atk-abh01a6:12_3": "kusalādīnaṁ niddese ca vuttameva. Yaṁ pana yattha visesamattaṁ tadeva vakkhāma.",
  "atk-abh01a6:13_0": "991. Tattha vipākattike tāva kiñcāpi arūpadhammā viya rūpadhammāpi kammasamuṭṭhānā",
  "atk-abh01a6:13_1": "atthi, anārammaṇattā pana te kammasarikkhakā na hontīti sārammaṇā arūpadhammāva kammasarikkhakattā",
  "atk-abh01a6:13_2": "vipākāti vuttā, bījasarikkhakaṁ phalaṁ viya. Sālibījasmiñhi vapite aṅkurapattādīsu",
  "atk-abh01a6:13_3": "nikkhantesupi sāliphalanti na vuccati. Yadā pana sālisīsaṁ pakkaṁ hoti pariṇataṁ,",
  "atk-abh01a6:13_4": "tadā bījasarikkhako sāli eva sāliphalanti vuccati. Aṅkurapattādīni pana bījajātāni",
  "atk-abh01a6:13_5": "bījato nibbattānīti vuccanti, evameva rūpampi kammajanti vā upādiṇṇanti vā vattuṁ vaṭṭati.",
  "atk-abh01a6:14_0": "994.Upādiṇṇattike kiñcāpi khīṇāsavassa khandhā ‘amhākaṁ mātulatthero amhākaṁ cūḷapitutthero’ti",
  "atk-abh01a6:14_1": "vadantānaṁ paresaṁ upādānassa paccayā honti, maggaphalanibbānāni pana aggahitāni",
  "atk-abh01a6:14_2": "aparāmaṭṭhāni anupādiṇṇāneva. Tāni hi, yathā divasaṁ santatto ayoguḷo makkhikānaṁ",
  "atk-abh01a6:14_3": "abhinisīdanassa paccayo na hoti, evameva tejussadattā taṇhāmānadiṭṭhivasena gahaṇassa",
  "atk-abh01a6:14_4": "paccayā na honti. Tena vuttaṁ – ime dhammā anupādiṇṇaanupādāniyāti.",
  "atk-abh01a6:15": "998. Asaṁkiliṭṭhaasaṁkilesikesupi eseva nayo.",
  "atk-abh01a6:16": "1000.Vitakkattike vitakkasahajātena vicārena saddhiṁ kusalattike alabbhamānāva na labbhanti.",
  "atk-abh01a6:17_0": "1003.Pītisahagatattike pītiādayo attanā sahajātadhammānaṁ pītisahagatādibhāvaṁ datvā",
  "atk-abh01a6:17_1": "sayaṁ piṭṭhivaṭṭakā jātā. Imasmiñhi tike dve domanassasahagatacittuppādā dukkhasahagataṁ",
  "atk-abh01a6:17_2": "kāyaviññāṇaṁ upekkhāvedanā rūpaṁ nibbānanti – idampi na labbhati. Ayañhi tiko kusalattike",
  "atk-abh01a6:17_3": "ca alabbhamānehi imehi ca pañcahi koṭṭhāsehi muttako nāma.",
  "atk-abh01a6:18_0": "1006.Dassanenapahātabbattike saññojanānīti bandhanāni. Sakkāyadiṭṭhīti vijjamānaṭṭhena",
  "atk-abh01a6:18_1": "sati khandhapañcakasaṅkhāte kāye; sayaṁ vā satī tasmiṁ kāye diṭṭhīti ‘sakkāyadiṭṭhi’.",
  "atk-abh01a6:18_2": "Sīlena sujjhituṁ sakkā, vatena sujjhituṁ sakkā, sīlavatehi sujjhituṁ sakkāti gahitasamādānaṁ",
  "atk-abh01a6:18_3": "pana sīlabbataparāmāso nāma.",
  "atk-abh01a6:19_0": "1007.Idhāti desāpadese nipāto. Svāyaṁ katthaci lokaṁ upādāya vuccati. Yathāha – ‘‘idha",
  "atk-abh01a6:19_1": "tathāgato loke uppajjatī’’ti (dī. ni. 1.189). Katthaci sāsanaṁ. Yathāha – ‘‘idheva,",
  "atk-abh01a6:19_2": "bhikkhave, samaṇo idha dutiyo samaṇo’’ti (ma. ni. 1.139; a. ni. 4.241). Katthaci okāsaṁ. Yathāha –",
  "atk-abh01a6:20": "‘‘Idheva tiṭṭhamānassa, devabhūtassa me sato;",
  "atk-abh01a6:21": "Punarāyu ca me laddho, evaṁ jānāhi mārisā’’ti. (dī. ni. 2.369);",
  "atk-abh01a6:22": "Katthaci padapūraṇamattameva. Yathāha – ‘‘idhāhaṁ, bhikkhave, bhuttāvī assaṁ pavārito’’ti (ma. ni. 1.30). Idha pana lokaṁ upādāya vuttoti veditabbo.",
  "atk-abh01a6:23_0": "Assutavā puthujjanoti ettha pana ‘āgamādhigamābhāvā ñeyyo assutavā iti’. Yassa hi",
  "atk-abh01a6:23_1": "khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā",
  "atk-abh01a6:23_2": "diṭṭhipaṭisedhako neva ‘āgamo’, paṭipattiyā adhigantabbassa anadhigatattā neva ‘adhigamo’",
  "atk-abh01a6:23_3": "atthi, so ‘āgamādhigamābhāvā ñeyyo assutavā iti’. Svāyaṁ –",
  "atk-abh01a6:24": "Puthūnaṁ jananādīhi, kāraṇehi puthujjano;",
  "atk-abh01a6:25": "Puthujjanantogadhattā, puthuvāyaṁ jano iti. (dī. ni. aṭṭha. 1.7; ma. ni. aṭṭha. 1.2; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88; netti. aṭṭha. 56);",
  "atk-abh01a6:26_0": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha",
  "atk-abh01a6:26_1": "– ‘‘puthu kilese janentīti puthujjanā. Puthu avihatasakkāyadiṭṭhikāti puthujjanā.",
  "atk-abh01a6:26_2": "Puthu satthārānaṁ mukhullokikāti puthujjanā. Puthu sabbagatīhi avuṭṭhitāti puthujjanā.",
  "atk-abh01a6:26_3": "Puthu nānābhisaṅkhāre abhisaṅkharontīti puthujjanā. Puthu nānāoghehi vuyhantīti puthujjanā.",
  "atk-abh01a6:26_4": "Puthu nānāsantāpehi santappantīti puthujjanā. Puthu nānāpariḷāhehi pariḍayhantīti",
  "atk-abh01a6:26_5": "puthujjanā. Puthu pañcasu kāmaguṇesu rattā giddhā gadhitā mucchitā ajjhosannā laggā",
  "atk-abh01a6:26_6": "laggitā palibuddhāti puthujjanā. Puthu pañcahi nīvaraṇehi āvutā nivutā ovutā pihitā",
  "atk-abh01a6:26_7": "paṭicchannā paṭikujjitāti puthujjanā’’ti (mahāni. 94). Puthūnaṁ vā gaṇanapathamatītānaṁ",
  "atk-abh01a6:26_8": "ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā.",
  "atk-abh01a6:26_9": "Puthu vā ayaṁ – visuṁyeva saṅkhyaṁ gato, visaṁsaṭṭho sīlasutādiguṇayuttehi ariyehi",
  "atk-abh01a6:26_10": "– janotipi puthujjano. Evametehi ‘assutavā puthujjano’ti dvīhi padehi ye te –",
  "atk-abh01a6:27": "‘‘Duve puthujjanā vuttā, buddhenādiccabandhunā;",
  "atk-abh01a6:28": "Andho puthujjano eko, kalyāṇeko puthujjano’’ti. (dī. ni. aṭṭha. 1.7; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88);",
  "atk-abh01a6:29": "Dve puthujjanā vuttā, tesu andhaputhujjano vutto hotīti veditabbo.",
  "atk-abh01a6:30_0": "Ariyānaṁ adassāvītiādīsu ariyāti ārakattā kilesehi, anaye na iriyanato, aye iriyanato,",
  "atk-abh01a6:30_1": "sadevakena lokena ca araṇīyato buddhā ca paccekabuddhā ca buddhasāvakā ca vuccanti.",
  "atk-abh01a6:30_2": "Buddhā eva vā idha ariyā. Yathāha – ‘‘sadevake, bhikkhave, loke…pe… tathāgato ariyoti",
  "atk-abh01a6:30_3": "vuccatī’’ti (saṁ. ni. 5.1098).",
  "atk-abh01a6:31_0": "Sappurisāti ettha pana paccekabuddhā tathāgatasāvakā ca sappurisāti veditabbā. Te",
  "atk-abh01a6:31_1": "hi lokuttaraguṇayogena sobhanā purisāti sappurisā. Sabbeva vā ete dvedhāpi vuttā.",
  "atk-abh01a6:31_2": "Buddhāpi hi ariyā ca sappurisā ca paccekabuddhā buddhasāvakāpi. Yathāha –",
  "atk-abh01a6:32": "‘‘Yo ve kataññū katavedi dhīro,",
  "atk-abh01a6:33": "Kalyāṇamitto daḷhabhatti ca hoti;",
  "atk-abh01a6:34": "Dukhitassa sakkacca karoti kiccaṁ,",
  "atk-abh01a6:35": "Tathāvidhaṁ sappurisaṁ vadantī’’ti. (jā. 2.17.78);",
  "atk-abh01a6:36_0": "‘Kalyāṇamitto daḷhabhatti ca hotī’ti ettāvatā hi buddhasāvako vutto. Kataññutādīhi",
  "atk-abh01a6:36_1": "paccekabuddhā buddhāti. Idāni yo tesaṁ ariyānaṁ adassanasīlo, na ca dassane sādhukārī,",
  "atk-abh01a6:36_2": "so ariyānaṁ adassāvīti veditabbo. So cakkhunā adassāvī ñāṇena adassāvīti duvidho.",
  "atk-abh01a6:36_3": "Tesu ñāṇena adassāvī idha adhippeto. Maṁsacakkhunā hi dibbacakkhunā vā ariyā diṭṭhāpi",
  "atk-abh01a6:36_4": "adiṭṭhāva honti, tesaṁ cakkhūnaṁ vaṇṇamattaggahaṇato, na ariyabhāvagocarato. Soṇasiṅgālādayopi",
  "atk-abh01a6:36_5": "cakkhunā ariye passanti, na ca te ariyānaṁ dassāvino.",
  "atk-abh01a6:37_0": "Tatridaṁ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito",
  "atk-abh01a6:37_1": "ekadivasaṁ therena saddhiṁ piṇḍāya caritvā therassa pattacīvaraṁ gahetvā piṭṭhito",
  "atk-abh01a6:37_2": "āgacchanto theraṁ pucchi – ‘ariyā nāma bhante kīdisā’ti? Thero āha – ‘idhekacco mahallako",
  "atk-abh01a6:37_3": "ariyānaṁ pattacīvaraṁ gahetvā vattapaṭipattiṁ katvā saha carantopi neva ariye jānāti,",
  "atk-abh01a6:37_4": "evaṁdujjānāvuso, ariyā’ti. Evaṁ vuttepi so neva aññāsi. Tasmā na cakkhunā dassanaṁ",
  "atk-abh01a6:37_5": "‘dassanaṁ’, ñāṇadassanameva ‘dassanaṁ’. Yathāha – ‘‘kiṁ te vakkali iminā pūtikāyena",
  "atk-abh01a6:37_6": "diṭṭhena? Yo kho, vakkali, dhammaṁ passati, so maṁ passatī’’ti (saṁ. ni. 3.87). Tasmā",
  "atk-abh01a6:37_7": "cakkhunā passantopi, ñāṇena ariyehi diṭṭhaṁ aniccādilakkhaṇaṁ apassanto, ariyādhigatañca",
  "atk-abh01a6:37_8": "dhammaṁ anadhigacchanto, ariyakaradhammānaṁ ariyabhāvassa ca adiṭṭhattā, ‘ariyānaṁ",
  "atk-abh01a6:37_9": "adassāvī’ti veditabbo.",
  "atk-abh01a6:38": "Ariyadhammassaakovidoti satipaṭṭhānādibhede ariyadhamme akusalo. Ariyadhamme avinītoti, ettha pana",
  "atk-abh01a6:39": "Duvidho vinayo nāma, ekamekettha pañcadhā;",
  "atk-abh01a6:40": "Abhāvato tassa ayaṁ, avinītoti vuccati.",
  "atk-abh01a6:41_0": "Ayañhi saṁvaravinayo pahānavinayoti duvidho vinayo. Ettha ca duvidhepi vinaye ekameko",
  "atk-abh01a6:41_1": "vinayo pañcadhā bhijjati. Saṁvaravinayopi hi sīlasaṁvaro satisaṁvaro ñāṇasaṁvaro",
  "atk-abh01a6:41_2": "khantisaṁvaro vīriyasaṁvaroti pañcavidho. Pahānavinayopi tadaṅgapahānaṁ vikkhambhanapahānaṁ",
  "atk-abh01a6:41_3": "samucchedapahānaṁ paṭippassaddhipahānaṁ nissaraṇapahānanti pañcavidho.",
  "atk-abh01a6:42_0": "Tattha ‘‘iminā pātimokkhasaṁvarena upeto hoti samupeto’’ti (vibha. 511) ayaṁ sīlasaṁvaro.",
  "atk-abh01a6:42_1": "‘‘Rakkhati cakkhundriyaṁ, cakkhundriye saṁvaraṁ āpajjatī’’ti (dī. ni. 1.213; ma.",
  "atk-abh01a6:42_2": "ni. 1.295; saṁ. ni. 4.239; a. ni. 3.16) ayaṁ satisaṁvaro.",
  "atk-abh01a6:43": "‘‘Yāni sotāni lokasmiṁ, (ajitāti bhagavā)",
  "atk-abh01a6:44": "Sati tesaṁ nivāraṇaṁ;",
  "atk-abh01a6:45": "Sotānaṁ saṁvaraṁ brūmi,",
  "atk-abh01a6:46": "Paññāyete pidhīyare’’ti. (su. ni. 1041) –",
  "atk-abh01a6:47_0": "Ayaṁ ñāṇasaṁvaro nāma. ‘‘Khamo hoti sītassa uṇhassā’’ti (ma. ni. 1.24; a. ni. 4.114;",
  "atk-abh01a6:47_1": "6.58) ayaṁ khantisaṁvaro. ‘‘Uppannaṁ kāmavitakkaṁ nādhivāsetī’’ti (ma. ni. 1.26;",
  "atk-abh01a6:47_2": "a. ni. 4.114; 6.58) ayaṁ vīriyasaṁvaro. Sabbopi cāyaṁ saṁvaro yathāsakaṁ saṁvaritabbānaṁ",
  "atk-abh01a6:47_3": "vinetabbānañca kāyaduccaritādīnaṁ saṁvaraṇato saṁvaro, vinayanato vinayoti vuccati.",
  "atk-abh01a6:47_4": "Evaṁ tāva ‘saṁvaravinayo’ pañcadhā bhijjatīti veditabbo.",
  "atk-abh01a6:48_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato, dīpālokeneva",
  "atk-abh01a6:48_1": "tamassa, tena tena vipassanāñāṇena tassa tassa anatthassa pahānaṁ, seyyathidaṁ –",
  "atk-abh01a6:48_2": "nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṁ,",
  "atk-abh01a6:48_3": "tasseva aparabhāgena kaṅkhāvitaraṇena kathaṁkathibhāvassa, kalāpasammasanena ‘ahaṁ",
  "atk-abh01a6:48_4": "mamā’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā,",
  "atk-abh01a6:48_5": "vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena",
  "atk-abh01a6:48_6": "assādasaññāya, nibbidānupassanāya abhiratisaññāya, muccitukamyatāñāṇena amuccitukāmatāya,",
  "atk-abh01a6:48_7": "upekkhāñāṇena anupekkhāya, anulomena dhammaṭṭhitiyaṁ nibbāne ca paṭilomabhāvassa,",
  "atk-abh01a6:48_8": "gotrabhunā saṅkhāranimittaggāhassa pahānaṁ, etaṁ ‘tadaṅgapahānaṁ’ nāma.",
  "atk-abh01a6:49_0": "Yaṁ pana upacārappanābhedena samādhinā pavattibhāvanivāraṇato, ghaṭappahāreneva udakapiṭṭhe",
  "atk-abh01a6:49_1": "sevālassa, tesaṁ tesaṁ nīvaraṇādidhammānaṁ pahānaṁ, etaṁ ‘vikkhambhanapahānaṁ’ nāma.",
  "atk-abh01a6:49_2": "‘‘Yaṁ catunnaṁ ariyamaggānaṁ bhāvitattā taṁtaṁmaggavato attano attano santāne diṭṭhigatānaṁ",
  "atk-abh01a6:49_3": "pahānāyā’’tiādinā (dha. sa. 277) nayena vuttassa samudayapakkhikassa kilesagaṇassa",
  "atk-abh01a6:49_4": "accantaṁ appavattibhāvena pahānaṁ, idaṁ ‘samucchedapahānaṁ’ nāma. Yaṁ pana phalakkhaṇe",
  "atk-abh01a6:49_5": "paṭippassaddhattaṁ kilesānaṁ, etaṁ ‘paṭippassaddhipahānaṁ’ nāma. Yaṁ sabbasaṅkhatanissaṭattā",
  "atk-abh01a6:49_6": "pahīnasabbasaṅkhataṁ nibbānaṁ, etaṁ ‘nissaraṇapahānaṁ’ nāma. Sabbampi cetaṁ pahānaṁ",
  "atk-abh01a6:49_7": "yasmā cāgaṭṭhena pahānaṁ, vinayanaṭṭhena vinayo, tasmā ‘pahānavinayo’ti vuccati.",
  "atk-abh01a6:49_8": "Taṁtaṁpahānavato vā tassa tassa vinayassa sambhavatopetaṁ pahānavinayoti vuccati.",
  "atk-abh01a6:49_9": "Evaṁ pahānavinayopi pañcadhā bhijjatīti veditabbo.",
  "atk-abh01a6:50_0": "Evamayaṁ saṅkhepato duvidho, bhedato ca dasavidho vinayo, bhinnasaṁvarattā, pahātabbassa",
  "atk-abh01a6:50_1": "ca appahīnattā, yasmā etassa assutavato puthujjanassa natthi, tasmā abhāvato tassa,",
  "atk-abh01a6:50_2": "ayaṁ ‘avinīto’ti vuccatīti. Esa nayo sappurisānaṁ adassāvī sappurisadhammassa akovido",
  "atk-abh01a6:50_3": "sappurisadhamme avinītoti etthāpi. Ninnānākaraṇañhetaṁ atthato. Yathāha – ‘‘yeva",
  "atk-abh01a6:50_4": "te ariyā teva te sappurisā, yeva te sappurisā teva te ariyā. Yo eva so ariyānaṁ dhammo",
  "atk-abh01a6:50_5": "so eva so sappurisānaṁ dhammo, yo eva so sappurisānaṁ dhammo so eva so ariyānaṁ dhammo.",
  "atk-abh01a6:50_6": "Yeva te ariyavinayā teva te sappurisavinayā, yeva te sappurisavinayā teva te ariyavinayā.",
  "atk-abh01a6:50_7": "Ariyeti vā sappuriseti vā, ariyadhammeti vā sappurisadhammeti vā, ariyavinayeti vā",
  "atk-abh01a6:50_8": "sappurisavinayeti vā, esese eke ekaṭṭhe same samabhāge tajjāte taññevā’’ti.",
  "atk-abh01a6:51_0": "Rūpaṁ attato samanupassatīti idhekacco rūpaṁ attato samanupassati – ‘yaṁ rūpaṁ so",
  "atk-abh01a6:51_1": "ahaṁ, yo ahaṁ taṁ rūpa’nti rūpañca attānañca advayaṁ samanupassati. ‘‘Seyyathāpi",
  "atk-abh01a6:51_2": "nāma telappadīpassa jhāyato yā acci so vaṇṇo, yo vaṇṇo sā accīti acciñca vaṇṇañca",
  "atk-abh01a6:51_3": "advayaṁ samanupassati,’’ evameva idhekacco rūpaṁ attato samanupassatīti evaṁ rūpaṁ",
  "atk-abh01a6:51_4": "attāti diṭṭhipassanāya passati. Rūpavantaṁ vā attānanti ‘arūpaṁ attā’ti gahetvā,",
  "atk-abh01a6:51_5": "chāyāvantaṁ rukkhaṁ viya, taṁ rūpavantaṁ samanupassati. Attani vā rūpanti ‘arūpameva",
  "atk-abh01a6:51_6": "attā’ti gahetvā, pupphamhi gandhaṁ viya, attani rūpaṁ samanupassati. Rūpasmiṁvā attānanti",
  "atk-abh01a6:51_7": "‘arūpameva attā’ti gahetvā, karaṇḍake maṇiṁ viya, attānaṁ rūpasmiṁ samanupassati.",
  "atk-abh01a6:51_8": "Vedanādīsupi eseva nayo.",
  "atk-abh01a6:52_0": "Tattha ‘rūpaṁ attato samanupassatī’ti suddharūpameva attāti kathitaṁ. ‘Rūpavantaṁ",
  "atk-abh01a6:52_1": "vā attānaṁ, attani vā rūpaṁ, rūpasmiṁ vā attānaṁ; vedanaṁ attato samanupassati… saññaṁ…",
  "atk-abh01a6:52_2": "saṅkhāre… viññāṇaṁ attato samanupassatī’ti imesu sattasu ṭhānesu ‘arūpaṁ attā’ti",
  "atk-abh01a6:52_3": "kathitaṁ. Vedanāvantaṁ vā attānaṁ, attani vā vedanaṁ, vedanāya vā attānanti evaṁ",
  "atk-abh01a6:52_4": "catūsu khandhesu tiṇṇaṁ tiṇṇaṁ vasena dvādasasu ṭhānesu ‘rūpārūpamissako attā’ kathito.",
  "atk-abh01a6:52_5": "Tattha ‘rūpaṁ attato samanupassati vedanaṁ… saññaṁ… saṅkhāre… viññāṇaṁ attato samanupassatī’ti",
  "atk-abh01a6:52_6": "imesu pañcasu ṭhānesu ucchedadiṭṭhi kathitā. Avasesesu sassatadiṭṭhi. Evamettha pannarasa",
  "atk-abh01a6:52_7": "bhavadiṭṭhiyo pañca vibhavadiṭṭhiyo honti. Tā sabbāpi maggāvaraṇā, na saggāvaraṇā,",
  "atk-abh01a6:52_8": "paṭhamamaggavajjhāti veditabbā.",
  "atk-abh01a6:53_0": "1008.Satthari kaṅkhatīti satthu sarīre vā guṇe vā ubhayattha vā kaṅkhati. Sarīre",
  "atk-abh01a6:53_1": "kaṅkhamāno ‘dvattiṁsavaralakkhaṇapaṭimaṇḍitaṁ nāma sarīraṁ atthi nu kho natthī’ti",
  "atk-abh01a6:53_2": "kaṅkhati. Guṇe kaṅkhamāno ‘atītānāgatapaccuppannajānanasamatthaṁ sabbaññutañāṇaṁ",
  "atk-abh01a6:53_3": "atthi nu kho natthī’ti kaṅkhati. Ubhayattha kaṅkhamāno ‘asītianubyañjanabyāmappabhānurañjitāya",
  "atk-abh01a6:53_4": "sarīranipphattiyā samannāgato sabbañeyyajānanasamatthaṁ sabbaññutaññāṇaṁ paṭivijjhitvā",
  "atk-abh01a6:53_5": "ṭhito lokatārako buddho nāma atthi nu kho natthī’ti kaṅkhati. Ayañhissa attabhāve",
  "atk-abh01a6:53_6": "guṇe vā kaṅkhanato ubhayattha kaṅkhati nāma. Vicikicchatīti ārammaṇaṁ nicchetuṁ asakkonto",
  "atk-abh01a6:53_7": "kicchati kilamati. Nādhimuccatīti tattheva adhimokkhaṁ na labhati. Na sampasīdatīti",
  "atk-abh01a6:53_8": "cittaṁ anāvilaṁ katvā pasīdituṁ na sakkoti, guṇesu nappasīdati.",
  "atk-abh01a6:54_0": "Dhamme kaṅkhatītiādīsu pana ‘kilese pajahantā cattāro ariyamaggā, paṭippassaddhakilesāni",
  "atk-abh01a6:54_1": "cattāri sāmaññaphalāni, maggaphalānaṁ ārammaṇapaccayabhūtaṁ amataṁ mahānibbānaṁ nāma",
  "atk-abh01a6:54_2": "atthi nu kho natthī’ti kaṅkhantopi ‘ayaṁ dhammo niyyāniko nu kho aniyyāniko’ti kaṅkhantopi",
  "atk-abh01a6:54_3": "dhamme kaṅkhati nāma. ‘Cattāro maggaṭṭhakā cattāro phalaṭṭhakāti idaṁ saṅgharatanaṁ",
  "atk-abh01a6:54_4": "atthi nu kho natthī’ti kaṅkhantopi, ‘ayaṁ saṅgho suppaṭipanno nu kho duppaṭipanno’ti",
  "atk-abh01a6:54_5": "kaṅkhantopi, ‘etasmiṁ saṅgharatane dinnassa vipākaphalaṁ atthi nu kho natthī’ti kaṅkhantopi",
  "atk-abh01a6:54_6": "saṅghe kaṅkhati nāma. ‘Tisso pana sikkhā atthi nu kho natthī’ti kaṅkhantopi, ‘tisso",
  "atk-abh01a6:54_7": "sikkhā sikkhitapaccayena ānisaṁso atthi nu kho natthī’ti kaṅkhantopi sikkhāya kaṅkhati nāma.",
  "atk-abh01a6:55_0": "Pubbanto vuccati atītāni khandhadhātāyatanāni. Aparanto anāgatāni. Tattha atītesu",
  "atk-abh01a6:55_1": "khandhādīsu ‘atītāni nu kho, na nu kho’ti kaṅkhanto pubbante kaṅkhati nāma. Anāgatesu",
  "atk-abh01a6:55_2": "‘anāgatāni nu kho, na nu kho’ti kaṅkhanto aparante kaṅkhati nāma. Ubhayattha kaṅkhanto",
  "atk-abh01a6:55_3": "pubbantāparante kaṅkhati nāma. ‘Dvādasapadikaṁ paccayavaṭṭaṁ atthi nu kho natthī’ti",
  "atk-abh01a6:55_4": "kaṅkhanto idappaccayatāpaṭiccasamuppannesu dhammesu kaṅkhati nāma. Tatrāyaṁ vacanattho",
  "atk-abh01a6:55_5": "– imesaṁ jarāmaraṇādīnaṁ paccayā ‘idappaccayā’. Idappaccayānaṁ bhāvo ‘idappaccayatā’.",
  "atk-abh01a6:55_6": "Idappaccayā eva vā ‘idappaccayatā’; jātiādīnametaṁ adhivacanaṁ. Jātiādīsu taṁ taṁ",
  "atk-abh01a6:55_7": "paṭicca āgamma samuppannāti ‘paṭiccasamuppannā’. Idaṁ vuttaṁ hoti – idappaccayatāya",
  "atk-abh01a6:55_8": "ca paṭiccasamuppannesu ca dhammesu kaṅkhatīti.",
  "atk-abh01a6:56_0": "1009.Sīlenāti gosīlādinā. Vatenāti govatādināva. Sīlabbatenāti tadubhayena. Suddhīti",
  "atk-abh01a6:56_1": "kilesasuddhi; paramatthasuddhibhūtaṁ vā nibbānameva. Tadekaṭṭhāti idha pahānekaṭṭhaṁ",
  "atk-abh01a6:56_2": "dhuraṁ. Imissā ca pāḷiyā diṭṭhikileso vicikicchākilesoti dveyeva āgatā. Lobho doso",
  "atk-abh01a6:56_3": "moho māno thinaṁ uddhaccaṁ ahirikaṁ anottappanti ime pana aṭṭha anāgatā. Āharitvā",
  "atk-abh01a6:56_4": "pana dīpetabbā. Ettha hi diṭṭhivicikicchāsu pahīyamānāsu apāyagamanīyo lobho doso",
  "atk-abh01a6:56_5": "moho māno thinaṁ uddhaccaṁ ahirikaṁ anottappanti sabbepime pahānekaṭṭhā hutvā pahīyanti.",
  "atk-abh01a6:56_6": "Sahajekaṭṭhaṁ pana āharitvā dīpetabbaṁ. Sotāpattimaggena hi cattāri diṭṭhisahagatāni",
  "atk-abh01a6:56_7": "vicikicchāsahagatañcāti pañca cittāni pahīyanti. Tattha dvīsu asaṅkhārikadiṭṭhicittesu",
  "atk-abh01a6:56_8": "pahīyantesu tehi sahajāto lobho moho uddhaccaṁ ahirikaṁ anottappanti ime kilesā sahajekaṭṭhavasena",
  "atk-abh01a6:56_9": "pahīyanti. Sesadiṭṭhikileso ca vicikicchākileso ca pahānekaṭṭhavasena pahīyanti.",
  "atk-abh01a6:56_10": "Diṭṭhigatasampayuttasasaṅkhārikacittesupi pahīyantesu tehi sahajāto lobho moho thinaṁ",
  "atk-abh01a6:56_11": "uddhaccaṁ ahirikaṁ anottappanti ime kilesā sahajekaṭṭhavasena pahīyanti. Sesadiṭṭhikileso",
  "atk-abh01a6:56_12": "ca vicikicchākileso ca pahānekaṭṭhavasena pahīyanti. Evaṁ pahānekaṭṭhasmiṁyeva sahajekaṭṭhaṁ",
  "atk-abh01a6:56_13": "labbhatīti idaṁ sahajekaṭṭhaṁ āharitvā dīpayiṁsu.",
  "atk-abh01a6:57_0": "Taṁsampayuttoti tehi tadekaṭṭhehi aṭṭhahi kilesehi sampayutto. Vinibbhogaṁ vā katvā",
  "atk-abh01a6:57_1": "tena lobhena tena dosenāti evaṁ ekekena sampayuttatā dīpetabbā. Tattha lobhe gahite,",
  "atk-abh01a6:57_2": "moho māno thinaṁ uddhaccaṁ ahirikaṁ anottappanti ayaṁ saṅkhārakkhandhe kilesagaṇo",
  "atk-abh01a6:57_3": "lobhasampayutto nāma. Dose gahite, moho thinaṁ uddhaccaṁ ahirikaṁ anottappanti ayaṁ",
  "atk-abh01a6:57_4": "kilesagaṇo dosasampayutto nāma. Mohe gahite, lobho doso māno thinaṁ uddhaccaṁ ahirikaṁ",
  "atk-abh01a6:57_5": "anottappanti ayaṁ kilesagaṇo mohasampayutto nāma. Māne gahite, tena sahuppanno lobho",
  "atk-abh01a6:57_6": "moho thinaṁ uddhaccaṁ ahirikaṁ anottappanti ayaṁ kilesagaṇo mānasampayutto nāma.",
  "atk-abh01a6:57_7": "Iminā upāyena tena thinena tena uddhaccena tena ahirikena tena anottappena sampayutto",
  "atk-abh01a6:57_8": "taṁsampayuttoti yojanā kātabbā. Taṁsamuṭṭhānanti tena lobhena…pe… tena anottappena",
  "atk-abh01a6:57_9": "samuṭṭhitanti attho.",
  "atk-abh01a6:58_0": "Ime dhammā dassanena pahātabbāti ettha dassanaṁ nāma sotāpattimaggo; tena pahātabbāti",
  "atk-abh01a6:58_1": "attho. ‘Kasmā pana sotāpattimaggo dassanaṁ nāma jāto’ti? ‘Paṭhamaṁ nibbānadassanato’.",
  "atk-abh01a6:58_2": "‘Nanu gotrabhu paṭhamataraṁ passatī’ti ? ‘No na passati; disvāpi kattabbakiccaṁ pana",
  "atk-abh01a6:58_3": "na karoti, saṁyojanānaṁ appahānato. Tasmā passatī’ti na vattabbo. Yattha katthaci",
  "atk-abh01a6:58_4": "rājānaṁ disvāpi paṇṇākāraṁ datvā kiccanipphattiyā adiṭṭhattā ‘ajjāpi rājānaṁ na passāmī’ti",
  "atk-abh01a6:58_5": "vadanto cettha jānapadapuriso nidassanaṁ.",
  "atk-abh01a6:59_0": "1011.Avaseso lobhoti dassanena pahīnāvaseso. Lobho dosamohesupi eseva nayo. Dassanena",
  "atk-abh01a6:59_1": "hi apāyagamanīyāva pahīnā. Tehi pana aññe dassetuṁ idaṁ vuttaṁ. ‘Tadekaṭṭhā’ti tehi",
  "atk-abh01a6:59_2": "pāḷiyaṁ āgatehi tīhi kilesehi sampayogatopi pahānatopi ekaṭṭhā pañca kilesā. Neva",
  "atk-abh01a6:59_3": "dassanena na bhāvanāyāti idaṁ saṁyojanādīnaṁ viya tehi maggehi appahātabbataṁ sandhāya",
  "atk-abh01a6:59_4": "vuttaṁ. Yaṁ pana ‘‘sotāpattimaggañāṇena abhisaṅkhāraviññāṇassa nirodhena satta bhave",
  "atk-abh01a6:59_5": "ṭhapetvā anamatagge saṁsāravaṭṭe ye uppajjeyyuṁ, nāmañca rūpañca etthete nirujjhantī’’tiādinā",
  "atk-abh01a6:59_6": "nayena kusalādīnampi pahānaṁ anuññātaṁ, taṁ tesaṁ maggānaṁ abhāvitattā ye uppajjeyyuṁ,",
  "atk-abh01a6:59_7": "te upanissayapaccayānaṁ kilesānaṁ pahīnattā pahīnāti imaṁ pariyāyaṁ sandhāya vuttanti veditabbaṁ.",
  "atk-abh01a6:60_0": "1013.Dassanenapahātabbahetukattike ime dhammā dassanena pahātabbahetukāti niṭṭhapetvā,",
  "atk-abh01a6:60_1": "puna ‘tīṇi saṁyojanānī’tiādi pahātabbe dassetvā, tadekaṭṭhabhāvena hetū ceva sahetuke",
  "atk-abh01a6:60_2": "ca dassetuṁ vuttaṁ. Tattha ‘kiñcāpi dassanena pahātabbesu hetūsu lobhasahagato moho",
  "atk-abh01a6:60_3": "lobhena sahetuko hoti, dosasahagato moho dosena, lobhadosā ca mohenāti pahātabbahetukapadepete",
  "atk-abh01a6:60_4": "saṅgahaṁ gacchanti, vicikicchāsahagato pana moho aññassa sampayuttahetuno abhāvena",
  "atk-abh01a6:60_5": "hetuyeva, na sahetukoti tassa pahānaṁ dassetuṁ ime dhammā dassanena pahātabbahetū’ti vuttaṁ.",
  "atk-abh01a6:61_0": "1018. Dutiyapade uddhaccasahagatassa mohassa pahānaṁ dassetuṁ ime dhammā bhāvanāya",
  "atk-abh01a6:61_1": "pahātabbahetūti vuttaṁ. So hi attanā sampayuttadhamme sahetuke katvā piṭṭhivaṭṭako",
  "atk-abh01a6:61_2": "jāto, vicikicchāsahagato viya aññassa sampayuttahetuno abhāvā pahātabbahetukapadaṁ",
  "atk-abh01a6:61_3": "na bhajati. Tatiyapade avasesā akusalāti puna akusalaggahaṇaṁ vicikicchuddhaccasahagatānaṁ",
  "atk-abh01a6:61_4": "mohānaṁ saṅgahatthaṁ kataṁ. Te hi sampayuttahetuno abhāvā pahātabbahetukā nāma na honti.",
  "atk-abh01a6:62_0": "1029. Parittārammaṇattike ārabbhāti ārammaṇaṁ katvā. Sayañhi parittā vā hontu mahaggatā",
  "atk-abh01a6:62_1": "vā, parittadhamme ārammaṇaṁ katvā uppannā parittārammaṇā, mahaggate ārammaṇaṁ katvā",
  "atk-abh01a6:62_2": "uppannā mahaggatārammaṇā, appamāṇe ārammaṇaṁ katvā uppannā appamāṇārammaṇā. Te pana",
  "atk-abh01a6:62_3": "parittāpi honti mahaggatāpi appamāṇāpi.",
  "atk-abh01a6:63_0": "1035. Micchattattike ānantarikānīti anantarāyena phaladāyakāni; mātughātakakammādīnametaṁ",
  "atk-abh01a6:63_1": "adhivacanaṁ. Tesu hi ekasmimpi kamme kate taṁ paṭibāhitvā aññaṁ kammaṁ attano vipākassa",
  "atk-abh01a6:63_2": "okāsaṁ kātuṁ na sakkoti. Sineruppamāṇepi hi suvaṇṇathūpe katvā cakkavāḷamattaṁ vā",
  "atk-abh01a6:63_3": "ratanamayapākāraṁ vihāraṁ kāretvā taṁ pūretvā nisinnassa buddhappamukhassa saṅghassa",
  "atk-abh01a6:63_4": "yāvajīvaṁ cattāro paccaye dadatopi taṁ kammaṁ etesaṁ kammānaṁ vipākaṁ paṭibāhetuṁ",
  "atk-abh01a6:63_5": "na sakkoti eva. Yā ca micchādiṭṭhi niyatāti ahetukavādaakiriyavādanatthikavādesu",
  "atk-abh01a6:63_6": "aññatarā. Tañhi gahetvā ṭhitaṁ puggalaṁ buddhasatampi buddhasahassampi bodhetuṁ na sakkoti.",
  "atk-abh01a6:64": "1038. Maggārammaṇattike ariyamaggaṁ ārabbhāti lokuttaramaggaṁ ārammaṇaṁ katvā. Te pana parittāpi honti mahaggatāpi.",
  "atk-abh01a6:65_0": "1039. Maggahetukaniddese paṭhamanayena paccayaṭṭhena hetunā maggasampayuttānaṁ khandhānaṁ",
  "atk-abh01a6:65_1": "sahetukabhāvo dassito. Dutiyanayena maggabhūtena sammādiṭṭhisaṅkhātena hetunā sesamaggaṅgānaṁ",
  "atk-abh01a6:65_2": "sahetukabhāvo dassito. Tatiyanayena magge uppannahetūhi sammādiṭṭhiyā sahetukabhāvo",
  "atk-abh01a6:65_3": "dassitoti veditabbo.",
  "atk-abh01a6:66_0": "1040.Adhipatiṁ karitvāti ārammaṇādhipatiṁ katvā. Te ca kho parittadhammāva honti.",
  "atk-abh01a6:66_1": "Ariyasāvakānañhi attano maggaṁ garuṁ katvā paccavekkhaṇakāle ārammaṇādhipati labbhati.",
  "atk-abh01a6:66_2": "Cetopariyañāṇena pana ariyasāvako parassa maggaṁ paccavekkhamāno garuṁ karontopi",
  "atk-abh01a6:66_3": "attanā paṭividdhamaggaṁ viya garuṁ na karoti. ‘Yamakapāṭihāriyaṁ karontaṁ tathāgataṁ",
  "atk-abh01a6:66_4": "disvā tassa maggaṁ garuṁ karoti na karotī’ti? Karoti, na pana attano maggaṁ viya.",
  "atk-abh01a6:66_5": "Arahā na kiñci dhammaṁ garuṁ karoti ṭhapetvā maggaṁ phalaṁ nibbānanti. Etthāpi ayamevattho.",
  "atk-abh01a6:66_6": "Vīmaṁsādhipateyyanti idaṁ sahajātādhipatiṁ dassetuṁ vuttaṁ. Chandañhi jeṭṭhakaṁ katvā",
  "atk-abh01a6:66_7": "maggaṁ bhāventassa chando adhipati nāma hoti, na maggo. Sesadhammāpi chandādhipatino",
  "atk-abh01a6:66_8": "nāma honti, na maggādhipatino. Cittepi eseva nayo. Vīmaṁsaṁ pana jeṭṭhakaṁ katvā",
  "atk-abh01a6:66_9": "maggaṁ bhāventassa vīmaṁsādhipati ceva hoti maggo cāti. Sesadhammā maggādhipatino",
  "atk-abh01a6:66_10": "nāma honti. Vīriyepi eseva nayo.",
  "atk-abh01a6:67_0": "1041. Uppannattikaniddese jātāti nibbattā, paṭiladdhattabhāvā. Bhūtātiādīni tesaṁyeva",
  "atk-abh01a6:67_1": "vevacanāni. Jātā eva hi bhāvappattiyā bhūtā. Paccayasaṁyoge jātattā sañjātā. Nibbattilakkhaṇappattattā",
  "atk-abh01a6:67_2": "nibbattā. Upasaggena pana padaṁ vaḍḍhetvā abhinibbattāti vuttā. Pākaṭībhūtāti pātubhūtā.",
  "atk-abh01a6:67_3": "Pubbantato uddhaṁ pannāti uppannā. Upasaggena padaṁ vaḍḍhetvā samuppannāti vuttā.",
  "atk-abh01a6:67_4": "Nibbattaṭṭheneva uddhaṁ ṭhitāti uṭṭhitā. Paccayasaṁyoge uṭṭhitāti samuṭṭhitā. Puna",
  "atk-abh01a6:67_5": "uppannātivacane kāraṇaṁ heṭṭhā vuttanayeneva veditabbaṁ. Uppannaṁsena saṅgahitāti",
  "atk-abh01a6:67_6": "uppannakoṭṭhāsena gaṇanaṁ gatā. Rūpaṁ vedanā saññā saṅkhārā viññāṇanti idaṁ nesaṁ",
  "atk-abh01a6:67_7": "sabhāvadassanaṁ. Dutiyapadaniddeso vuttapaṭisedhanayena veditabbo. Tatiyapadaniddeso uttānatthoyeva.",
  "atk-abh01a6:68_0": "Ayaṁ pana tiko dvinnaṁ addhānaṁ vasena pūretvā dassito. Laddhokāsassa hi kammassa",
  "atk-abh01a6:68_1": "vipāko duvidho – khaṇappatto, ca appatto ca. Tattha ‘khaṇappatto’ uppanno nāma. ‘Appatto’",
  "atk-abh01a6:68_2": "cittānantare vā uppajjatu, kappasatasahassātikkame vā. Dhuvapaccayaṭṭhena natthi",
  "atk-abh01a6:68_3": "nāma na hoti, uppādino dhammā nāma jāto. Yathā hi – ‘‘tiṭṭhateva sāyaṁ, poṭṭhapāda,",
  "atk-abh01a6:68_4": "arūpī attā saññāmayo . Atha imassa purisassa aññā ca saññā uppajjanti aññā ca saññā",
  "atk-abh01a6:68_5": "nirujjhantī’’ti (dī. ni. 1.419). Ettha āruppe kāmāvacarasaññāpavattikāle kiñcāpi",
  "atk-abh01a6:68_6": "mūlabhavaṅgasaññā niruddhā kāmāvacarasaññāya pana niruddhakāle avassaṁ sā uppajjissatīti",
  "atk-abh01a6:68_7": "arūpasaṅkhāto attā natthīti saṅkhyaṁ agantvā ‘tiṭṭhateva’ nāmāti jāto. Evameva laddhokāsassa",
  "atk-abh01a6:68_8": "kammassa vipāko duvidho…pe… dhuvapaccayaṭṭhena natthi nāma na hoti, uppādino dhammā nāma jāto.",
  "atk-abh01a6:69_0": "Yadi pana āyūhitaṁ kusalākusalakammaṁ sabbaṁ vipākaṁ dadeyya, aññassa okāso na bhaveyya.",
  "atk-abh01a6:69_1": "Taṁ pana duvidhaṁ hoti – dhuvavipākaṁ, adhuvavipākañca. Tattha pañca ānantariyakammāni,",
  "atk-abh01a6:69_2": "aṭṭha samāpattiyo, cattāro ariyamaggāti etaṁ ‘dhuvavipākaṁ’ nāma. Taṁ pana khaṇappattampi",
  "atk-abh01a6:69_3": "atthi, appattampi. Tattha ‘khaṇappattaṁ’ uppannaṁ nāma. ‘Appattaṁ’ anuppannaṁ nāma.",
  "atk-abh01a6:69_4": "Tassa vipāko cittānantare vā uppajjatu kappasatasahassātikkame vā. Dhuvapaccayaṭṭhena",
  "atk-abh01a6:69_5": "anuppannaṁ nāma na hoti, uppādino dhammā nāma jātaṁ. Metteyyabodhisattassa maggo",
  "atk-abh01a6:69_6": "anuppanno nāma, phalaṁ uppādino dhammāyeva nāma jātaṁ.",
  "atk-abh01a6:70_0": "1044. Atītattikaniddese atītāti khaṇattayaṁ atikkantā. Niruddhāti nirodhappattā.",
  "atk-abh01a6:70_1": "Vigatāti vibhavaṁ gatā, vigacchitā vā. Vipariṇatāti pakativijahanena vipariṇāmaṁ",
  "atk-abh01a6:70_2": "gatā. Nirodhasaṅkhātaṁ atthaṁ gatāti atthaṅgatā. Abbhatthaṅgatāti upasaggena padaṁ",
  "atk-abh01a6:70_3": "vaḍḍhitaṁ. Uppajjitvā vigatāti nibbattitvā vigacchitā. Puna atītavacane kāraṇaṁ heṭṭhā",
  "atk-abh01a6:70_4": "vuttameva. Parato anāgatādīsupi eseva nayo. Atītaṁsena saṅgahitāti atītakoṭṭhāsena",
  "atk-abh01a6:70_5": "gaṇanaṁ gatā. Katame teti? Rūpaṁ vedanā saññā saṅkhārā viññāṇaṁ. Parato anāgatādīsupi eseva nayo.",
  "atk-abh01a6:71": "1047. Atītārammaṇattikaniddese atīte dhamme ārabbhātiādīsu parittamahaggatāva dhammā veditabbā. Te hi atītādīni ārabbha uppajjanti.",
  "atk-abh01a6:72_0": "1050. Ajjhattattikaniddese tesaṁ tesanti padadvayena sabbasatte pariyādiyati. Ajjhattaṁ",
  "atk-abh01a6:72_1": "paccattanti ubhayaṁ niyakajjhattādhivacanaṁ. Niyatāti attani jātā. Pāṭipuggalikāti",
  "atk-abh01a6:72_2": "pāṭiyekkassa pāṭiyekkassa puggalassa santakā. Upādiṇṇāti sarīraṭṭhakā. Te hi kammanibbattā",
  "atk-abh01a6:72_3": "vā hontu mā vā, ādinnagahitaparāmaṭṭhavasena pana idha upādiṇṇāti vuttā.",
  "atk-abh01a6:73": "1051.Parasattānanti attānaṁ ṭhapetvā avasesasattānaṁ. Parapuggalānanti tasseva vevacanaṁ. Sesaṁ heṭṭhā vuttasadisameva. Tadubhayanti taṁ ubhayaṁ.",
  "atk-abh01a6:74_0": "1053. Ajjhattārammaṇattikassa paṭhamapade parittamahaggatā dhammā veditabbā. Dutiye",
  "atk-abh01a6:74_1": "appamāṇāpi. Tatiye parittamahaggatāva. Appamāṇā pana kālena bahiddhā kālena ajjhattaṁ",
  "atk-abh01a6:74_2": "ārammaṇaṁ na karonti. Sanidassanattikaniddeso uttānoyevāti.",
  "atk-abh01a6:75": "Dukanikkhepakathā",
  "atk-abh01a6:76_0": "1062. Dukesu adosaniddese mettāyanavasena metti. Mettākāro mettāyanā. Mettāya ayitassa",
  "atk-abh01a6:76_1": "mettāsamaṅgino cittassa bhāvo mettāyitattaṁ. Anudayatīti anuddā, rakkhatīti attho.",
  "atk-abh01a6:76_2": "Anuddākāro anuddāyanā. Anuddāyitassa bhāvo anuddāyitattaṁ. Hitassa esanavasena hitesitā.",
  "atk-abh01a6:76_3": "Anukampanavasena anukampā. Sabbehipi imehi padehi upacārappanāppattā mettāva vuttā.",
  "atk-abh01a6:76_4": "Sesapadehi lokiyalokuttaro adoso kathito.",
  "atk-abh01a6:77_0": "1063. Amohaniddese dukkhe ñāṇanti dukkhasacce paññā. Dukkhasamudayetiādīsupi eseva",
  "atk-abh01a6:77_1": "nayo. Ettha ca dukkhe ñāṇaṁ savanasammasanapaṭivedhapaccavekkhaṇāsu vattati. Tathā",
  "atk-abh01a6:77_2": "dukkhasamudaye. Nirodhe pana savanapaṭivedhapaccavekkhaṇāsu eva. Tathā paṭipadāya.",
  "atk-abh01a6:77_3": "Pubbanteti atītakoṭṭhāse. Aparanteti anāgatakoṭṭhāse. Pubbantāparanteti tadubhaye.",
  "atk-abh01a6:77_4": "Idappaccayatāpaṭiccasamuppannesu dhammesu ñāṇanti ayaṁ paccayo, idaṁ paccayuppannaṁ,",
  "atk-abh01a6:77_5": "idaṁ paṭicca idaṁ nibbattanti, evaṁ paccayesu ca paccayuppannadhammesu ca ñāṇaṁ.",
  "atk-abh01a6:78_0": "1065. Lobhaniddesepi heṭṭhā anāgatānaṁ padānaṁ ayamattho – rañjanavasena rāgo. Balavarañjanaṭṭhena",
  "atk-abh01a6:78_1": "sārāgo. Visayesu sattānaṁ anunayanato anunayo. Anurujjhatīti anurodho, kāmetīti attho.",
  "atk-abh01a6:78_2": "Yattha katthaci bhave sattā etāya nandanti, sayaṁ vā nandatīti nandī. Nandī ca sā",
  "atk-abh01a6:78_3": "rañjanaṭṭhena rāgo cāti nandīrāgo. Tattha ekasmiṁ ārammaṇe sakiṁ uppannā taṇhā ‘nandī’.",
  "atk-abh01a6:78_4": "Punappunaṁ uppajjamānā ‘nandīrāgo’ti vuccati. Cittassa sārāgoti yo heṭṭhā balavarañjanaṭṭhena",
  "atk-abh01a6:78_5": "sārāgoti vutto, so na sattassa, cittasseva sārāgoti attho.",
  "atk-abh01a6:79_0": "Icchanti etāya ārammaṇānīti icchā. Bahalakilesabhāvena mucchanti etāya pāṇinoti mucchā.",
  "atk-abh01a6:79_1": "Gilitvā pariniṭṭhapetvā gahaṇavasena ajjhosānaṁ. Iminā sattā gijjhanti, gedhaṁ āpajjantīti",
  "atk-abh01a6:79_2": "gedho; bahalaṭṭhena vā gedho. ‘‘Gedhaṁ vā pavanasaṇḍa’’nti hi bahalaṭṭheneva vuttaṁ.",
  "atk-abh01a6:79_3": "Anantarapadaṁ upasaggavasena vaḍḍhitaṁ. Sabbatobhāgena vā gedhoti paligedho. Sañjanti",
  "atk-abh01a6:79_4": "etenāti saṅgo; lagganaṭṭhena vā saṅgo. Osīdanaṭṭhena paṅko. Ākaḍḍhanavasena ejā.",
  "atk-abh01a6:79_5": "‘‘Ejā imaṁ purisaṁ parikaḍḍhati tassa tasseva bhavassa abhinibbattiyā’’ti hi vuttaṁ.",
  "atk-abh01a6:79_6": "Vañcanaṭṭhena māyā. Vaṭṭasmiṁ sattānaṁ jananaṭṭhena janikā. ‘‘Taṇhā janeti purisaṁ",
  "atk-abh01a6:79_7": "cittamassa vidhāvatī’’ti (saṁ. ni. 1.55-57) hi vuttaṁ. Vaṭṭasmiṁ satte dukkhena saṁyojayamānā",
  "atk-abh01a6:79_8": "janetīti sañjananī. Ghaṭanaṭṭhena sibbinī. Ayañhi vaṭṭasmiṁ satte cutipaṭisandhivasena",
  "atk-abh01a6:79_9": "sibbati ghaṭeti, tunnakāro viya pilotikāya pilotikaṁ; tasmā ghaṭanaṭṭhena sibbinīti",
  "atk-abh01a6:79_10": "vuttā. Anekappakāraṁ visayajālaṁ taṇhāvipphanditanivesasaṅkhātaṁ vā jālamassā atthīti jālinī.",
  "atk-abh01a6:80_0": "Ākaḍḍhanaṭṭhena sīghasotā saritā viyāti saritā. Allaṭṭhena vā saritā. Vuttañhetaṁ",
  "atk-abh01a6:80_1": "– ‘‘saritāni sinehitāni ca somanassāni bhavanti jantuno’’ti (dha. pa. 341). Allāni",
  "atk-abh01a6:80_2": "ceva siniddhāni cāti ayañhettha attho. Visatāti visattikā. Visaṭāti visattikā. Visālāti",
  "atk-abh01a6:80_3": "visattikā. Visakkatīti visattikā. Visaṁvādikāti visattikā. Visaṁharatīti visattikā.",
  "atk-abh01a6:80_4": "Visamūlāti visattikā. Visaphalāti visattikā. Visaparibhogāti visattikā. Visatā vā",
  "atk-abh01a6:80_5": "pana sā taṇhā rūpe sadde gandhe rase phoṭṭhabbe dhamme kule gaṇe vitthatāti visattikā",
  "atk-abh01a6:80_6": "(mahāni. 3). Anayabyasanapāpanaṭṭhena kummānubandhasuttakaṁ viyāti suttaṁ. Vuttañhetaṁ",
  "atk-abh01a6:80_7": "– ‘‘suttakanti kho, bhikkhave, nandīrāgassetaṁ adhivacana’’nti (saṁ. ni. 2.159).",
  "atk-abh01a6:80_8": "Rūpādīsu vitthataṭṭhena visaṭā. Tassa tassa paṭilābhatthāya satte āyūhāpetīti āyūhinī.",
  "atk-abh01a6:80_9": "Ukkaṇṭhituṁ appadānato sahāyaṭṭhena dutiyā. Ayañhi sattānaṁ vaṭṭasmiṁ ukkaṇṭhituṁ",
  "atk-abh01a6:80_10": "na deti, gatagataṭṭhāne piyasahāyo viya abhiramāpeti. Tena vuttaṁ –",
  "atk-abh01a6:81": "‘‘Taṇhādutiyo puriso, dīghamaddhāna saṁsaraṁ;",
  "atk-abh01a6:82": "Itthabhāvaññathābhāvaṁ, saṁsāraṁ nātivattatī’’ti. (a. ni. 4.9; itivu. 15; mahāni. 191; cūḷani. pārāyanānugītigāthāniddesa 107);",
  "atk-abh01a6:83_0": "Paṇidhānakavasena paṇidhi. Bhavanettīti bhavarajju. Etāya hi sattā, rajjuyā gīvāya",
  "atk-abh01a6:83_1": "baddhā goṇā viya, icchiticchitaṭṭhānaṁ niyyanti. Taṁ taṁ ārammaṇaṁ vanati bhajati",
  "atk-abh01a6:83_2": "allīyatīti vanaṁ. Vanati yācatīti vā vanaṁ. Vanathoti byañjanena padaṁ vaḍḍhitaṁ.",
  "atk-abh01a6:83_3": "Anatthadukkhānaṁ vā samuṭṭhāpanaṭṭhena gahanaṭṭhena ca vanaṁ viyāti ‘vanaṁ’; balavataṇhāyetaṁ",
  "atk-abh01a6:83_4": "nāmaṁ. Gahanataraṭṭhena pana tato balavataro ‘vanatho’ nāma. Tena vuttaṁ –",
  "atk-abh01a6:84": "‘‘Vanaṁ chindatha mā rukkhaṁ, vanato jāyate bhayaṁ;",
  "atk-abh01a6:85": "Chetvā vanañca vanathañca, nibbanā hotha bhikkhavo’’ti. (dha. pa. 283);",
  "atk-abh01a6:86_0": "Santhavanavasena santhavo; saṁsaggoti attho. So duvidho – taṇhāsanthavo mittasanthavo",
  "atk-abh01a6:86_1": "ca. Tesu idha taṇhāsanthavo adhippeto. Sinehavasena sineho. Ālayakaraṇavasena apekkhatīti",
  "atk-abh01a6:86_2": "apekkhā. Vuttampi cetaṁ – ‘‘imāni te deva caturāsītinagarasahassāni kusāvatīrājadhānīpamukhāni.",
  "atk-abh01a6:86_3": "Ettha deva chandaṁ janehi, jīvite apekkhaṁ karohī’’ti (dī. ni. 2.266). Ālayaṁ karohīti",
  "atk-abh01a6:86_4": "ayañhettha attho. Pāṭiyekke pāṭiyekke ārammaṇe bandhatīti paṭibandhu. Ñātakaṭṭhena",
  "atk-abh01a6:86_5": "vā pāṭiyekko bandhūtipi paṭibandhu. Niccasannissitaṭṭhena hi sattānaṁ taṇhāsamo bandhu nāma natthi.",
  "atk-abh01a6:87_0": "Ārammaṇānaṁ asanato āsā. Ajjhottharaṇato ceva tittiṁ anupagantvāva paribhuñjanato",
  "atk-abh01a6:87_1": "cāti attho. Āsisanavasena āsisanā. Āsisitassa bhāvo āsisitattaṁ. Idāni tassā pavattiṭṭhānaṁ",
  "atk-abh01a6:87_2": "dassetuṁ rūpāsātiādi vuttaṁ. Tattha āsisanavasena āsāti āsāya atthaṁ gahetvā rūpe",
  "atk-abh01a6:87_3": "āsā rūpāsāti evaṁ navapi padāni veditabbāni. Ettha ca purimāni pañca pañcakāmaguṇavasena",
  "atk-abh01a6:87_4": "vuttāni. Parikkhāralobhavasena chaṭṭhaṁ. Taṁ visesato pabbajitānaṁ. Tato parāni tīṇi",
  "atk-abh01a6:87_5": "atittiyavatthuvasena gahaṭṭhānaṁ. Na hi tesaṁ dhanaputtajīvitehi aññaṁ piyataraṁ",
  "atk-abh01a6:87_6": "atthi. ‘Etaṁ mayhaṁ etaṁ mayha’nti vā ‘asukena me idaṁ dinnaṁ idaṁ dinna’nti vā evaṁ",
  "atk-abh01a6:87_7": "satte jappāpetīti jappā. Parato dve padāni upasaggena vaḍḍhitāni. Tato paraṁ aññenākārena",
  "atk-abh01a6:87_8": "vibhajituṁ āraddhattā puna jappāti vuttaṁ. Jappanākāro jappanā. Jappitassa bhāvo",
  "atk-abh01a6:87_9": "jappitattaṁ. Punappunaṁ visaye lumpati ākaḍḍhatīti lolupo. Lolupassa bhāvo loluppaṁ.",
  "atk-abh01a6:87_10": "Loluppākāro loluppāyanā. Loluppasamaṅgino bhāvo loluppāyitattaṁ.",
  "atk-abh01a6:88_0": "Pucchañjikatāti yāya taṇhāya lābhaṭṭhānesu, pucchaṁ cālayamānā sunakhā viya, kampamānā",
  "atk-abh01a6:88_1": "vicaranti, taṁ tassā kampanataṇhāya nāmaṁ. Sādhu manāpamanāpe visaye kāmetīti sādhukāmo.",
  "atk-abh01a6:88_2": "Tassa bhāvo sādhukamyatā. Mātā mātucchātiādike ayuttaṭṭhāne rāgoti adhammarāgo. Yuttaṭṭhānepi",
  "atk-abh01a6:88_3": "balavā hutvā uppannalobho visamalobho. ‘‘Rāgo visama’’ntiādivacanato (vibha. 924)",
  "atk-abh01a6:88_4": "vā yuttaṭṭhāne vā ayuttaṭṭhāne vā uppanno chandarāgo adhammaṭṭhena ‘adhammarāgo’,",
  "atk-abh01a6:88_5": "visamaṭṭhena ‘visamalobho’ti veditabbo.",
  "atk-abh01a6:89_0": "Ārammaṇānaṁ nikāmanavasena nikanti. Nikāmanākāro nikāmanā. Patthanāvasena patthanā.",
  "atk-abh01a6:89_1": "Pihāyanavasena pihanā. Suṭṭhu patthanā sampatthanā. Pañcasu kāmaguṇesu taṇhā kāmataṇhā.",
  "atk-abh01a6:89_2": "Rūpārūpabhave taṇhā bhavataṇhā. Ucchedasaṅkhāte vibhave taṇhā vibhavataṇhā. Suddhe",
  "atk-abh01a6:89_3": "rūpabhavasmiṁyeva taṇhā rūpataṇhā. Arūpabhave taṇhā arūpataṇhā. Ucchedadiṭṭhisahagato",
  "atk-abh01a6:89_4": "rāgo diṭṭhirāgo. Nirodhe taṇhā nirodhataṇhā. Rūpe taṇhā rūpataṇhā. Sadde taṇhā saddataṇhā.",
  "atk-abh01a6:89_5": "Gandhataṇhādīsupi eseva nayo. Oghādayo vuttatthāva.",
  "atk-abh01a6:90_0": "Kusaladhamme āvaratīti āvaraṇaṁ. Chādanavasena chādanaṁ. Satte vaṭṭasmiṁ bandhatīti",
  "atk-abh01a6:90_1": "bandhanaṁ. Cittaṁ upagantvā kilissati saṁkiliṭṭhaṁ karotīti upakkileso. Thāmagataṭṭhena",
  "atk-abh01a6:90_2": "anusetīti anusayo. Uppajjamānā cittaṁ pariyuṭṭhātīti pariyuṭṭhānaṁ; uppajjituṁ appadānena",
  "atk-abh01a6:90_3": "kusalacāraṁ gaṇhātīti attho. ‘‘Corā magge pariyuṭṭhiṁsu dhuttā magge pariyuṭṭhiṁsū’’tiādīsu",
  "atk-abh01a6:90_4": "(cūḷava. 430) hi maggaṁ gaṇhiṁsūti attho. Evamidhāpi gahaṇaṭṭhena pariyuṭṭhānaṁ veditabbaṁ.",
  "atk-abh01a6:90_5": "Paliveṭhanaṭṭhena latā viyāti latā. ‘‘Latā ubbhijja tiṭṭhatī’’ti (dha. pa. 340) āgataṭṭhānepi",
  "atk-abh01a6:90_6": "ayaṁ taṇhā latāti vuttā. Vividhāni vatthūni icchatīti vevicchaṁ. Vaṭṭadukkhassa mūlanti",
  "atk-abh01a6:90_7": "dukkhamūlaṁ. Tasseva dukkhassa nidānanti dukkhanidānaṁ. Taṁ dukkhaṁ ito pabhavatīti",
  "atk-abh01a6:90_8": "dukkhappabhavo. Bandhanaṭṭhena pāso viyāti pāso. Mārassa pāso mārapāso. Duruggilanaṭṭhena",
  "atk-abh01a6:90_9": "baḷisaṁ viyāti baḷisaṁ. Mārassa baḷisaṁ mārabaḷisaṁ. Taṇhābhibhūtā mārassa visayaṁ",
  "atk-abh01a6:90_10": "nātikkamanti, tesaṁ upari māro vasaṁ vattetīti iminā pariyāyena mārassa visayoti",
  "atk-abh01a6:90_11": "māravisayo. Sandanaṭṭhena taṇhāva nadī taṇhānadī. Ajjhottharaṇaṭṭhena taṇhāva jālaṁ",
  "atk-abh01a6:90_12": "taṇhājālaṁ. Yathā sunakhā gaddulabaddhā yadicchakaṁ nīyanti, evaṁ taṇhābaddhā sattāpīti",
  "atk-abh01a6:90_13": "daḷhabandhanaṭṭhena gaddulaṁ viyāti gaddulaṁ. Taṇhāva gaddulaṁ taṇhāgaddulaṁ. Duppūraṇaṭṭhena",
  "atk-abh01a6:90_14": "taṇhāva samuddo taṇhāsamuddo.",
  "atk-abh01a6:91_0": "1066. Dosaniddese anatthaṁ me acarīti avuḍḍhiṁ me akāsi. Iminā upāyena sabbapadesu",
  "atk-abh01a6:91_1": "attho veditabbo. Aṭṭhāne vā pana āghātoti akāraṇe kopo – ekacco hi ‘devo ativassatī’ti",
  "atk-abh01a6:91_2": "kuppati, ‘na vassatī’ti kuppati, ‘sūriyo tappatī’ti kuppati, ‘na tappatī’ti kuppati,",
  "atk-abh01a6:91_3": "vāte vāyantepi kuppati, avāyantepi kuppati, sammajjituṁ asakkonto bodhipaṇṇānaṁ kuppati,",
  "atk-abh01a6:91_4": "cīvaraṁ pārupituṁ asakkonto vātassa kuppati, upakkhalitvā khāṇukassa kuppati idaṁ",
  "atk-abh01a6:91_5": "sandhāya vuttaṁ – aṭṭhāne vā pana āghāto jāyatīti. Tattha heṭṭhā navasu ṭhānesu satte",
  "atk-abh01a6:91_6": "ārabbha uppannattā kammapathabhedo hoti. Aṭṭhānāghāto pana saṅkhāresu uppanno kammapathabhedaṁ",
  "atk-abh01a6:91_7": "na karoti. Cittaṁ āghātento uppannoti cittassa āghāto. Tato balavataro paṭighāto.",
  "atk-abh01a6:91_8": "Paṭihaññanavasena paṭighaṁ. Paṭivirujjhatīti paṭivirodho. Kuppanavasena kopo. Pakopo",
  "atk-abh01a6:91_9": "sampakopoti upasaggena padaṁ vaḍḍhitaṁ. Dussanavasena doso. Padoso sampadosoti upasaggena",
  "atk-abh01a6:91_10": "padaṁ vaḍḍhitaṁ. Cittassa byāpattīti cittassa vipannatā, viparivattanākāro. Manaṁ",
  "atk-abh01a6:91_11": "padūsayamāno uppajjatīti manopadoso. Kujjhanavasena kodho. Kujjhanākāro kujjhanā.",
  "atk-abh01a6:91_12": "Kujjhitassa bhāvo kujjhitattaṁ.",
  "atk-abh01a6:92_0": "Idāni akusalaniddese vuttanayaṁ dassetuṁ doso dussanātiādi vuttaṁ. Tasmā ‘‘yo evarūpo",
  "atk-abh01a6:92_1": "cittassa āghāto…pe… kujjhitatta’’nti ca idha vutto, ‘‘doso dussanā’’tiādinā nayena",
  "atk-abh01a6:92_2": "heṭṭhā vutto, ayaṁ vuccati dosoti. Evamettha yojanā kātabbā. Evañhi sati punaruttidoso",
  "atk-abh01a6:92_3": "paṭisedhito hoti. Mohaniddeso amohaniddese vuttapaṭipakkhanayena veditabbo. Sabbākārena",
  "atk-abh01a6:92_4": "panesa vibhaṅgaṭṭhakathāyaṁ āvi bhavissati.",
  "atk-abh01a6:93_0": "1079.Tehidhammehi ye dhammā sahetukāti tehi hetudhammehi ye aññe hetudhammā vā nahetudhammā",
  "atk-abh01a6:93_1": "vā te sahetukā. Ahetukapadepi eseva nayo. Ettha ca hetu hetuyeva ca hoti, tiṇṇaṁ",
  "atk-abh01a6:93_2": "vā dvinnaṁ vā ekato uppattiyaṁ sahetuko ca. Vicikicchuddhaccasahagato pana moho hetu",
  "atk-abh01a6:93_3": "ahetuko. Hetusampayuttadukaniddesepi eseva nayo.",
  "atk-abh01a6:94_0": "1091. Saṅkhatadukaniddese purimaduke vuttaṁ asaṅkhatadhātuṁ sandhāya yo eva so dhammoti",
  "atk-abh01a6:94_1": "ekavacananiddeso kato. Purimaduke pana bahuvacanavasena pucchāya uddhaṭattā ime dhammā",
  "atk-abh01a6:94_2": "appaccayāti pucchānusandhinayena bahuvacanaṁ kataṁ. Ime dhammā sanidassanātiādīsupi eseva nayo.",
  "atk-abh01a6:95_0": "1101. Kenaci viññeyyadukaniddese cakkhuviññeyyāti cakkhuviññāṇena vijānitabbā. Sesapadesupi",
  "atk-abh01a6:95_1": "eseva nayo. Ettha ca kenaci viññeyyāti cakkhuviññāṇādīsu kenaci ekena cakkhuviññāṇena",
  "atk-abh01a6:95_2": "vā sotaviññāṇena vā vijānitabbā. Kenaci na viññeyyāti teneva cakkhuviññāṇena vā sotaviññāṇena",
  "atk-abh01a6:95_3": "vā na vijānitabbā. ‘Evaṁ sante dvinnampi padānaṁ atthanānattato duko hotī’ti heṭṭhā",
  "atk-abh01a6:95_4": "vuttattā ‘ye te dhammā cakkhuviññeyyā na te dhammā sotaviññeyyā’ti ayaṁ duko na hoti.",
  "atk-abh01a6:95_5": "Rūpaṁ pana cakkhuviññeyyaṁ saddo na cakkhuviññeyyoti imamatthaṁ gahetvā ‘ye te dhammā",
  "atk-abh01a6:95_6": "cakkhuviññeyyā na te dhammā sotaviññeyyā, ye vā pana te dhammā sotaviññeyyā na te",
  "atk-abh01a6:95_7": "dhammā cakkhuviññeyyā’ti ayameko dukoti veditabbo. Evaṁ ekekaindriyamūlake cattāro",
  "atk-abh01a6:95_8": "cattāro katvā vīsati dukā vibhattāti veditabbā.",
  "atk-abh01a6:96_0": "Kiṁ pana ‘manoviññāṇena kenaci viññeyyā kenaci na viññeyyā’ natthi? Tenettha dukā",
  "atk-abh01a6:96_1": "na vuttāti? No natthi, vavatthānābhāvato pana na vuttā. Na hi, yathā cakkhuviññāṇena",
  "atk-abh01a6:96_2": "aviññeyyā evāti vavatthānaṁ atthi, evaṁ manoviññāṇenāpīti vavatthānābhāvato ettha",
  "atk-abh01a6:96_3": "dukā na vuttā. Manoviññāṇena pana kenaci viññeyyā ceva aviññeyyā cāti ayamattho atthi.",
  "atk-abh01a6:96_4": "Tasmā so avuttopi yathālābhavasena veditabbo. Manoviññāṇanti hi saṅkhyaṁ gatehi kāmāvacaradhammehi",
  "atk-abh01a6:96_5": "kāmāvacaradhammā eva tāva kehici viññeyyā kehici aviññeyyā. Tehiyeva rūpāvacarādidhammāpi",
  "atk-abh01a6:96_6": "kehici viññeyyā kehici aviññeyyā. Rūpāvacarehipi kāmāvacarā kehici viññeyyā kehici",
  "atk-abh01a6:96_7": "aviññeyyā. Teheva rūpāvacarādayopi kehici viññeyyā kehici aviññeyyā. Arūpāvacarehi",
  "atk-abh01a6:96_8": "pana kāmāvacarā rūpāvacarā apariyāpannā ca neva viññeyyā. Arūpāvacarā pana kehici",
  "atk-abh01a6:96_9": "viññeyyā kehici aviññeyyā. Tepi ca kecideva viññeyyā keci aviññeyyā. Apariyāpannehi",
  "atk-abh01a6:96_10": "kāmāvacarādayo neva viññeyyā. Apariyāpannā pana nibbānena aviññeyyattā kehici viññeyyā",
  "atk-abh01a6:96_11": "kehici aviññeyyā. Tepi ca maggaphalānaṁ aviññeyyattā kecideva viññeyyā keci aviññeyyāti.",
  "atk-abh01a6:97_0": "1102. Āsavaniddese pañcakāmaguṇiko rāgo kāmāsavo nāma. Rūpārūpabhavesu chandarāgo",
  "atk-abh01a6:97_1": "jhānanikanti sassatadiṭṭhisahajāto rāgo bhavavasena patthanā bhavāsavo nāma. Dvāsaṭṭhi",
  "atk-abh01a6:97_2": "diṭṭhiyo diṭṭhāsavo nāma. Aṭṭhasu ṭhānesu aññāṇaṁ avijjāsavo nāma. Tattha tattha",
  "atk-abh01a6:97_3": "āgatesu pana āsavesu asammohatthaṁ ekavidhādibhedo veditabbo. Atthato hete cirapārivāsiyaṭṭhena",
  "atk-abh01a6:97_4": "āsavāti evaṁ ekavidhāva honti. Vinaye pana ‘‘diṭṭhadhammikānaṁ āsavānaṁ saṁvarāya",
  "atk-abh01a6:97_5": "samparāyikānaṁ āsavānaṁ paṭighātāyā’’ti (pārā. 39) duvidhena āgatā. Suttante saḷāyatane",
  "atk-abh01a6:97_6": "tāva ‘‘tayome, āvuso, āsavā – kāmāsavo bhavāsavo avijjāsavo’’ti (saṁ. ni. 4.321)",
  "atk-abh01a6:97_7": "tividhena āgatā. Nibbedhikapariyāye ‘‘atthi, bhikkhave, āsavā nirayagamanīyā , atthi",
  "atk-abh01a6:97_8": "āsavā tiracchānayonigamanīyā, atthi āsavā pettivisayagamanīyā, atthi āsavā manussalokagamanīyā,",
  "atk-abh01a6:97_9": "atthi āsavā devalokagamanīyā’’ti (a. ni. 6.63) pañcavidhena āgatā. Chakkanipāte āhuneyyasutte",
  "atk-abh01a6:97_10": "– ‘‘atthi āsavā saṁvarā pahātabbā, atthi āsavā paṭisevanā pahātabbā, atthi āsavā",
  "atk-abh01a6:97_11": "adhivāsanā pahātabbā, atthi āsavā parivajjanā pahātabbā, atthi āsavā vinodanā pahātabbā,",
  "atk-abh01a6:97_12": "atthi āsavā bhāvanā pahātabbā’’ti (a. ni. 6.58) chabbidhena āgatā. Sabbāsavapariyāye",
  "atk-abh01a6:97_13": "(ma. ni. 1.14 ādayo) ‘dassanapahātabbehi’ saddhiṁ sattavidhena āgatā. Idha panete",
  "atk-abh01a6:97_14": "kāmāsavādibhedato catubbidhena āgatā. Tatrāyaṁ vacanattho – pañcakāmaguṇasaṅkhāte",
  "atk-abh01a6:97_15": "kāme āsavo ‘kāmāsavo’. Rūpārūpasaṅkhāte kammato ca upapattito ca duvidhepi bhave",
  "atk-abh01a6:97_16": "āsavo ‘bhavāsavo’. Diṭṭhi eva āsavo ‘diṭṭhāsavo’. Avijjāva āsavo ‘avijjāsavo’.",
  "atk-abh01a6:98_0": "1103.Kāmesūti pañcasu kāmaguṇesu. Kāmacchandoti kāmasaṅkhāto chando, na kattukamyatāchando,",
  "atk-abh01a6:98_1": "na dhammacchando. Kāmanavasena rajjanavasena ca kāmoyeva rāgo kāmarāgo. Kāmanavasena",
  "atk-abh01a6:98_2": "nandanavasena ca kāmova nandīti kāmanandī. Evaṁ sabbattha kāmatthaṁ viditvā taṇhāyanaṭṭhena",
  "atk-abh01a6:98_3": "kāmataṇhā, sinehanaṭṭhena kāmasineho, pariḍayhanaṭṭhena kāmapariḷāho, mucchanaṭṭhena",
  "atk-abh01a6:98_4": "kāmamucchā, gilitvā pariniṭṭhāpanaṭṭhena kāmajjhosānanti veditabbaṁ. Ayaṁ vuccatīti",
  "atk-abh01a6:98_5": "ayaṁ aṭṭhahi padehi vibhatto kāmāsavo nāma vuccati.",
  "atk-abh01a6:99": "1104.Bhavesu bhavachandoti rūpārūpabhavesu bhavapatthanāvaseneva pavatto chando ‘bhavachando’. Sesapadānipi imināva nayena veditabbāni.",
  "atk-abh01a6:100_0": "1105.Sassato lokoti vātiādīhi dasahākārehi diṭṭhippabhedova vutto. Tattha sassato",
  "atk-abh01a6:100_1": "lokoti ettha khandhapañcakaṁ lokoti gahetvā ‘ayaṁ loko nicco dhuvo sabbakāliko’ti",
  "atk-abh01a6:100_2": "gaṇhantassa ‘sassata’nti gahaṇākārappavattā diṭṭhi. Asassatoti tameva lokaṁ ‘ucchijjati",
  "atk-abh01a6:100_3": "vinassatī’ti gaṇhantassa ucchedagahaṇākārappavattā diṭṭhi. Antavāti parittakasiṇalābhino",
  "atk-abh01a6:100_4": "‘suppamatte vā sarāvamatte vā’ kasiṇe samāpannassa antosamāpattiyaṁ pavattitarūpārūpadhamme",
  "atk-abh01a6:100_5": "lokoti ca kasiṇaparicchedantena ca ‘antavā’ti gaṇhantassa ‘antavā loko’ti gahaṇākārappavattā",
  "atk-abh01a6:100_6": "diṭṭhi. Sā sassatadiṭṭhipi hoti ucchedadiṭṭhipi. Vipulakasiṇalābhino pana tasmiṁ",
  "atk-abh01a6:100_7": "kasiṇe samāpannassa antosamāpattiyaṁ pavattitarūpārūpadhamme lokoti ca kasiṇaparicchedantena",
  "atk-abh01a6:100_8": "ca ‘ananto’ti gaṇhantassa ‘anantavā loko’ti gahaṇākārappavattā diṭṭhi. Sā sassatadiṭṭhipi",
  "atk-abh01a6:100_9": "hoti, ucchedadiṭṭhipi.",
  "atk-abh01a6:101_0": "Taṁ jīvaṁ taṁ sarīranti bhedanadhammassa sarīrasseva ‘jīva’nti gahitattā sarīre ucchijjamāne",
  "atk-abh01a6:101_1": "‘jīvampi ucchijjatī’ti ucchedagahaṇākārappavattā diṭṭhi. Dutiyapade sarīrato aññassa",
  "atk-abh01a6:101_2": "jīvassa gahitattā sarīre ucchijjamānepi ‘jīvaṁ na ucchijjatī’ti sassatagahaṇākārappavattā",
  "atk-abh01a6:101_3": "diṭṭhi. Hoti tathāgato paraṁ maraṇātiādīsu satto tathāgato nāma. So paraṁ maraṇā",
  "atk-abh01a6:101_4": "hotīti gaṇhato paṭhamā sassatadiṭṭhi. Na hotīti gaṇhato dutiyā ucchedadiṭṭhi. Hoti",
  "atk-abh01a6:101_5": "ca na ca hotīti gaṇhato tatiyā ekaccasassatadiṭṭhi. Neva hoti na nahotīti gaṇhato",
  "atk-abh01a6:101_6": "catutthā amarāvikkhepadiṭṭhi. Ime dhammā āsavāti ime kāmāsavañca bhavāsavañca rāgavasena",
  "atk-abh01a6:101_7": "ekato katvā, saṅkhepato tayo, vitthārato cattāro dhammā āsavā nāma.",
  "atk-abh01a6:102_0": "Yo pana brahmānaṁ vimānakapparukkhaābharaṇesu chandarāgo uppajjati, so kāmāsavo hoti",
  "atk-abh01a6:102_1": "na hotīti? Na hoti. Kasmā? Pañcakāmaguṇikassa rāgassa idheva pahīnattā. Hetugocchakaṁ",
  "atk-abh01a6:102_2": "pana patvā lobho hetu nāma hoti. Ganthagocchakaṁ patvā abhijjhākāyagantho nāma. Kilesagocchakaṁ",
  "atk-abh01a6:102_3": "patvā lobho kileso nāma hoti. Diṭṭhisahajāto pana rāgo kāmāsavo hoti na hotīti? Na",
  "atk-abh01a6:102_4": "hoti; diṭṭhirāgo nāma hoti. Vuttañhetaṁ ‘‘diṭṭhirāgaratte purisapuggale dinnadānaṁ",
  "atk-abh01a6:102_5": "na mahapphalaṁ hoti, na mahānisaṁsa’’nti (paṭi. ma. 1.129).",
  "atk-abh01a6:103_0": "Ime pana āsave kilesapaṭipāṭiyāpi āharituṁ vaṭṭati, maggapaṭipāṭiyāpi. Kilesapaṭipāṭiyā",
  "atk-abh01a6:103_1": "kāmāsavo anāgāmimaggena pahīyati, bhavāsavo arahattamaggena, diṭṭhāsavo sotāpattimaggena,",
  "atk-abh01a6:103_2": "avijjāsavo arahattamaggena. Maggapaṭipāṭiyā sotāpattimaggena diṭṭhāsavo pahīyati,",
  "atk-abh01a6:103_3": "anāgāmimaggena kāmāsavo, arahattamaggena bhavāsavo avijjāsavo cāti.",
  "atk-abh01a6:104_0": "1121. Saṁyojanesu mānaniddese seyyohamasmīti mānoti uttamaṭṭhena ‘ahaṁ seyyo’ti evaṁ",
  "atk-abh01a6:104_1": "uppannamāno. Sadisohamasmīti mānoti samasamaṭṭhena ‘ahaṁ sadiso’ti evaṁ uppannamāno.",
  "atk-abh01a6:104_2": "Hīnohamasmīti mānoti lāmakaṭṭhena ‘ahaṁ hīno’ti evaṁ uppannamāno. Evaṁ seyyamāno",
  "atk-abh01a6:104_3": "sadisamāno hīnamānoti ime tayo mānā tiṇṇaṁ janānaṁ uppajjanti. Seyyassāpi hi ‘ahaṁ",
  "atk-abh01a6:104_4": "seyyo sadiso hīno’ti tayo mānā uppajjanti. Sadisassāpi, hīnassāpi. Tattha seyyassa",
  "atk-abh01a6:104_5": "seyyamānova yāthāvamāno, itare dve ayāthāvamānā. Sadisassa sadisamānova…pe… hīnassa",
  "atk-abh01a6:104_6": "hīnamānova yāthāvamāno, itare dve ayāthāvamānā. Iminā kiṁ kathitaṁ? Ekassa tayo mānā",
  "atk-abh01a6:104_7": "uppajjantīti kathitaṁ. Khuddakavatthuke pana paṭhamakamānabhājanīye eko māno tiṇṇaṁ",
  "atk-abh01a6:104_8": "janānaṁ uppajjatīti kathito.",
  "atk-abh01a6:105_0": "Mānakaraṇavasena māno. Maññanā maññitattanti ākārabhāvaniddesā. Ussitaṭṭhena unnati.",
  "atk-abh01a6:105_1": "Yassuppajjati taṁ puggalaṁ unnāmeti, ukkhipitvā ṭhapetīti unnamo. Samussitaṭṭhena",
  "atk-abh01a6:105_2": "dhajo. Ukkhipanaṭṭhena cittaṁ sampaggaṇhātīti sampaggāho. Ketu vuccati bahūsu dhajesu",
  "atk-abh01a6:105_3": "accuggatadhajo. Mānopi punappunaṁ uppajjamāno aparāpare upādāya accuggataṭṭhena ketu",
  "atk-abh01a6:105_4": "viyāti ‘ketu’. Ketuṁ icchatīti ketukamyaṁ, tassa bhāvo ketukamyatā. Sā pana cittassa,",
  "atk-abh01a6:105_5": "na attano. Tena vuttaṁ – ‘ketukamyatā cittassā’ti. Mānasampayuttañhi cittaṁ ketuṁ",
  "atk-abh01a6:105_6": "icchati. Tassa ca bhāvo ketukamyatā; ketusaṅkhāto mānoti.",
  "atk-abh01a6:106_0": "1126. Issāniddese yā paralābhasakkāragarukāramānanavandanapūjanāsu issāti yā etesu",
  "atk-abh01a6:106_1": "paresaṁ lābhādīsu ‘kiṁ iminā imesa’nti parasampattikhiyyanalakkhaṇā issā. Tattha",
  "atk-abh01a6:106_2": "lābhoti cīvarādīnaṁ catunnaṁ paccayānaṁ paṭilābho. Issukī hi puggalo parassa taṁ",
  "atk-abh01a6:106_3": "lābhaṁ khiyyati, ‘kiṁ imassa iminā’ti na icchati. Sakkāroti tesaṁyeva paccayānaṁ",
  "atk-abh01a6:106_4": "sukatānaṁ sundarānaṁ paṭilābho. Garukāroti garukiriyā, bhāriyakaraṇaṁ. Mānananti",
  "atk-abh01a6:106_5": "manena piyakaraṇaṁ. Vandananti pañcapatiṭṭhitena vandanaṁ. Pūjanāti gandhamālādīhi",
  "atk-abh01a6:106_6": "pūjanā. Issāyanavasena issā. Issākāro issāyanā. Issāyitabhāvo issāyitattaṁ. Usūyādīni issādivevacanāni.",
  "atk-abh01a6:107_0": "Imissā pana issāya khiyyanalakkhaṇaṁ āgārikenāpi anāgārikenāpi dīpetabbaṁ. Āgāriko",
  "atk-abh01a6:107_1": "hi ekacco kasivaṇijjādīsu aññatarena ājīvena attano purisakāraṁ nissāya bhaddakaṁ",
  "atk-abh01a6:107_2": "yānaṁ vā vāhanaṁ vā ratanaṁ vā labhati. Aparo tassa alābhatthiko tena lābhena na",
  "atk-abh01a6:107_3": "tussati. ‘Kadā nu kho esa imāya sampattiyā parihāyitvā kapaṇo hutvā carissatī’ti",
  "atk-abh01a6:107_4": "cintetvā ekena kāraṇena tasmiṁ tāya sampattiyā parihīne attamano hoti. Anāgārikopi",
  "atk-abh01a6:107_5": "eko issāmanako aññaṁ attano sutapariyattiādīni nissāya uppannalābhādisampattiṁ disvā",
  "atk-abh01a6:107_6": "‘kadā nu kho eso imehi lābhādīhi parihāyissatī’ti cintetvā, yadā taṁ ekena kāraṇena",
  "atk-abh01a6:107_7": "parihīnaṁ passati, tadā attamano hoti. Evaṁ parasampattikhiyyanalakkhaṇā ‘issā’ti veditabbā.",
  "atk-abh01a6:108": "1127. Macchariyaniddese vatthuto macchariyadassanatthaṁ ‘pañca macchariyāni āvāsamacchariya’ntiādi vuttaṁ. Tattha āvāse macchariyaṁ āvāsamacchariyaṁ. Sesapadesupi eseva nayo.",
  "atk-abh01a6:109_0": "Āvāso nāma sakalārāmopi pariveṇampi ekovarakopi rattiṭṭhānadivāṭṭhānādīnipi. Tesu",
  "atk-abh01a6:109_1": "vasantā sukhaṁ vasanti paccaye labhanti. Eko bhikkhu vattasampannasseva pesalassa",
  "atk-abh01a6:109_2": "bhikkhuno tattha āgamanaṁ na icchati. Āgatopi ‘khippaṁ gacchatū’ti cinteti. Idaṁ",
  "atk-abh01a6:109_3": "‘āvāsamacchariyaṁ’ nāma. Bhaṇḍanakārakādīnaṁ pana tattha vāsaṁ anicchato āvāsamacchariyaṁ nāma na hoti.",
  "atk-abh01a6:110_0": "Kulanti upaṭṭhākakulampi ñātikulampi. Tattha aññassa upasaṅkamanaṁ anicchato kulamacchariyaṁ",
  "atk-abh01a6:110_1": "hoti. Pāpapuggalassa pana upasaṅkamanaṁ anicchantopi maccharī nāma na hoti. So hi",
  "atk-abh01a6:110_2": "tesaṁ pasādabhedāya paṭipajjati. Pasādaṁ rakkhituṁ samatthasseva pana bhikkhuno tattha",
  "atk-abh01a6:110_3": "upasaṅkamanaṁ anicchanto maccharī nāma hoti.",
  "atk-abh01a6:111_0": "Lābhoti catupaccayalābhova. Taṁ aññasmiṁ sīlavanteyeva labhante ‘mā labhatū’ti cintentassa",
  "atk-abh01a6:111_1": "lābhamacchariyaṁ hoti. Yo pana saddhādeyyaṁ vinipāteti, aparibhogadupparibhogādivasena",
  "atk-abh01a6:111_2": "vināseti, pūtibhāvaṁ gacchantampi aññassa na deti, taṁ disvā ‘sace imaṁ esa na labheyya",
  "atk-abh01a6:111_3": ", añño sīlavā labheyya, paribhogaṁ gaccheyyā’ti cintentassa macchariyaṁ nāma natthi.",
  "atk-abh01a6:112_0": "Vaṇṇo nāma sarīravaṇṇopi guṇavaṇṇopi. Tattha sarīravaṇṇe maccharipuggalo ‘paro pāsādiko",
  "atk-abh01a6:112_1": "rūpavā’ti vutte taṁ na kathetukāmo hoti. Guṇavaṇṇamaccharī sīlena dhutaṅgena paṭipadāya",
  "atk-abh01a6:112_2": "ācārena vaṇṇaṁ na kathetukāmo hoti.",
  "atk-abh01a6:113_0": "Dhammoti pariyattidhammo ca paṭivedhadhammo ca. Tattha ariyasāvakā paṭivedhadhammaṁ",
  "atk-abh01a6:113_1": "na maccharāyanti, attanā paṭividdhadhamme sadevakassa lokassa paṭivedhaṁ icchanti.",
  "atk-abh01a6:113_2": "Taṁ pana paṭivedhaṁ ‘pare jānantū’ti icchanti. Tantidhammeyeva pana dhammamacchariyaṁ",
  "atk-abh01a6:113_3": "nāma hoti. Tena samannāgato puggalo yaṁ guḷhaṁ ganthaṁ vā kathāmaggaṁ vā jānāti taṁ",
  "atk-abh01a6:113_4": "aññaṁ na jānāpetukāmo hoti. Yo pana puggalaṁ upaparikkhitvā dhammānuggahena, dhammaṁ",
  "atk-abh01a6:113_5": "vā upaparikkhitvā puggalānuggahena na deti, ayaṁ dhammamaccharī nāma na hoti.",
  "atk-abh01a6:114_0": "Tattha ekacco puggalo lolo hoti, kālena samaṇo hoti, kālena brāhmaṇo, kālena nigaṇṭho.",
  "atk-abh01a6:114_1": "Yo hi bhikkhu ‘ayaṁ puggalo paveṇiāgataṁ tantiṁ saṇhaṁ sukhumaṁ dhammantaraṁ bhinditvā",
  "atk-abh01a6:114_2": "āluḷissatī’ti na deti, ayaṁ puggalaṁ upaparikkhitvā dhammānuggahena na deti nāma",
  "atk-abh01a6:114_3": ". Yo pana ‘ayaṁ dhammo saṇho sukhumo, sacāyaṁ puggalo gaṇhissati aññaṁ byākaritvā",
  "atk-abh01a6:114_4": "attānaṁ āvikatvā nassissatī’ti na deti, ayaṁ dhammaṁ upaparikkhitvā puggalānuggahena",
  "atk-abh01a6:114_5": "na deti nāma. Yo pana ‘sacāyaṁ imaṁ dhammaṁ gaṇhissati, amhākaṁ samayaṁ bhindituṁ",
  "atk-abh01a6:114_6": "samattho bhavissatī’ti na deti, ayaṁ dhammamaccharī nāma hoti.",
  "atk-abh01a6:115_0": "Imesu pañcasu macchariyesu āvāsamacchariyena tāva yakkho vā peto vā hutvā tasseva",
  "atk-abh01a6:115_1": "āvāsassa saṅkāraṁ sīsena ukkhipitvā vicarati. Kulamacchariyena tasmiṁ kule aññesaṁ",
  "atk-abh01a6:115_2": "dānamānanādīni karonte disvā ‘bhinnaṁ vatidaṁ kulaṁ mamā’ti cintayato lohitampi mukhato",
  "atk-abh01a6:115_3": "uggacchati, kucchivirecanampi hoti, antānipi khaṇḍākhaṇḍāni hutvā nikkhamanti. Lābhamacchariyena",
  "atk-abh01a6:115_4": "saṅghassa vā gaṇassa vā santake lābhe maccharāyitvā puggalikaparibhogaṁ viya paribhuñjitvā",
  "atk-abh01a6:115_5": "yakkho vā peto vā mahāajagaro vā hutvā nibbattati. Sarīravaṇṇaguṇavaṇṇamaccharena",
  "atk-abh01a6:115_6": "pariyattidhammamacchariyena ca attanova vaṇṇaṁ vaṇṇeti, paresaṁ vaṇṇe ‘kiṁ vaṇṇo",
  "atk-abh01a6:115_7": "eso’ti taṁ taṁ dosaṁ vadanto pariyattidhammañca kassaci kiñci adento dubbaṇṇo ceva eḷamūgo ca hoti.",
  "atk-abh01a6:116_0": "Apica āvāsamacchariyena lohagehe paccati. Kulamacchariyena appalābho hoti. Lābhamacchariyena",
  "atk-abh01a6:116_1": "gūthaniraye nibbattati. Vaṇṇamacchariyena bhave bhave nibbattassa vaṇṇo nāma na hoti.",
  "atk-abh01a6:116_2": "Dhammamacchariyena kukkuḷaniraye nibbattatīti.",
  "atk-abh01a6:117_0": "Maccharāyanavasena maccheraṁ. Maccharāyanākāro maccharāyanā. Maccharena ayitassa",
  "atk-abh01a6:117_1": "maccherasamaṅgino bhāvo maccharāyitattaṁ. ‘Mayhameva hontu mā aññassā’ti sabbāpi",
  "atk-abh01a6:117_2": "attano sampattiyo byāpetuṁ na icchatīti viviccho. Vivicchassa bhāvo vevicchaṁ, mudumacchariyassetaṁ",
  "atk-abh01a6:117_3": "nāmaṁ. Kadariyo vuccati anādaro. Tassa bhāvo kadariyaṁ. Thaddhamacchariyassetaṁ nāmaṁ.",
  "atk-abh01a6:117_4": "Tena hi samannāgato puggalo parampi paresaṁ dadamānaṁ nivāreti. Vuttampi cetaṁ –",
  "atk-abh01a6:118": "Kadariyo pāpasaṅkappo, micchādiṭṭhi anādaro;",
  "atk-abh01a6:119": "Dadamānaṁ nivāreti, yācamānāna bhojananti. (saṁ. ni. 1.132);",
  "atk-abh01a6:120_0": "Yācake disvā kaṭukabhāvena cittaṁ añcati saṅkocetīti kaṭukañcuko. Tassa bhāvo kaṭukañcukatā.",
  "atk-abh01a6:120_1": "Aparo nayo – kaṭukañcukatā vuccati kaṭacchuggāho. Samatittikapuṇṇāya hi ukkhaliyā",
  "atk-abh01a6:120_2": "bhattaṁ gaṇhanto sabbatobhāgena saṅkuṭitena aggakaṭacchunā gaṇhāti, pūretvā gahetuṁ",
  "atk-abh01a6:120_3": "na sakkoti; evaṁ maccharipuggalassa cittaṁ saṅkucati. Tasmiṁ saṅkucite kāyopi tatheva",
  "atk-abh01a6:120_4": "saṅkucati, paṭikuṭati, paṭinivattati, na sampasāriyatīti maccheraṁ ‘kaṭukañcukatā’ti vuttaṁ.",
  "atk-abh01a6:121_0": "Aggahitattaṁ cittassāti paresaṁ upakārakaraṇe dānādinā ākārena yathā na sampasāriyati,",
  "atk-abh01a6:121_1": "evaṁ āvaritvā gahitabhāvo cittassa. Yasmā pana maccharipuggalo attano santakaṁ paresaṁ",
  "atk-abh01a6:121_2": "adātukāmo hoti parasantakaṁ gaṇhitukāmo, tasmā ‘idaṁ acchariyaṁ mayhameva hotu, mā",
  "atk-abh01a6:121_3": "aññassā’ti pavattivasenassa attasampattinigūhanalakkhaṇatā attasampattiggahaṇalakkhaṇatā",
  "atk-abh01a6:121_4": "vā veditabbā. Sesaṁ imasmiṁ gocchake uttānatthameva.",
  "atk-abh01a6:122_0": "Imāni pana saṁyojanāni kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā",
  "atk-abh01a6:122_1": "kāmarāgapaṭighasaṁyojanāni anāgāmimaggena pahīyanti, mānasaṁyojanaṁ arahattamaggena,",
  "atk-abh01a6:122_2": "diṭṭhivicikicchāsīlabbataparāmāsā sotāpattimaggena, bhavarāgasaṁyojanaṁ arahattamaggena,",
  "atk-abh01a6:122_3": "issāmacchariyāni sotāpattimaggena, avijjā arahattamaggena. Maggapaṭipāṭiyā diṭṭhivicikicchāsīlabbataparāmāsaissāmacchariyāni",
  "atk-abh01a6:122_4": "sotāpattimaggena pahīyanti, kāmarāgapaṭighā anāgāmimaggena, mānabhavarāgaavijjā arahattamaggenāti.",
  "atk-abh01a6:123_0": "1140. Ganthagocchake nāmakāyaṁ gantheti, cutipaṭisandhivasena vaṭṭasmiṁ ghaṭetīti",
  "atk-abh01a6:123_1": "kāyagantho. Sabbaññubhāsitampi paṭikkhipitvā sassato loko idameva saccaṁ moghamaññanti",
  "atk-abh01a6:123_2": "iminā ākārena abhinivisatīti idaṁsaccābhiniveso. Yasmā pana abhijjhākāmarāgānaṁ viseso",
  "atk-abh01a6:123_3": "atthi, tasmā abhijjhākāyaganthassa padabhājane ‘‘yo kāmesu kāmacchando kāmarāgo’’ti",
  "atk-abh01a6:123_4": "avatvā yo rāgo sārāgotiādi vuttaṁ. Iminā yaṁ heṭṭhā vuttaṁ ‘brahmānaṁ vimānādīsu",
  "atk-abh01a6:123_5": "chandarāgo kāmāsavo na hoti, ganthagocchakaṁ patvā abhijjhākāyagantho hotī’ti taṁ",
  "atk-abh01a6:123_6": "suvuttanti veditabbaṁ. Parato kilesagocchakepi eseva nayo. Ṭhapetvā sīlabbataparāmāsanti",
  "atk-abh01a6:123_7": "idaṁ yasmā sīlabbataparāmāso ‘idameva sacca’ntiādinā ākārena nābhinivisati, ‘sīlena",
  "atk-abh01a6:123_8": "suddhī’tiādinā eva pana abhinivisati, tasmā micchādiṭṭhibhūtampi taṁ paṭikkhipanto ‘ṭhapetvā’ti āha.",
  "atk-abh01a6:124_0": "1162. Nīvaraṇagocchakassa thinamiddhaniddese cittassa akallatāti cittassa gilānabhāvo.",
  "atk-abh01a6:124_1": "Gilāno hi akallakoti vuccati. Vinayepi vuttaṁ – ‘‘nāhaṁ, bhante, akallako’’ti (pārā.",
  "atk-abh01a6:124_2": "151). Akammaññatāti cittagelaññasaṅkhātova akammaññatākāro. Olīyanāti olīyanākāro.",
  "atk-abh01a6:124_3": "Iriyāpathikacittañhi iriyāpathaṁ sandhāretuṁ asakkontaṁ, rukkhe vagguli viya, khīle",
  "atk-abh01a6:124_4": "laggitaphāṇitavārako viya ca, olīyati. Tassa taṁ ākāraṁ sandhāya olīyanāti vuttaṁ.",
  "atk-abh01a6:124_5": "Dutiyapadaṁ upasaggavasena vaḍḍhitaṁ. Līnanti avipphārikatāya paṭikuṭitaṁ. Itare",
  "atk-abh01a6:124_6": "dve ākārabhāvaniddesā. Thinanti sappipiṇḍo viya avipphārikatāya ghanabhāvena ṭhitaṁ.",
  "atk-abh01a6:124_7": "Thiyanāti ākāraniddeso. Thiyitabhāvo thiyitattaṁ, avipphāravaseneva thaddhatāti attho.",
  "atk-abh01a6:125_0": "1163.Kāyassāti khandhattayasaṅkhātassa nāmakāyassa. Akallatā akammaññatāti heṭṭhā",
  "atk-abh01a6:125_1": "vuttanayameva. Megho viya ākāsaṁ kāyaṁ onayhatīti onāho. Sabbatobhāgena onāho pariyonāho.",
  "atk-abh01a6:125_2": "Abbhantare samorundhatīti antosamorodho. Yathā hi nagare rundhitvā gahite manussā",
  "atk-abh01a6:125_3": "bahi nikkhamituṁ na labhanti, evampi middhena samoruddhā dhammā vipphāravasena nikkhamituṁ",
  "atk-abh01a6:125_4": "na labhanti. Tasmā antosamorodhoti vuttaṁ. Medhatīti middhaṁ; akammaññabhāvena vihiṁsatīti",
  "atk-abh01a6:125_5": "attho. Supanti tenāti soppaṁ. Akkhidalādīnaṁ pacalabhāvaṁ karotīti pacalāyikā. Supanā",
  "atk-abh01a6:125_6": "supitattanti ākārabhāvaniddesā. Yaṁ pana tesaṁ purato soppapadaṁ tassa punavacane",
  "atk-abh01a6:125_7": "kāraṇaṁ vuttameva. Idaṁ vuccati thinamiddhanīvaraṇanti idaṁ thinañca middhañca ekato",
  "atk-abh01a6:125_8": "katvā āvaraṇaṭṭhena thinamiddhanīvaraṇanti vuccati. Yaṁ yebhuyyena sekkhaputhujjanānaṁ",
  "atk-abh01a6:125_9": "niddāya pubbabhāgaaparabhāgesu uppajjati taṁ arahattamaggena samucchijjati. Khīṇāsavānaṁ",
  "atk-abh01a6:125_10": "pana karajakāyassa dubbalabhāvena bhavaṅgotaraṇaṁ hoti, tasmiṁ asammisse vattamāne",
  "atk-abh01a6:125_11": "te supanti, sā nesaṁ niddā nāma hoti. Tenāha bhagavā – ‘‘abhijānāmi kho panāhaṁ,",
  "atk-abh01a6:125_12": "aggivessana, gimhānaṁ pacchime māse catugguṇaṁ saṅghāṭiṁ paññapetvā dakkhiṇena passena",
  "atk-abh01a6:125_13": "sato sampajāno niddaṁ okkamitā’’ti (ma. ni. 1.387). Evarūpo panāyaṁ karajakāyassa",
  "atk-abh01a6:125_14": "dubbalabhāvo na maggavajjho, upādinnakepi anupādinnakepi labbhati. Upādinnake labbhamāno",
  "atk-abh01a6:125_15": "yadā khīṇāsavo dīghamaggaṁ gato hoti, aññataraṁ vā pana kammaṁ katvā kilanto, evarūpe",
  "atk-abh01a6:125_16": "kāle labbhati. Anupādinnake labbhamāno paṇṇapupphesu labbhati. Ekaccānañhi rukkhānaṁ",
  "atk-abh01a6:125_17": "paṇṇāni sūriyātapena pasāriyanti rattiṁ paṭikuṭanti, padumapupphādīni sūriyātapena",
  "atk-abh01a6:125_18": "pupphanti, rattiṁ puna paṭikuṭanti . Idaṁ pana middhaṁ akusalattā khīṇāsavānaṁ na hotīti.",
  "atk-abh01a6:126_0": "Tattha siyā – ‘‘na middhaṁ akusalaṁ. Kasmā? Rūpattā. Rūpañhi abyākataṁ. Idañca rūpaṁ.",
  "atk-abh01a6:126_1": "Tenevettha ‘kāyassa akallatā akammaññatā’ti kāyaggahaṇaṁ kata’’nti. Yadi ‘kāyassā’ti",
  "atk-abh01a6:126_2": "vuttamattenevetaṁ rūpaṁ, kāyapassaddhādayopi dhammā rūpameva bhaveyyuṁ. ‘Sukhañca",
  "atk-abh01a6:126_3": "kāyena paṭisaṁvedeti’ (dha. sa. 163; dī. ni. 1.230) ‘kāyena ceva paramasaccaṁ sacchikarotī’ti",
  "atk-abh01a6:126_4": "(ma. ni. 2.183; a. ni. 4.113) sukhapaṭisaṁvedanaparamatthasaccasacchikaraṇānipi rūpakāyeneva",
  "atk-abh01a6:126_5": "siyuṁ. Tasmā na vattabbametaṁ ‘rūpaṁ middha’nti. Nāmakāyo hettha kāyo nāma. Yadi",
  "atk-abh01a6:126_6": "nāmakāyo, atha kasmā ‘soppaṁ pacalāyikā’ti vuttaṁ? Na hi nāmakāyo supati, na ca pacalāyatīti.",
  "atk-abh01a6:126_7": "‘Liṅgādīni viya indriyassa, tassa phalattā. Yathā hi ‘itthiliṅgaṁ itthinimittaṁ itthikuttaṁ",
  "atk-abh01a6:126_8": "itthākappo’ti imāni liṅgādīni itthindriyassa phalattā vuttāni, evaṁ imassāpi nāmakāyagelaññasaṅkhātassa",
  "atk-abh01a6:126_9": "middhassa phalattā soppādīni vuttāni. Middhe hi sati tāni hontīti. Phalūpacārena,",
  "atk-abh01a6:126_10": "middhaṁ arūpampi samānaṁ ‘soppaṁ pacalāyikā supanā supitatta’nti vuttaṁ.",
  "atk-abh01a6:127_0": "‘Akkhidalādīnaṁ pacalabhāvaṁ karotīti pacalāyikā’ti vacanatthenāpi cāyamattho sādhitoyevāti",
  "atk-abh01a6:127_1": "na rūpaṁ middhaṁ. Onāhādīhipi cassa arūpabhāvo dīpitoyeva. Na hi rūpaṁ nāmakāyassa",
  "atk-abh01a6:127_2": "‘onāho pariyonāho antosamorodho’ hotīti. ‘Nanu ca imināva kāraṇenetaṁ rūpaṁ? Na hi",
  "atk-abh01a6:127_3": "arūpaṁ kassaci onāho, na pariyonāho, na antosamorodho hotī’ti. Yadi evaṁ, āvaraṇampi",
  "atk-abh01a6:127_4": "na bhaveyya. Tasmā. Yathā kāmacchandādayo arūpadhammā āvaraṇaṭṭhena nīvaraṇā, evaṁ",
  "atk-abh01a6:127_5": "imassāpi onāhanādiatthena onāhāditā veditabbā. Apica ‘‘pañca nīvaraṇe pahāya cetaso",
  "atk-abh01a6:127_6": "upakkilese paññāya dubbalīkaraṇe’’ti (dī. ni. 2.146; saṁ. ni. 5.233) vacanatopetaṁ",
  "atk-abh01a6:127_7": "arūpaṁ. Na hi rūpaṁ cittupakkileso, na paññāya dubbalīkaraṇaṁ hotīti.",
  "atk-abh01a6:128": "Kasmā na hoti? Nanu vuttaṁ –",
  "atk-abh01a6:129": "‘‘Santi, bhikkhave, eke samaṇabrāhmaṇā suraṁ pivanti merayaṁ, surāmerayapānā appaṭiviratā, ayaṁ, bhikkhave, paṭhamo samaṇabrāhmaṇānaṁ upakkileso’’ti (a. ni. 4.50).",
  "atk-abh01a6:130_0": "Aparampi vuttaṁ ‘‘cha khome, gahapatiputta, ādīnavā surāmerayamajjapamādaṭṭhānānuyoge",
  "atk-abh01a6:130_1": "– sandiṭṭhikā dhanajāni, kalahappavaḍḍhanī, rogānaṁ āyatanaṁ, akittisañjananī, kopīnanidaṁsanī,",
  "atk-abh01a6:130_2": "paññāya dubbalīkaraṇītveva chaṭṭhaṁ padaṁ bhavatī’’ti (dī. ni. 3.248). Paccakkhatopi",
  "atk-abh01a6:130_3": "cetaṁ siddhameva. Yathā majje udaragate, cittaṁ saṁkilissati, paññā dubbalā hoti,",
  "atk-abh01a6:130_4": "tasmā majjaṁ viya middhampi cittasaṁkileso ceva paññāya dubbalīkaraṇañca siyāti.",
  "atk-abh01a6:130_5": "Na, paccayaniddesato. Yadi hi majjaṁ saṁkileso bhaveyya, so ‘‘ime pañca nīvaraṇe",
  "atk-abh01a6:130_6": "pahāya cetaso upakkilese’’ti (ma. ni. 1.297) vā, ‘‘evameva kho, bhikkhave, pañcime",
  "atk-abh01a6:130_7": "cittassa upakkilesā, yehi upakkilesehi upakkiliṭṭhaṁ cittaṁ na ceva mudu hoti, na",
  "atk-abh01a6:130_8": "ca kammaniyaṁ, na ca pabhassaraṁ, pabhaṅgu ca, na ca sammā samādhiyati āsavānaṁ khayāya.",
  "atk-abh01a6:130_9": "Katame pañca? Kāmacchando, bhikkhave, cittassa upakkileso’’ti (saṁ. ni. 5.214) vā,",
  "atk-abh01a6:130_10": "‘‘katame ca, bhikkhave, cittassa upakkilesā? Abhijjhā visamalobho cittassa upakkileso’’ti",
  "atk-abh01a6:130_11": "(ma. ni. 1.71) vā – evamādīsu upakkilesaniddesesu niddesaṁ āgaccheyya. Yasmā pana",
  "atk-abh01a6:130_12": "tasmiṁ pīte upakkilesā uppajjanti ye cittasaṁkilesā ceva paññāya ca dubbalīkaraṇā",
  "atk-abh01a6:130_13": "honti, tasmā taṁ tesaṁ paccayattā paccayaniddesato evaṁ vuttaṁ. Middhaṁ pana sayameva",
  "atk-abh01a6:130_14": "cittassa saṁkileso ceva paññāya dubbalīkaraṇañcāti arūpameva middhaṁ.",
  "atk-abh01a6:131_0": "Kiñca bhiyyo? Sampayogavacanato. ‘‘Thinamiddhanīvaraṇaṁ avijjānīvaraṇena nīvaraṇañceva",
  "atk-abh01a6:131_1": "nīvaraṇasampayuttañcā’’ti (dha. sa. 1176) hi vuttaṁ. Tasmā sampayogavacanato nayidaṁ",
  "atk-abh01a6:131_2": "rūpaṁ. Na hi rūpaṁ sampayuttasaṅkhyaṁ labhatīti. Athāpi siyā – ‘yathālābhavasenetaṁ",
  "atk-abh01a6:131_3": "vuttaṁ. Yathā hi ‘‘sippisambukampi sakkharakathalampi macchagumbampi carantampi tiṭṭhantampī’’ti",
  "atk-abh01a6:131_4": "(dī. ni. 1.249; ma. ni. 1.433) evaṁ ekato katvā yathālābhavasena vuttaṁ. Sakkharakathalañhi",
  "atk-abh01a6:131_5": "tiṭṭhati yeva na carati, itaradvayaṁ tiṭṭhatipi caratipi. Evamidhāpi middhaṁ nīvaraṇameva,",
  "atk-abh01a6:131_6": "na sampayuttaṁ , thinaṁ nīvaraṇampi sampayuttampīti sabbaṁ ekato katvā yathālābhavasena",
  "atk-abh01a6:131_7": "‘‘nīvaraṇañceva nīvaraṇasampayuttañcā’’ti vuttaṁ. Middhaṁ pana yathā sakkharakathalaṁ",
  "atk-abh01a6:131_8": "tiṭṭhateva na carati, evaṁ nīvaraṇameva, na sampayuttaṁ. Tasmā rūpameva middhanti.",
  "atk-abh01a6:131_9": "Na, rūpabhāvāsiddhito. Sakkharakathalañhi na caratīti vināpi suttena siddhaṁ. Tasmā",
  "atk-abh01a6:131_10": "tattha yathālābhavasenattho hotu . Middhaṁ pana rūpanti asiddhametaṁ. Na sakkā tassa",
  "atk-abh01a6:131_11": "iminā suttena rūpabhāvo sādhetunti middhassa rūpabhāvāsiddhito na idaṁ yathālābhavasena",
  "atk-abh01a6:131_12": "vuttanti arūpameva middhaṁ.",
  "atk-abh01a6:132_0": "Kiñca bhiyyo? ‘Cattattā’tiādivacanato. Vibhaṅgasmiñhi ‘‘vigatathinamiddhoti tassa",
  "atk-abh01a6:132_1": "thinamiddhassa cattattā vantattā muttattā pahīnattā paṭinissaṭṭhattā, tena vuccati",
  "atk-abh01a6:132_2": "vigatathinamiddho’’ti (vibha. 547) ca, ‘‘idaṁ cittaṁ imamhā thinamiddhā sodheti visodheti",
  "atk-abh01a6:132_3": "parisodheti moceti vimoceti parimoceti, tena vuccati thinamiddhā cittaṁ parisodheti’’",
  "atk-abh01a6:132_4": "cāti (vibha. 551) – evaṁ ‘cattattā’tiādi vuttaṁ. Na ca ‘rūpaṁ’ evaṁ vuccati, tasmāpi",
  "atk-abh01a6:132_5": "arūpameva middhanti. Na, cittajassāsambhavavacanato. Tividhañhi middhaṁ – cittajaṁ",
  "atk-abh01a6:132_6": "utujaṁ āhārajañca. Tasmā yaṁ tattha cittajaṁ tassa vibhaṅge jhānacittehi asambhavo",
  "atk-abh01a6:132_7": "vutto, na arūpabhāvo sādhitoti rūpameva middhanti. Na, rūpabhāvāsiddhitova. Middhassa",
  "atk-abh01a6:132_8": "hi rūpabhāve siddhe sakkā etaṁ laddhuṁ. Tattha cittajassāsambhavo vutto. So eva ca",
  "atk-abh01a6:132_9": "na sijjhatīti arūpameva middhaṁ.",
  "atk-abh01a6:133_0": "Kiñca bhiyyo? Pahānavacanato. Bhagavatā hi ‘‘cha, bhikkhave, dhamme pahāya bhabbo",
  "atk-abh01a6:133_1": "paṭhamajjhānaṁ upasampajja viharituṁ; katame cha? Kāmacchandaṁ, byāpādaṁ, thinamiddhaṁ,",
  "atk-abh01a6:133_2": "uddhaccaṁ, kakkuccaṁ, vicikicchaṁ; kāmesu kho panassa ādīnavo sammapaññāya sudiṭṭho",
  "atk-abh01a6:133_3": "hotī’’ti (a. ni. 6.73) ca, ‘‘ime pañca nīvaraṇe pahāya balavatiyā paññāya attatthaṁ",
  "atk-abh01a6:133_4": "vā paratthaṁ vā ñassatī’’ti (a. ni. 5.51) ca ādīsu middhassāpi pahānaṁ vuttaṁ. Na",
  "atk-abh01a6:133_5": "ca rūpaṁ pahātabbaṁ. Yathāha – ‘‘rūpakkhandho abhiññeyyo, pariññeyyo, na pahātabbo,",
  "atk-abh01a6:133_6": "na bhāvetabbo na sacchikātabbo’’ti (vibha. 1031) imassāpi pahānavacanato arūpameva",
  "atk-abh01a6:133_7": "middhanti. Na, rūpassāpi pahānavacanato. ‘‘Rūpaṁ, bhikkhave, na tumhākaṁ, taṁ pajahathā’’ti",
  "atk-abh01a6:133_8": "(ma. ni. 1.247; saṁ. ni. 3.33). Ettha hi rūpassāpi pahānaṁ vuttameva. Tasmā akāraṇametanti.",
  "atk-abh01a6:133_9": "Na, aññathā vuttattā. Tasmiñhi sutte ‘‘yo, bhikkhave, rūpe chandarāgavinayo taṁ tattha",
  "atk-abh01a6:133_10": "pahāna’’nti (saṁ. ni. 3.25) evaṁ chandarāgappahānavasena rūpassa pahānaṁ vuttaṁ,",
  "atk-abh01a6:133_11": "na yathā ‘‘cha dhamme pahāya pañca nīvaraṇe pahāyā’’ti evaṁ pahātabbameva vuttanti,",
  "atk-abh01a6:133_12": "aññathā vuttattā, na rūpaṁ middhaṁ. Tasmā yānetāni ‘‘so ime pañca nīvaraṇe pahāya",
  "atk-abh01a6:133_13": "cetaso upakkilese’’tiādīni suttāni vuttāni, etehi ceva aññehi ca suttehi arūpameva",
  "atk-abh01a6:133_14": "middhanti veditabbaṁ. Tathā hi –",
  "atk-abh01a6:134_0": "‘‘Pañcime, bhikkhave, āvaraṇā nīvaraṇā cetaso ajjhāruhā paññāya dubbalīkaraṇā. Katame",
  "atk-abh01a6:134_1": "pañca? Kāmacchando, bhikkhave, āvaraṇo nīvaraṇo…pe… thinamiddhaṁ, bhikkhave, āvaraṇaṁ",
  "atk-abh01a6:134_2": "nīvaraṇaṁ cetaso ajjhāruhaṁ paññāya dubbalīkaraṇa’’nti (saṁ. ni. 5.220) ca, ‘‘thinamiddhanīvaraṇaṁ,",
  "atk-abh01a6:134_3": "bhikkhave, andhakaraṇaṁ acakkhukaraṇaṁ aññāṇakaraṇaṁ paññānirodhikaṁ vighātapakkhikaṁ",
  "atk-abh01a6:134_4": "anibbānasaṁvattanika’’nti (saṁ. ni. 5.221) ca, ‘‘evameva kho, brāhmaṇa, yasmiṁ samaye",
  "atk-abh01a6:134_5": "thinamiddhapariyuṭṭhitena cetasā viharati thinamiddhaparetenā’’ti (saṁ. ni. 5.236)",
  "atk-abh01a6:134_6": "ca, ‘‘ayoniso, bhikkhave, manasikaroto anuppanno ceva kāmacchando uppajjati…pe… anuppannañceva",
  "atk-abh01a6:134_7": "thinamiddhaṁ uppajjatī’’ti (saṁ. ni. 5.216) ca, ‘‘kevalohāyaṁ, bhikkhave, akusalarāsi",
  "atk-abh01a6:134_8": "yadidaṁ pañca nīvaraṇā’’ti (saṁ. ni. 5.371) ca –",
  "atk-abh01a6:135_0": "Evamādīni ca anekāni etassa arūpabhāvajotakāneva suttāni vuttāni. Yasmā cetaṁ arūpaṁ",
  "atk-abh01a6:135_1": "tasmā āruppepi uppajjati. Vuttañhetaṁ mahāpakaraṇe paṭṭhāne – ‘‘nīvaraṇaṁ dhammaṁ",
  "atk-abh01a6:135_2": "paṭicca nīvaraṇo dhammo uppajjati, na purejātapaccayā’’ti etassa vibhaṅge ‘‘āruppe",
  "atk-abh01a6:135_3": "kāmacchandanīvaraṇaṁ paṭicca thinamiddhaṁ… uddhaccaṁ avijjānīvaraṇa’’nti (paṭṭhā.",
  "atk-abh01a6:135_4": "3.8.8) sabbaṁ vitthāretabbaṁ. Tasmā sanniṭṭhānamettha gantabbaṁ arūpameva middhanti.",
  "atk-abh01a6:136_0": "1166. Kukkuccaniddese akappiye kappiyasaññitātiādīni mūlato kukkuccadassanatthaṁ",
  "atk-abh01a6:136_1": "vuttāni. Evaṁsaññitāya hi kate vītikamme, niṭṭhite vatthujjhācāre, puna sañjātasatinopi",
  "atk-abh01a6:136_2": "‘duṭṭhu mayā kata’nti evaṁ anutappamānassa pacchānutāpavasenetaṁ uppajjati. Tena",
  "atk-abh01a6:136_3": "taṁ mūlato dassetuṁ ‘akappiye kappiyasaññitā’tiādi vuttaṁ. Tattha akappiyabhojanaṁ",
  "atk-abh01a6:136_4": "kappiyasaññī hutvā paribhuñjati, akappiyamaṁsaṁ kappiyamaṁsasaññī hutvā, acchamaṁsaṁ",
  "atk-abh01a6:136_5": "sūkaramaṁsanti, dīpimaṁsaṁ vā migamaṁsanti khādati; kāle vītivatte kālasaññāya, pavāretvā",
  "atk-abh01a6:136_6": "appavāritasaññāya, pattasmiṁ raje patite paṭiggahitasaññāya bhuñjati – evaṁ ‘akappiye",
  "atk-abh01a6:136_7": "kappiyasaññāya’ vītikkamaṁ karoti nāma. Sūkaramaṁsaṁ pana acchamaṁsasaññāya khādamāno,",
  "atk-abh01a6:136_8": "kāle ca vikālasaññāya bhuñjamāno ‘kappiye akappiyasaññitāya’ vītikkamaṁ karoti nāma.",
  "atk-abh01a6:136_9": "Anavajjaṁ pana kiñcideva vajjasaññitāya, vajjañca anavajjasaññitāya karonto ‘anavajje",
  "atk-abh01a6:136_10": "vajjasaññāya vajje ca anavajjasaññāya’ vītikkamaṁ karoti nāma. Yasmā panetaṁ ‘‘akataṁ",
  "atk-abh01a6:136_11": "vata me kalyāṇaṁ, akataṁ kusalaṁ, akataṁ bhīruttāṇaṁ, kataṁ pāpaṁ, kataṁ luddaṁ,",
  "atk-abh01a6:136_12": "kataṁ kibbisa’’nti evaṁ anavajje vajjasaññitāyapi kate vītikkame uppajjati, tasmāssa",
  "atk-abh01a6:136_13": "aññampi vatthuṁ anujānanto yaṁ evarūpantiādimāha.",
  "atk-abh01a6:137_0": "Tattha kukkuccapadaṁ vuttatthameva. Kukkuccāyanākāro kukkuccāyanā. Kukkuccena ayitassa",
  "atk-abh01a6:137_1": "bhāvo kukkuccāyitattaṁ. Cetaso vippaṭisāroti ettha katākatassa sāvajjānavajjassa",
  "atk-abh01a6:137_2": "vā abhimukhagamanaṁ ‘vippaṭisāro’ nāma. Yasmā pana so kataṁ vā pāpaṁ akataṁ na karoti,",
  "atk-abh01a6:137_3": "akataṁ vā kalyāṇaṁ kataṁ na karoti, tasmā virūpo kucchito vā paṭisāroti ‘vippaṭisāro’.",
  "atk-abh01a6:137_4": "So pana cetaso, na sattassāti ñāpanatthaṁ ‘cetaso’ vippaṭisāroti vuttaṁ. Ayamassa",
  "atk-abh01a6:137_5": "sabhāvaniddeso. Uppajjamānaṁ pana kukkuccaṁ āraggamiva kaṁsapattaṁ manaṁ vilikhamānameva",
  "atk-abh01a6:137_6": "uppajjati, tasmā manovilekhoti vuttaṁ. Ayamassa kiccaniddeso. Yaṁ pana vinaye ‘‘atha",
  "atk-abh01a6:137_7": "kho āyasmā sāriputto bhagavatā paṭikkhittaṁ anuvasitvā anuvasitvā āvasathapiṇḍaṁ",
  "atk-abh01a6:137_8": "paribhuñjitu’’nti kukkuccāyanto na paṭiggahesīti (pāci. 204) kukkuccaṁ āgataṁ, na",
  "atk-abh01a6:137_9": "taṁ nīvaraṇaṁ. Na hi arahato ‘duṭṭhu mayā idaṁ kata’nti evaṁ anutāpo atthi. Nīvaraṇapatirūpakaṁ",
  "atk-abh01a6:137_10": "panetaṁ ‘kappati na kappatī’ti vīmaṁsanasaṅkhātaṁ vinayakukkuccaṁ nāma.",
  "atk-abh01a6:138_0": "1176.‘‘Katame dhammā nīvaraṇā ceva nīvaraṇasampayuttā cā’’ti padassa niddese yasmā",
  "atk-abh01a6:138_1": "thinamiddhaṁ aññamaññaṁ na vijahati, tasmā thinamiddhanīvaraṇaṁ avijjānīvaraṇena",
  "atk-abh01a6:138_2": "nīvaraṇañceva nīvaraṇasampayuttañcāti abhinditvā vuttaṁ. Yasmā pana uddhacce satipi",
  "atk-abh01a6:138_3": "kukkuccassa abhāvā kukkuccena vināpi uddhaccaṁ uppajjati, tasmā taṁ bhinditvā vuttaṁ.",
  "atk-abh01a6:138_4": "Yañca yena sampayogaṁ na gacchati, taṁ na yojitanti veditabbaṁ.",
  "atk-abh01a6:139_0": "Ime pana nīvaraṇe kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā",
  "atk-abh01a6:139_1": "kāmacchandabyāpādā anāgāmimaggena pahīyanti, thinamiddhuddhaccāni arahattamaggena,",
  "atk-abh01a6:139_2": "kukkuccavicikicchā sotāpattimaggena, avijjā arahattamaggena. Maggapaṭipāṭiyā sotāpattimaggena",
  "atk-abh01a6:139_3": "kukkuccavicikicchā pahīyanti, anāgāmimaggena kāmacchandabyāpādā, arahattamaggena",
  "atk-abh01a6:139_4": "thinamiddhuddhaccāvijjāti.",
  "atk-abh01a6:140": "1182. Parāmāsagocchake te dhamme ṭhapetvāti pucchāsabhāgena bahuvacanaṁ kataṁ.",
  "atk-abh01a6:141_0": "1219. Upādānaniddese vatthusaṅkhātaṁ kāmaṁ upādiyatīti kāmupādānaṁ kāmo ca so upādānañcātipi",
  "atk-abh01a6:141_1": "kāmupādānaṁ. Upādānanti daḷhaggahaṇaṁ. Daḷhattho hi ettha upasaddo upāyāsaupakaṭṭhādīsu",
  "atk-abh01a6:141_2": "viya. Tathā diṭṭhi ca sā upādānañcāti diṭṭhupādānaṁ. Diṭṭhiṁ upādiyatīti diṭṭhupādānaṁ.",
  "atk-abh01a6:141_3": "‘Sassato attā ca loko cā’tiādīsu (dī. ni. 1.31) hi purimadiṭṭhiṁ uttaradiṭṭhi upādiyahi.",
  "atk-abh01a6:141_4": "Tathā sīlabbataṁ upādiyatīti sīlabbatupādānaṁ. Sīlabbatañca taṁ upādānañcātipi sīlabbatupādānaṁ.",
  "atk-abh01a6:141_5": "Gosīlagovatādīni hi ‘evaṁ suddhī’ti abhinivesato sayameva upādānāni. Tathā, vadanti",
  "atk-abh01a6:141_6": "etenāti ‘vādo’; upādiyanti etenāti ‘upādānaṁ’. Kiṁ vadanti, upādiyanti vā? Attānaṁ.",
  "atk-abh01a6:141_7": "Attano vādupādānaṁ attavādupādānaṁ; ‘attavādamattameva vā attā’ti upādiyanti etenāti attavādupādānaṁ.",
  "atk-abh01a6:142_0": "1220.Yo kāmesu kāmacchandoti etthāpi vatthukāmāva anavasesato kāmāti adhippetā. Tasmā",
  "atk-abh01a6:142_1": "vatthukāmesu kāmacchando idha kāmupādānanti anāgāminopi taṁ siddhaṁ hoti. Pañcakāmaguṇavatthuko",
  "atk-abh01a6:142_2": "panassa kāmarāgova natthīti.",
  "atk-abh01a6:143_0": "1221. Diṭṭhupādānaniddese natthi dinnanti. Dinnaṁ nāma atthi, sakkā kassaci kiñci",
  "atk-abh01a6:143_1": "dātunti jānāti; dinnassa pana phalaṁ vipāko natthīti gaṇhāti. Natthi yiṭṭhanti. Yiṭṭhaṁ",
  "atk-abh01a6:143_2": "vuccati mahāyāgo. Taṁ yajituṁ sakkāti jānāti; yiṭṭhassa pana phalaṁ vipāko natthīti",
  "atk-abh01a6:143_3": "gaṇhāti. Natthi hutanti āhunapāhunamaṅgalakiriyā. Taṁ kātuṁ sakkāti jānāti; tassa",
  "atk-abh01a6:143_4": "pana phalaṁ vipāko natthīti gaṇhāti. Natthi, sukatadukkaṭānanti ettha dasa kusalakammapathā",
  "atk-abh01a6:143_5": "sukatakammāni nāma. Dasa akusalakammapathā dukkaṭakammāni nāma. Tesaṁ atthibhāvaṁ",
  "atk-abh01a6:143_6": "jānāti phalaṁ vipāko pana natthīti gaṇhāti. Natthi ayaṁ lokoti paraloke ṭhito imaṁ",
  "atk-abh01a6:143_7": "lokaṁ natthīti gaṇhāti. Natthi paralokoti idha loke ṭhito paralokaṁ natthīti gaṇhāti.",
  "atk-abh01a6:143_8": "Natthi mātā natthi pitāti mātāpitūnaṁ atthibhāvaṁ jānāti, tesu katapaccayena koci",
  "atk-abh01a6:143_9": "phalaṁ vipāko natthīti gaṇhāti. Natthi sattā opapātikāti cavanakaupapajjanakā sattā",
  "atk-abh01a6:143_10": "natthīti gaṇhāti. Sammaggatā sammā paṭipannāti anulomapaṭipadaṁ paṭipannā dhammikasamaṇabrāhmaṇā",
  "atk-abh01a6:143_11": "lokasmiṁ natthīti gaṇhāti. Ye imañca lokaṁ parañca lokaṁ sayaṁ abhiññā sacchikatvā",
  "atk-abh01a6:143_12": "pavedentīti imañca lokaṁ parañca lokaṁ attanāva abhivisiṭṭhena ñāṇena ñatvā pavedanasamattho",
  "atk-abh01a6:143_13": "sabbaññū buddho nāma natthīti gaṇhāti.",
  "atk-abh01a6:144_0": "Imāni pana upādānāni kilesapaṭipāṭiyāpi āharituṁ vaṭṭati maggapaṭipāṭiyāpi. Kilesapaṭipāṭiyā",
  "atk-abh01a6:144_1": "kāmupādānaṁ catūhi maggehi pahīyati, sesāni tīṇi sotāpattimaggena. Maggapaṭipāṭiyā",
  "atk-abh01a6:144_2": "sotāpattimaggena diṭṭhupādānādīni pahīyanti, catūhi maggehi kāmupādānanti.",
  "atk-abh01a6:145_0": "1235. Kilesagocchake kilesā eva kilesavatthūni. Vasanti vā ettha akhīṇāsavā sattā",
  "atk-abh01a6:145_1": "lobhādīsu patiṭṭhitattāti ‘vatthūni’. Kilesā ca te tappatiṭṭhānaṁ sattānaṁ vatthūni",
  "atk-abh01a6:145_2": "cāti ‘kilesavatthūni’. Yasmā cettha anantarapaccayādibhāvena uppajjamānā kilesāpi",
  "atk-abh01a6:145_3": "vasanti eva nāma, tasmā kilesānaṁ vatthūnītipi ‘kilesavatthūni’.",
  "atk-abh01a6:146_0": "1236.Tattha katamo lobho? Yo rāgo sārāgoti ayaṁ pana lobho hetugocchake ganthagocchake",
  "atk-abh01a6:146_1": "imasmiṁ kilesagocchaketi tīsu ṭhānesu atirekapadasatena niddiṭṭho. Āsavasaṁyojanaoghayoganīvaraṇaupādānagocchakesu",
  "atk-abh01a6:146_2": "aṭṭhahi aṭṭhahi padehi niddiṭṭho. Svāyaṁ atirekapadasatena niddiṭṭhaṭṭhānepi aṭṭhahi",
  "atk-abh01a6:146_3": "aṭṭhahi padehi niddiṭṭhaṭṭhānepi nippadesatova gahitoti veditabbo. Tesu hetuganthanīvaraṇaupādānakilesagocchakesu",
  "atk-abh01a6:146_4": "catumaggavajjhā taṇhā ekeneva koṭṭhāsena ṭhitā. Āsavasaṁyojanaoghayogesu catumaggavajjhāpi",
  "atk-abh01a6:146_5": "dve koṭṭhāsā hutvā ṭhitā. Kathaṁ? Āsavesu kāmāsavo bhavāsavoti, saṁyojanesu kāmarāgasaṁyojanaṁ",
  "atk-abh01a6:146_6": "bhavarāgasaṁyojananti, oghesu kāmogho bhavoghoti, yogesu kāmayogo bhavayogoti.",
  "atk-abh01a6:147_0": "Imāni pana kilesavatthūni kilesapaṭipāṭiyāpi āharituṁ vaṭṭati maggapaṭipāṭiyāpi.",
  "atk-abh01a6:147_1": "Kilesapaṭipāṭiyā lobho catūhi maggehi pahīyati, doso anāgāmimaggena, mohamānā arahattamaggena,",
  "atk-abh01a6:147_2": "diṭṭhivicikicchā sotāpattimaggena, thinādīni arahattamaggena. Maggapaṭipāṭiyā sotāpattimaggena",
  "atk-abh01a6:147_3": "diṭṭhivicikicchā pahīyanti, anāgāmimaggena doso, arahattamaggena sesā sattāti.",
  "atk-abh01a6:148_0": "1287. Kāmāvacaraniddese heṭṭhatoti heṭṭhābhāgena. Avīcinirayanti vā aggijālānaṁ vā",
  "atk-abh01a6:148_1": "sattānaṁ vā dukkhavedanāya vīci, antaraṁ, chiddaṁ ettha natthīti avīci. Sukhasaṅkhāto",
  "atk-abh01a6:148_2": "ayo ettha natthīti nirayo. Niratiatthenapi nirassādatthenapi nirayo. Pariyantaṁ karitvāti",
  "atk-abh01a6:148_3": "taṁ avīcisaṅkhātaṁ nirayaṁ antaṁ katvā. Uparitoti uparibhāgena. Paranimmitavasavattideveti",
  "atk-abh01a6:148_4": "paranimmitesu kāmesu vasaṁ vattanato evaṁladdhavohāre deve. Anto karitvāti anto pakkhipitvā.",
  "atk-abh01a6:148_5": "Yaṁ etasmiṁ antareti ye etasmiṁ okāse. Etthāvacarāti iminā yasmā etasmiṁ antare aññepi",
  "atk-abh01a6:148_6": "caranti kadāci katthaci sambhavato, tasmā tesaṁ asaṅgaṇhanatthaṁ ‘avacarā’ti vuttaṁ.",
  "atk-abh01a6:148_7": "Tena ye etasmiṁ antare ogāḷhā hutvā caranti sabbattha sadā ca sambhavato, adhobhāge",
  "atk-abh01a6:148_8": "caranti avīcinirayassa heṭṭhā bhūtupādāyapavattibhāvena, tesaṁ saṅgaho kato hoti.",
  "atk-abh01a6:148_9": "Te hi avagāḷhāva caranti, adhobhāgeva carantīti avacarā. Ettha pariyāpannāti iminā",
  "atk-abh01a6:148_10": "pana yasmā ete etthāvacarā aññatthāpi avacaranti, na pana tattha pariyāpannā honti,",
  "atk-abh01a6:148_11": "tasmā tesaṁ aññatthāpi avacarantānaṁ pariggaho kato hoti. Idāni te ettha pariyāpannadhamme",
  "atk-abh01a6:148_12": "rāsisuññatapaccayabhāvato ceva sabhāvato ca dassento khandhātiādimāha.",
  "atk-abh01a6:149_0": "1289. Rūpāvacaraniddese brahmalokanti paṭhamajjhānabhūmisaṅkhātaṁ brahmaṭṭhānaṁ.",
  "atk-abh01a6:149_1": "Sesamettha kāmāvacaraniddese vuttanayeneva veditabbaṁ. Samāpannassa vātiādīsu paṭhamapadena",
  "atk-abh01a6:149_2": "kusalajjhānaṁ vuttaṁ, dutiyena vipākajjhānaṁ, vuttaṁ tatiyena kiriyajjhānaṁ vuttanti veditabbaṁ.",
  "atk-abh01a6:150": "1291. Arūpāvacaraniddese ākāsānañcāyatanūpageti ākāsānañcāyatanasaṅkhātaṁ bhavaṁ upagate. Dutiyapadepi eseva nayo. Sesaṁ heṭṭhā vuttanayeneva veditabbaṁ.",
  "atk-abh01a6:151_0": "1301. Saraṇadukaniddese yvāyaṁ tīsu akusalamūlesu moho, so lobhasampayutto ca lobhena",
  "atk-abh01a6:151_1": "saraṇo, dosasampayutto ca dosena saraṇo. Vicikicchuddhaccasampayutto pana moho diṭṭhisampayuttena",
  "atk-abh01a6:151_2": "ceva rūparāgaarūparāgasaṅkhātena ca rāgaraṇena pahānekaṭṭhabhāvato saraṇo sarajoti veditabbo.",
  "atk-abh01a6:152": "Suttantikadukanikkhepakathā",
  "atk-abh01a6:153_0": "1303. Suttantikadukesu mātikākathāyaṁ atthato vivecitattā yāni ca nesaṁ niddesapadāni",
  "atk-abh01a6:153_1": "tesampi heṭṭhā vuttanayeneva suviññeyyattā yebhuyyena uttānatthāni eva. Idaṁ panettha",
  "atk-abh01a6:153_2": "visesamattaṁ – vijjūpamaduke tāva cakkhumā kira puriso meghandhakāre rattiṁ maggaṁ",
  "atk-abh01a6:153_3": "paṭipajji. Tassa andhakāratāya maggo na paññāyi. Vijju niccharitvā andhakāraṁ viddhaṁsesi.",
  "atk-abh01a6:153_4": "Athassa andhakāravigamā maggo pākaṭo ahosi. So dutiyampi gamanaṁ abhinīhari. Dutiyampi",
  "atk-abh01a6:153_5": "andhakāro otthari. Maggo na paññāyi. Vijju niccharitvā taṁ viddhaṁsesi. Vigate andhakāre",
  "atk-abh01a6:153_6": "maggo pākaṭo ahosi. Tatiyampi gamanaṁ abhinīhari. Andhakāro otthari. Maggo na paññāyi.",
  "atk-abh01a6:153_7": "Vijju niccharitvā andhakāraṁ viddhaṁsesi.",
  "atk-abh01a6:154_0": "Tattha cakkhumato purisassa andhakāre maggapaṭipajjanaṁ viya ariyasāvakassa sotāpattimaggatthāya",
  "atk-abh01a6:154_1": "vipassanārambho. Andhakāre maggassa apaññāyanakālo viya saccacchādakatamaṁ. Vijjuyā",
  "atk-abh01a6:154_2": "niccharitvā andhakārassa viddhaṁsitakālo viya sotāpattimaggobhāsena uppajjitvā saccacchādakatamassa",
  "atk-abh01a6:154_3": "vinoditakālo. Vigate andhakāre maggassa pākaṭakālo viya sotāpattimaggassa catunnaṁ",
  "atk-abh01a6:154_4": "saccānaṁ pākaṭakālo. Maggassa pākaṭaṁ pana maggasamaṅgipuggalassa pākaṭameva. Dutiyagamanābhinīhāro",
  "atk-abh01a6:154_5": "viya sakadāgāmimaggatthāya vipassanārambho. Andhakāre maggassa apaññāyanakālo viya",
  "atk-abh01a6:154_6": "saccacchādakatamaṁ. Dutiyaṁ vijjuyā niccharitvā andhakārassa viddhaṁsitakālo viya",
  "atk-abh01a6:154_7": "sakadāgāmimaggobhāsena uppajjitvā saccacchādakatamassa vinoditakālo. Vigate andhakāre",
  "atk-abh01a6:154_8": "maggassa pākaṭakālo viya sakadāgāmimaggassa catunnaṁ saccānaṁ pākaṭakālo. Maggassa",
  "atk-abh01a6:154_9": "pākaṭaṁ pana maggasamaṅgipuggalassa pākaṭameva. Tatiyagamanābhinīhāro viya anāgāmimaggatthāya",
  "atk-abh01a6:154_10": "vipassanārambho. Andhakāre maggassa apaññāyanakālo viya saccacchādakatamaṁ. Tatiyaṁ",
  "atk-abh01a6:154_11": "vijjuyā niccharitvā andhakārassa viddhaṁsitakālo viya anāgāmimaggobhāsena uppajjitvā",
  "atk-abh01a6:154_12": "saccacchādakatamassa vinoditakālo. Vigate andhakāre maggassa pākaṭakālo viya anāgāmimaggassa",
  "atk-abh01a6:154_13": "catunnaṁ saccānaṁ pākaṭakālo. Maggassa pākaṭaṁ pana maggasamaṅgipuggalassa pākaṭameva.",
  "atk-abh01a6:155_0": "Vajirassa pana pāsāṇo vā maṇi vā abhejjo nāma natthi. Yattha patati taṁ vinividdhameva",
  "atk-abh01a6:155_1": "hoti. Vajiraṁ khepentaṁ asesetvā khepeti. Vajirena gatamaggo nāma puna pākatiko na",
  "atk-abh01a6:155_2": "hoti. Evameva arahattamaggassa avajjhakileso nāma natthi. Sabbakilese vinivijjhati",
  "atk-abh01a6:155_3": "vajiraṁ viya. Arahattamaggopi kilese khepento asesetvā khepeti. Vajirena gatamaggassa",
  "atk-abh01a6:155_4": "puna pākatikattābhāvo viya arahattamaggena pahīnakilesānaṁ puna paccudāvattanaṁ nāma natthīti.",
  "atk-abh01a6:156_0": "1307.Bāladukaniddese bālesu ahirikānottappāni pākaṭāni, mūlāni ca sesānaṁ bāladhammānaṁ.",
  "atk-abh01a6:156_1": "Ahiriko hi anottappī ca na kiñci akusalaṁ na karoti nāmāti. Etāni dve paṭhamaṁyeva",
  "atk-abh01a6:156_2": "visuṁ vuttāni. Sukkapakkhepi ayameva nayo. Tathā kaṇhaduke.",
  "atk-abh01a6:157_0": "1311.Tapanīyadukaniddese katattā ca akatattā ca tapanaṁ veditabbaṁ. Kāyaduccaritādīni",
  "atk-abh01a6:157_1": "hi katattā tapanti, kāyasucaritādīni akatattā. Tathā hi puggalo ‘kataṁ me kāyaduccarita’nti",
  "atk-abh01a6:157_2": "tappati, ‘akataṁ me kāyasucarita’nti tappati. ‘Kataṁ me vacīduccarita’nti tappati…pe…",
  "atk-abh01a6:157_3": "‘akataṁ me manosucarita’nti tappati. Atapanīyepi eseva nayo. Kalyāṇakārī hi puggalo",
  "atk-abh01a6:157_4": "‘kataṁ me kāyasucarita’nti na tappati, ‘akataṁ me kāyaduccarita’nti na tappati…pe…",
  "atk-abh01a6:157_5": "‘akataṁ me manoduccarita’nti na tappatīti (a. ni. 2.3).",
  "atk-abh01a6:158_0": "1313.Adhivacanadukaniddese yā tesaṁ tesaṁ dhammānanti sabbadhammaggahaṇaṁ. Saṅkhāyatīti",
  "atk-abh01a6:158_1": "saṅkhā, saṁkathiyatīti attho. Kinti saṁkathiyati? Ahanti mamanti paroti parassāti",
  "atk-abh01a6:158_2": "sattoti bhāvoti posoti puggaloti naroti māṇavoti tissoti dattoti, ‘mañco pīṭhaṁ bhisi",
  "atk-abh01a6:158_3": "bimbohanaṁ’ ‘vihāro pariveṇaṁ dvāraṁ vātapāna’nti evaṁ anekehi ākārehi saṁkathiyatīti",
  "atk-abh01a6:158_4": "‘saṅkhā’. Samaññāyatīti samaññā. Kinti samaññāyati? ‘Ahanti…pe… vātapāna’nti samaññāyatīti",
  "atk-abh01a6:158_5": "‘samaññā’. Paññāpiyatīti paññatti. Vohariyatīti vohāro. Kinti vohariyati? ‘Aha’nti…pe…",
  "atk-abh01a6:158_6": "‘vātapāna’nti vohariyatīti vohāro.",
  "atk-abh01a6:159_0": "Nāmanti catubbidhaṁ nāmaṁ – sāmaññanāmaṁ guṇanāmaṁ kittimanāmaṁ opapātikanāmanti.",
  "atk-abh01a6:159_1": "Tattha paṭhamakappikesu mahājanena sammannitvā ṭhapitattā mahāsammatoti rañño nāmaṁ",
  "atk-abh01a6:159_2": "‘sāmaññanāmaṁ’ nāma. Yaṁ sandhāya vuttaṁ – ‘‘mahājanasammatoti kho, vāseṭṭha, mahāsammato",
  "atk-abh01a6:159_3": "tveva paṭhamaṁ akkharaṁ upanibbatta’’nti (dī. ni. 3.131). Dhammakathiko paṁsukūliko",
  "atk-abh01a6:159_4": "vinayadharo tepiṭako saddho pasannoti evarūpaṁ guṇato āgatanāmaṁ ‘guṇanāmaṁ’ nāma.",
  "atk-abh01a6:159_5": "Bhagavā arahaṁ sammāsambuddhotiādīnipi tathāgatassa anekāni nāmasatāni guṇanāmāneva. Tena vuttaṁ –",
  "atk-abh01a6:160": "‘‘Asaṅkhyeyyāni nāmāni, saguṇena mahesino;",
  "atk-abh01a6:161": "Guṇena nāmamuddheyyaṁ, api nāmasahassato’’ti.",
  "atk-abh01a6:162_0": "Yaṁ pana jātassa kumārakassa nāmaggahaṇadivase dakkhiṇeyyānaṁ sakkāraṁ katvā samīpe",
  "atk-abh01a6:162_1": "ṭhitā ñātakā kappetvā pakappetvā ‘ayaṁ asukonāmā’ti nāmaṁ karonti, idaṁ ‘kittimanāma’",
  "atk-abh01a6:162_2": "nāma. Yā pana purimapaññatti pacchimapaññattiyaṁ patati, purimavohāro pacchimavohāre",
  "atk-abh01a6:162_3": "patati, seyyathidaṁ – purimakappepi cando candoyeva nāma, etarahipi candova. Atīte",
  "atk-abh01a6:162_4": "sūriyo… samuddo… pathavī… pabbato pabbatoyeva, nāma, etarahipi pabbatoyevāti idaṁ",
  "atk-abh01a6:162_5": "‘opapātikanāmaṁ’ nāma. Idaṁ catubbidhampi nāmaṁ ettha nāmameva hoti.",
  "atk-abh01a6:163_0": "Nāmakammanti nāmakaraṇaṁ. Nāmadheyyanti nāmaṭṭhapanaṁ. Niruttīti nāmanirutti. Byañjananti",
  "atk-abh01a6:163_1": "nāmabyañjanaṁ. Yasmā panetaṁ atthaṁ byañjeti tasmā evaṁ vuttaṁ. Abhilāpoti nāmābhilāpova.",
  "atk-abh01a6:163_2": "Sabbeva dhammā adhivacanapathāti adhivacanassa nopathadhammo nāma natthi. Ekadhammo",
  "atk-abh01a6:163_3": "sabbadhammesu nipatati, sabbadhammā ekadhammasmiṁ nipatanti. Kathaṁ? Ayañhi nāmapaññatti",
  "atk-abh01a6:163_4": "ekadhammo, so sabbesu catubhūmakadhammesu nipatati. Sattopi saṅkhāropi nāmato muttako nāma natthi.",
  "atk-abh01a6:164_0": "Aṭavīpabbatādīsu rukkhopi jānapadānaṁ bhāro. Te hi ‘ayaṁ kiṁ rukkho nāmā’ti puṭṭhā",
  "atk-abh01a6:164_1": "‘khadiro’ ‘palāso’ti attanā jānanakanāmaṁ kathenti. Yassa nāmaṁ na jānanti tampi",
  "atk-abh01a6:164_2": "‘anāmako’ nāmāti vadanti. Tampi tassa nāmadheyyameva hutvā tiṭṭhati. Samudde macchakacchapādīsupi",
  "atk-abh01a6:164_3": "eseva nayo. Itare dve dukā iminā samānatthā eva.",
  "atk-abh01a6:165_0": "1316.Nāmarūpaduke nāmakaraṇaṭṭhena ca namanaṭṭhena ca nāmanaṭṭhena ca nāmaṁ. Tattha",
  "atk-abh01a6:165_1": "cattāro khandhā tāva nāmakaraṇaṭṭhena ‘nāmaṁ’. Yathā hi mahājanasammatattā mahāsammatassa",
  "atk-abh01a6:165_2": "mahāsammatoti nāmaṁ ahosi, yathā vā mātāpitaro ‘ayaṁ tisso nāma hotu, phusso nāma",
  "atk-abh01a6:165_3": "hotū’ti evaṁ puttassa kittimanāmaṁ karonti, yathā vā ‘dhammakathiko’ ‘vinayadharo’ti",
  "atk-abh01a6:165_4": "guṇato nāmaṁ āgacchati, na evaṁ vedanādīnaṁ. Vedanādayo hi mahāpathavīādayo viya",
  "atk-abh01a6:165_5": "attano nāmaṁ karontāva uppajjanti. Tesu uppannesu tesaṁ nāmaṁ uppannameva hoti. Na",
  "atk-abh01a6:165_6": "hi vedanaṁ uppannaṁ ‘tvaṁ vedanā nāma hohī’ti koci bhaṇati. Na ca tassā nāmaggahaṇakiccaṁ",
  "atk-abh01a6:165_7": "atthi. Yathā pathaviyā uppannāya ‘tvaṁ pathavī nāma hohī’ti nāmaggahaṇakiccaṁ natthi,",
  "atk-abh01a6:165_8": "cakkavāḷasinerucandimasūriyanakkhattesu uppannesu ‘tvaṁ cakkavāḷaṁ nāma hohi tvaṁ",
  "atk-abh01a6:165_9": "nakkhattaṁ nāma hohī’ti nāmaggahaṇakiccaṁ natthi, nāmaṁ uppannameva hoti, opapātikapaññattiyaṁ",
  "atk-abh01a6:165_10": "nipatati, evaṁ vedanāya uppannāya ‘tvaṁ vedanā nāma hohī’ti nāmaggahaṇakiccaṁ natthi.",
  "atk-abh01a6:165_11": "Tāya uppannāya vedanāti nāmaṁ uppannameva hoti. Opapātikapaññattiyaṁ nipatati. Saññādīsupi",
  "atk-abh01a6:165_12": "eseva nayo. Atītepi hi vedanā vedanāyeva, saññā… saṅkhārā… viññāṇaṁ viññāṇameva.",
  "atk-abh01a6:165_13": "Anāgatepi, paccuppannepi. Nibbānaṁ pana sadāpi nibbānamevāti. ‘Nāmakaraṇaṭṭhena’ nāmaṁ.",
  "atk-abh01a6:166_0": "‘Namanaṭṭhenā’pi cettha cattāro khandhā nāmaṁ. Te hi ārammaṇābhimukhā namanti. ‘Nāmanaṭṭhena’",
  "atk-abh01a6:166_1": "sabbampi nāmaṁ. Cattāro hi khandhā ārammaṇe aññamaññaṁ nāmenti. Nibbānaṁ ārammaṇādhipatipaccayatāya",
  "atk-abh01a6:166_2": "attani anavajjadhamme nāmeti.",
  "atk-abh01a6:167": "1318. Avijjābhavataṇhā vaṭṭamūlasamudācāradassanatthaṁ gahitā.",
  "atk-abh01a6:168_0": "1320.Bhavissati attā ca loko cāti khandhapañcakaṁ attā ca loko cāti gahetvā ‘taṁ",
  "atk-abh01a6:168_1": "bhavissatī’ti gahaṇākārena niviṭṭhā sassatadiṭṭhi. Dutiyā ‘na bhavissatī’ti ākārena",
  "atk-abh01a6:168_2": "niviṭṭhā ucchedadiṭṭhi.",
  "atk-abh01a6:169_0": "1326.Pubbantaṁārabbhāti atītakoṭṭhāsaṁ ārammaṇaṁ karitvā. Iminā brahmajāle āgatā",
  "atk-abh01a6:169_1": "aṭṭhārasa pubbantānudiṭṭhiyo gahitā. Aparantaṁ ārabbhāti anāgatakoṭṭhāsaṁ ārammaṇaṁ",
  "atk-abh01a6:169_2": "karitvā. Iminā tattheva āgatā catucattālīsa aparantānudiṭṭhiyo gahitā.",
  "atk-abh01a6:170_0": "1332. Dovacassatāniddese sahadhammike vuccamāneti sahadhammikaṁ nāma yaṁ bhagavatā",
  "atk-abh01a6:170_1": "paññattaṁ sikkhāpadaṁ, tasmiṁ vatthuṁ dassetvā āpattiṁ āropetvā ‘idaṁ nāma tvaṁ āpattiṁ",
  "atk-abh01a6:170_2": "āpanno, iṅgha desehi vuṭṭhāhi paṭikarohī’ti vuccamāne. Dovacassāyantiādīsu evaṁ codiyamānassa",
  "atk-abh01a6:170_3": "paṭicodanāya vā appadakkhiṇagāhitāya vā dubbacassa kammaṁ dovacassāyaṁ. Tadeva dovacassantipi",
  "atk-abh01a6:170_4": "vuccati. Tassa bhāvo dovacassiyaṁ. Itaraṁ tasseva vevacanaṁ. Vippaṭikūlagāhitāti",
  "atk-abh01a6:170_5": "vilomagāhitā. Vilomagahaṇasaṅkhātena vipaccanīkena sātaṁ assāti vipaccanīkasāto.",
  "atk-abh01a6:170_6": "‘Paṭāṇikagahaṇaṁ gahetvā ekapadeneva taṁ nissaddamakāsi’nti sukhaṁ paṭilabhantassetaṁ",
  "atk-abh01a6:170_7": "adhivacanaṁ. Tassa bhāvo vipaccanīkasātatā. Ovādaṁ anādiyanavasena anādarassa bhāvo",
  "atk-abh01a6:170_8": "anādariyaṁ. Itaraṁ tasseva vevacanaṁ. Anādiyanākāro vā anādaratā. Garuvāsaṁ avasanavasena",
  "atk-abh01a6:170_9": "uppanno agāravabhāvo agāravatā. Sajeṭṭhakavāsaṁ avasanavasena uppanno appaṭissavabhāvo",
  "atk-abh01a6:170_10": "appaṭissavatā. Ayaṁ vuccatīti ayaṁ evarūpā dovacassatā nāma vuccati. Atthato panesā",
  "atk-abh01a6:170_11": "tenākārena pavattā cattāro khandhā, saṅkhārakkhandhoyeva vāti. Pāpamittatādīsupi",
  "atk-abh01a6:170_12": "eseva nayo. Dovacassatā pāpamittatādayo hi visuṁ cetasikadhammā nāma natthi.",
  "atk-abh01a6:171_0": "1333. Natthi etesaṁ saddhāti assaddhā; buddhādīni vatthūni na saddahantīti attho.",
  "atk-abh01a6:171_1": "Dussīlāti sīlassa dunnāmaṁ natthi, nissīlāti attho. Appassutāti sutarahitā. Pañca",
  "atk-abh01a6:171_2": "macchariyāni etesaṁ atthīti maccharino. Duppaññāti nippaññā. Sevanakavasena sevanā.",
  "atk-abh01a6:171_3": "Balavasevanā nisevanā. Sabbatobhāgena sevanā saṁsevanā. Upasaggavasena vā padaṁ vaḍḍhitaṁ.",
  "atk-abh01a6:171_4": "Tīhipi sevanāva kathitā. Bhajanāti upasaṅkamanā. Sambhajanāti sabbatobhāgena bhajanā.",
  "atk-abh01a6:171_5": "Upasaggavasena vā padaṁ vaḍḍhitaṁ. Bhattīti daḷhabhatti. Sambhattīti sabbatobhāgena",
  "atk-abh01a6:171_6": "bhatti. Upasaggavasena vā padaṁ vaḍḍhitaṁ. Dvīhipi daḷhabhatti eva kathitā. Taṁsampavaṅkatāti",
  "atk-abh01a6:171_7": "tesu puggalesu kāyena ceva cittena ca sampavaṅkabhāvo; tanninnatā tappoṇatā tappabbhāratāti attho.",
  "atk-abh01a6:172": "1334. Sovacassatādukaniddesopi vuttapaṭipakkhanayena veditabbo.",
  "atk-abh01a6:173_0": "1336.Pañcapiāpattikkhandhāti mātikāniddesena ‘pārājikaṁ saṅghādisesaṁ pācittiyaṁ",
  "atk-abh01a6:173_1": "pāṭidesanīyaṁ dukkaṭa’nti imā pañca āpattiyo. Sattapi āpattikkhandhāti vinayaniddesena",
  "atk-abh01a6:173_2": "‘pārājikaṁ saṅghādisesaṁ thullaccayaṁ pācittiyaṁ pāṭidesanīyaṁ dukkaṭaṁ dubbhāsita’nti",
  "atk-abh01a6:173_3": "imā satta āpattiyo. Tattha saha vatthunā tāsaṁ āpattīnaṁ paricchedajānanakapaññā",
  "atk-abh01a6:173_4": "āpattikusalatā nāma. Saha kammavācāya āpattivuṭṭhānaparicchedajānanakapaññā pana",
  "atk-abh01a6:173_5": "āpattivuṭṭhānakusalatā nāma.",
  "atk-abh01a6:174_0": "1338. Samāpajjitabbato samāpatti. Saha parikammena appanāparicchedajānanakapaññā",
  "atk-abh01a6:174_1": "pana samāpattikusalatā nāma. ‘Cande vā sūriye vā nakkhatte vā ettakaṁ ṭhānaṁ gate",
  "atk-abh01a6:174_2": "vuṭṭhahissāmī’ti avirajjhitvā tasmiṁyeva samaye vuṭṭhānakapaññāya atthitāya samāpattivuṭṭhānakusalatā nāma.",
  "atk-abh01a6:175": "1340. Aṭṭhārasannaṁ dhātūnaṁ uggahamanasikārasavanadhāraṇaparicchedajānanakapaññā dhātukusalatā nāma. Tāsaṁyeva uggahamanasikārajānanakapaññā manasikārakusalatā nāma.",
  "atk-abh01a6:176_0": "1342. Dvādasannaṁ āyatanānaṁ uggahamanasikārasavanadhāraṇaparicchedajānanakapaññā",
  "atk-abh01a6:176_1": "latā nāma. Tīsupi vā etāsu kusalatāsu uggaho manasikāro savanaṁ sammasanaṁ paṭivedho",
  "atk-abh01a6:176_2": "paccavekkhaṇāti sabbaṁ vaṭṭati. Tattha savanauggahapaccavekkhaṇā lokiyā, paṭivedho",
  "atk-abh01a6:176_3": "lokuttaro. Sammasanamanasikārā lokiyalokuttaramissakā. ‘Avijjāpaccayā saṅkhārā’tiādīni",
  "atk-abh01a6:176_4": "(vibha. aṭṭha. 225) paṭiccasamuppādavibhaṅge āvibhavissanti. ‘Iminā pana paccayena",
  "atk-abh01a6:176_5": "idaṁ hotī’ti jānanakapaññā paṭiccasamuppādakusalatā nāma.",
  "atk-abh01a6:177_0": "1344. Ṭhānāṭṭhānakusalatādukaniddese hetū paccayāti ubhayampetaṁ aññamaññavevacanaṁ.",
  "atk-abh01a6:177_1": "Cakkhupasādo hi rūpaṁ ārammaṇaṁ katvā uppajjanakassa cakkhuviññāṇassa hetu ceva paccayo",
  "atk-abh01a6:177_2": "ca. Tathā sotapasādādayo sotaviññāṇādīnaṁ, ambabījādīni ca ambaphalādīnaṁ. Dutiyanaye",
  "atk-abh01a6:177_3": "ye ye dhammāti visabhāgapaccayadhammānaṁ nidassanaṁ. Yesaṁ yesanti visabhāgapaccayasamuppannadhammanidassanaṁ.",
  "atk-abh01a6:177_4": "Na hetū na paccayāti cakkhupasādo saddaṁ ārammaṇaṁ katvā uppajjanakassa sotaviññāṇassa",
  "atk-abh01a6:177_5": "na hetu na paccayo. Tathā sotapasādādayo avasesaviññāṇādīnaṁ. Ambādayo ca tālādīnaṁ",
  "atk-abh01a6:177_6": "uppattiyāti evamattho veditabbo.",
  "atk-abh01a6:178_0": "1346. Ajjavamaddavaniddese nīcacittatāti padamattameva viseso. Tassattho – mānābhāvena",
  "atk-abh01a6:178_1": "nīcaṁ cittaṁ assāti nīcacitto. Nīcacittassa bhāvo nīcacittatā. Sesaṁ cittujukatācittamudutānaṁ",
  "atk-abh01a6:178_2": "padabhājanīye āgatameva.",
  "atk-abh01a6:179_0": "1348. Khantiniddese khamanakavasena khanti. Khamanākāro khamanatā. Adhivāsenti etāya,",
  "atk-abh01a6:179_1": "attano upari āropetvā vāsenti, na paṭibāhanti, na paccanīkatāya tiṭṭhantīti adhivāsanatā.",
  "atk-abh01a6:179_2": "Acaṇḍikassa bhāvo acaṇḍikkaṁ. Anasuropoti asuropo vuccati na sammāropitattā duruttavacanaṁ.",
  "atk-abh01a6:179_3": "Tappaṭipakkhato anasuropo suruttavācāti attho. Evamettha phalūpacārena kāraṇaṁ niddiṭṭhaṁ.",
  "atk-abh01a6:179_4": "Attamanatā cittassāti somanassavasena cittassa sakamanatā, attano cittasabhāvoyeva,",
  "atk-abh01a6:179_5": "na byāpannacittatāti attho.",
  "atk-abh01a6:180_0": "1349. Soraccaniddese kāyiko avītikkamoti tividhaṁ kāyasucaritaṁ. Vācasiko avītikkamoti",
  "atk-abh01a6:180_1": "catubbidhaṁ vacīsucaritaṁ. Kāyikavācasikoti iminā kāyavacīdvārasamuṭṭhitaṁ ājīvaṭṭhamakasīlaṁ",
  "atk-abh01a6:180_2": "pariyādiyati. Idaṁ vuccati soraccanti idaṁ pāpato suṭṭhu oratattā soraccaṁ nāma vuccati.",
  "atk-abh01a6:180_3": "Sabbopi sīlasaṁvaroti idaṁ yasmā na kevalaṁ kāyavācāheva anācāraṁ ācarati manasāpi",
  "atk-abh01a6:180_4": "ācarati eva, tasmā mānasikasīlaṁ pariyādāya dassetuṁ vuttaṁ.",
  "atk-abh01a6:181_0": "1350. Sākhalyaniddese aṇḍakāti yathā sadose rukkhe aṇḍakāni uṭṭhahanti, evaṁ sadosatāya",
  "atk-abh01a6:181_1": "khuṁsanavambhanādivacanehi aṇḍakā jātā. Kakkasāti pūtikā sā yathā nāma pūtirukkho",
  "atk-abh01a6:181_2": "kakkaso hoti paggharitacuṇṇo evaṁ kakkasā hoti. Sotaṁ ghaṁsayamānā viya pavisati.",
  "atk-abh01a6:181_3": "Tena vuttaṁ ‘kakkasā’ti. Parakaṭukāti paresaṁ kaṭukā amanāpā dosajananī. Parābhisajjanīti",
  "atk-abh01a6:181_4": "kuṭilakaṇṭakasākhā viya cammesu vijjhitvā paresaṁ abhisajjanī, gantukāmānampi gantuṁ",
  "atk-abh01a6:181_5": "adatvā lagganakārī. Kodhasāmantāti kodhassa āsannā. Asamādhisaṁvattanikāti appanāsamādhissa",
  "atk-abh01a6:181_6": "vā upacārasamādhissa vā asaṁvattanikā. Iti sabbānevetāni sadosavācāya vevacanāni.",
  "atk-abh01a6:181_7": "Tathārūpiṁ vācaṁ pahāyāti idaṁ pharusavācaṁ appajahitvā ṭhitassa antarantare pavattāpi",
  "atk-abh01a6:181_8": "saṇhavācā asaṇhavācā eva nāmāti dīpanatthaṁ vuttaṁ.",
  "atk-abh01a6:182_0": "Neḷāti eḷaṁ vuccati doso. Nāssā eḷanti neḷā; niddosāti attho. ‘‘Neḷaṅgo setapacchādo’’ti",
  "atk-abh01a6:182_1": "(udā. 65; saṁ. ni. 4.347; peṭako. 25) ettha vuttaneḷaṁ viya. Kaṇṇasukhāti byañjanamadhuratāya",
  "atk-abh01a6:182_2": "kaṇṇānaṁ sukhā, sūcivijjhanaṁ viya kaṇṇasūlaṁ na janeti. Atthamadhuratāya sarīre",
  "atk-abh01a6:182_3": "kopaṁ ajanetvā pemaṁ janetīti pemanīyā. Hadayaṁ gacchati, appaṭihaññamānā sukhena",
  "atk-abh01a6:182_4": "cittaṁ pavisatīti hadayaṅgamā. Guṇaparipuṇṇatāya pure bhavāti porī. Pure saṁvaḍḍhanārī",
  "atk-abh01a6:182_5": "viya sukumārātipi porī. Purassa esātipi porī; nagaravāsīnaṁ kathāti attho. Nagaravāsino",
  "atk-abh01a6:182_6": "hi yuttakathā honti. Pitimattaṁ pitāti bhātimattaṁ bhātāti vadanti. Evarūpī kathā",
  "atk-abh01a6:182_7": "bahuno janassa kantā hotīti bahujanakantā. Kantabhāveneva bahuno janassa manāpā cittavuḍḍhikarāti",
  "atk-abh01a6:182_8": "bahujanamanāpā. Yā tatthāti yā tasmiṁ puggale. Saṇhavācatāti maṭṭhavācatā. Sakhilavācatāti",
  "atk-abh01a6:182_9": "muduvācatā. Apharusavācatāti akakkhaḷavācatā.",
  "atk-abh01a6:183_0": "1351. Paṭisanthāraniddese āmisapaṭisanthāroti āmisaalābhena attanā saha paresaṁ chiddaṁ",
  "atk-abh01a6:183_1": "yathā pihitaṁ hoti paṭicchannaṁ evaṁ āmisena paṭisantharaṇaṁ. Dhammapaṭisanthāroti",
  "atk-abh01a6:183_2": "dhammassa appaṭilābhena attanā saha paresaṁ chiddaṁ yathā pihitaṁ hoti paṭicchannaṁ,",
  "atk-abh01a6:183_3": "evaṁ dhammena paṭisantharaṇaṁ. Paṭisanthārako hotīti dveyeva hi lokasannivāsassa",
  "atk-abh01a6:183_4": "chiddāni, tesaṁ paṭisanthārako hoti. Āmisapaṭisanthārena vā dhammapaṭisanthārena",
  "atk-abh01a6:183_5": "vāti iminā duvidhena paṭisanthārena paṭisanthārako hoti, paṭisantharati, nirantaraṁ karoti.",
  "atk-abh01a6:184_0": "Tatrāyaṁ ādito paṭṭhāya kathā – paṭisanthārakena hi bhikkhunā āgantukaṁ āgacchantaṁ",
  "atk-abh01a6:184_1": "disvāva paccuggantvā pattacīvaraṁ gahetabbaṁ, āsanaṁ dātabbaṁ, tālavaṇṭena bījitabbaṁ,",
  "atk-abh01a6:184_2": "pādā dhovitvā makkhetabbā, sappiphāṇite sati bhesajjaṁ dātabbaṁ, pānīyena pucchitabbo,",
  "atk-abh01a6:184_3": "āvāso paṭijaggitabbo. Evaṁ ekadesena āmisapaṭisanthāro kato nāma hoti.",
  "atk-abh01a6:185_0": "Sāyaṁ pana navakatarepi attano upaṭṭhānaṁ anāgateyeva, tassa santikaṁ gantvā nisīditvā",
  "atk-abh01a6:185_1": "avisaye apucchitvā tassa visaye pañho pucchitabbo. ‘Tumhe katarabhāṇakā’ti apucchitvā",
  "atk-abh01a6:185_2": "tumhākaṁ ‘ācariyupajjhāyā kataraṁ ganthaṁ vaḷañjentī’ti pucchitvā pahonakaṭṭhāne",
  "atk-abh01a6:185_3": "pañho pucchitabbo. Sace kathetuṁ sakkoti iccetaṁ kusalaṁ. No ce sakkoti sayaṁ kathetvā",
  "atk-abh01a6:185_4": "dātabbaṁ. Evaṁ ekadesena dhammapaṭisanthāro kato nāma hoti.",
  "atk-abh01a6:186_0": "Sace attano santike vasati taṁ ādāya nibaddhaṁ piṇḍāya caritabbaṁ. Sace gantukāmo",
  "atk-abh01a6:186_1": "hoti punadivase gamanasabhāgena taṁ ādāya ekasmiṁ gāme piṇḍāya caritvā uyyojetabbo.",
  "atk-abh01a6:186_2": "Sace aññasmiṁ disābhāge bhikkhū nimantitā honti taṁ bhikkhuṁ icchamānaṁ ādāya gantabbaṁ.",
  "atk-abh01a6:186_3": "‘Na mayhaṁ esā disā sabhāgā’ti gantuṁ anicchante sesabhikkhū pesetvā taṁ ādāya piṇḍāya",
  "atk-abh01a6:186_4": "caritabbaṁ. Attanā laddhāmisaṁ tassa dātabbaṁ. Evaṁ ‘āmisapaṭisanthāro’ kato nāma hoti.",
  "atk-abh01a6:187_0": "Āmisapaṭisanthārakena pana attanā laddhaṁ kassa dātabbanti? Āgantukassa tāva dātabbaṁ.",
  "atk-abh01a6:187_1": "Sace gilāno vā avassiko vā atthi, tesampi dātabbaṁ. Ācariyupajjhāyānaṁ dātabbaṁ.",
  "atk-abh01a6:187_2": "Bhaṇḍagāhakassa dātabbaṁ. Sārāṇīyadhammapūrakena pana satavārampi sahassavārampi",
  "atk-abh01a6:187_3": "āgatāgatānaṁ therāsanato paṭṭhāya dātabbaṁ. Paṭisanthārakena pana yena yena na laddhaṁ,",
  "atk-abh01a6:187_4": "tassa tassa dātabbaṁ. Bahigāmaṁ nikkhamitvā jiṇṇakaṁ vā anāthaṁ bhikkhuṁ vā bhikkhuniṁ",
  "atk-abh01a6:187_5": "vā disvā tesampi dātabbaṁ.",
  "atk-abh01a6:188_0": "Tatridaṁ vatthu – corehi kira guttasālagāme pahate taṅkhaṇaññeva ekā nirodhato vuṭṭhitā",
  "atk-abh01a6:188_1": "khīṇāsavattherī daharabhikkhuniyā bhaṇḍakaṁ gāhāpetvā mahājanena saddhiṁ maggaṁ paṭipajjitvā",
  "atk-abh01a6:188_2": "ṭhitamajjhanhike nakulanagaragāmadvāraṁ patvā rukkhamūle nisīdi. Tasmiṁ samaye kāḷavallimaṇḍapavāsī",
  "atk-abh01a6:188_3": "mahānāgatthero nakulanagaragāme piṇḍāya caritvā nikkhanto theriṁ disvā bhattena āpucchi.",
  "atk-abh01a6:188_4": "Sā ‘patto me natthī’ti āha. Thero ‘imināva bhuñjathā’ti saha pattena adāsi. Therī",
  "atk-abh01a6:188_5": "bhattakiccaṁ katvā pattaṁ dhovitvā therassa datvā āha – ‘ajja tāva bhikkhācārena",
  "atk-abh01a6:188_6": "kilamissatha, ito paṭṭhāya pana vo bhikkhācāraparittāso nāma na bhavissati, tātā’ti.",
  "atk-abh01a6:188_7": "Tato paṭṭhāya therassa ūnakahāpaṇagghanako piṇḍapāto nāma na uppannapubbo. Ayaṁ ‘āmisapaṭisanthāro’ nāma.",
  "atk-abh01a6:189_0": "Imaṁ paṭisanthāraṁ katvā bhikkhunā saṅgahapakkhe ṭhatvā tassa bhikkhuno kammaṭṭhānaṁ",
  "atk-abh01a6:189_1": "kathetabbaṁ, dhammo vācetabbo, kukkuccaṁ vinodetabbaṁ, uppannaṁ kiccaṁ karaṇīyaṁ",
  "atk-abh01a6:189_2": "kātabbaṁ, abbhānavuṭṭhānamānattaparivāsā dātabbā. Pabbajjāraho pabbājetabbo upasampadāraho",
  "atk-abh01a6:189_3": "upasampādetabbo. Bhikkhuniyāpi attano santike upasampadaṁ ākaṅkhamānāya kammavācaṁ",
  "atk-abh01a6:189_4": "kātuṁ vaṭṭati. Ayaṁ ‘dhammapaṭisanthāro’ nāma.",
  "atk-abh01a6:190_0": "Imehi dvīhi paṭisanthārehi paṭisanthārako bhikkhu anuppannaṁ lābhaṁ uppādeti, uppannaṁ",
  "atk-abh01a6:190_1": "thāvaraṁ karoti, sabhayaṭṭhāne attano jīvitaṁ rakkhati coranāgarañño pattaggahaṇahattheneva",
  "atk-abh01a6:190_2": "aggaṁ gahetvā patteneva bhattaṁ ākiranto thero viya. Aladdhalābhuppādane pana ito",
  "atk-abh01a6:190_3": "palāyitvā paratīraṁ gatena mahānāgaraññā ekassa therassa santike saṅgahaṁ labhitvā",
  "atk-abh01a6:190_4": "puna āgantvā rajje patiṭṭhitena setambaṅgaṇe yāvajīvaṁ pavattitaṁ mahābhesajjadānavatthu",
  "atk-abh01a6:190_5": "kathetabbaṁ. Uppannalābhathāvarakaraṇe dīghabhāṇakaabhayattherassa hatthato paṭisanthāraṁ",
  "atk-abh01a6:190_6": "labhitvā cetiyapabbate corehi bhaṇḍakassa aviluttabhāve vatthu kathetabbaṁ.",
  "atk-abh01a6:191_0": "1352. Indriyesu aguttadvāratāniddese cakkhunā rūpaṁ disvāti kāraṇavasena cakkhūti",
  "atk-abh01a6:191_1": "laddhavohārena rūpadassanasamatthena cakkhuviññāṇena rūpaṁ disvā. Porāṇā panāhu –",
  "atk-abh01a6:191_2": "‘‘cakkhu rūpaṁ na passati, acittakattā; cittaṁ na passati, acakkhukattā; dvārārammaṇasaṅghaṭṭanena",
  "atk-abh01a6:191_3": "pana pasādavatthukena cittena passati. Īdisī panesā ‘dhanunā vijjatī’tiādīsu viya",
  "atk-abh01a6:191_4": "sasambhārakathā nāma hoti. Tasmā cakkhuviññāṇena rūpaṁ disvā’’ti ayamevettha atthoti.",
  "atk-abh01a6:191_5": "Nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ",
  "atk-abh01a6:191_6": "chandarāgavasena gaṇhāti, diṭṭhamatteyeva na saṇṭhāti. Anubyañjanaggāhīti kilesānaṁ",
  "atk-abh01a6:191_7": "anubyañjanato pākaṭabhāvakaraṇato anubyañjananti laddhavohāraṁ hatthapādasitahasitakathitaālokitavilokitādibhedaṁ",
  "atk-abh01a6:191_8": "ākāraṁ gaṇhāti. Yatvādhikaraṇamenantiādimhi yaṁkāraṇā yassa cakkhundriyāsaṁvarassa",
  "atk-abh01a6:191_9": "hetu, etaṁ puggalaṁ satikavāṭena cakkhundriyaṁ asaṁvutaṁ apihitacakkhudvāraṁ hutvā",
  "atk-abh01a6:191_10": "viharantaṁ ete abhijjhādayo dhammā anvāssaveyyuṁ anubandheyyuṁ ajjhotthareyyuṁ. Tassa",
  "atk-abh01a6:191_11": "saṁvarāya na paṭipajjatīti tassa cakkhundriyassa satikavāṭena pidahanatthāya na paṭipajjati.",
  "atk-abh01a6:191_12": "Evaṁbhūtoyeva ca na rakkhati cakkhundriyaṁ, na cakkhundriye saṁvaraṁ āpajjatīti vuccati.",
  "atk-abh01a6:192_0": "Tattha kiñcāpi cakkhundriye saṁvaro vā asaṁvaro vā natthi, na hi cakkhupasādaṁ nissāya",
  "atk-abh01a6:192_1": "sati vā muṭṭhassaccaṁ vā uppajjati. Apica yadā rūpārammaṇaṁ cakkhussa āpāthamāgacchati",
  "atk-abh01a6:192_2": "tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā",
  "atk-abh01a6:192_3": "uppajjitvā nirujjhati. Tato cakkhuviññāṇaṁ dassanakiccaṁ, tato vipākamanodhātu sampaṭicchanakiccaṁ,",
  "atk-abh01a6:192_4": "tato vipākāhetukamanoviññāṇadhātu santīraṇakiccaṁ, tato kiriyāhetukamanoviññāṇadhātu",
  "atk-abh01a6:192_5": "voṭṭhabbanakiccaṁ sādhayamānā uppajjitvā nirujjhati. Tadanantaraṁ javanaṁ javati.",
  "atk-abh01a6:192_6": "Tatrāpi neva bhavaṅgasamaye na āvajjanādīnaṁ aññatarasamaye saṁvaro vā asaṁvaro vā",
  "atk-abh01a6:192_7": "atthi. Javanakkhaṇe pana dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ",
  "atk-abh01a6:192_8": "vā uppajjati, asaṁvaro hoti.",
  "atk-abh01a6:193_0": "Evaṁ honto pana so ‘cakkhundriye asaṁvaro’ti vuccati. Kasmā? Yasmā tasmiṁ asaṁvare",
  "atk-abh01a6:193_1": "sati dvārampi aguttaṁ hoti, bhavaṅgampi, āvajjanādīnipi vīthicittāni. Yathā kiṁ?",
  "atk-abh01a6:193_2": "Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā,",
  "atk-abh01a6:193_3": "tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena hi pavisitvā",
  "atk-abh01a6:193_4": "corā yadicchakaṁ kareyyuṁ. Evameva javane dussīlyādīsu uppannesu tasmiṁ asaṁvare",
  "atk-abh01a6:193_5": "sati dvārampi aguttaṁ hoti, bhavaṅgampi, āvajjanādīnipi vīthicittānīti.",
  "atk-abh01a6:194_0": "Sotena saddaṁ sutvātiādīsupi eseva nayo. Yā imesanti evaṁ saṁvaraṁ anāpajjantassa",
  "atk-abh01a6:194_1": "imesaṁ channaṁ indriyānaṁ yā agutti yā agopanā yo anārakkho yo asaṁvaro, athakanaṁ, apidahananti attho.",
  "atk-abh01a6:195_0": "1353. Bhojane amattaññutāniddese idhekaccoti imasmiṁ sattaloke ekacco. Appaṭisaṅkhāti",
  "atk-abh01a6:195_1": "paṭisaṅkhānapaññāya ajānitvā anupadhāretvā. Ayonisoti anupāyena. Āhāranti asitapītādiajjhoharaṇīyaṁ.",
  "atk-abh01a6:195_2": "Āhāretīti paribhuñjati ajjhoharati. Davāyātiādi anupāyadassanatthaṁ vuttaṁ. Anupāyena",
  "atk-abh01a6:195_3": "hi āhārento davatthāya madatthāya maṇḍanatthāya vibhūsanatthāya vā āhāreti, no idamatthitaṁ",
  "atk-abh01a6:195_4": "paṭicca. Yā tattha asantuṭṭhitāti yā tasmiṁ ayoniso āhāraparibhoge asantussanā asantuṭṭhibhāvo.",
  "atk-abh01a6:195_5": "Amattaññutāti amattaññubhāvo, pamāṇasaṅkhātāya mattāya ajānanaṁ. Ayaṁ vuccatīti ayaṁ",
  "atk-abh01a6:195_6": "apaccavekkhitaparibhogavasena pavattā bhojane amattaññutā nāma vuccati.",
  "atk-abh01a6:196_0": "1354. Indriyesu guttadvāratāniddese cakkhunātiādi vuttanayeneva veditabbaṁ. Na nimittaggāhī",
  "atk-abh01a6:196_1": "hotīti chandarāgavasena vuttappakāraṁ nimittaṁ na gaṇhāti. Evaṁ sesapadānipi vuttapaṭipakkhanayeneva",
  "atk-abh01a6:196_2": "veditabbāni. Yathā ca heṭṭhā ‘javane dussīlyādīsu uppannesu tasmiṁ asaṁvare sati,",
  "atk-abh01a6:196_3": "dvārampi aguttaṁ hoti, bhavaṅgampi, āvajjanādīnipi vīthicittānī’ti vuttaṁ, evamidha",
  "atk-abh01a6:196_4": "tasmiṁ sīlādīsu uppannesu dvārampi guttaṁ hoti, bhavaṅgampi, āvajjanādīnipi vīthicittāni.",
  "atk-abh01a6:196_5": "Yathā kiṁ? Yathā nagaradvāresu susaṁvutesu, kiñcāpi antogharādayo asaṁvutā honti,",
  "atk-abh01a6:196_6": "tathāpi antonagare sabbaṁ bhaṇḍaṁ surakkhitaṁ sugopitameva hoti – nagaradvāresu pihitesu",
  "atk-abh01a6:196_7": "corānaṁ paveso natthi – evameva javane sīlādīsu uppannesu dvārampi guttaṁ hoti, bhavaṅgampi,",
  "atk-abh01a6:196_8": "āvajjanādīnipi vīthicittāni. Tasmā javanakkhaṇe uppajjamānopi ‘cakkhundriye saṁvaro’ti",
  "atk-abh01a6:196_9": "vutto. Sotena saddaṁ sutvātiādīsupi eseva nayo.",
  "atk-abh01a6:197": "1355. Bhojane mattaññutāniddese paṭisaṅkhā yoniso āhāraṁ āhāretīti paṭisaṅkhānapaññāya jānitvā upāyena āhāraṁ paribhuñjati. Idāni taṁ upāyaṁ dassetuṁ neva davāyātiādi vuttaṁ.",
  "atk-abh01a6:198_0": "Tattha ‘neva davāyā’ti davatthāya na āhāreti. Tattha naṭalaṅghakādayo davatthāya",
  "atk-abh01a6:198_1": "āhārenti nāma. Yañhi bhojanaṁ bhuttassa naccagītakabyasilokasaṅkhāto davo atirekatarena",
  "atk-abh01a6:198_2": "paṭibhāti, taṁ bhojanaṁ adhammena visamena pariyesitvā te āhārenti. Ayaṁ pana bhikkhu evaṁ na āhāreti.",
  "atk-abh01a6:199_0": "Namadāyāti mānamadapurisamadānaṁ vaḍḍhanatthāya na āhāreti. Tattha rājarājamahāmattā",
  "atk-abh01a6:199_1": "madatthāya āhārenti nāma. Te hi attano mānamadapurisamadānaṁ vaḍḍhanatthāya piṇḍarasabhojanādīni",
  "atk-abh01a6:199_2": "paṇītabhojanāni bhuñjanti. Ayaṁ pana bhikkhu evaṁ na āhāreti.",
  "atk-abh01a6:200_0": "Na maṇḍanāyāti sarīramaṇḍanatthāya na āhāreti. Tattha rūpūpajīviniyo mātugāmā antepurikādayo",
  "atk-abh01a6:200_1": "ca sappiphāṇitaṁ nāma pivanti, te hi siniddhaṁ muduṁ mandaṁ bhojanaṁ āhārenti ‘evaṁ",
  "atk-abh01a6:200_2": "no aṅgalaṭṭhi susaṇṭhitā bhavissati, sarīre chavivaṇṇo pasanno bhavissatī’ti. Ayaṁ",
  "atk-abh01a6:200_3": "pana bhikkhu evaṁ na āhāreti.",
  "atk-abh01a6:201_0": "Na vibhūsanāyāti sarīre maṁsavibhūsanatthāya na āhāreti. Tattha nibbuddhamallamuṭṭhikamallādayo",
  "atk-abh01a6:201_1": "susiniddhehi macchamaṁsādīhi sarīramaṁsaṁ pīṇenti ‘evaṁ no maṁsaṁ ussadaṁ bhavissati",
  "atk-abh01a6:201_2": "pahārasahanatthāyā’ti. Ayaṁ pana bhikkhu evaṁ sarīre maṁsavibhūsanatthāya na āhāreti.",
  "atk-abh01a6:202_0": "Yāvadevāti āhārāharaṇe payojanassa paricchedaniyamadassanaṁ. Imassa kāyassa ṭhitiyāti",
  "atk-abh01a6:202_1": "imassa catumahābhūtikakarajakāyassa ṭhapanatthāya āhāreti. Idamassa āhārāharaṇe payojananti",
  "atk-abh01a6:202_2": "attho. Yāpanāyāti jīvitindriyayāpanatthāya āhāreti. Vihiṁsūparatiyāti vihiṁsā nāma",
  "atk-abh01a6:202_3": "abhuttapaccayā uppajjanakā khuddā. Tassā uparatiyā vūpasamanatthāya āhāreti. Brahmacariyānuggahāyāti",
  "atk-abh01a6:202_4": "brahmacariyaṁ nāma tisso sikkhā, sakalaṁ sāsanaṁ, tassa anuggaṇhanatthāya āhāreti.",
  "atk-abh01a6:203_0": "Itīti upāyanidassanaṁ; iminā upāyenāti attho. Purāṇañca vedanaṁ paṭihaṅkhāmīti purāṇavedanā",
  "atk-abh01a6:203_1": "nāma abhuttappaccayā uppajjanakavedanā. Taṁ paṭihanissāmīti āhāreti. Navañca vedanaṁ",
  "atk-abh01a6:203_2": "na uppādessāmīti navavedanā nāma atibhuttappaccayena uppajjanakavedanā. Taṁ na uppādessāmīti",
  "atk-abh01a6:203_3": "āhāreti. Atha vā, ‘navavedanā’ nāma bhuttappaccayā nauppajjanakavedanā. Tassā anuppannāya",
  "atk-abh01a6:203_4": "anuppajjanatthameva āhāreti. Yātrā ca me bhavissatīti yāpanā ca me bhavissati. Anavajjatā",
  "atk-abh01a6:203_5": "cāti ettha atthi sāvajjaṁ atthi anavajjaṁ. Tattha adhammikapariyesanā adhammikapaṭiggahaṇaṁ",
  "atk-abh01a6:203_6": "adhammena paribhogoti idaṁ ‘sāvajjaṁ’ nāma. Dhammena pariyesitvā dhammena paṭiggahetvā",
  "atk-abh01a6:203_7": "paccavekkhitvā paribhuñjanaṁ ‘anavajjaṁ’ nāma. Ekacco anavajjeyeva sāvajjaṁ karoti,",
  "atk-abh01a6:203_8": "‘laddhaṁ me’ti katvā pamāṇātikkantaṁ bhuñjati. Taṁ jīrāpetuṁ asakkonto uddhaṁvirecanaadhovirecanādīhi",
  "atk-abh01a6:203_9": "kilamati. Sakalavihāre bhikkhū tassa sarīrapaṭijagganabhesajjapariyesanādīsu ussukkaṁ",
  "atk-abh01a6:203_10": "āpajjanti. ‘Kiṁ ida’nti vutte ‘asukassa nāma udaraṁ uddhumāta’ntiādīni vadanti. ‘Esa",
  "atk-abh01a6:203_11": "niccakālampi evaṁpakatikoyeva, attano kucchipamāṇaṁ nāma na jānātī’ti nindanti garahanti.",
  "atk-abh01a6:203_12": "Ayaṁ anavajjeyeva sāvajjaṁ karoti nāma. Evaṁ akatvā ‘anavajjatā ca bhavissatī’ti āhāreti.",
  "atk-abh01a6:204_0": "Phāsuvihāro cāti etthāpi atthi phāsuvihāro atthi na phāsuvihāro. Tattha ‘āharahatthako",
  "atk-abh01a6:204_1": "alaṁsāṭako tatthavaṭṭako kākamāsako bhuttavamitako’ti imesaṁ pañcannaṁ brāhmaṇānaṁ",
  "atk-abh01a6:204_2": "bhojanaṁ na phāsuvihāro nāma. Etesu hi ‘āharahatthako’ nāma bahuṁ bhuñjitvā attano",
  "atk-abh01a6:204_3": "dhammatāya uṭṭhātuṁ asakkonto ‘āhara hattha’nti vadati. ‘Alaṁsāṭako’ nāma accuddhumātakucchitāya",
  "atk-abh01a6:204_4": "uṭṭhitopi sāṭakaṁ nivāsetuṁ na sakkoti. ‘Tatthavaṭṭako’ nāma uṭṭhātuṁ asakkonto tattheva",
  "atk-abh01a6:204_5": "parivaṭṭati. ‘Kākamāsako’ nāma yathā kākehi āmasituṁ sakkā hoti, evaṁ yāva mukhadvārā",
  "atk-abh01a6:204_6": "āhāreti. ‘Bhuttavamitako’ nāma mukhena sandhāretuṁ asakkonto tattheva vamati. Evaṁ",
  "atk-abh01a6:204_7": "akatvā ‘phāsuvihāro ca me bhavissatī’ti āhāreti. Phāsuvihāro nāma catūhi pañcahi",
  "atk-abh01a6:204_8": "ālopehi ūnūdaratā. Ettakañhi bhuñjitvā pānīyaṁ pivato cattāro iriyāpathā sukhena",
  "atk-abh01a6:204_9": "pavattanti. Tasmā dhammasenāpati evamāha –",
  "atk-abh01a6:205": "‘‘Cattāro pañca ālope, abhutvā udakaṁ pive;",
  "atk-abh01a6:206": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-abh01a6:207_0": "Imasmiṁ pana ṭhāne aṅgāni samodhānetabbāni. ‘Neva davāyā’tihi ekaṁ aṅgaṁ, ‘na madāyā’ti",
  "atk-abh01a6:207_1": "ekaṁ, ‘na maṇḍanāyā’ti ekaṁ, ‘na vibhūsanāyā’ti ekaṁ, ‘yāvadeva imassa kāyassa ṭhitiyā",
  "atk-abh01a6:207_2": "yāpanāyā’ti ekaṁ, ‘vihiṁsūparatiyā brahmacariyānuggahāyā’ti ekaṁ, ‘iti purāṇañca",
  "atk-abh01a6:207_3": "vedanaṁ paṭihaṅkhāmi navañca vedanaṁ na uppādessāmī’ti ekaṁ, ‘yātrā ca me bhavissatī’ti",
  "atk-abh01a6:207_4": "ekaṁ aṅgaṁ. Anavajjatā ca phāsuvihāro cāti ayamettha bhojanānisaṁso. Mahāsīvatthero",
  "atk-abh01a6:207_5": "panāha – heṭṭhā cattāri aṅgāni paṭikkhepo nāma. Upari pana aṭṭhaṅgāni samodhānetabbānīti",
  "atk-abh01a6:207_6": "– tattha ‘yāvadeva imassa kāyassa ṭhitiyā’ti ekaṁ aṅgaṁ, ‘yāpanāyā’ti ekaṁ, ‘vihiṁsūparatiyāti’",
  "atk-abh01a6:207_7": "ekaṁ, ‘brahmacariyānuggahāyā’ti ekaṁ, ‘iti purāṇañca vedanaṁ paṭihaṅkhāmī’ti ekaṁ,",
  "atk-abh01a6:207_8": "‘navañca vedanaṁ na uppādessāmī’ti ekaṁ, ‘yātrā ca me bhavissatī’ti ekaṁ, ‘anavajjatā’",
  "atk-abh01a6:207_9": "cāti ekaṁ. Phāsuvihāro pana bhojanānisaṁsoti. Evaṁ aṭṭhaṅgasamannāgataṁ āhāraṁ āhārento",
  "atk-abh01a6:207_10": "bhojane mattaññū nāma hoti. Ayaṁ vuccatīti ayaṁ pariyesanapaṭiggahaṇaparibhogesu",
  "atk-abh01a6:207_11": "yuttappamāṇajānanavasena pavatto paccavekkhitaparibhogo bhojane mattaññutā nāma vuccati.",
  "atk-abh01a6:208_0": "1356. Muṭṭhassaccaniddese asatīti sativirahitā cattāro khandhā. Ananussati appaṭissatīti",
  "atk-abh01a6:208_1": "upasaggavasena padaṁ vaḍḍhitaṁ. Asaraṇatāti asaraṇākāro. Adhāraṇatāti dhāretuṁ asamatthatā.",
  "atk-abh01a6:208_2": "Tāya hi samannāgato puggalo ādhānappatto nidhānakkhamo na hoti. Udake alābukaṭāhaṁ",
  "atk-abh01a6:208_3": "viya ārammaṇe pilavatīti pilāpanatā. Saṁmusanatāti naṭṭhamuṭṭhassatitā. Tāya hi samannāgato",
  "atk-abh01a6:208_4": "puggalo nikkhittabhatto viya kāko, nikkhittamaṁso viya ca siṅgālo hoti.",
  "atk-abh01a6:209": "1361. Bhāvanābalaniddese kusalānaṁ dhammānanti bodhipakkhiyadhammānaṁ āsevanāti ādisevanā. Bhāvanāti vaḍḍhanā. Bahulīkammanti punappunaṁ karaṇaṁ.",
  "atk-abh01a6:210_0": "1368. Sīlavipattiniddeso sīlasampadāniddesapaṭipakkhato veditabbo. Diṭṭhivipattiniddeso",
  "atk-abh01a6:210_1": "ca diṭṭhisampadāniddesapaṭipakkhato diṭṭhisampadāniddeso ca diṭṭhupādānaniddesapaṭipakkhato.",
  "atk-abh01a6:210_2": "Sīlavisuddhiniddeso kiñcāpi sīlasampadāniddesena samāno, tattha pana visuddhisampāpakaṁ",
  "atk-abh01a6:210_3": "pātimokkhasaṁvarasīlaṁ kathitaṁ, idha visuddhippattaṁ sīlaṁ. Sati ca sampajaññañca,",
  "atk-abh01a6:210_4": "paṭisaṅkhānabalañca bhāvanābalañca, samatho ca vipassanā ca, samathanimittañca paggahanimittañca,",
  "atk-abh01a6:210_5": "paggāho ca avikkhepo ca, sīlasampadā ca diṭṭhisampadā cāti imehi pana chahi dukehi",
  "atk-abh01a6:210_6": "catubhūmakāpi lokiyalokuttaradhammāva kathitā.",
  "atk-abh01a6:211_0": "1373. Diṭṭhivisuddhiniddese kammassakataññāṇanti ‘idaṁ kammaṁ sakaṁ, idaṁ no saka’nti",
  "atk-abh01a6:211_1": "jānanapaññā. Tattha attanā vā kataṁ hotu parena vā sabbampi akusalakammaṁ no sakaṁ.",
  "atk-abh01a6:211_2": "Kasmā? Atthabhañjanato anatthajananato ca. Kusalakammaṁ pana anatthabhañjanato atthajananato",
  "atk-abh01a6:211_3": "ca ‘sakaṁ’ nāma. Tattha yathā nāma sadhano sabhogo puriso addhānamaggaṁ paṭipajjitvā",
  "atk-abh01a6:211_4": "antarāmagge gāmanigamādīsu nakkhatte saṅghuṭṭhe ‘ahaṁ āgantuko, kaṁ nu kho nissāya",
  "atk-abh01a6:211_5": "nakkhattaṁ kīḷeyya’nti acintetvā yathā yathā icchati tena tena nīhārena nakkhattaṁ",
  "atk-abh01a6:211_6": "kīḷanto sukhena kantāraṁ atikkamati, evameva imasmiṁ kammassakataññāṇe ṭhatvā ime",
  "atk-abh01a6:211_7": "sattā bahuṁ vaṭṭagāmikammaṁ āyūhitvā sukhena sukhaṁ anubhavantā arahattaṁ pattā gaṇanapathaṁ",
  "atk-abh01a6:211_8": "vītivattā. Saccānulomikañāṇanti catunnaṁ saccānaṁ anulomaṁ vipassanāñāṇaṁ. Maggasamaṅgissa",
  "atk-abh01a6:211_9": "ñāṇaṁ phalasamaṅgissa ñāṇanti maggañāṇaphalañāṇāniyeva.",
  "atk-abh01a6:212": "1374. ‘Diṭṭhivisuddhi kho panā’tipadassa niddese yā paññā pajānanātiādīhi padehi heṭṭhā vuttāni kammassakataññāṇādīneva cattāri ñāṇāni vibhattāni.",
  "atk-abh01a6:213_0": "1375.‘Yathādiṭṭhissaca padhāna’nti padassa niddese yo cetasiko vīriyārambhotiādīhi",
  "atk-abh01a6:213_1": "padehi niddiṭṭhaṁ vīriyaṁ paññāgatikameva; paññāya hi lokiyaṭṭhāne lokiyaṁ lokuttaraṭṭhāne",
  "atk-abh01a6:213_2": "lokuttaranti veditabbaṁ.",
  "atk-abh01a6:214": "1376. Saṁvegadukaniddese jātibhayanti jātiṁ bhayato disvā ṭhitañāṇaṁ. Jarāmaraṇabhayādīsupi eseva nayo.",
  "atk-abh01a6:215_0": "1377.Anuppannānaṁ pāpakānantiādīhi jātiādīni bhayato disvā jātijarābyādhimaraṇehi",
  "atk-abh01a6:215_1": "muccitukāmassa upāyapadhānaṁ kathitaṁ. Padabhājanīyassa panattho vibhaṅgaṭṭhakathāyaṁ",
  "atk-abh01a6:215_2": "(vibha. aṭṭha. 367 bojjhaṅgapabbavaṇṇanā) āvi bhavissati.",
  "atk-abh01a6:216_0": "1378.‘Asantuṭṭhitā ca kusalesu dhammesū’ti padaniddese bhiyyokamyatāti visesakāmatā.",
  "atk-abh01a6:216_1": "Idhekacco hi āditova pakkhikabhattaṁ vā salākabhattaṁ vā uposathikaṁ vā pāṭipadikaṁ",
  "atk-abh01a6:216_2": "vā deti, so tena asantuṭṭho hutvā puna dhurabhattaṁ saṅghabhattaṁ vassāvāsikaṁ deti,",
  "atk-abh01a6:216_3": "āvāsaṁ kāreti, cattāropi paccaye deti. Tatrāpi asantuṭṭho hutvā saraṇāni gaṇhāti,",
  "atk-abh01a6:216_4": "pañca sīlāni samādiyati. Tatrāpi asantuṭṭho hutvā pabbajati. Pabbajitvā ekaṁ nikāyaṁ",
  "atk-abh01a6:216_5": "dve nikāyeti tepiṭakaṁ buddhavacanaṁ gaṇhāti, aṭṭha samāpattiyo bhāveti, vipassanaṁ",
  "atk-abh01a6:216_6": "vaḍḍhetvā arahattaṁ gaṇhāti . Arahattappattito paṭṭhāya mahāsantuṭṭho nāma hoti.",
  "atk-abh01a6:216_7": "Evaṁ yāva arahattā visesakāmatā ‘bhiyyokamyatā’ nāma.",
  "atk-abh01a6:217_0": "1379.‘Appaṭivānitā ca padhānasmi’nti padassa niddese yasmā pantasenāsanesu adhikusalānaṁ",
  "atk-abh01a6:217_1": "dhammānaṁ bhāvanāya ukkaṇṭhamāno padhānaṁ paṭivāseti nāma , anukkaṇṭhamāno no paṭivāseti",
  "atk-abh01a6:217_2": "nāma, tasmā taṁ nayaṁ dassetuṁ yā kusalānaṁ dhammānantiādi vuttaṁ. Tattha sakkaccakiriyatāti",
  "atk-abh01a6:217_3": "kusalānaṁ karaṇe sakkaccakāritā. Sātaccakiriyatāti satatameva karaṇaṁ. Aṭṭhitakiriyatāti",
  "atk-abh01a6:217_4": "khaṇḍaṁ akatvā aṭṭhapetvā karaṇaṁ. Anolīnavuttitāti alīnajīvitā, alīnapavattitā vā.",
  "atk-abh01a6:217_5": "Anikkhittachandatāti kusalacchandassa anikkhipanaṁ. Anikkhittadhuratāti kusalakaraṇe",
  "atk-abh01a6:217_6": "vīriyadhurassa anikkhipanaṁ.",
  "atk-abh01a6:218_0": "1380.‘Pubbenivāsānussatiñāṇaṁvijjā’ti ettha pubbenivāsoti pubbe nivutthakkhandhā",
  "atk-abh01a6:218_1": "ca khandhapaṭibaddhañca. Pubbenivāsassa anussati pubbenivāsānussati. Tāya sampayuttaṁ",
  "atk-abh01a6:218_2": "ñāṇaṁ pubbenivāsānussatiñāṇaṁ. Tayidaṁ pubbe nivutthakkhandhapaṭicchādakaṁ tamaṁ",
  "atk-abh01a6:218_3": "vijjhatīti vijjā. Taṁ tamaṁ vijjhitvā te khandhe vidite pākaṭe karotīti viditakaraṇaṭṭhenāpi vijjā.",
  "atk-abh01a6:219_0": "Cutūpapāte ñāṇanti cutiyañca upapāte ca ñāṇaṁ. Idampi sattānaṁ cutipaṭisandhicchādakaṁ",
  "atk-abh01a6:219_1": "tamaṁ vijjhatīti vijjā. Taṁ tamaṁ vijjhitvā sattānaṁ cutipaṭisandhiyo viditā pākaṭā",
  "atk-abh01a6:219_2": "karotīti viditakaraṇaṭṭhenāpi vijjā. Āsavānaṁ khaye ñāṇanti sabbakilesānaṁ khayasamaye",
  "atk-abh01a6:219_3": "ñāṇaṁ. Tayidaṁ catusaccacchādakatamaṁ vijjhatīti vijjā. Taṁ tamaṁ vijjhitvā cattāri",
  "atk-abh01a6:219_4": "saccāni viditāni pākaṭāni karotīti viditakaraṇaṭṭhenāpi vijjā.",
  "atk-abh01a6:220_0": "1381.‘Cittassaca adhimutti nibbānañcā’ti ettha ārammaṇe adhimuccanaṭṭhena, paccanīkadhammehi",
  "atk-abh01a6:220_1": "ca suṭṭhumuttaṭṭhena aṭṭha samāpattiyo cittassa adhimutti nāma. Itaraṁ pana ‘natthi",
  "atk-abh01a6:220_2": "ettha taṇhāsaṅkhātaṁ vānaṁ’, ‘niggataṁ vā tasmā vānā’ti nibbānaṁ. Tattha aṭṭha samāpattiyo",
  "atk-abh01a6:220_3": "sayaṁ vikkhambhitakilesehi vimuttattā vimuttīti vuttā, nibbānaṁ pana sabbakilesehi",
  "atk-abh01a6:220_4": "accantaṁ vimuttattā vimuttīti.",
  "atk-abh01a6:221_0": "1382.Maggasamaṅgissañāṇanti cattāri maggañāṇāni. Phalasamaṅgissa ñāṇanti cattāri",
  "atk-abh01a6:221_1": "phalañāṇāni. Tattha paṭhamamaggañāṇaṁ pañca kilese khepentaṁ nirodhentaṁ vūpasamentaṁ",
  "atk-abh01a6:221_2": "paṭippassambhentaṁ uppajjatīti khaye ñāṇaṁ nāma jātaṁ. Dutiyamaggañāṇaṁ cattāro kilese.",
  "atk-abh01a6:221_3": "Tathā tatiyamaggañāṇaṁ. Catutthamaggañāṇaṁ pana aṭṭha kilese khepentaṁ nirodhentaṁ",
  "atk-abh01a6:221_4": "vūpasamentaṁ paṭippassambhentaṁ uppajjatīti ‘khaye ñāṇaṁ’ nāma jātaṁ. Taṁ taṁ maggaphalañāṇaṁ",
  "atk-abh01a6:221_5": "pana tesaṁ tesaṁ kilesānaṁ khīṇante niruddhante vūpasamante paṭippassambhante anuppādante",
  "atk-abh01a6:221_6": "appavattante uppannanti anuppāde ñāṇaṁ nāma jātanti.",
  "atk-abh01a6:222": "Aṭṭhasāliniyā dhammasaṅgahaaṭṭhakathāya",
  "atk-abh01a6:223": "Nikkhepakaṇḍavaṇṇanā niṭṭhitā."
}