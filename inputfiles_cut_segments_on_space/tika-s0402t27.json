{
  "tika-s0402t27:0": "(10) 5. Loṇakapallavaggo",
  "tika-s0402t27:1": "1. Accāyikasuttavaṇṇanā",
  "tika-s0402t27:2_0": "93. Pañcamassa paṭhame atipātikānīti sīghaṁ pavattetabbāni. Karaṇīyānīti ettha avassake",
  "tika-s0402t27:2_1": "anīyasaddo daṭṭhabboti āha ‘‘avassakiccānī’’ti. Nikkhantasetaṅkurānīti bījato nikkhantasetaṅkurāni.",
  "tika-s0402t27:2_2": "Sesamettha uttānameva.",
  "tika-s0402t27:3": "Accāyikasuttavaṇṇanā niṭṭhitā.",
  "tika-s0402t27:4": "2. Pavivekasuttavaṇṇanā",
  "tika-s0402t27:5_0": "94. Dutiye sāṇehi vākehi nibbattitāni sāṇāni. Missasāṇāni masāṇāni na bhaṅgāni. Erakatiṇādīnīti",
  "tika-s0402t27:5_1": "ādi-saddena akkamakacikadalivākādīnaṁ saṅgaho. Erakādīhi katāni hi chavāni lāmakāni",
  "tika-s0402t27:5_2": "dussānīti ‘‘chavadussānī’’ti vattabbataṁ labhanti. Kuṇḍakanti tanutaraṁ taṇḍulappakaraṇaṁ.",
  "tika-s0402t27:5_3": "Pañca dussīlyānīti pāṇātipātādīni pañca. Cattāro āsavāti kāmāsavādayo cattāro āsavā.",
  "tika-s0402t27:5_4": "Sīlaggappattoti sīlena, sīlassa vā aggappatto.",
  "tika-s0402t27:6": "Pavivekasuttavaṇṇanā niṭṭhitā.",
  "tika-s0402t27:7": "3. Saradasuttavaṇṇanā",
  "tika-s0402t27:8_0": "95. Tatiye viddheti dūrībhūte. Dūrabhāvo ca ākāsassa valāhakavigamena hotīti āha",
  "tika-s0402t27:8_1": "‘‘valāhakavigamena dūrībhūte’’ti. Teneva hi ‘‘viddhe vigatavalāhake’’ti vuttaṁ. Nabhaṁ",
  "tika-s0402t27:8_2": "abbhussakkamānoti ākāsaṁ abhilaṅghanto. Iminā taruṇasūriyabhāvo dassito. Nātidūrodite",
  "tika-s0402t27:8_3": "hi ādicce taruṇasūriyasamaññā. Duvidhamevassa saṁyojanaṁ natthīti orambhāgiyauddhambhāgiyavasena",
  "tika-s0402t27:8_4": "duvidhampi saṁyojanaṁ assa paṭhamajjhānalābhino ariyasāvakassa natthi. Kasmā panassa",
  "tika-s0402t27:8_5": "uddhambhāgiyasaṁyojanampi natthīti vuttaṁ. Orambhāgiyasaṁyojanānameva hettha pahānaṁ",
  "tika-s0402t27:8_6": "vuttanti āha ‘‘itarampī’’tiādi, itaraṁ uddhambhāgiyasaṁyojanaṁ puna imaṁ lokaṁ paṭisandhivasena",
  "tika-s0402t27:8_7": "ānetuṁ asamatthatāya natthīti vuttanti attho. Jhānalābhino hi sabbepi ariyā brahmalokūpapannā",
  "tika-s0402t27:8_8": "heṭṭhā na uppajjanti, uddhaṁ uddhaṁ uppajjantāpi vehapphalaṁ akaniṭṭhaṁ bhavaggañca",
  "tika-s0402t27:8_9": "patvā na punaññattha jāyanti, tattha tattheva arahattaṁ patvā parinibbāyanti. Tenevāha",
  "tika-s0402t27:8_10": "‘‘imasmiṁ sutte jhānānāgāmī nāma kathito’’ti. Jhānavasena hi heṭṭhā na āgacchatīti jhānānāgāmī.",
  "tika-s0402t27:9": "Saradasuttavaṇṇanā niṭṭhitā.",
  "tika-s0402t27:10": "4. Parisāsuttavaṇṇanā",
  "tika-s0402t27:11_0": "96. Catutthe paccayabāhullikāti cīvarādibāhullāya paṭipannā. Avītataṇhatāya hi taṁ",
  "tika-s0402t27:11_1": "taṁ parikkhārajātaṁ bahuṁ lanti ādiyantīti bahulā, te eva bāhulikā yathā ‘‘venayiko’’ti",
  "tika-s0402t27:11_2": "(ma. ni. 1.246; a. ni. 8.11; pārā. 8). Te paccayabāhullāya yuttappayuttā hontīti",
  "tika-s0402t27:11_3": "cīvarādibāhullāya paṭipannā nāma honti. Sikkhāya agāravabhāvato sithilaṁ agāḷhaṁ",
  "tika-s0402t27:11_4": "gaṇhantīti sāthalikā. Sithilanti ca bhāvanapuṁsakaniddeso. Sithilasaddena samānatthassa",
  "tika-s0402t27:11_5": "sathalasaddassa vasena sāthalikāti padasiddhi veditabbā. Avagamanaṭṭhenāti adhogamanaṭṭhena,",
  "tika-s0402t27:11_6": "orambhāgiyabhāvenāti attho. Nikkhittadhurāti oropitadhurā ujjitussāhā. Upadhiviveko",
  "tika-s0402t27:11_7": "nibbānaṁ. Duvidhampi vīriyanti kāyikaṁ cetasikañca vīriyaṁ.",
  "tika-s0402t27:12_0": "Bhaṇḍanaṁ jātaṁ etesanti bhaṇḍanajātā. Visesanassa paranipātavasena cetaṁ vuttaṁ.",
  "tika-s0402t27:12_1": "Aṭṭhakathāyaṁ pana visesanassa pubbanipātavaseneva atthaṁ dassento ‘‘jātabhaṇḍanā’’ti",
  "tika-s0402t27:12_2": "āha. Kalaho jāto etesanti kalahajātāti etthāpi eseva nayo. Kalahassa pubbabhāgoti",
  "tika-s0402t27:12_3": "kalahassa hetubhūtā paṭibhāgā taṁsadisī ca aniṭṭhakiriyā. Hatthaparāmāsādivasenāti",
  "tika-s0402t27:12_4": "kujjhitvā aññamaññassa hatthe gahetvā palapanaacchindanādivasena. ‘‘Ayaṁ dhammo,",
  "tika-s0402t27:12_5": "nāyaṁ dhammo’’tiādinā viruddhavādabhūtaṁ vivādaṁ āpannāti vivādapannā. Tenāha ‘‘viruddhavādaṁ",
  "tika-s0402t27:12_6": "āpannā’’ti. Mukhasannissitatāya vācā idha ‘‘mukha’’nti adhippetāti āha ‘‘pharusā",
  "tika-s0402t27:12_7": "vācā mukhasattiyo’’ti.",
  "tika-s0402t27:13_0": "Satipi ubhayesaṁ kalāpānaṁ paramatthato bhede pacurajanehi pana duviññeyyanānattaṁ",
  "tika-s0402t27:13_1": "khīrodakasammoditaṁ accantametaṁ saṁsaṭṭhaṁ viya hutvā tiṭṭhatīti āha ‘‘khīrodakaṁ",
  "tika-s0402t27:13_2": "viya bhūtā’’ti. Yathā khīrañca udakañca aññamaññaṁ saṁsandati, visuṁ na hoti, ekattaṁ",
  "tika-s0402t27:13_3": "viya upeti, evaṁ sāmaggivasena ekattūpagatacittuppādāti attho. Mettacittaṁ paccupaṭṭhāpetvā",
  "tika-s0402t27:13_4": "olokanaṁ cakkhūni viya cakkhūni nāmāti āha ‘‘upasantehi mettacakkhūhī’’ti. Piyabhāvadīpakāni",
  "tika-s0402t27:13_5": "hi cakkhūni piyacakkhūni. Pamuditassa pīti jāyatīti pamodapaccayabalavapītimāha.",
  "tika-s0402t27:13_6": "Pañcavaṇṇā pīti uppajjatīti khuddikādibhedena pañcappakārā pīti uppajjati. Pītimanassāti",
  "tika-s0402t27:13_7": "tāya pītiyā pīṇitamanassa, passaddhiāvahehi uḷārehi pītivegehi tintacittassāti attho.",
  "tika-s0402t27:13_8": "Vigatadarathoti kilesapariḷāhānaṁ dūrībhāvena vūpasantadaratho.",
  "tika-s0402t27:14_0": "Kena udakena dārito pabbatappadesoti katvā āha ‘‘kandaro nāmā’’tiādi. Udakassa yathāninnaṁ",
  "tika-s0402t27:14_1": "pavattiyā nadinibbattanabhāvena ‘‘nadikuñjo’’tipi vuccati. Sāvaṭṭā nadiyo padarā.",
  "tika-s0402t27:14_2": "Aṭṭha māseti hemantagimhautuvasena aṭṭha māse. Khuddakā udakavāhiniyo sākhā viyāti",
  "tika-s0402t27:14_3": "sākhā. Khuddakasobbhā kusubbhā okārassa ukāraṁ katvā. Yattha upari unnatappadesato",
  "tika-s0402t27:14_4": "udakaṁ āgantvā tiṭṭhati ceva sandati ca, te kusubbhā khuddakaāvāṭā. Khuddakanadiyoti",
  "tika-s0402t27:14_5": "pabbatapādādito nikkhantā khuddakā nadiyo.",
  "tika-s0402t27:15": "Parisāsuttavaṇṇanā niṭṭhitā.",
  "tika-s0402t27:16": "5-7. Paṭhamaājānīyasuttādivaṇṇanā",
  "tika-s0402t27:17_0": "97-99. Pañcame anucchavikoti rañño paribhuñjanayoggo. Hatthapādādiaṅgasamatāyāti",
  "tika-s0402t27:17_1": "hatthapādādiavayavasamatāya, rañño vā senāya aṅgabhūtattā rañño aṅganti vuccati.",
  "tika-s0402t27:17_2": "Ānetvā hunitabbanti āhunaṁ, āhutīti atthato ekanti āha ‘‘āhutisaṅkhātaṁ piṇḍapāta’’nti.",
  "tika-s0402t27:17_3": "Dūratopi ānetvā sīlavantesu dātabbassetaṁ adhivacanaṁ. Piṇḍapātanti ca nidassanamattaṁ.",
  "tika-s0402t27:17_4": "Ānetvā hunitabbānañhi cīvarādīnaṁ catunnaṁ paccayānametaṁ adhivacanaṁ āhunanti. Taṁ",
  "tika-s0402t27:17_5": "arahatīti āhuneyyo. Paṭiggahetuṁ yuttoti tassa mahapphalabhāvakaraṇato paṭiggaṇhituṁ anucchaviko.",
  "tika-s0402t27:18_0": "Pāhunakabhattassāti disavidisato āgatānaṁ piyamanāpānaṁ ñātimittānaṁ atthāya sakkāre",
  "tika-s0402t27:18_1": "paṭiyattassa āgantukabhattassa. Tañhi ṭhapetvā te tathārūpe pāhunake saṅghasseva",
  "tika-s0402t27:18_2": "dātuṁ yuttaṁ, saṅghova taṁ paṭiggahetuṁ yutto. Saṅghasadiso hi pāhunako natthi. Tathā",
  "tika-s0402t27:18_3": "hesa ekasmiṁ buddhantare vītivatte dissati, kadāci asaṅkhyeyyepi kappe vītivatte.",
  "tika-s0402t27:18_4": "Abbokiṇṇañca piyamanāpatādikarehi dhammehi samannāgato. Evaṁ pāhunamassa dātuṁ yuttaṁ,",
  "tika-s0402t27:18_5": "pāhunañca paṭiggahetuṁ yuttoti pāhuneyyo. Ayañhettha adhippāyo ‘‘ñātimittā vippavuṭṭhā",
  "tika-s0402t27:18_6": "na cirasseva samāgacchanti, anavaṭṭhitā ca tesu piyamanāpatā, na evamariyasaṅgho,",
  "tika-s0402t27:18_7": "tasmā saṅghova pāhuneyyo’’ti.",
  "tika-s0402t27:19_0": "Dakkhanti etāya sattā yathādhippetāhi sampattīhi vaḍḍhantīti dakkhiṇā, paralokaṁ",
  "tika-s0402t27:19_1": "saddahitvā dānaṁ. Taṁ dakkhiṇaṁ arahati, dakkhiṇāya vā hito yasmā mahapphalakaraṇatāya",
  "tika-s0402t27:19_2": "visodhetīti dakkhiṇeyyo.",
  "tika-s0402t27:20_0": "Puññatthikehi añjali karaṇīyo etthāti añjalikaraṇīyo. Ubho hettha sirasi patiṭṭhāpetvā",
  "tika-s0402t27:20_1": "sabbalokena kayiramānaṁ añjalikammaṁ arahatīti vā añjalikaraṇīyo. Tenāha ‘‘añjalipaggahaṇassa anucchaviko’’ti.",
  "tika-s0402t27:21_0": "Yadipi pāḷiyaṁ ‘‘anuttara’’nti vuttaṁ, natthi ito uttaraṁ visiṭṭhanti hi anuttaraṁ,",
  "tika-s0402t27:21_1": "samampissa pana natthīti dassento ‘‘asadisa’’nti āha. Khittaṁ vuttaṁ bījaṁ mahapphalabhāvakaraṇena",
  "tika-s0402t27:21_2": "tāyati rakkhati, khipanti vapanti ettha bījānīti vā khettaṁ, kedārādi, khettaṁ viya",
  "tika-s0402t27:21_3": "khettaṁ, puññānaṁ khettaṁ puññakkhettaṁ. Yathā hi rañño vā amaccassa vā sālīnaṁ vā",
  "tika-s0402t27:21_4": "yavānaṁ vā viruhanaṭṭhānaṁ ‘‘rañño sālikkhetaṁ yavakkheta’’nti vuccati, evaṁ saṅgho",
  "tika-s0402t27:21_5": "sabbalokassa puññānaṁ viruhanaṭṭhānaṁ. Saṅghaṁ nissāya hi lokassa nānappakārahitasukhasaṁvattanikāni",
  "tika-s0402t27:21_6": "puññāni viruhanti, tasmā saṅgho anuttaraṁ puññakkhettaṁ lokassa. Sesaṁ suviññeyyameva.",
  "tika-s0402t27:21_7": "Chaṭṭhasattamāni uttānatthāneva.",
  "tika-s0402t27:22": "Paṭhamaājānīyasuttādivaṇṇanā niṭṭhitā.",
  "tika-s0402t27:23": "8. Potthakasuttavaṇṇanā",
  "tika-s0402t27:24_0": "100. Aṭṭhame navoti navavāyimo. Tenāha ‘‘karaṇaṁ upādāya vuccatī’’ti. Vākamayavatthanti",
  "tika-s0402t27:24_1": "sāṇādivākasāṭakaṁ. Dubbaṇṇoti vivaṇṇo. Dukkhasamphassoti kharasamphasso. Appaṁ agghatīti",
  "tika-s0402t27:24_2": "appaggho. Atibahuṁ agghanto kahāpaṇagghanako hoti. Paribhogamajjhimoti paribhogakālavasena",
  "tika-s0402t27:24_3": "majjhimo. So hi navabhāvaṁ atikkamitvā jiṇṇabhāvaṁ appatto majjhe paribhogakālepi",
  "tika-s0402t27:24_4": "dubbaṇṇo ca dukkhasamphasso ca appagghoyeva hoti. Atibahuṁ agghanto aḍḍhaṁ agghati,",
  "tika-s0402t27:24_5": "jiṇṇakāle pana aḍḍhamāsakaṁ vā kākaṇikaṁ vā agghati. Ukkhaliparipuñchananti kāḷukkhaliparipuñchanaṁ.",
  "tika-s0402t27:24_6": "Navotipi upasampadāya pañcavassakālato heṭṭhā jātiyā saṭṭhivassopi navoyeva. Dubbaṇṇatāyāti",
  "tika-s0402t27:24_7": "sarīravaṇṇenapi guṇavaṇṇenapi dubbaṇṇatāya. Dussīlassa hi parisamajjhe nittejatāya",
  "tika-s0402t27:24_8": "sarīravaṇṇopi na sampajjati, guṇavaṇṇena vattabbameva natthi. Aṭṭhakathāyaṁ pana",
  "tika-s0402t27:24_9": "sarīravaṇṇena dubbaṇṇatāpi guṇavaṇṇassa abhāvena dubbaṇṇatāyāti vuttaṁ.",
  "tika-s0402t27:25_0": "Ye kho panassāti ye kho pana tassa upaṭṭhākā vā ñātimittādayo vā etaṁ puggalaṁ sevanti.",
  "tika-s0402t27:25_1": "Tesanti tesaṁ puggalānaṁ cha satthāre sevantānaṁ micchādiṭṭhikānaṁ viya. Devadatte",
  "tika-s0402t27:25_2": "sevantānaṁ kokālikādīnaṁ viya ca taṁ sevanaṁ dīgharattaṁ ahitāya dukkhāya hoti. Majjhimoti",
  "tika-s0402t27:25_3": "pañcavassakālato paṭṭhāya yāva navavassakālā majjhimo nāma. Theroti dasavassato paṭṭhāya",
  "tika-s0402t27:25_4": "thero nāma. Evamāhaṁsūti evaṁ vadanti. Kiṁ nu kho tuyhanti tuyhaṁ bālassa bhaṇitena",
  "tika-s0402t27:25_5": "ko atthoti vuttaṁ hoti. Tathārūpanti tathājātikaṁ tathāsabhāvaṁ ukkhepanīyakammassa kāraṇabhūtaṁ.",
  "tika-s0402t27:26_0": "Tīhi kappāsaaṁsūhi suttaṁ kantitvā katavatthanti tayo kappāsaaṁsū gahetvā kantitasuttena",
  "tika-s0402t27:26_1": "vāyitaṁ sukhumavatthaṁ, taṁ navavāyimaṁ anagghaṁ hoti, paribhogamajjhimaṁ vīsampi",
  "tika-s0402t27:26_2": "tiṁsampi sahassāni agghati, jiṇṇakāle, aṭṭhapi dasapi sahassāni agghati.",
  "tika-s0402t27:27_0": "Tesaṁtaṁ hotīti tesaṁ sammāsambuddhādayo sevantā viya taṁ sevanaṁ dīgharattaṁ hitāya",
  "tika-s0402t27:27_1": "sukhāya hoti. Sammāsambuddhañhi ekaṁ nissāya yāvajjakālā muccanakasattānaṁ pamāṇaṁ",
  "tika-s0402t27:27_2": "natthi, tathā sāriputtattheramahāmoggallānatthere avasese ca asīti mahāsāvake nissāya",
  "tika-s0402t27:27_3": "saggagatasattānaṁ pamāṇaṁ natthi, yāvajjakālā tesaṁ diṭṭhānugatiṁ paṭipannasattānampi",
  "tika-s0402t27:27_4": "pamāṇaṁ natthiyeva. Ādheyyaṁ gacchatīti tassa mahātherassa taṁ atthanissitaṁ vacanaṁ",
  "tika-s0402t27:27_5": "yathā gandhakaraṇḍake kāsikavatthaṁ ādhātabbataṁ ṭhapetabbataṁ gacchati, evaṁ uttamaṅge",
  "tika-s0402t27:27_6": "sirasmiṁ hadaye ca ādhātabbataṁ ṭhapetabbataṁ gacchati.",
  "tika-s0402t27:28": "Potthakasuttavaṇṇanā niṭṭhitā.",
  "tika-s0402t27:29": "9. Loṇakapallasuttavaṇṇanā",
  "tika-s0402t27:30_0": "101. Navame yathā yathā kammaṁ karotīti yena yena pakārena pāṇaghātādipāpakammaṁ",
  "tika-s0402t27:30_1": "karoti. Vipākaṁ paṭisaṁvediyatevāti avadhāraṇena kammasiddhiyaṁ tabbipākassa appavatti",
  "tika-s0402t27:30_2": "nāma natthīti dīpeti. Tenevāha ‘‘na hi sakkā’’tiādi. Evaṁ santanti bhummatthe upayogavacananti",
  "tika-s0402t27:30_3": "āha ‘‘evaṁ sante’’ti. Abhisaṅkhāraviññāṇanirodhenāti kammaviññāṇassa āyatiṁ anuppattidhammatāpajjanena.",
  "tika-s0402t27:31_0": "‘‘Ayampi kho kāyo evaṁdhammo evaṁbhāvī evaṁanatīto’’tiādinā kāyassa asubhāniccādiākāraanupassanā",
  "tika-s0402t27:31_1": "kāyabhāvanāti āha ‘‘kāyānupassanāsaṅkhātāya tāya bhāvanāyā’’ti. Rāgādīnanti ādi-saddena",
  "tika-s0402t27:31_2": "dosamohānaṁ saṅgaho daṭṭhabbo. ‘‘Rāgo kho, āvuso, pamāṇakaraṇo, doso pamāṇakaraṇo,",
  "tika-s0402t27:31_3": "moho pamāṇakaraṇo, te khīṇāsavassa bhikkhuno pahīnā ucchinnamūlā tālāvatthukatā anabhāvaṁkatā",
  "tika-s0402t27:31_4": "āyatiṁ anuppādadhammā’’ti (ma. ni. 1.459) hi vuttaṁ.",
  "tika-s0402t27:32_0": "Yathā hi pabbatapāde pūtipaṇṇassa udakaṁ nāma hoti, kāḷavaṇṇaṁ olokentānaṁ byāmasataṁ",
  "tika-s0402t27:32_1": "gambhīraṁ viya khāyati, yaṭṭhiṁ vā rajjuṁ vā gahetvā minantassa piṭṭhipādoddharaṇamattampi",
  "tika-s0402t27:32_2": "na hoti, evameva ekaccassa yāva rāgādayo nuppajjanti, tāva taṁ puggalaṁ sañjānituṁ",
  "tika-s0402t27:32_3": "na sakkā hoti, sotāpanno viya sakadāgāmī viya anāgāmī viya ca khāyati. Yadā panassa",
  "tika-s0402t27:32_4": "rāgādayo uppajjanti, tadā ratto duṭṭho mūḷhoti paññāyati. Iti te rāgādayo ‘‘ettako",
  "tika-s0402t27:32_5": "aya’’nti puggalassa pamāṇaṁ dassentāva uppajjantīti pamāṇakaraṇā nāma vuttā.",
  "tika-s0402t27:33": "Jāpetunti jinadhanaṁ kātuṁ. Soti rājā, mahāmatto vā. Assāti añjaliṁ paggahetvā yācantassa. Sesamettha uttānameva.",
  "tika-s0402t27:34": "Loṇakapallasuttavaṇṇanā niṭṭhitā.",
  "tika-s0402t27:35": "10. Paṁsudhovakasuttavaṇṇanā",
  "tika-s0402t27:36": "102. Dasame anīhatadosanti anapanītathūlakāḷakaṁ. Anapanītakasāvanti anapagatasukhumakāḷakaṁ. Pahaṭamattanti āhaṭamattaṁ.",
  "tika-s0402t27:37_0": "Dasakusalakammapathavasena uppannaṁ cittaṁ cittameva, vipassanāpādakaaṭṭhasamāpatticittaṁ",
  "tika-s0402t27:37_1": "vipassanācittañca tato cittato adhikaṁ cittanti adhicittanti āha ‘‘adhicittanti samathavipassanācitta’’nti.",
  "tika-s0402t27:37_2": "Anuyuttassāti anuppannassa uppādanavasena uppannassa paṭibrūhanavasena anu anu yuttassa,",
  "tika-s0402t27:37_3": "tattha yuttappayuttassāti attho. Ettha ca purebhattaṁ piṇḍāya caritvā pacchābhattaṁ",
  "tika-s0402t27:37_4": "piṇḍapātappaṭikkanto nisīdanaṁ ādāya ‘‘asukasmiṁ rukkhamūle vā vanasaṇḍe vā pabbhāre",
  "tika-s0402t27:37_5": "vā samaṇadhammaṁ karissāmī’’ti nikkhamantopi tattha gantvā hatthehi vā pādehi vā",
  "tika-s0402t27:37_6": "nisajjaṭṭhānato tiṇapaṇṇāni apanentopi adhicittaṁ anuyuttoyeva. Nisīditvā pana hatthapāde",
  "tika-s0402t27:37_7": "dhovitvā mūlakammaṭṭhānaṁ gahetvā bhāvanaṁ anuyuñjanto bhāvanāya appanaṁ appattāyapi",
  "tika-s0402t27:37_8": "adhicittamanuyuttoyeva tadatthenapi taṁsaddavohārato. Cittasampannoti dhammacittassa",
  "tika-s0402t27:37_9": "samannāgatattā sampannacitto. Paṇḍitajātikoti paṇḍitasabhāvo.",
  "tika-s0402t27:38_0": "Kāme ārabbhāti vatthukāme ārabbha. Kāmarāgasaṅkhātena vā kāmena paṭisaṁyutto vitakko",
  "tika-s0402t27:38_1": "kāmavitakko. Byāpajjati cittaṁ etenāti byāpādo, doso. Vihiṁsanti etāya satte, vihiṁsanaṁ",
  "tika-s0402t27:38_2": "vā tesaṁ etanti vihiṁsā, paresaṁ viheṭhanākārena pavattassa karuṇāpaṭipakkhassa pāpadhammassetaṁ",
  "tika-s0402t27:38_3": "adhivacanaṁ. Ñātake ārabbha uppanno vitakkoti ñātake ārabbha gehassitapemavasena",
  "tika-s0402t27:38_4": "uppanno vitakko. Janapadamārabbha uppanno vitakkoti etthāpi eseva nayo. Aho vata",
  "tika-s0402t27:38_5": "maṁ…pe… uppanno vitakkoti ‘‘aho vata maṁ pare na avajāneyyuṁ, na heṭṭhā katvā maññeyyuṁ,",
  "tika-s0402t27:38_6": "pāsāṇacchattaṁ viya garuṁ kareyyu’’nti evaṁ uppannavitakko. Dasavipassanupakkilesavitakkāti",
  "tika-s0402t27:38_7": "obhāsādidasavipassanupakkilese ārabbha uppannavitakkā.",
  "tika-s0402t27:39_0": "Avasiṭṭhā dhammavitakkā etassāti avasiṭṭhadhammavitakko, vipassanāsamādhi. Na ekaggabhāvappatto",
  "tika-s0402t27:39_1": "na ekaggataṁ patto. Ekaṁ udetīti hi ekodi, paṭipakkhehi anabhibhūtattā aggaṁ seṭṭhaṁ",
  "tika-s0402t27:39_2": "hutvā udetīti attho. Seṭṭhopi hi loke ekoti vuccati, ekasmiṁ ārammaṇe samādhānavasena",
  "tika-s0402t27:39_3": "pavattacittassetaṁ adhivacanaṁ. Ekodissa bhāvo ekodibhāvo, ekaggatāyetaṁ adhivacanaṁ.",
  "tika-s0402t27:40_0": "Niyakajjhattanti attasantānassetaṁ adhivacanaṁ. Gocarajjhattanti idha nibbānaṁ adhippetaṁ.",
  "tika-s0402t27:40_1": "Tenāha ‘‘ekasmiṁ nibbānagocareyeva tiṭṭhatī’’ti. Suṭṭhu nisīdatīti samādhipaṭipakkhe",
  "tika-s0402t27:40_2": "kilese sannisīdento suṭṭhu nisīdati. Ekaggaṁ hotīti abyaggabhāvappattiyā ekaggaṁ",
  "tika-s0402t27:40_3": "hoti. Sammā ādhiyatīti yathā ārammaṇe suṭṭhu appitaṁ hoti, evaṁ sammā sammadeva ādhiyati.",
  "tika-s0402t27:41_0": "Abhiññāsacchikaraṇīyassāti ettha ‘‘abhiññāya sacchikaraṇīyassā’’ti vattabbe ‘‘abhiññā’’ti",
  "tika-s0402t27:41_1": "ya-kāralopena pana puna kālakiriyāniddeso katoti āha ‘‘abhijānitvā paccakkhaṁ kātabbassā’’ti.",
  "tika-s0402t27:41_2": "Abhiññāya iddhividhādiñāṇena sacchikiriyaṁ iddhividhapaccanubhavanādikaṁ abhiññāsacchikaraṇīyanti",
  "tika-s0402t27:41_3": "evaṁ vā ettha attho daṭṭhabbo. Sakkhibhabbataṁ pāpuṇātīti ettha pana yassa paccakkhaṁ",
  "tika-s0402t27:41_4": "atthi, so sakkhī, sakkhino bhabbatā sakkhibhabbatā, sakkhibhavananti vuttaṁ hoti.",
  "tika-s0402t27:41_5": "Sakkhī ca so bhabbo cāti sakkhibhabbo. Ayañhi iddhividhādīnaṁ bhabbo tattha ca sakkhīti",
  "tika-s0402t27:41_6": "sakkhibhabbo, tassa bhāvo sakkhibhabbatā, taṁ pāpuṇātīti attho.",
  "tika-s0402t27:42_0": "Abhiññāpādakajjhānādibhedeti ettha abhiññāpādā ca abhiññāpādakajjhānañca abhiññāpādakajjhānāni.",
  "tika-s0402t27:42_1": "Ādi-saddena arahattañca arahattassa vipassanā ca saṅgahitāti daṭṭhabbaṁ. Teneva majjhimanikāyaṭṭhakathāyaṁ",
  "tika-s0402t27:42_2": "(ma. ni. aṭṭha. 2.198) –",
  "tika-s0402t27:43": "‘‘Sati satiāyataneti sati satikāraṇe. Kiñcettha kāraṇaṁ? Abhiññā vā abhiññāpādakajjhānaṁ vā, avasāne pana arahattaṁ vā kāraṇaṁ arahattassa vipassanā vāti veditabba’’nti vuttaṁ.",
  "tika-s0402t27:44_0": "Yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi, tassa abhiññā",
  "tika-s0402t27:44_1": "kāraṇaṁ . Atha iddhividhapaccanubhavanādi abhiññā, evaṁ sati abhiññāpādakajjhānaṁ",
  "tika-s0402t27:44_2": "kāraṇaṁ. Avasāne chaṭṭhābhiññāya pana arahattaṁ, arahattassa vipassanā vā kāraṇaṁ.",
  "tika-s0402t27:44_3": "Arahattañhi ‘‘kudāssu nāmāhaṁ tadāyatanaṁ upasampajja viharissāmi, yadariyā etarahi",
  "tika-s0402t27:44_4": "upasampajja viharantī’’ti (ma. ni. 1.465; 3.307) anuttaresu vimokkhesu pihaṁ upaṭṭhapetvā",
  "tika-s0402t27:44_5": "abhiññā nibbattentassa kāraṇaṁ. Idañca sādhāraṇaṁ na hoti, sādhāraṇavasena pana arahattassa",
  "tika-s0402t27:44_6": "vipassanā kāraṇaṁ. Imasmiñhi sutte arahattaphalavasena chaṭṭhābhiññā vuttā. Tenevāha",
  "tika-s0402t27:44_7": "‘‘āsavānaṁ khayātiādi cettha phalasamāpattivasena vuttanti veditabba’’nti.",
  "tika-s0402t27:45": "Paṁsudhovakasuttavaṇṇanā niṭṭhitā.",
  "tika-s0402t27:46": "11. Nimittasuttavaṇṇanā",
  "tika-s0402t27:47_0": "103. Ekādasame yehi phalaṁ nimīyati, uppajjanaṭṭhāne pakkhipamānaṁ viya hoti, tāni",
  "tika-s0402t27:47_1": "nimittāni. Tenāha ‘‘tīṇi kāraṇānī’’ti. Kālena kālanti ettha kālenāti bhummatthe karaṇavacanaṁ.",
  "tika-s0402t27:47_2": "Kālanti ca upayogavacananti āha ‘‘kāle kāle’’ti. Manasi kātabbāti citte kātabbā,",
  "tika-s0402t27:47_3": "uppādetabbāti attho. Upalakkhitasamādhānākāro samādhiyeva idha samādhinimittanti",
  "tika-s0402t27:47_4": "āha ‘‘ekaggatā hi idha samādhinimittanti vuttā’’ti. Ṭhānaṁ taṁ cittaṁ kosajjāya saṁvatteyyāti",
  "tika-s0402t27:47_5": "ettha ṭhānaṁ atthīti vacanaseso. Taṁ bhāvanācittaṁ kosajjāya saṁvatteyya, tassa saṁvattanassa",
  "tika-s0402t27:47_6": "kāraṇaṁ atthīti attho. Taṁ vā manasikaraṇaṁ cittaṁ kosajjāya saṁvatteyya, etassa",
  "tika-s0402t27:47_7": "ṭhānaṁ kāraṇaṁ atthīti attho. Tenāha ‘‘kāraṇaṁ vijjatī’’tiādi. Ñāṇajavanti saṅkhāresu",
  "tika-s0402t27:47_8": "aniccādivasena pavattamānaṁ paññājavaṁ.",
  "tika-s0402t27:48_0": "Yaṁ kiñci suvaṇṇatāpanayoggaaṅgārabhājanaṁ idha ‘‘ukkā’’ti adhippetanti āha ‘‘aṅgārakapalla’’nti.",
  "tika-s0402t27:48_1": "Sajjeyyāti yathā tattha pakkhittaṁ suvaṇṇaṁ tappati, evaṁ paṭiyādiyeyya. Ālimpeyyāti",
  "tika-s0402t27:48_2": "ādiyeyya, jaleyyāti attho. Tenāha ‘‘tattha aṅgāre…pe… gāhāpeyyā’’ti. Mūsāya vā pakkhipeyyāti",
  "tika-s0402t27:48_3": "tattake vā pakkhipeyya. Upadhāretīti sallakkheti.",
  "tika-s0402t27:49": "Nimittasuttavaṇṇanā niṭṭhitā.",
  "tika-s0402t27:50": "Loṇakapallavaggavaṇṇanā niṭṭhitā.",
  "tika-s0402t27:51": "Dutiyapaṇṇāsakaṁ niṭṭhitaṁ.",
  "tika-s0402t27:52": "3. Tatiyapaṇṇāsakaṁ"
}