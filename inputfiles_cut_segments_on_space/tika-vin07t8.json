{
  "tika-vin07t8:0": "7. Sekhiyakaṇḍaṁ",
  "tika-vin07t8:1": "1. Parimaṇḍalavaggavaṇṇanā",
  "tika-vin07t8:2_0": "576. Sekhiyesu yasmā vattakkhandhake (cūḷava. 356 ādayo) vuttavattānipi sikkhitabbattā",
  "tika-vin07t8:2_1": "sekhiyāneva, tasmā pārājikādīsu viyettha pāḷiyaṁ paricchedo na kato. Cārittanayadassanatthañca",
  "tika-vin07t8:2_2": "‘‘yo pana bhikkhu olambento nivāseyya, dukkaṭa’’nti avatvā ‘‘sikkhā karaṇīyā’’ti",
  "tika-vin07t8:2_3": "sabbattha pāḷi āropitā. Padabhājane pana ‘‘āpatti dukkaṭassā’’ti vuttattā sabbattha",
  "tika-vin07t8:2_4": "anādariyakaraṇe dukkaṭaṁ veditabbaṁ.",
  "tika-vin07t8:3_0": "Aṭṭhaṅgulamattanti matta-saddena tato kiñci adhikaṁ, ūnampi saṅgaṇhāti. Teneva nisinnassa",
  "tika-vin07t8:3_1": "caturaṅgulamattampi vuttaṁ. Na hi nisinnassa caturaṅgulappamāṇaṁ, ṭhitassa aṭṭhaṅgulamevāti",
  "tika-vin07t8:3_2": "sakkā niyametuṁ ūnādhikattasambhavato. Tasmā yathā sāruppaṁ hoti evaṁ aṭṭhaṅgulānusārena",
  "tika-vin07t8:3_3": "nivāsanaññeva adhippetanti gahetabbaṁ. Teneva vakkhati ‘‘yo pana bhikkhu sukkhajaṅgho",
  "tika-vin07t8:3_4": "vā’’tiādi. Kurundiyaṁ ‘‘ajānantassa anāpattī’’ti ādaraṁ katvā uggaṇhantassāpi ajānanaṁ",
  "tika-vin07t8:3_5": "sandhāya vuttaṁ. Tenāpi nirantaraṁ nivāsanapārupanavattaṁ sikkhitabbaṁ, asikkhito",
  "tika-vin07t8:3_6": "anādariyameva. Parimaṇḍalaggahaṇena ukkhipitvā nivāsanampi paṭikkhittanti āha ‘‘ukkhipitvā vā otāretvā vā’’ti.",
  "tika-vin07t8:4_0": "Sacittakanti vatthuvijānanacittena sacittakaṁ. Sāratthadīpaniyaṁ pana upatissattheravādanayena",
  "tika-vin07t8:4_1": "lokavajjattaṁ gahetvā ‘‘vatthuvijānanacittena, paṇṇattivijānanacittena ca sacittaka’’nti",
  "tika-vin07t8:4_2": "(sārattha. ṭī. sekhiyakaṇḍa 3.576) vuttaṁ. Tattha ca vatthuvijānanaṁ visuṁ na vattabbaṁ.",
  "tika-vin07t8:4_3": "Paṇṇattivijānanena tassāpi antogadhabhāvato idaṁ vatthuṁ evaṁ vītikkamantassa āpattīti",
  "tika-vin07t8:4_4": "vijānanto hi paṇṇattiṁ vijānātīti vuccati. Upatissattheravāde cettha paṇṇattiṁ ajānitvā",
  "tika-vin07t8:4_5": "aparimaṇḍalanivāsanādivatthumeva jānantassa paṇṇattivītikkamānādariyābhāvā sabbasekhiyesu",
  "tika-vin07t8:4_6": "anāpatti eva abhimatā, tañca na yuttaṁ kosambakkhandhake (mahāva. 451 ādayo) vaccakuṭiyaṁ",
  "tika-vin07t8:4_7": "udakāvasesaṁ ṭhapentassa paṇṇattivijānanābhāvepi āpattiyā vuttattā. Vuttañhi tattha",
  "tika-vin07t8:4_8": "‘‘tena kho pana samayena aññataro bhikkhu āpattiṁ āpanno hoti …pe… so aparena samayena",
  "tika-vin07t8:4_9": "tassā āpattiyā anāpattidiṭṭhi hotī’’tiādi (mahāva. 451). Aṭṭhakathāyañcassa ‘‘tvaṁ",
  "tika-vin07t8:4_10": "ettha āpattibhāvaṁ na jānāsīti, āma na jānāmīti. Hotu āvuso, ettha āpattīti, sace",
  "tika-vin07t8:4_11": "hoti, desessāmīti. Sace pana te, āvuso, asañcicca asatiyā kataṁ, natthi āpattīti.",
  "tika-vin07t8:4_12": "So tassā āpattiyā anāpattidiṭṭhi ahosī’’ti (mahāva. aṭṭha. 451) vuttaṁ, tathā ‘‘adhammavādīti",
  "tika-vin07t8:4_13": "ukkhittānuvattakesu aññataro’’ti (mahāva. aṭṭha. 457-458) ca vuttaṁ. Khandhakavattānañhi",
  "tika-vin07t8:4_14": "sekhiyattā tattha vutto nayo imesaṁ, idha vutto ca tesaṁ sādhāraṇova hotīti. Teneva",
  "tika-vin07t8:4_15": "‘‘asañcicca asatiyā kataṁ, natthi āpattī’’ti evaṁ idha vutto āpattinayo tatthāpi",
  "tika-vin07t8:4_16": "dassito. Tasmā phussadevattheravāde eva ṭhatvā vatthuvijānanacitteneva sabbasekhiyāni",
  "tika-vin07t8:4_17": "sacittakāni, na paṇṇattivijānanacittena. Bhiyyokamyatāyasūpabyañjanapaṭicchādanaujjhānasaññīti",
  "tika-vin07t8:4_18": "dve sikkhāpadāni lokavajjāni akusalacittāni, sesāni paṇṇattivajjāni, ticittāni, tivedanāni",
  "tika-vin07t8:4_19": "cāti gahaṇameva yuttataraṁ dissati. Tenevettha ‘‘asañciccāti purato vā pacchato vā",
  "tika-vin07t8:4_20": "olambetvā nivāsessāmīti evaṁ asañciccā’’tiādinā vatthuajānanavaseneva anāpattivaṇṇanā",
  "tika-vin07t8:4_21": "katā, na paṇṇattivijānanacittavasena.",
  "tika-vin07t8:5_0": "Apica ‘‘yassa sacittakapakkhe cittaṁ akusalameva hoti, taṁ lokavajja’’nti (kaṅkhā.",
  "tika-vin07t8:5_1": "aṭṭha. paṭhamapārājikavaṇṇanā) iminā lakkhaṇavacanenāpi cetaṁ sijjhati. Vatthuvijānanacittavaseneva",
  "tika-vin07t8:5_2": "hettha ‘‘sacittakapakkhe’’ti vuttaṁ. Itarathā paṇṇattivijānanacittavasena sabbasikkhāpadānampi",
  "tika-vin07t8:5_3": "sacittakapakkhe cittassa akusalattaniyamena lokavajjattappasaṅgato paṇṇattivajjameva",
  "tika-vin07t8:5_4": "na siyā, idañca vacanaṁ niratthakaṁ siyā iminā vacanena nivattetabbassa sikkhāpadassa",
  "tika-vin07t8:5_5": "abhāvā. Na ca sekhiyesu vatthuvijānanacittena sacittakapakkhe cittaṁ pāṇātipātādīsu",
  "tika-vin07t8:5_6": "viya akusalamevāti niyamo atthi, yenettha lokavajjatā pasajjeyya, ‘‘anādariyaṁ paṭiccā’’ti",
  "tika-vin07t8:5_7": "cetaṁ pāḷivacanaṁ vatthuṁ jānitvā tīhi cittehi vītikkamameva anādariyaṁ katvā vuttaṁ,",
  "tika-vin07t8:5_8": "na paṇṇattiṁ jānitvā akusalacitteneva vītikkamanti gahetabbaṁ. Aññathā khandhakapāḷiyā,",
  "tika-vin07t8:5_9": "aṭṭhakathāyañca pubbāparañca virujjhanatoti amhākaṁ khanti. Yathā vā na virujjhati,",
  "tika-vin07t8:5_10": "tathā ettha adhippāyo gavesitabbo. Anādariyaṁ, anāpattikāraṇābhāvo , aparimaṇḍalanivāsananti",
  "tika-vin07t8:5_11": "imānettha tīṇi aṅgāni. Yathā cettha, evaṁ sabbattha. Kevalaṁ tattha tattha vuttapaṭipakkhakaraṇavasena",
  "tika-vin07t8:5_12": "tatiyaṅgayojanameva viseso.",
  "tika-vin07t8:6": "577. Dutiyādīsu gihipārutanti setapaṭapārutādi. Vihārepīti saṅghasannipātabuddhupaṭṭhānādikālaṁ sandhāya vuttaṁ.",
  "tika-vin07t8:7_0": "578.Gaṇṭhikaṁ paṭimuñcitvātiādi paṭicchādanavidhidassanaṁ. Gīvaṁ paṭicchādetvātiādinā",
  "tika-vin07t8:7_1": "vuttattā sañcicca gīvaṁ, maṇibandhanañca appaṭicchādentassa āpatti. Etthāpi parimaṇḍalasikkhāpadassa",
  "tika-vin07t8:7_2": "sādhāraṇattā jāṇumaṇḍalato heṭṭhā caturaṅgulamattaṁ otāretvā anolambetvā parimaṇḍalameva pārupitabbaṁ.",
  "tika-vin07t8:8_0": "579.Vivaritvā nisīdatoti vihāre viya ekaṁsapārupanaṁ sandhāya vuttaṁ. ‘‘Vāsatthāya",
  "tika-vin07t8:8_1": "upagatassā’’ti vuttattā vāsādhippāyaṁ vinā dhammadesanaparittabhaṇanādiatthāya sucirampi",
  "tika-vin07t8:8_2": "nisīdantena sabbaṁ antaragharavattaṁ pūrenteneva nisīditabbaṁ. Nisīdanapaṭisaṁyuttesu",
  "tika-vin07t8:8_3": "eva ca sikkhāpadesu ‘‘vāsūpagatassā’’ti anāpattiyā vuttattā vāsatthāya antaragharaṁ",
  "tika-vin07t8:8_4": "upagacchantenāpi suppaṭicchannatādisabbaṁ akopenteneva gantabbaṁ. ‘‘Vāsūpagatassā’’ti",
  "tika-vin07t8:8_5": "hi vuttaṁ, na pana upagacchamānassāti. Keci pana ‘‘ekekasmiṁ paṭhamaṁ gantvā vāsapariggahe",
  "tika-vin07t8:8_6": "kate tato aññehi yathāsukhaṁ gantuṁ vaṭṭatī’’ti vadanti. Apare pana ‘‘gehassāmikehi",
  "tika-vin07t8:8_7": "‘yāva tumhe nivasissatha, tāva tumhākaṁ imaṁ gehaṁ demī’ti dinne aññehi avāsādhippāyehi",
  "tika-vin07t8:8_8": "antarārāme viya yathāsukhaṁ gantuṁ, nisīdituñca vaṭṭatī’’ti vadanti, taṁ sabbaṁ na",
  "tika-vin07t8:8_9": "gahetabbaṁ tathāvacanābhāvā, dānalakkhaṇābhāvā, tāvattakena vihārasaṅkhyānupagamanato",
  "tika-vin07t8:8_10": "ca. ‘‘Yāva nisīdissatha, tāva tumhākaṁ imaṁ gehaṁ demī’’ti dentopi hi tāvakālikameva",
  "tika-vin07t8:8_11": "deti vatthupariccāgalakkhaṇattā dānassa.",
  "tika-vin07t8:9": "582.Catuhatthappamāṇanti vaḍḍhakīhatthaṁ sandhāya vuttanti vadanti.",
  "tika-vin07t8:10_0": "584.Ukkhittacīvarohutvāti kaṭito uddhaṁ kāyabandhanādidassanavasenevukkhipanaṁ sandhāya",
  "tika-vin07t8:10_1": "vuttaṁ piṇḍāya carato pattaggahaṇādimattassa anuññātattā. Teneva ‘‘nisinnakāle pana",
  "tika-vin07t8:10_2": "dhamakaraṇa’’ntiādi vuttaṁ. Nisinnakāle hi khandhe laggapattatthavikādito dhamakaraṇaṁ",
  "tika-vin07t8:10_3": "nīharantassa kaṭito uddhampi dissati, tathā adassetvā nīharitabbanti adhippāyo. Āsane",
  "tika-vin07t8:10_4": "nisīdantassāpi ca pārupitacīvaraṁ kiñci ukkhipitvā saṅghāṭiṁ jaṅghapiṇḍehi anukkhipitvāva",
  "tika-vin07t8:10_5": "nisīditabbaṁ. Imasmiññeva pana sikkhāpade ‘‘vāsūpagatassā’’ti vuttattā nisīdanapaṭisaṁyuttesu",
  "tika-vin07t8:10_6": "chaṭṭhaaṭṭhamesu avuttattā vāsūpagatenāpi susaṁvutena okkhittacakkhunāva nisīditabbaṁ.",
  "tika-vin07t8:10_7": "Teneva mātikāṭṭhakathāyampi tesaṁ visesaṁ avatvā idheva ‘‘vāsūpagatassa pana anāpattī’’ti",
  "tika-vin07t8:10_8": "(kaṅkhā. aṭṭha. ukkhittakasikkhāpadavaṇṇanā) vuttā.",
  "tika-vin07t8:11": "Parimaṇḍalavaggavaṇṇanā niṭṭhitā.",
  "tika-vin07t8:12": "2. Ujjagghikavaggavaṇṇanā",
  "tika-vin07t8:13_0": "586. Dutiyavaggādiujjagghikaappasaddesu nisīdanapaṭisaṁyuttesupi vāsūpagatassa anāpatti",
  "tika-vin07t8:13_1": "na vuttā, kāyappacālakādīsu eva pana vuttā. Pāḷipotthakesu panetaṁ kesuci peyyālena",
  "tika-vin07t8:13_2": "byāmohitattā na suṭṭhu viññāyati. Yattha ca antaraghare dhammaṁ vā desentassa, pātimokkhaṁ",
  "tika-vin07t8:13_3": "vā uddisantassa mahāsaddena yāvaparisasāvanepi anāpatti evāti daṭṭhabbaṁ tathā ānandattheramahindattherādīhi ācaritattā.",
  "tika-vin07t8:14": "Ujjagghikavaggavaṇṇanā niṭṭhitā.",
  "tika-vin07t8:15": "3. Khambhakatavaggavaṇṇanā",
  "tika-vin07t8:16": "603. Patte gahaṇasaññā assa atthīti pattasaññīti imamatthaṁ dassetuṁ ‘‘patte saññaṁ katvā’’ti vuttaṁ.",
  "tika-vin07t8:17": "604.Oloṇīti ekā byañjanavikati. Kañjikatakkādirasoti keci. Maṁsarasādīnīti ādi-saddena avasesā sabbāpi byañjanavikati saṅgahitā.",
  "tika-vin07t8:18_0": "605.Samabharitanti racitaṁ. Heṭṭhā orohatīti samantā okāsasambhavato hatthena samaṁ",
  "tika-vin07t8:18_1": "kariyamānaṁ heṭṭhā bhassati. Pattamatthake ṭhapitāni pūvāni eva vaṭaṁsakākārena ṭhapitattā",
  "tika-vin07t8:18_2": "‘‘pūvavaṭaṁsaka’’nti vuttāni. Keci pana ‘‘pattaṁ gahetvā thūpīkataṁ piṇḍapātaṁ racitvā",
  "tika-vin07t8:18_3": "diyyamānameva gaṇhato āpatti, hatthagate eva pana patte diyyamāne thūpīkatampi gahetuṁ",
  "tika-vin07t8:18_4": "vaṭṭatī’’ti vadanti, taṁ na gahetabbameva ‘‘samatittika’’nti bhāvanapuṁsakavasena sāmaññato vuttattā.",
  "tika-vin07t8:19": "Khambhakatavaggavaṇṇanā niṭṭhitā.",
  "tika-vin07t8:20": "4. Sakkaccavaggavaṇṇanā",
  "tika-vin07t8:21_0": "608. Catutthavaggādīsu sapadānanti ettha dānaṁ vuccati avakhaṇḍanaṁ, apetaṁ dānato",
  "tika-vin07t8:21_1": "apadānaṁ, saha apadānena sapadānaṁ, avakhaṇḍanavirahitaṁ anupaṭipāṭiyāti vuttaṁ hoti.",
  "tika-vin07t8:21_2": "Tenāha ‘‘tattha tattha odhiṁ akatvā’’tiādi.",
  "tika-vin07t8:22_0": "611.Viññattiyanti sūpodanaviññattisikkhāpadaṁ sandhāya vadati. ‘‘Vattabbaṁ natthī’’ti",
  "tika-vin07t8:22_1": "iminā pāḷiyāva sabbaṁ viññāyatīti dasseti. Tattha pāḷiyaṁ asañciccātiādīsu vatthumattaṁ",
  "tika-vin07t8:22_2": "ñatvā bhuñjanena āpattiṁ āpajjantasseva puna paṇṇattiṁ ñatvā mukhagataṁ chaḍḍetukāmassa",
  "tika-vin07t8:22_3": "yaṁ aruciyā paviṭṭhaṁ, taṁ asañcicca paviṭṭhaṁ nāma, tattha anāpatti. Tadeva puna",
  "tika-vin07t8:22_4": "aññavihitatāya vā aviññattamidantisaññāya vā bhuñjane ‘‘asatiyā’’ti vuccati.",
  "tika-vin07t8:23_0": "613.‘‘Aññassatthāyā’’ti idamassa sikkhāpadassa attano atthāya viññāpetvā sayaṁ bhuñjane",
  "tika-vin07t8:23_1": "eva paññattattā iminā sikkhāpadena anāpattiṁ sandhāya vuttaṁ. Pañcasahadhammikānaṁ",
  "tika-vin07t8:23_2": "pana atthāya aññātakaappavāritaṭṭhāne viññāpento viññattikkhaṇe aṭṭhakathāsu suttānulomato",
  "tika-vin07t8:23_3": "vuttaakataviññattidukkaṭato na muccati. Sañcicca bhuñjanakkhaṇe sayañca aññe ca micchājīvato",
  "tika-vin07t8:23_4": "na muccantīti gahetabbaṁ.",
  "tika-vin07t8:24_0": "615.‘‘Kukkuṭaṇḍaṁ atikhuddaka’’nti idaṁ asāruppavasena vuttaṁ, atimahante eva āpattīti",
  "tika-vin07t8:24_1": "daṭṭhabbaṁ. Bhuñjantena pana corādibhayaṁ paṭicca mahantampi aparimaṇḍalampi katvā",
  "tika-vin07t8:24_2": "sīghaṁ bhuñjanavasenettha āpadā. Evamaññesupi yathānurūpaṁ daṭṭhabbaṁ.",
  "tika-vin07t8:25": "Sakkaccavaggavaṇṇanā niṭṭhitā.",
  "tika-vin07t8:26": "5. Kabaḷavaggavaṇṇanā",
  "tika-vin07t8:27": "617. Anāhaṭe kabaḷe mukhadvāravivaraṇe pana payojanābhāvā ‘‘āpadāsū’’ti na vuttaṁ. Evamaññesupi īdisesu.",
  "tika-vin07t8:28": "618.Sabbaṁ hatthanti hatthekadesā aṅguliyo vuttā ‘‘hatthamuddā’’tiādīsu viya, tasmā ekaṅgulimpi mukhe pakkhipituṁ na vaṭṭati.",
  "tika-vin07t8:29": "Kabaḷavaggavaṇṇanā niṭṭhitā.",
  "tika-vin07t8:30": "6. Surusuruvaggavaṇṇanā",
  "tika-vin07t8:31": "627. Pāḷiyaṁ sītīkatoti sītapīḷito. Silakabuddhoti parihāsavacanametaṁ. Silakañhi kiñci disvā ‘‘buddho aya’’nti voharanti.",
  "tika-vin07t8:32_0": "628.‘‘Aṅguliyo mukhe pavesetvā bhuñjituṁ vaṭṭatī’’ti iminā sabbaṁ hatthaṁ antomukhe",
  "tika-vin07t8:32_1": "pakkhipanasikkhāpadassapi paviṭṭhaṅgulinillehanena imassapi sikkhāpadassa anāpattiṁ",
  "tika-vin07t8:32_2": "dasseti. Eseva nayoti ghanayāguādīsu pattaṁ hatthena, oṭṭhañca jivhāya nillehituṁ",
  "tika-vin07t8:32_3": "vaṭṭatīti atidisati. Tasmāti yasmā ghanayāguādivirahitaṁ nillehituṁ na vaṭṭati.",
  "tika-vin07t8:33_0": "634.Vilīvacchattanti veṇupesikāhi kataṁ. Maṇḍalabaddhānīti dīghasalākāsu tiriyaṁ",
  "tika-vin07t8:33_1": "valayākārena salākaṁ ṭhapetvā suttehi baddhāni dīghañca tiriyañca ujukameva salākāyo",
  "tika-vin07t8:33_2": "ṭhapetvā daḷhabaddhāni ceva tiriyaṁ ṭhapetvā dīghadaṇḍakeheva saṅkocārahaṁ katvā",
  "tika-vin07t8:33_3": "sutteheva tiriyaṁ baddhāni. Tatthajātakadaṇḍakena katanti saha daṇḍakena chinnatālapaṇṇādīhi",
  "tika-vin07t8:33_4": "kataṁ. Chattapādukāyāti yasmiṁ chattadaṇḍakoṭiṁ pavesetvā chattaṁ ujukaṁ ṭhapetvā",
  "tika-vin07t8:33_5": "heṭṭhā chāyāya nisīdanti, tiṭṭhanti vā, tādise chattādhāre.",
  "tika-vin07t8:34": "637.Cāpoti majjhe vaṅkakājadaṇḍasadisā dhanuvikati. Kodaṇḍoti viddhadaṇḍā dhanuvikati.",
  "tika-vin07t8:35": "Surusuruvaggavaṇṇanā niṭṭhitā.",
  "tika-vin07t8:36": "7. Pādukavaggavaṇṇanā",
  "tika-vin07t8:37_0": "647. Sattamavagge rukkhato patitoti ekaṁ olambanasākhaṁ gahetvā patito. Pāḷiyāti",
  "tika-vin07t8:37_1": "attano ācārappakāsakaganthassa. Dhīratthūti dhī atthu, nindā hotūti attho. Vinipātanahetunāti",
  "tika-vin07t8:37_2": "vinipātanassa hetubhāvena. Tvanti upayogatthe paccattavacanaṁ, taṁ icceva vā pāṭho. Asmāti pāsāṇo.",
  "tika-vin07t8:38": "649.Na kathetabbanti therena attano kaṅkhāṭṭhānassa pucchitattā vuttaṁ. Daharassa atthakosallaṁ ñātuṁ pucchitena uccāsane nisinnassa ācariyassa anuyogadānanayena vattuṁ vaṭṭati.",
  "tika-vin07t8:39": "652.Kheḷena cettha siṅghāṇikāpi saṅgahitāti ettha udakagaṇḍusakaṁ katvā ucchukacavarādiñca mukheneva harituṁ udakesu chaḍḍetuṁ vaṭṭatīti daṭṭhabbaṁ. Sesaṁ sabbattha uttānameva.",
  "tika-vin07t8:40": "Pādukavaggavaṇṇanā niṭṭhitā.",
  "tika-vin07t8:41": "Sekhiyavaṇṇanānayo niṭṭhito.",
  "tika-vin07t8:42": "655. Adhikaraṇasamathesu ca idha vattabbaṁ natthi.",
  "tika-vin07t8:43": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t8:44": "Bhikkhuvibhaṅgavaṇṇanānayo niṭṭhito.",
  "tika-vin07t8:45": " Namo tassa bhagavato arahato sammāsambuddhassa"
}