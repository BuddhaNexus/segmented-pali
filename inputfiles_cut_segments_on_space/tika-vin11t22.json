{
  "tika-vin11t22:0": "Bhesajjakkhandhakakathāvaṇṇanā",
  "tika-vin11t22:1": "2665. Gahapatissa bhūmi, sammutibhūmi, ussāvanantikābhūmi, gonisādibhūmīti kappiyabhūmiyo catasso hontīti vuttā bhagavatāti yojanā.",
  "tika-vin11t22:2_0": "2666. Kathaṁ kappiyaṁ kattabbanti ‘‘anujānāmi, bhikkhave, catasso kappiyabhūmiyo",
  "tika-vin11t22:2_1": "ussāvanantikaṁ gonisādikaṁ gahapatiṁ sammuti’’nti (mahāva. 295) evaṁ catasso bhūmiyo",
  "tika-vin11t22:2_2": "uddharitvā tāsaṁ sāmaññalakkhaṇaṁ dassetumāha ‘‘saṅghassā’’tiādi. Saṅghassa santakaṁ",
  "tika-vin11t22:2_3": "vāsatthāya kataṁ gehaṁ vā bhikkhuno santakaṁ vāsatthāya kataṁ gehaṁ vāti yojanā.",
  "tika-vin11t22:2_4": "Kappiyaṁ kattabbanti kappiyaṭṭhānaṁ kattabbaṁ. Sahaseyyappahonakanti sabbacchannaparicchannādilakkhaṇena sahaseyyārahaṁ.",
  "tika-vin11t22:3_0": "2667. Idāni catassopi bhūmiyo sarūpato dassetumāha ‘‘ṭhapetvā’’tiādi. Bhikkhuṁ ṭhapetvā",
  "tika-vin11t22:3_1": "aññehi kappiyabhūmiyā atthāya dinnaṁ vā tesaṁ santakaṁ vā yaṁ gehaṁ, idaṁ eva gahapatibhūmi nāmāti yojanā.",
  "tika-vin11t22:4": "2668.Yā pana kuṭi saṅghena sammatā ñattidutiyāya kammavācāya, sā sammutikā nāma. Tassā sammannanakāle kammavācaṁ avatvā apalokanaṁ vā kātuṁ vaṭṭatevāti yojanā.",
  "tika-vin11t22:5_0": "2669-70. Paṭhamaiṭṭhakāya vā paṭhamapāsāṇassa vā paṭhamatthambhassa vā ādi-ggahaṇena",
  "tika-vin11t22:5_1": "paṭhamabhittipādassa vā ṭhapane paresu manussesu ukkhipitvā ṭhapentesu samantato",
  "tika-vin11t22:5_2": "parivāretvā ‘‘kappiyakuṭiṁ karoma, kappiyakuṭiṁ karomā’’ti abhikkhaṇaṁ vadantehi",
  "tika-vin11t22:5_3": "āmasitvā vā sayameva ukkhipitvā vā iṭṭhakā ṭhapeyya pāsāṇo vā thambho vā bhittipādo",
  "tika-vin11t22:5_4": "vā ṭhapeyya ṭhapetabbo, ayaṁ ussāvanantikā kuṭīti yojanā.",
  "tika-vin11t22:6_0": "2671.Iṭṭhakādipatiṭṭhānanti paṭhamiṭṭhakādīnaṁ bhūmiyaṁ patiṭṭhānaṁ. Vadatanti ‘‘kappiyakuṭiṁ",
  "tika-vin11t22:6_1": "karoma, kappiyakuṭiṁ karomā’’ti vadantānaṁ. Samakālaṁ tu vaṭṭatīti ekakālaṁ vaṭṭati,",
  "tika-vin11t22:6_2": "iminā ‘‘sace hi aniṭṭhite vacane thambho patiṭṭhāti, appatiṭṭhite vā tasmiṁ vacanaṁ",
  "tika-vin11t22:6_3": "niṭṭhāti, akatā hoti kappiyakuṭī’’ti (mahāva. aṭṭha. 295) aṭṭhakathāvinicchayo sūcito.",
  "tika-vin11t22:7_0": "2672. Ārāmo sakalo aparikkhitto vā yebhuyyato aparikkhitto vāti duvidhopi viññūhi",
  "tika-vin11t22:7_1": "vinayadharehi ‘‘gonisādī’’ti vuccati. Pavesanivāraṇābhāvena paviṭṭhānaṁ gunnaṁ nisajjāyogato",
  "tika-vin11t22:7_2": "tathā vuccatīti yojanā.",
  "tika-vin11t22:8_0": "2673. Payojanaṁ dassetumāha ‘‘ettha pakkañcā’’tiādi. Āmisanti purimakālikadvayaṁ.",
  "tika-vin11t22:8_1": "‘‘Āmisa’’nti iminā nirāmisaṁ itarakālikadvayaṁ akappiyakuṭiyaṁ vutthampi pakkampi kappatīti dīpeti.",
  "tika-vin11t22:9_0": "2674-5. Imā kappiyakuṭiyo kadā jahitavatthukā hontīti āha ‘‘ussāvanantikā yā sā’’tiādi.",
  "tika-vin11t22:9_1": "Yā ussāvanantikā yesu thambhādīsu adhiṭṭhitā, sā tesu thambhādīsu apanītesu tadaññesupi",
  "tika-vin11t22:9_2": "thambhādīsu tiṭṭhatīti yojanā.",
  "tika-vin11t22:10_0": "Sabbesu thambhādīsu apanītesu sā jahitavatthukā siyāti yojanā. Gonisādikuṭi parikkhittā",
  "tika-vin11t22:10_1": "vatiādīhi jahitavatthukā siyā. Parikkhittāti ca ‘‘ārāmo pana upaḍḍhaparikkhittopi",
  "tika-vin11t22:10_2": "bahutaraṁ parikkhittopi parikkhittoyeva nāmā’’ti (mahāva. aṭṭha. 295) kurundimahāpaccariyādīsu",
  "tika-vin11t22:10_3": "vuttattā na kevalaṁ sabbaparikkhittāva, upaḍḍhaparikkhittāpi yebhuyyaparikkhittāpi gahetabbā.",
  "tika-vin11t22:11_0": "Sesāti gahapatisammutikuṭiyo. Chadananāsato jahitavatthukā siyunti yojanā. Chadananāsatoti",
  "tika-vin11t22:11_1": "ettha ‘‘gopānasimattaṁ ṭhapetvā’’ti seso. Sace gopānasīnaṁ upari ekampi pakkhapāsamaṇḍalaṁ",
  "tika-vin11t22:11_2": "atthi, rakkhati. Yatra panimā catassopi kappiyabhūmiyo natthi, tattha kiṁ kātabbaṁ?",
  "tika-vin11t22:11_3": "Anupasampannassa datvā tassa santakaṁ katvā paribhuñjitabbaṁ.",
  "tika-vin11t22:12": "2676. Bhikkhuṁ ṭhapetvā aññesaṁ hatthato paṭiggaho ca tesaṁ sannidhi ca tesaṁ antovutthañca bhikkhussa vaṭṭatīti yojanā.",
  "tika-vin11t22:13_0": "2677. Bhikkhussa santakaṁ saṅghikampi vā akappiyabhūmiyaṁ sahaseyyappahonake gehe",
  "tika-vin11t22:13_1": "antovutthañca antopakkañca bhikkhussa na vaṭṭati. Bhikkhuniyā santakaṁ saṅghikampi",
  "tika-vin11t22:13_2": "vā akappiyabhūmiyaṁ sahaseyyappahonake gehe antovutthañca antopakkañca bhikkhuniyā",
  "tika-vin11t22:13_3": "na vaṭṭatīti evaṁ ubhinnaṁ bhikkhubhikkhunīnaṁ na vaṭṭatīti yojanā.",
  "tika-vin11t22:14": "2678.Akappakuṭiyāti akappiyakuṭiyā, ‘‘akappiyabhūmiyaṁ sahaseyyappahonake gehe’’ti aṭṭhakathāyaṁ vuttāya akappiyabhūmiyāti attho. Ādi-saddena navanītatelamadhuphāṇitānaṁ gahaṇaṁ.",
  "tika-vin11t22:15": "2679.Teheva antovutthehi sappiādīhi sattāhakālikehi saha bhikkhunā pakkaṁ taṁ yāvajīvikaṁ nirāmisaṁ sattāhaṁ paribhuñjituṁ vaṭṭatevāti yojanā.",
  "tika-vin11t22:16_0": "2680.Pakkaṁ sāmaṁpakkaṁ taṁ yāvajīvikaṁ sace āmisasaṁsaṭṭhaṁ paribhuñjati, antovutthañca",
  "tika-vin11t22:16_1": "bhuñjati, kiñca bhiyyo sāmaṁpakkañca bhuñjatīti yojanā. Yāvajīvikassa āmisasaṁsaṭṭhassa",
  "tika-vin11t22:16_2": "āmisagatikattā ‘‘antovuttha’’nti vuttaṁ.",
  "tika-vin11t22:17": "2682. Udakaṁ na hoti kālikaṁ catūsu kālikesu asaṅgahitattā.",
  "tika-vin11t22:18_0": "2683.Tikālikā yāvakālikā yāmakālikā sattāhakālikāti tayo kālikā paṭiggahavaseneva",
  "tika-vin11t22:18_1": "attano attano kālaṁ atikkamitvā bhuttā dosakarā honti, tatiyaṁ sattāhātikkame nissaggiyapācittiyavatthuttā",
  "tika-vin11t22:18_2": "abhuttampi dosakaranti yojanā.",
  "tika-vin11t22:19_0": "‘‘Bhuttā dosakarā’’ti iminā purimakālikadvayaṁ paṭiggahetvā kālātikkamanamattena",
  "tika-vin11t22:19_1": "āpattiyā kāraṇaṁ na hoti, bhuttameva hoti. Sattāhakālikaṁ kālātikkamena aparibhuttampi",
  "tika-vin11t22:19_2": "āpattiyā kāraṇaṁ hotīti dīpeti. Tesu sattāhakālikeyeva visesaṁ dassetumāha ‘‘abhuttaṁ",
  "tika-vin11t22:19_3": "tatiyampi cā’’ti. Ca-saddo tu-saddatthe. Yāvajīvikaṁ pana paṭiggahetvā yāvajīvaṁ",
  "tika-vin11t22:19_4": "paribhuñjiyamānaṁ itarakālikasaṁsaggaṁ vinā dosakaraṁ na hotīti na gahitaṁ.",
  "tika-vin11t22:20_0": "2684. Ambādayo saddā rukkhānaṁ nāmabhūtā taṁtaṁphalepi vattamānā idha upacāravasena",
  "tika-vin11t22:20_1": "tajje pānake vuttā, tenevāha ‘‘pānakaṁ mata’’nti. Cocaṁ aṭṭhikakadalipānaṁ. Mocaṁ",
  "tika-vin11t22:20_2": "itarakadalipānaṁ. Madhūti muddikaphalānaṁ rasaṁ. Muddikāti sītodake madditānaṁ muddikaphalānaṁ",
  "tika-vin11t22:20_3": "pānaṁ. ‘‘Sālūkapānanti rattuppalanīluppalādīnaṁ sālūke madditvā katapāna’’nti pāḷiyaṁ,",
  "tika-vin11t22:20_4": "aṭṭhakathāya (mahāva. aṭṭha. 300) ca sālūka-saddassa dīghavasena saṁyogadassanato",
  "tika-vin11t22:20_5": "‘‘sālu phārusakañcā’’ti gāthābandhavasena rasso kato.",
  "tika-vin11t22:21_0": "Sālūkaṁ kumuduppalānaṁ phalarasaṁ. Khuddasikkhāvaṇṇanāyaṁ pana ‘‘sālūkapānaṁ nāma",
  "tika-vin11t22:21_1": "rattuppalanīluppalādīnaṁ kiñjakkhareṇūhi katapāna’’nti vuttaṁ. ‘‘Phārusaka’ntiādīsu",
  "tika-vin11t22:21_2": "eko rukkho’’ti gaṇṭhipade vuttaṁ. Tassa phalaraso phārusakaṁ nāma. Etesaṁ aṭṭhannaṁ",
  "tika-vin11t22:21_3": "phalānaṁ raso udakasambhinno vaṭṭati, sītudake maddito pasanno nikkasaṭova vaṭṭati,",
  "tika-vin11t22:21_4": "udakena pana asambhinno raso yāvakāliko.",
  "tika-vin11t22:22_0": "2685.Phalanti ambādiphalaṁ. Savatthukapaṭiggahoti pānavatthukānaṁ phalānaṁ paṭiggaho.",
  "tika-vin11t22:22_1": "Vasati ettha pānanti vatthu, phalaṁ, vatthunā saha vaṭṭatīti savatthukaṁ, pānaṁ,",
  "tika-vin11t22:22_2": "savatthukassa paṭiggaho savatthukapaṭiggaho. Savatthukassa paṭiggahaṁ nāma vatthupaṭiggahaṇamevāti",
  "tika-vin11t22:22_3": "katvā vuttaṁ ‘‘pānavatthukānaṁ phalānaṁ paṭiggaho’’ti.",
  "tika-vin11t22:23_0": "2686. ‘‘Sukoṭṭetvā’’ti vuccamānattā ‘‘ambapakka’’nti āmakameva ambaphalaṁ vuccati",
  "tika-vin11t22:23_1": ". Udaketi sītodake. Parissavaṁ parissāvitaṁ. Katvāti madhuādīhi abhisaṅkharitvā.",
  "tika-vin11t22:23_2": "Yathāha – ‘‘tadahupaṭiggahitehi madhusakkarakappūrādīhi yojetvā kātabba’’nti (mahāva.",
  "tika-vin11t22:23_3": "aṭṭha. 300). Pātuṁ vaṭṭatīti ettha vinicchayo ‘‘evaṁ kataṁ purebhattameva kappati,",
  "tika-vin11t22:23_4": "anupasampannehi kataṁ labhitvā pana purebhattaṁ paṭiggahitaṁ purebhattaṁ sāmisaparibhogenāpi",
  "tika-vin11t22:23_5": "vaṭṭati, pacchābhattaṁ nirāmisaparibhogena yāva aruṇuggamanā vaṭṭatiyeva. Esa nayo",
  "tika-vin11t22:23_6": "sabbapānesū’’ti aṭṭhakathāyaṁ vutto.",
  "tika-vin11t22:24": "2687.Sesapānakesupīti jambupānakādīsupi.",
  "tika-vin11t22:25": "2688. Ucchuraso antogadhattā idha vutto, na pana yāmakālikattā, so pana sattāhakālikoyeva.",
  "tika-vin11t22:26_0": "2689.Madhukassa rasanti madhukapupphassa rasaṁ. Ettha madhukapuppharaso aggipāko",
  "tika-vin11t22:26_1": "vā hotu ādiccapāko vā, pacchābhattaṁ na vaṭṭati. Purebhattampi yaṁ pānaṁ gahetvā",
  "tika-vin11t22:26_2": "majjaṁ karonti, so ādito paṭṭhāya na vaṭṭati. Madhukapupphaṁ pana allaṁ vā sukkhaṁ",
  "tika-vin11t22:26_3": "vā bhajjitaṁ vā tena kataphāṇitaṁ vā yato paṭṭhāya majjaṁ na karonti, taṁ sabbaṁ",
  "tika-vin11t22:26_4": "purebhattaṁ vaṭṭati.",
  "tika-vin11t22:27_0": "Pakkaḍākarasanti pakkassa yāvakālikassa rasaṁ. Sabbo pattaraso yāmakāliko vuttoti",
  "tika-vin11t22:27_1": "yojanā. Aṭṭhakathāyaṁ ‘‘yāvakālikapattānañhi purebhattaṁyeva raso kappatī’’ti (mahāva.",
  "tika-vin11t22:27_2": "aṭṭha. 300) imameva sandhāya vuttaṁ.",
  "tika-vin11t22:28": "2690. Sānulomānaṁ sattannaṁ dhaññānaṁ phalajaṁ rasaṁ ṭhapetvā sabbo phalajo raso vikāle yāmasaññite anulomato paribhuñjituṁ anuññātoti yojanā.",
  "tika-vin11t22:29": "2691. Yāvakālikapattānaṁ sītudake madditvā kato rasopi apakko, ādiccapākopi vikāle pana vaṭṭatīti yojanā.",
  "tika-vin11t22:30_0": "2692-3. Sattadhaññānulomāni sarūpato dassetumāha ‘‘tālañcanāḷikerañcā’’tiādi. Aparaṇṇaṁ",
  "tika-vin11t22:30_1": "muggādi. ‘‘Sattadhaññānulomika’’nti iminā etesaṁ raso yāvakāliko yāmakālasaṅkhāte",
  "tika-vin11t22:30_2": "vikāle paribhuñjituṁ na vaṭṭatīti dasseti.",
  "tika-vin11t22:31": "2695. Evamādīnaṁ khuddakānaṁ phalānaṁ raso pana aṭṭhapānānulomattā anulomike yāmakālikānulomike niddiṭṭho kathitoti yojanā.",
  "tika-vin11t22:32": "2696.Idha imasmiṁ loke sānulomassa dhaññassa phalajaṁ rasaṁ ṭhapetvā ayāmakāliko añño phalaraso natthīti yojanā, sabbo yāmakālikoyevāti dīpeti.",
  "tika-vin11t22:33": "Bhesajjakkhandhakakathāvaṇṇanā."
}