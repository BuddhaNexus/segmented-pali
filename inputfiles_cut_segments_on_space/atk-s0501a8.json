{
  "atk-s0501a8:0": "8. Nidhikaṇḍasuttavaṇṇanā",
  "atk-s0501a8:1": "Nikkhepakāraṇaṁ",
  "atk-s0501a8:2": "Idāni yadidaṁ tirokuṭṭānantaraṁ “nidhiṁ nidheti puriso”tiādinā nidhikaṇḍaṁ nikkhittaṁ, tassa –",
  "atk-s0501a8:3": "“Bhāsitvā nidhikaṇḍassa, idha nikkhepakāraṇaṁ;",
  "atk-s0501a8:4": "Aṭṭhuppattiñca dīpetvā, karissāmatthavaṇṇanaṁ”.",
  "atk-s0501a8:5_0": "Tattha idha nikkhepakāraṇaṁ tāvassa evaṁ veditabbaṁ. Idañhi nidhikaṇḍaṁ bhagavatā",
  "atk-s0501a8:5_1": "iminā anukkamena avuttampi yasmā anumodanavasena vuttassa tirokuṭṭassa mithunabhūtaṁ,",
  "atk-s0501a8:5_2": "tasmā idha nikkhittaṁ. Tirokuṭṭena vā puññavirahitānaṁ vipattiṁ dassetvā iminā katapuññānaṁ",
  "atk-s0501a8:5_3": "sampattidassanatthampi idaṁ idha nikkhittanti veditabbaṁ. Idamassa idha nikkhepakāraṇaṁ.",
  "atk-s0501a8:6": "Suttaṭṭhuppatti",
  "atk-s0501a8:7_0": "Aṭṭhuppatti panassa – sāvatthiyaṁ kira aññataro kuṭumbiko aḍḍho mahaddhano mahābhogo.",
  "atk-s0501a8:7_1": "So ca saddho hoti pasanno, vigatamalamaccherena cetasā agāraṁ ajjhāvasati. So ekasmiṁ",
  "atk-s0501a8:7_2": "divase buddhappamukhassa bhikkhusaṅghassa dānaṁ deti. Tena ca samayena rājā dhanatthiko",
  "atk-s0501a8:7_3": "hoti, so tassa santike purisaṁ pesesi “gaccha, bhaṇe, itthannāmaṁ kuṭumbikaṁ ānehī”ti.",
  "atk-s0501a8:7_4": "So gantvā taṁ kuṭumbikaṁ āha “rājā taṁ gahapati āmantetī”ti. Kuṭumbiko saddhādiguṇasamannāgatena",
  "atk-s0501a8:7_5": "cetasā buddhappamukhaṁ bhikkhusaṅghaṁ parivisanto āha “gaccha, bho purisa, pacchā",
  "atk-s0501a8:7_6": "āgamissāmi, idāni tāvamhi nidhiṁ nidhento ṭhito”ti. Atha bhagavā bhuttāvī pavārito",
  "atk-s0501a8:7_7": "tameva puññasampadaṁ paramatthato nidhīti dassetuṁ tassa kuṭumbikassa anumodanatthaṁ",
  "atk-s0501a8:7_8": "“nidhiṁ nidheti puriso”ti imā gāthāyo abhāsi. Ayamassa aṭṭhuppatti.",
  "atk-s0501a8:8": "Evamassa –",
  "atk-s0501a8:9": "“Bhāsitvā nidhikaṇḍassa, idha nikkhepakāraṇaṁ;",
  "atk-s0501a8:10": "Aṭṭhuppattiñca dīpetvā, karissāmatthavaṇṇanaṁ”.",
  "atk-s0501a8:11": "Paṭhamagāthāvaṇṇanā",
  "atk-s0501a8:12_0": "1. Tattha nidhiṁ nidheti purisoti nidhīyatīti nidhi, ṭhapīyati rakkhīyati gopīyatīti",
  "atk-s0501a8:12_1": "attho. So catubbidho thāvaro, jaṅgamo, aṅgasamo, anugāmikoti. Tattha thāvaro nāma",
  "atk-s0501a8:12_2": "bhūmigataṁ vā vehāsaṭṭhaṁ vā hiraññaṁ vā suvaṇṇaṁ vā khettaṁ vā vatthu vā, yaṁ vā",
  "atk-s0501a8:12_3": "panaññampi evarūpaṁ iriyāpathavirahitaṁ, ayaṁ thāvaro nidhi. Jaṅgamo nāma dāsidāsaṁ",
  "atk-s0501a8:12_4": "hatthigavassavaḷavaṁ ajeḷakaṁ kukkuṭasūkaraṁ yaṁ vā panaññampi evarūpaṁ iriyāpathapaṭisaṁyuttaṁ.",
  "atk-s0501a8:12_5": "Ayaṁ jaṅgamo nidhi aṅgasamo nāma kammāyatanaṁ, sippāyatanaṁ, vijjāṭṭhānaṁ, bāhusaccaṁ,",
  "atk-s0501a8:12_6": "yaṁ vā panaññampi evarūpaṁ sikkhitvā gahitaṁ aṅgapaccaṅgamiva attabhāvappaṭibaddhaṁ,",
  "atk-s0501a8:12_7": "ayaṁ aṅgasamo nidhi. Anugāmiko nāma dānamayaṁ puññaṁ sīlamayaṁ bhāvanāmayaṁ dhammassavanamayaṁ",
  "atk-s0501a8:12_8": "dhammadesanāmayaṁ, yaṁ vā panaññampi evarūpaṁ puññaṁ tattha tattha anugantvā viya",
  "atk-s0501a8:12_9": "iṭṭhaphalamanuppadeti, ayaṁ anugāmiko nidhi. Imasmiṁ pana ṭhāne thāvaro adhippeto.",
  "atk-s0501a8:13_0": "Nidhetīti ṭhapeti paṭisāmeti gopeti. Purisoti manusso. Kāmañca purisopi itthīpi paṇḍakopi",
  "atk-s0501a8:13_1": "nidhiṁ nidheti, idha pana purisasīsena desanā katā, atthato pana tesampi idha samodhānaṁ",
  "atk-s0501a8:13_2": "daṭṭhabbaṁ. Gambhīre odakantiketi ogāhetabbaṭṭhena gambhīraṁ, udakassa antikabhāvena",
  "atk-s0501a8:13_3": "odakantikaṁ. Atthi gambhīraṁ na odakantikaṁ jaṅgale bhūmibhāge satikaporiso āvāṭo",
  "atk-s0501a8:13_4": "viya, atthi odakantikaṁ na gambhīraṁ ninne pallale ekadvividatthiko āvāṭo viya, atthi",
  "atk-s0501a8:13_5": "gambhīrañceva odakantikañca jaṅgale bhūmibhāge yāva idāni udakaṁ āgamissatīti, tāva",
  "atk-s0501a8:13_6": "khato āvāṭo viya. Taṁ sandhāya idaṁ vuttaṁ “gambhīre odakantike”ti. Atthe kicce samuppanneti",
  "atk-s0501a8:13_7": "atthā anapetanti atthaṁ, atthāvahaṁ hitāvahanti vuttaṁ hoti. Kātabbanti kiccaṁ, kiñcideva",
  "atk-s0501a8:13_8": "karaṇīyanti vuttaṁ hoti. Uppannaṁ eva samuppannaṁ, kattabbabhāvena upaṭṭhitanti vuttaṁ",
  "atk-s0501a8:13_9": "hoti. Tasmiṁ atthe kicce samuppanne. Atthāya me bhavissatīti nidhānappayojananidassanametaṁ.",
  "atk-s0501a8:13_10": "Etadatthañhi so nidheti “atthāvahe kismiñcideva karaṇīye samuppanne atthāya me bhavissati,",
  "atk-s0501a8:13_11": "tassa me kiccassa nipphattiyā bhavissatī”ti. Kiccanipphattiyeva hi tassa kicce samuppanne atthoti veditabbo.",
  "atk-s0501a8:14": "Dutiyagāthāvaṇṇanā",
  "atk-s0501a8:15": "Evaṁ nidhānappayojanaṁ dassento atthādhigamādhippāyaṁ dassetvā idāni anatthāpagamādhippāyaṁ dassetumāha –",
  "atk-s0501a8:16": "2. “Rājato vā duruttassa, corato pīḷitassa vā.",
  "atk-s0501a8:17": "Iṇassa vā pamokkhāya, dubbhikkhe āpadāsu vā”ti.",
  "atk-s0501a8:18": "Tassattho “atthāya me bhavissatī”ti ca “iṇassa vā pamokkhāyā”ti ca ettha vuttehi dvīhi bhavissatipamokkhāya-padehi saddhiṁ yathāsambhavaṁ yojetvā veditabbo.",
  "atk-s0501a8:19_0": "Tatthāyaṁ yojanā – na kevalaṁ atthāya me bhavissatīti eva puriso nidhiṁ nidheti,",
  "atk-s0501a8:19_1": "kintu “ayaṁ coro”ti vā “pāradāriko”ti vā “suṅkaghātako”ti vā evamādinā nayena paccatthikehi",
  "atk-s0501a8:19_2": "paccāmittehi duruttassa me sato rājato vā pamokkhāya bhavissati, sandhicchedādīhi",
  "atk-s0501a8:19_3": "dhanaharaṇena vā, “ettakaṁ hiraññasuvaṇṇaṁ dehī”ti jīvaggāhena vā corehi me pīḷitassa",
  "atk-s0501a8:19_4": "sato corato vā pamokkhāya bhavissati. Santi me iṇāyikā, te maṁ “iṇaṁ dehī”ti codessanti,",
  "atk-s0501a8:19_5": "tehi me codiyamānassa iṇassa vā pamokkhāya bhavissati. Hoti so samayo, yaṁ dubbhikkhaṁ",
  "atk-s0501a8:19_6": "hoti dussassaṁ dullabhapiṇḍaṁ, tattha na sukaraṁ appadhanena yāpetuṁ, tathāvidhe",
  "atk-s0501a8:19_7": "āgate dubbhikkhe vā me bhavissati. Yathārūpā āpadā uppajjanti aggito vā udakato vā",
  "atk-s0501a8:19_8": "appiyadāyādato vā, tathārūpāsu vā uppannāsu āpadāsu me bhavissatītipi puriso nidhiṁ nidhetīti.",
  "atk-s0501a8:20": "Evaṁ atthādhigamādhippāyaṁ anatthāpagamādhippāyañcāti dvīhi gāthāhi duvidhaṁ nidhānappayojanaṁ dassetvā idāni tameva duvidhaṁ payojanaṁ nigamento āha –",
  "atk-s0501a8:21": "“Etadatthāya lokasmiṁ, nidhi nāma nidhīyatī”ti.",
  "atk-s0501a8:22_0": "Tassattho – yvāyaṁ “atthāya me bhavissatī”ti ca “rājato vā duruttassā”ti evamādīhi",
  "atk-s0501a8:22_1": "ca atthādhigamo anatthāpagamo ca dassito. Etadatthāya etesaṁ nipphādanatthāya imasmiṁ",
  "atk-s0501a8:22_2": "okāsaloke yo koci hiraññasuvaṇṇādibhedo nidhi nāma nidhīyati ṭhapīyati paṭisāmīyatīti.",
  "atk-s0501a8:23": "Tatiyagāthāvaṇṇanā",
  "atk-s0501a8:24": "Idāni yasmā evaṁ nihitopi so nidhi puññavataṁyeva adhippetatthasādhako hoti, na aññesaṁ, tasmā tamatthaṁ dīpento āha –",
  "atk-s0501a8:25": "3. “Tāvassunihito santo, gambhīre odakantike.",
  "atk-s0501a8:26": "Na sabbo sabbadā eva, tassa taṁ upakappatī”ti.",
  "atk-s0501a8:27_0": "Tassattho – so nidhi tāva sunihito santo, tāva suṭṭhu nikhaṇitvā ṭhapito samānoti",
  "atk-s0501a8:27_1": "vuttaṁ hoti. Kīva suṭṭhūti? Gambhīre odakantike, yāva gambhīre odakantike nihitoti",
  "atk-s0501a8:27_2": "saṅkhaṁ gacchati, tāva suṭṭhūti vuttaṁ hoti. Na sabbo sabbadā eva, tassa taṁ upakappatīti",
  "atk-s0501a8:27_3": "yena purisena nihito, tassa sabbopi sabbakālaṁ na upakappati na sampajjati, yathāvuttakiccakaraṇasamattho",
  "atk-s0501a8:27_4": "na hotīti vuttaṁ hoti. Kintu kocideva kadācideva upakappati, neva vā upakappatīti.",
  "atk-s0501a8:27_5": "Ettha ca nti padapūraṇamatte nipāto daṭṭhabbo “yathā taṁ appamattassa ātāpino”ti",
  "atk-s0501a8:27_6": "evamādīsu viya. Liṅgabhedaṁ vā katvā “so”ti vattabbe “ta”nti vuttaṁ. Evaṁ hi vuccamāne",
  "atk-s0501a8:27_7": "so attho sukhaṁ bujjhatīti.",
  "atk-s0501a8:28": "Catutthapañcamagāthāvaṇṇanā",
  "atk-s0501a8:29": "Evaṁ “na sabbo sabbadā eva, tassa taṁ upakappatī”ti vatvā idāni yehi kāraṇehi na upakappati, tāni dassento āha –",
  "atk-s0501a8:30": "4. “Nidhi vā ṭhānā cavati, saññā vāssa vimuyhati.",
  "atk-s0501a8:31": "Nāgā vā apanāmenti, yasmā vāpi haranti naṁ.",
  "atk-s0501a8:32": "5. “Appiyā vāpi dāyādā, uddharanti apassato”ti.",
  "atk-s0501a8:33_0": "Tassattho – yasmiṁ ṭhāne sunihito hoti nidhi, so vā nidhi tamhā ṭhānā cavati apeti",
  "atk-s0501a8:33_1": "vigacchati, acetanopi samāno puññakkhayavasena aññaṁ ṭhānaṁ gacchati. Saññā vā assa",
  "atk-s0501a8:33_2": "vimuyhati, yasmiṁ ṭhāne nihito nidhi, taṁ na jānāti, assa puññakkhayacoditā nāgā",
  "atk-s0501a8:33_3": "vā taṁ nidhiṁ apanāmenti aññaṁ ṭhānaṁ gamenti. Yakkhā vāpi haranti yenicchakaṁ ādāya",
  "atk-s0501a8:33_4": "gacchanti. Apassato vā assa appiyā vā dāyādā bhūmiṁ khaṇitvā taṁ nidhiṁ uddharanti.",
  "atk-s0501a8:33_5": "Evamassa etehi ṭhānā cavanādīhi kāraṇehi so nidhi na upakappatīti.",
  "atk-s0501a8:34": "Evaṁ ṭhānā cavanādīni lokasammatāni anupakappanakāraṇāni vatvā idāni yaṁ taṁ etesampi kāraṇānaṁ mūlabhūtaṁ ekaññeva puññakkhayasaññitaṁ kāraṇaṁ, taṁ dassento āha –",
  "atk-s0501a8:35": "“Yadā puññakkhayo hoti, sabbametaṁ vinassatī”ti.",
  "atk-s0501a8:36_0": "Tassattho – yasmiṁ samaye bhogasampattinipphādakassa puññassa khayo hoti, bhogapārijuññasaṁvattanikamapuññamokāsaṁ",
  "atk-s0501a8:36_1": "katvā ṭhitaṁ hoti, atha yaṁ nidhiṁ nidhentena nihitaṁ hiraññasuvaṇṇādidhanajātaṁ,",
  "atk-s0501a8:36_2": "sabbametaṁ vinassatīti.",
  "atk-s0501a8:37": "Chaṭṭhagāthāvaṇṇanā",
  "atk-s0501a8:38_0": "Evaṁ bhagavā tena tena adhippāyena nihitampi yathādhippāyaṁ anupakappantaṁ nānappakārehi",
  "atk-s0501a8:38_1": "nassanadhammaṁ lokasammataṁ nidhiṁ vatvā idāni yaṁ puññasampadaṁ paramatthato nidhīti",
  "atk-s0501a8:38_2": "dassetuṁ tassa kuṭumbikassa anumodanatthamidaṁ nidhikaṇḍamāraddhaṁ, taṁ dassento āha –",
  "atk-s0501a8:39": "6. “Yassa dānena sīlena, saṁyamena damena ca.",
  "atk-s0501a8:40": "Nidhī sunihito hoti, itthiyā purisassa vā”ti.",
  "atk-s0501a8:41_0": "Tatthadānanti “dānañca dhammacariyā cā”ti ettha vuttanayeneva gahetabbaṁ. Sīlanti",
  "atk-s0501a8:41_1": "kāyikavācasiko avītikkamo. Pañcaṅgadasaṅgapātimokkhasaṁvarādi vā sabbampi sīlaṁ idha",
  "atk-s0501a8:41_2": "sīlanti adhippetaṁ. Saṁyamoti saṁyamanaṁ saṁyamo, cetaso nānārammaṇagatinivāraṇanti",
  "atk-s0501a8:41_3": "vuttaṁ hoti, samādhissetaṁ adhivacanaṁ. Yena saṁyamena samannāgato “hatthasaṁyato,",
  "atk-s0501a8:41_4": "pādasaṁyato, vācāsaṁyato, saṁyatuttamo”ti ettha saṁyatuttamoti vutto. Apare āhu “saṁyamanaṁ",
  "atk-s0501a8:41_5": "saṁyamo, saṁvaraṇanti vuttaṁ hoti, indriyasaṁvarassetaṁ adhivacana”nti. Damoti damanaṁ,",
  "atk-s0501a8:41_6": "kilesūpasamananti vuttaṁ hoti, paññāyetaṁ adhivacanaṁ. Paññā hi katthaci paññātveva",
  "atk-s0501a8:41_7": "vuccati “sussūsā labhate pañña”nti evamādīsu. Katthaci dhammoti “saccaṁ dhammo dhiti",
  "atk-s0501a8:41_8": "cāgo”ti evamādīsu. Katthaci damoti “yadi saccā damā cāgā, khantyā bhiyyo na vijjatī”tiādīsu.",
  "atk-s0501a8:42_0": "Evaṁ dānādīni ñatvā idāni evaṁ imissā gāthāya sampiṇḍetvā attho veditabbo – yassa",
  "atk-s0501a8:42_1": "itthiyā vā purisassa vā dānena sīlena saṁyamena damena cāti imehi catūhi dhammehi",
  "atk-s0501a8:42_2": "yathā hiraññena suvaṇṇena muttāya maṇinā vā dhanamayo nidhi tesaṁ suvaṇṇādīnaṁ ekattha",
  "atk-s0501a8:42_3": "pakkhipanena nidhīyati, evaṁ puññamayo nidhi tesaṁ dānādīnaṁ ekacittasantāne cetiyādimhi",
  "atk-s0501a8:42_4": "vā vatthumhi suṭṭhu karaṇena sunihito hotīti.",
  "atk-s0501a8:43": "Sattamagāthāvaṇṇanā",
  "atk-s0501a8:44": "Evaṁ bhagavā “yassa dānenā”ti imāya gāthāya puññasampadāya paramatthato nidhibhāvaṁ dassetvā idāni yattha nihito, so nidhi sunihito hoti, taṁ vatthuṁ dassento āha –",
  "atk-s0501a8:45": "7. “Cetiyamhi ca saṅghe vā, puggale atithīsu vā.",
  "atk-s0501a8:46": "Mātari pitari cāpi, atho jeṭṭhamhi bhātarī”ti.",
  "atk-s0501a8:47_0": "Tattha cayitabbanti cetiyaṁ, pūjetabbanti vuttaṁ hoti, citattā vā cetiyaṁ. Taṁ panetaṁ",
  "atk-s0501a8:47_1": "cetiyaṁ tividhaṁ hoti paribhogacetiyaṁ, uddissakacetiyaṁ, dhātukacetiyanti. Tattha",
  "atk-s0501a8:47_2": "bodhirukkho paribhogacetiyaṁ, buddhapaṭimā uddissakacetiyaṁ, dhātugabbhathūpā sadhātukā",
  "atk-s0501a8:47_3": "dhātukacetiyaṁ. Saṅghoti buddhappamukhādīsu yo koci. Puggaloti gahaṭṭhapabbajitesu",
  "atk-s0501a8:47_4": "yo koci. Natthi assa tithi, yamhi vā tamhi divase āgacchatīti atithi. Taṅkhaṇe āgatapāhunakassetaṁ",
  "atk-s0501a8:47_5": "adhivacanaṁ. Sesaṁ vuttanayameva.",
  "atk-s0501a8:48_0": "Evaṁ cetiyādīni ñatvā idāni evaṁ imissā gāthāya sampiṇḍetvā attho veditabbo – yo",
  "atk-s0501a8:48_1": "so nidhi “sunihito hotī”ti vutto, so imesu vatthūsu sunihito hoti. Kasmā? Dīgharattaṁ",
  "atk-s0501a8:48_2": "iṭṭhaphalānuppadānasamatthatāya. Tathā hi appakampi cetiyamhi datvā dīgharattaṁ iṭṭhaphalalābhino honti. Yathāha –",
  "atk-s0501a8:49": "“Ekapupphaṁ yajitvāna, asītikappakoṭiyo;",
  "atk-s0501a8:50": "Duggatiṁ nābhijānāmi, pupphadānassidaṁ phala”nti ca.",
  "atk-s0501a8:51": "“Mattāsukhapariccāgā, passe ce vipulaṁ sukha”nti ca. ;",
  "atk-s0501a8:52_0": "Evaṁ dakkhiṇāvisuddhivelāmasuttādīsu vuttanayena saṅghādivatthūsupi dānaphalavibhāgo",
  "atk-s0501a8:52_1": "veditabbo. Yathā ca cetiyādīsu dānassa pavatti phalavibhūti ca dassitā, evaṁ yathāyogaṁ",
  "atk-s0501a8:52_2": "sabbattha taṁ taṁ ārabhitvā cārittavārittavasena sīlassa, buddhānussativasena saṁyamassa,",
  "atk-s0501a8:52_3": "tabbatthukavipassanāmanasikārapaccavekkhaṇavasena damassa ca pavatti tassa tassa",
  "atk-s0501a8:52_4": "phalavibhūti ca veditabbā.",
  "atk-s0501a8:53": "Aṭṭhamagāthāvaṇṇanā",
  "atk-s0501a8:54_0": "Evaṁ bhagavā dānādīhi nidhīyamānassa puññamayanidhino cetiyādibhedaṁ vatthuṁ dassetvā",
  "atk-s0501a8:54_1": "idāni etesu vatthūsu sunihitassa tassa nidhino gambhīre odakantike nihitanidhito",
  "atk-s0501a8:54_2": "visesaṁ dassento āha –",
  "atk-s0501a8:55": "8. “Eso nidhi sunihito, ajeyyo anugāmiko.",
  "atk-s0501a8:56": "Pahāya gamanīyesu, etaṁ ādāya gacchatī”ti.",
  "atk-s0501a8:57_0": "Tattha pubbapadena taṁ dānādīhi sunihitanidhiṁ niddisati “eso nidhi sunihito”ti.",
  "atk-s0501a8:57_1": "Ajeyyoti parehi jetvā gahetuṁ na sakkā, acceyyotipi pāṭho, tassa accitabbo accanāraho",
  "atk-s0501a8:57_2": "hitasukhatthikena upacitabboti attho. Etasmiñca pāṭhe eso nidhi acceyyoti sambandhitvā",
  "atk-s0501a8:57_3": "puna “kasmā”ti anuyogaṁ dassetvā “yasmā sunihito anugāmiko”ti sambandhitabbaṁ. Itarathā",
  "atk-s0501a8:57_4": "hi sunihitassa acceyyattaṁ vuttaṁ bhaveyya, na ca sunihito accanīyo. Accito eva hi",
  "atk-s0501a8:57_5": "soti. Anugacchatīti anugāmiko, paralokaṁ gacchantampi tattha tattha phaladānena na vijahatīti attho.",
  "atk-s0501a8:58_0": "Pahāyagamanīyesu etaṁ ādāya gacchatīti maraṇakāle paccupaṭṭhite sabbabhogesu pahāya",
  "atk-s0501a8:58_1": "gamanīyesu etaṁ nidhiṁ ādāya paralokaṁ gacchatīti ayaṁ kira etassa attho. So pana",
  "atk-s0501a8:58_2": "na yujjati. Kasmā? Bhogānaṁ agamanīyato. Pahātabbā eva hi te te bhogā, na gamanīyā,",
  "atk-s0501a8:58_3": "gamanīyā pana te te gativisesā. Yato yadi esa attho siyā, pahāya bhoge gamanīyesu",
  "atk-s0501a8:58_4": "gativisesesu iti vadeyya. Tasmā evamettha attho veditabbo – “nidhi vā ṭhānā cavatī”ti",
  "atk-s0501a8:58_5": "evamādinā pakārena pahāya maccaṁ bhogesu gacchantesu etaṁ ādāya gacchatīti. Eso hi",
  "atk-s0501a8:58_6": "anugāmikattā taṁ nappajahatīti.",
  "atk-s0501a8:59_0": "Tattha siyā “gamanīyesūti ettha gantabbesūti attho, na gacchantesū”ti. Taṁ na ekaṁsato",
  "atk-s0501a8:59_1": "gahetabbaṁ. Yathā hi “ariyā niyyānikā”ti ettha niyyantāti attho, na niyyātabbāti,",
  "atk-s0501a8:59_2": "evamidhāpi gacchantesūti attho, na gantabbesūti.",
  "atk-s0501a8:60_0": "Atha vā yasmā esa maraṇakāle kassaci dātukāmo bhoge āmasitumpi na labhati, tasmā",
  "atk-s0501a8:60_1": "tena te bhogā pubbaṁ kāyena pahātabbā, pacchā vihatāsena cetasā gantabbā, atikkamitabbāti",
  "atk-s0501a8:60_2": "vuttaṁ hoti. Tasmā pubbaṁ kāyena pahāya pacchā cetasā gamanīyesu bhogesūti evamettha",
  "atk-s0501a8:60_3": "attho daṭṭhabbo. Purimasmiṁ atthe niddhāraṇe bhummavacanaṁ, pahāya gamanīyesu bhogesu",
  "atk-s0501a8:60_4": "ekamevetaṁ puññanidhivibhavaṁ tato nīharitvā ādāya gacchatīti. Pacchime atthe bhāvenabhāvalakkhaṇe",
  "atk-s0501a8:60_5": "bhummavacanaṁ. Bhogānañhi gamanīyabhāvena etassa nidhissa ādāya gamanīyabhāvo lakkhīyatīti.",
  "atk-s0501a8:61": "Navamagāthāvaṇṇanā",
  "atk-s0501a8:62_0": "Evaṁ bhagavā imassa puññanidhino gambhīre odakantike nihitanidhito visesaṁ dassetvā",
  "atk-s0501a8:62_1": "puna attano bhaṇḍaguṇasaṁvaṇṇanena kayajanassa ussāhaṁ janento uḷārabhaṇḍavāṇijo",
  "atk-s0501a8:62_2": "viya attanā desitapuññanidhiguṇasaṁvaṇṇanena tasmiṁ puññanidhimhi devamanussānaṁ",
  "atk-s0501a8:62_3": "ussāhaṁ janento āha –",
  "atk-s0501a8:63": "9. “Asādhāraṇamaññesaṁ, acorāharaṇo nidhi.",
  "atk-s0501a8:64": "Kayirātha dhīro puññāni, yo nidhi anugāmiko”ti.",
  "atk-s0501a8:65_0": "Tattha asādhāraṇamaññesanti asādhāraṇo aññesaṁ, makāro padasandhikaro “adukkhamasukhāya",
  "atk-s0501a8:65_1": "vedanāya sampayuttā”tiādīsu viya. Na corehi āharaṇo acorāharaṇo, corehi ādātabbo",
  "atk-s0501a8:65_2": "na hotīti attho. Nidhātabboti nidhi. Evaṁ dvīhi padehi puññanidhiguṇaṁ saṁvaṇṇetvā",
  "atk-s0501a8:65_3": "tato dvīhi tattha ussāhaṁ janeti “kayirātha dhīro puññāni, yo nidhi anugāmiko”ti.",
  "atk-s0501a8:65_4": "Tassattho – yasmā puññāni nāma asādhāraṇo aññesaṁ, acorāharaṇo ca nidhi hoti. Na",
  "atk-s0501a8:65_5": "kevalañca asādhāraṇo acorāharaṇo ca nidhi, atha kho pana “eso nidhi sunihito, ajeyyo",
  "atk-s0501a8:65_6": "anugāmiko”ti ettha vutto yo nidhi anugāmiko. So ca yasmā puññāniyeva, tasmā kayirātha",
  "atk-s0501a8:65_7": "kareyya dhīro buddhisampanno dhitisampanno ca puggalo puññānīti.",
  "atk-s0501a8:66": "Dasamagāthāvaṇṇanā",
  "atk-s0501a8:67": "Evaṁ bhagavā guṇasaṁvaṇṇanena puññanidhimhi devamanussānaṁ ussāhaṁ janetvā idāni ye ussahitvā puññanidhikiriyāya sampādenti, tesaṁ so yaṁ phalaṁ deti, taṁ saṅkhepato dassento āha –",
  "atk-s0501a8:68": "10.",
  "atk-s0501a8:69": "“Esa devamanussānaṁ, sabbakāmadado nidhī”ti.",
  "atk-s0501a8:70": "Idāni yasmā patthanāya paṭibandhitassa sabbakāmadadattaṁ, na vinā patthanaṁ hoti. Yathāha –",
  "atk-s0501a8:71_0": "“Ākaṅkheyya ce gahapatayo dhammacārī samacārī ‘aho vatāhaṁ kāyassa bhedā paraṁ maraṇā",
  "atk-s0501a8:71_1": "khattiyamahāsālānaṁ sahabyataṁ upapajjeyya’nti, ṭhānaṁ kho panetaṁ vijjati yaṁ so",
  "atk-s0501a8:71_2": "kāyassa bhedā paraṁ maraṇā khattiyamahāsālānaṁ sahabyataṁ upapajjeyya. Taṁ kissa",
  "atk-s0501a8:71_3": "hetu? Tathā hi so dhammacārī samacārī”.",
  "atk-s0501a8:72": "Evaṁ “anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya. Taṁ kissa hetu? Tathā hi so dhammacārī samacārī”ti.",
  "atk-s0501a8:73": "Tathā cāha –",
  "atk-s0501a8:74_0": "“Idha, bhikkhave, bhikkhu saddhāya samannāgato hoti, sīlena, sutena, cāgena, paññāya",
  "atk-s0501a8:74_1": "samannāgato hoti, tassa evaṁ hoti ‘aho vatāhaṁ kāyassa bhedā paraṁ maraṇā khattiyamahāsālānaṁ",
  "atk-s0501a8:74_2": "sahabyataṁ upapajjeyya’nti. So taṁ cittaṁ padahati, taṁ cittaṁ adhiṭṭhāti, taṁ cittaṁ",
  "atk-s0501a8:74_3": "bhāveti. Tassa te saṅkhārā ca vihārā ca evaṁ bhāvitā evaṁ bahulīkatā tatrūpapattiyā",
  "atk-s0501a8:74_4": "saṁvattantī”ti evamādi.",
  "atk-s0501a8:75": "Tasmā taṁ tathā tathā ākaṅkhapariyāyaṁ cittapadahanādhiṭṭhānabhāvanāparikkhāraṁ patthanaṁ tassa sabbakāmadadatte hetuṁ dassento āha –",
  "atk-s0501a8:76": "“Yaṁ yadevābhipatthenti, sabbametena labbhatī”ti.",
  "atk-s0501a8:77": "Ekādasamagāthāvaṇṇanā",
  "atk-s0501a8:78": "11. Idāni yaṁ taṁ sabbaṁ etena labbhati, taṁ odhiso odhiso dassento “suvaṇṇatā susaratā”ti evamādigāthāyo āha.",
  "atk-s0501a8:79": "Tattha paṭhamagāthāya tāva suvaṇṇatā nāma sundaracchavivaṇṇatā kañcanasannibhattacatā, sāpi etena puññanidhinā labbhati. Yathāha –",
  "atk-s0501a8:80_0": "“Yampi, bhikkhave, tathāgato purimaṁ jātiṁ…pe… pubbe manussabhūto samāno akkodhano",
  "atk-s0501a8:80_1": "ahosi anupāyāsabahulo, bahumpi vutto samāno nābhisajji na kuppi na byāpajji na patitthīyi,",
  "atk-s0501a8:80_2": "na kopañca dosañca appaccayañca pātvākāsi, dātā ca ahosi sukhumānaṁ mudukānaṁ attharaṇānaṁ",
  "atk-s0501a8:80_3": "pāvuraṇānaṁ khomasukhumānaṁ kappāsika…pe… koseyya…pe… kambalasukhumānaṁ. So tassa",
  "atk-s0501a8:80_4": "kammassa katattā upacitattā…pe… itthattaṁ āgato samāno imaṁ mahāpurisalakkhaṇaṁ paṭilabhati.",
  "atk-s0501a8:80_5": "Suvaṇṇavaṇṇo hoti kañcanasannibhattaco”ti.",
  "atk-s0501a8:81": "Susaratā nāma brahmassaratā karavīkabhāṇitā, sāpi etena labbhati. Yathāha –",
  "atk-s0501a8:82_0": "“Yampi, bhikkhave, tathāgato purimaṁ jātiṁ…pe… pharusaṁ vācaṁ pahāya pharusāya vācāya",
  "atk-s0501a8:82_1": "paṭivirato ahosi, yā sā vācā nelā kaṇṇasukhā…pe… tathārūpiṁ vācaṁ bhāsitā ahosi.",
  "atk-s0501a8:82_2": "So tassa kammassa katattā upacitattā…pe… itthattaṁ āgato samāno imāni dve mahāpurisalakkhaṇāni",
  "atk-s0501a8:82_3": "paṭilabhati. Pahutajivho ca hoti brahmassaro ca karavīkabhāṇī”ti.",
  "atk-s0501a8:83": "Susaṇṭhānāti suṭṭhu saṇṭhānatā, samacitavaṭṭitayuttaṭṭhānesu aṅgapaccaṅgānaṁ samacitavaṭṭitabhāvena sannivesoti vuttaṁ hoti. Sāpi etena labbhati. Yathāha –",
  "atk-s0501a8:84_0": "“Yampi, bhikkhave, tathāgato purimaṁ jātiṁ…pe… pubbe manussabhūto samāno bahujanassa",
  "atk-s0501a8:84_1": "atthakāmo ahosi hitakāmo phāsukāmo yogakkhemakāmo ‘kinti me saddhāya vaḍḍheyyuṁ,",
  "atk-s0501a8:84_2": "sīlena sutena cāgena paññāya dhanadhaññena khettavatthunā dvipadacatuppadehi puttadārehi",
  "atk-s0501a8:84_3": "dāsakammakaraporisehi ñātīhi mittehi bandhavehi vaḍḍheyyu’nti, so tassa kammassa…pe…",
  "atk-s0501a8:84_4": "samāno imāni tīṇi mahāpurisalakkhaṇāni paṭilabhati, sīhapubbaḍḍhakāyo ca hoti citantaraṁso",
  "atk-s0501a8:84_5": "ca samavaṭṭakkhandho cā”ti evamādi.",
  "atk-s0501a8:85": "Iminā nayena ito paresampi iminā puññanidhinā paṭilābhasādhakāni suttapadāni tato tato ānetvā vattabbāni. Ativitthārabhayena tu saṁkhittaṁ, idāni avasesapadānaṁ vaṇṇanaṁ karissāmi.",
  "atk-s0501a8:86_0": "Surūpatāti ettha sakalasarīraṁ rūpanti veditabbaṁ “ākāso parivārito rūpaṁtveva saṅkhaṁ",
  "atk-s0501a8:86_1": "gacchatī”tiādīsu viya, tassa rūpassa sundaratā surūpatā nātidīghatā nātirassatā nātikisatā",
  "atk-s0501a8:86_2": "nātithūlatā nātikāḷatā naccodātatāti vuttaṁ hoti. Ādhipaccanti adhipatibhāvo, khattiyamahāsālādibhāvena",
  "atk-s0501a8:86_3": "sāmikabhāvoti attho. Parivāroti agārikānaṁ sajanaparijanasampatti, anagārikānaṁ parisasampatti,",
  "atk-s0501a8:86_4": "ādhipaccañca parivāro ca ādhipaccaparivāro. Ettha ca suvaṇṇatādīhi sarīrasampatti,",
  "atk-s0501a8:86_5": "ādhipaccena bhogasampatti, parivārena sajanaparijanasampatti vuttāti veditabbā. Sabbametena",
  "atk-s0501a8:86_6": "labbhatīti yaṁ taṁ “yaṁ yadevābhipatthenti, sabbametena labbhatī”ti vuttaṁ, tattha",
  "atk-s0501a8:86_7": "idampi tāva paṭhamaṁ odhiso vuttasuvaṇṇatādi sabbametena labbhatīti veditabbanti dasseti.",
  "atk-s0501a8:87": "Dvādasamagāthāvaṇṇanā",
  "atk-s0501a8:88": "12. Evamimāya gāthāya puññānubhāvena labhitabbaṁ rajjasampattito oraṁ devamanussasampattiṁ dassetvā idāni tadubhayarajjasampattiṁ dassento “padesarajja”nti imaṁ gāthamāha.",
  "atk-s0501a8:89_0": "Tattha padesarajjanti ekadīpampi sakalaṁ apāpuṇitvā pathaviyā ekamekasmiṁ padese",
  "atk-s0501a8:89_1": "rajjaṁ. Issarabhāvo issariyaṁ, iminā dīpacakkavattirajjaṁ dasseti. Cakkavattisukhaṁ",
  "atk-s0501a8:89_2": "piyanti iṭṭhaṁ kantaṁ manāpaṁ cakkavattisukhaṁ. Iminā cāturantacakkavattirajjaṁ dasseti.",
  "atk-s0501a8:89_3": "Devesu rajjaṁ devarajjaṁ, etena mandhātādīnampi manussānaṁ devarajjaṁ dassitaṁ hoti.",
  "atk-s0501a8:89_4": "Api dibbesūti iminā ye te divi bhavattā “dibbā”ti vuccanti, tesu dibbesu kāyesu uppannānampi",
  "atk-s0501a8:89_5": "devarajjaṁ dasseti. Sabbametena labbhatīti yaṁ taṁ “yaṁ yadevābhipatthenti, sabbametena",
  "atk-s0501a8:89_6": "labbhatī”ti vuttaṁ, tattha idampi dutiyaṁ odhiso padesarajjādi sabbametena labbhatīti",
  "atk-s0501a8:89_7": "veditabbanti dasseti.",
  "atk-s0501a8:90": "Terasamagāthāvaṇṇanā",
  "atk-s0501a8:91_0": "13. Evamimāya gāthāya puññānubhāvena labhitabbaṁ devamanussarajjasampattiṁ dassetvā",
  "atk-s0501a8:91_1": "idāni dvīhi gāthāhi vuttaṁ sampattiṁ samāsato purakkhatvā nibbānasampattiṁ dassento",
  "atk-s0501a8:91_2": "“mānussikā ca sampattī”ti imaṁ gāthamāha.",
  "atk-s0501a8:92_0": "Tassāyaṁ padavaṇṇanā – manussānaṁ ayanti mānussī, mānussī eva mānussikā. Sampajjanaṁ",
  "atk-s0501a8:92_1": "sampatti. Devānaṁ loko devaloko. Tasmiṁ devaloke. Yāti anavasesapariyādānaṁ, ramanti",
  "atk-s0501a8:92_2": "etāya ajjhattaṁ uppannāya bahiddhā vā upakaraṇabhūtāyāti rati, sukhassa sukhavatthuno",
  "atk-s0501a8:92_3": "cetaṁ adhivacanaṁ. Yāti aniyatavacanaṁ casaddo pubbasampattiyā saha sampiṇḍanattho.",
  "atk-s0501a8:92_4": "Nibbānaṁyeva nibbānasampatti.",
  "atk-s0501a8:93_0": "Ayaṁ pana atthavaṇṇanā – yā esā “suvaṇṇatā”tiādīhi padehi mānussikā ca sampatti devaloke",
  "atk-s0501a8:93_1": "ca yā rati vuttā, sā ca sabbā, yā cāyamaparā saddhānusāribhāvādivasena pattabbā nibbānasampatti,",
  "atk-s0501a8:93_2": "sā cāti idaṁ tatiyampi odhiso sabbametena labbhatīti.",
  "atk-s0501a8:94_0": "Atha vā yā pubbe suvaṇṇatādīhi avuttā “sūrā satimanto idha brahmacariyavāso”ti evamādinā",
  "atk-s0501a8:94_1": "nayena niddiṭṭhā paññāveyyattiyādibhedā ca mānussikā sampatti, aparā devaloke ca",
  "atk-s0501a8:94_2": "yā jhānādirati, yā ca yathāvuttappakārā nibbānasampatti cāti idampi tatiyaṁ odhiso",
  "atk-s0501a8:94_3": "sabbametena labbhatīti. Evampettha atthavaṇṇanā veditabbā.",
  "atk-s0501a8:95": "Cuddasamagāthāvaṇṇanā",
  "atk-s0501a8:96_0": "14. Evamimāya gāthāya puññānubhāvena labhitabbaṁ saddhānusārībhāvādivasena pattabbaṁ",
  "atk-s0501a8:96_1": "nibbānasampattimpi dassetvā idāni tevijjaubhatobhāgavimuttabhāvavasenapi pattabbaṁ",
  "atk-s0501a8:96_2": "tameva tassa upāyañca dassento “mittasampadamāgammā”ti imaṁ gāthamāha.",
  "atk-s0501a8:97_0": "Tassāyaṁ padavaṇṇanā – sampajjati etāya guṇavibhūtiṁ pāpuṇātīti sampadā, mitto eva",
  "atk-s0501a8:97_1": "sampadā mittasampadā, taṁ mittasampadaṁ. Āgammāti nissāya. Yonisoti upāyena. Payuñjatoti",
  "atk-s0501a8:97_2": "yogānuṭṭhānaṁ karoto. Vijānāti etāyāti vijjā, vimuccati etāya, sayaṁ vā vimuccatīti",
  "atk-s0501a8:97_3": "vimutti, vijjā ca vimutti ca vijjāvimuttiyo, vijjāvimuttīsu vasībhāvo vijjāvimuttivasībhāvo.",
  "atk-s0501a8:98_0": "Ayaṁ pana atthavaṇṇanā – yvāyaṁ mittasampadamāgamma satthāraṁ vā aññataraṁ vā garuṭṭhāniyaṁ",
  "atk-s0501a8:98_1": "sabrahmacāriṁ nissāya tato ovādañca anusāsaniñca gahetvā yathānusiṭṭhaṁ paṭipattiyā",
  "atk-s0501a8:98_2": "yoniso payuñjato pubbenivāsādīsu tīsu vijjāsu “tattha katamā vimutti? Cittassa ca",
  "atk-s0501a8:98_3": "adhimutti nibbānañcā”ti evaṁ āgatāya aṭṭhasamāpattinibbānabhedāya vimuttiyā ca tathā",
  "atk-s0501a8:98_4": "tathā adandhāyitattena vasībhāvo, idampi catutthaṁ odhiso sabbametena labbhatīti.",
  "atk-s0501a8:99": "Pannarasamagāthāvaṇṇanā",
  "atk-s0501a8:100_0": "15. Evamimāya gāthāya pubbe kathitavijjāvimuttivasībhāvabhāgiyapuññānubhāvena labhitabbaṁ",
  "atk-s0501a8:100_1": "tevijjaubhatobhāgavimuttabhāvavasenapi pattabbaṁ nibbānasampattiṁ dassetvā idāni",
  "atk-s0501a8:100_2": "yasmā vijjāvimuttivasībhāvappattā tevijjā ubhatobhāgavimuttāpi sabbe paṭisambhidādiguṇavibhūtiṁ",
  "atk-s0501a8:100_3": "labhanti, imāya puññasampadāya ca tassā guṇavibhūtiyā padaṭṭhānavasena tathā tathā",
  "atk-s0501a8:100_4": "sāpi labbhati, tasmā tampi dassento “paṭisambhidā vimokkhā cā”ti imaṁ gāthamāha.",
  "atk-s0501a8:101_0": "“Yato sammā katena yā cāyaṁ dhammatthaniruttipaṭibhānesu pabhedagatā paññā paṭisambhidā”ti",
  "atk-s0501a8:101_1": "vuccati, ye cime “rūpī rūpāni passatī”tiādinā nayena aṭṭha vimokkhā, yā cāyaṁ bhagavato",
  "atk-s0501a8:101_2": "sāvakehi pattabbā sāvakasampattisādhikā sāvakapāramī, yā ca sayambhubhāvasādhikā",
  "atk-s0501a8:101_3": "paccekabodhi, yā ca sabbasattuttamabhāvasādhikā buddhabhūmi, idampi pañcamaṁ odhiso",
  "atk-s0501a8:101_4": "sabbametena labbhatīti veditabbaṁ.",
  "atk-s0501a8:102": "Soḷasamagāthāvaṇṇanā",
  "atk-s0501a8:103_0": "16. Evaṁ bhagavā yaṁ taṁ “yaṁ yadevābhipatthenti, sabbametena labbhatī”ti vuttaṁ,",
  "atk-s0501a8:103_1": "taṁ imāhi pañcahi gāthāhi odhiso odhiso dassetvā idāni sabbamevidaṁ sabbakāmadadanidhisaññitaṁ",
  "atk-s0501a8:103_2": "puññasampadaṁ pasaṁsanto “evaṁ mahatthikā esā”ti imāya gāthāya desanaṁ niṭṭhapesi.",
  "atk-s0501a8:104_0": "Tassāyaṁ padavaṇṇanā – evanti atītatthanidassanaṁ. Mahanto attho assāti mahatthikā,",
  "atk-s0501a8:104_1": "mahato atthāya saṁvattatīti vuttaṁ hoti, mahiddhikātipi pāṭho. Esāti uddesavacanaṁ,",
  "atk-s0501a8:104_2": "tena “yassa dānena sīlenā”ti ito pabhuti yāva “kayirātha dhīro puññānī”ti vuttaṁ",
  "atk-s0501a8:104_3": "puññasampadaṁ uddisati. Yadidanti abhimukhakaraṇatthe nipāto, tena esāti uddiṭṭhaṁ",
  "atk-s0501a8:104_4": "niddisituṁ yā esāti abhimukhaṁ karoti. Puññānaṁ sampadā puññasampadā. Tasmāti kāraṇavacanaṁ.",
  "atk-s0501a8:104_5": "Dhīrāti dhitimanto. Pasaṁsantīti vaṇṇayanti. Paṇḍitāti paññāsampannā. Katapuññatanti katapuññabhāvaṁ.",
  "atk-s0501a8:105_0": "Ayaṁ pana atthavaṇṇanā – iti bhagavā suvaṇṇatādiṁ buddhabhūmipariyosānaṁ puññasampadānubhāvena",
  "atk-s0501a8:105_1": "adhigantabbamatthaṁ vaṇṇayitvā idāni tamevatthaṁ sampiṇḍetvā dassento tenevatthena",
  "atk-s0501a8:105_2": "yathāvuttappakārāya puññasampadāya mahatthikattaṁ thunanto āha – evaṁ mahato atthassa",
  "atk-s0501a8:105_3": "āvahanena mahatthikā esā, yadidaṁ mayā “yassa dānena sīlenā”tiādinā nayena desitā",
  "atk-s0501a8:105_4": "puññasampadā, tasmā mādisā sattānaṁ hitasukhāvahāya dhammadesanāya akilāsutāya yathābhūtaguṇena",
  "atk-s0501a8:105_5": "ca dhīrā paṇḍitā “asādhāraṇamaññesaṁ, acorāharaṇo nidhī”tiādīhi idha vuttehi ca,",
  "atk-s0501a8:105_6": "avuttehi ca “mā, bhikkhave, puññānaṁ bhāyittha, sukhassetaṁ, bhikkhave, adhivacanaṁ,",
  "atk-s0501a8:105_7": "yadidaṁ puññānī”tiādīhi vacanehi anekākāravokāraṁ katapuññataṁ pasaṁsanti, na pakkhapātenāti.",
  "atk-s0501a8:106_0": "Desanāpariyosāne so upāsako bahujanena saddhiṁ sotāpattiphale patiṭṭhāsi, rañño ca",
  "atk-s0501a8:106_1": "pasenadikosalassa santikaṁ gantvā etamatthaṁ ārocesi, rājā ativiya tuṭṭho hutvā “sādhu,",
  "atk-s0501a8:106_2": "gahapati, sādhu kho tvaṁ, gahapati, mādisehipi anāharaṇīyaṁ nidhiṁ nidhesī”ti saṁrādhetvā",
  "atk-s0501a8:106_3": "mahatiṁ pūjamakāsīti.",
  "atk-s0501a8:107": "Paramatthajotikāya khuddakapāṭha-aṭṭhakathāya",
  "atk-s0501a8:108": "Nidhikaṇḍasuttavaṇṇanā niṭṭhitā."
}