{
  "tika-abh08t2:0": "3. Tatiyo paricchedo",
  "tika-abh08t2:1": "Cetasikavibhāganiddesavaṇṇanā",
  "tika-abh08t2:2_0": "89.Sabbecetasikā vuttā, buddhenādiccabandhunā ye sabbe cetasikā ādiccabandhunā buddhena",
  "tika-abh08t2:2_1": "vuttā, te sabbe cetasikā nāmasāmaññato nāmasamānabhāvena dvepaññāsabhavanti te, anottappapariyosānā",
  "tika-abh08t2:2_2": "dvipaññāsa bhavanti.",
  "tika-abh08t2:3_0": "90-92.Catupaññāsadhā kāme, rūpe pañcadaseritā kāme kāmāvacare catupaññāsa cittāni",
  "tika-abh08t2:3_1": "īritā. Rūpe rūpāvacare pañcadasa cittāni īritā bhavanti. Dvādasārūpe arūpāvacare",
  "tika-abh08t2:3_2": "dvādasa cittāni bhavanti. Cattālīsa manāsavā lokuttaracittāni cattālīsa bhavanti,",
  "tika-abh08t2:3_3": "ekavīsasataṁ sabbe cittuppādā samāsato saṅkhepato ekavīsasataṁ hoti. Etesu tesamuppattiṁ",
  "tika-abh08t2:3_4": "ito paraṁ etesu mayā vuttesu cittesu tesaṁ phassādīnaṁ dhammānaṁ uppattiṁ ekaṁ ekaṁ",
  "tika-abh08t2:3_5": "uddharitvā cittacetasikesu bhikkhūnaṁ pāṭavatthāya ahaṁ pavakkhāmi desissāmi.",
  "tika-abh08t2:4": "93.Ekaggatā cittekaggatā manakkāro manasikāro jīvitaṁ phassapañcakaṁ ete aṭṭha cetasikā avinibbhogā aññamaññato avigatā ekuppādā samānuppādā sahakkhayā sahavayā.",
  "tika-abh08t2:5": "94.Phasso ca vedanā saññā, cetanā jīvitindriyaṁ ekaggatā manakkāro ime cetasikā sabbasādhāraṇā sabbacittehi sādhāraṇā, sabbacittānaṁ sādhāraṇā vā.",
  "tika-abh08t2:6_0": "95.Vitakko pañcapaññāsa-cittesu samudīrito. Cāro chasaṭṭhicittesu vitakko tāva dvipañcaviññāṇavajjitakāmāvacaresu",
  "tika-abh08t2:6_1": "ceva ekādasasu paṭhamajjhānacittesu cāti pañcapaññāsacittesu bhagavatā samudīrito.",
  "tika-abh08t2:6_2": "Vicāro dvipañcaviññāṇavajjitakāmāvacaracittesu ekādasasu paṭhamajjhānacittesu ca",
  "tika-abh08t2:6_3": "ekādasasu dutiyajjhānacittesu cāti chasaṭṭhicittesu jāyati. Ettha etasmiṁ vacane saṁsayo natthi.",
  "tika-abh08t2:7_0": "96.Ekapaññāsacittesu, pīti tesaṭṭhiyā sukhaṁ pītidomanassupekkhāsahagatakāyaviññāṇacatutthajjhānavajjitesu",
  "tika-abh08t2:7_1": "ekapaññāsacittesu jāyati. Sukhaṁ domanassadukkhupekkhāsahagatavajjitesu tesaṭṭhicittesu",
  "tika-abh08t2:7_2": "jāyati. Upekkhā somanassasukhadukkhasahagatavajjitesu pañcapaññāsacittesu jāyati.",
  "tika-abh08t2:7_3": "Dukkhaṁ akusalavipākakāyaviññāṇapaṭighasahagatesu tīsu cittesu jāyati.",
  "tika-abh08t2:8_0": "97.Hoti dvāsaṭṭhicittesu, somanassindriyaṁ pana domanassadukkhasukhupekkhāsahagatavajjitesu",
  "tika-abh08t2:8_1": "dvāsaṭṭhicittesu jāyati. Dukkhindriyaṁ panekasmiṁ akusalavipāke kāyaviññāṇe jāyati.",
  "tika-abh08t2:8_2": "Tathekamhi sukhindriyaṁ tathā ekasmiṁ puññapāke kāyaviññāṇe hoti.",
  "tika-abh08t2:9_0": "98.Pañcuttarasate citte, vīriyaṁ āha nāyako jino pañcadvārāvajjanadvipañcaviññāṇasampaṭicchanasantīraṇavajjite",
  "tika-abh08t2:9_1": "pañcuttarasate citte vīriyaṁ āha kathesi. Catuttarasate citte, samādhindriyamabrvi",
  "tika-abh08t2:9_2": "vicikicchāsahagatadvipañcaviññāṇasampaṭicchanasantīraṇapañcadvārāvajjanavajjite catuttarasate",
  "tika-abh08t2:9_3": "citte samādhindriyaṁ avoca.",
  "tika-abh08t2:10": "99.Sabbāhetukacittāni, ṭhapetvā cekahetuke sabbāni aṭṭhārasa ahetukacittāni ekahetukacittadvayañca ṭhapetvā sesasmiṁ ekuttarasate citte chandassa uppattiṁ uddise paṇḍito katheyya.",
  "tika-abh08t2:11": "100.Ṭhapetvādasa viññāṇe cakkhuviññāṇādike dasa viññāṇe ca vicikicchāyutampi cittaṁ ṭhapetvā sesasmiṁ dasuttarasate citte adhimokkho bhagavatā udīrito.",
  "tika-abh08t2:12_0": "101-2. Saddhā sati hirī ottappaṁ alobho adoso tatramajjhattaṁ cha yugaḷā ca iti ime",
  "tika-abh08t2:12_1": "ekūnavīsati dhammā niyatā hutvā ekanavutiyā citte jāyanti. Ekūnavīsati dhammā ahetukesu",
  "tika-abh08t2:12_2": "aṭṭhārasasu apuññesu dvādasasu akusalesu na jāyare na jāyanti.",
  "tika-abh08t2:13_0": "103.Ekūnāsītiyā citte, paññā jāyati sabbadā paññā dvādasaakusalaaṭṭhārasaahetukamahākusalañāṇavippayuttamahāvipākañāṇavippayuttamahākiriyāñāṇavippayuttavajjite",
  "tika-abh08t2:13_1": "ekūnāsītiyā citte jāyati. Aṭṭhavīsatiyā citte, karuṇāmuditā siyuṁ karuṇāmuditā aṭṭhasu",
  "tika-abh08t2:13_2": "mahākusalesu, aṭṭhasu mahākiriyāsu, rūpāvacarapañcamajjhānavajjitesu dvādasarūpāvacaresu",
  "tika-abh08t2:13_3": "cāti aṭṭhavīsatiyā cittesu siyuṁ bhaveyyuṁ.",
  "tika-abh08t2:14": "104.Kāmāvacarapuññesu, sabbalokuttaresu ca kāmāvacaramahākusalesu cittesu sabbesu lokuttaresu cāti saha aṭṭhake cattālīsavidhe citte viratittayaṁ hoti.",
  "tika-abh08t2:15": "105. Saddhā sati hirottappaṁ alobhādittayampi ca yugaḷāni cha ca majjhattaṁ karuṇāmuditāpi ca.",
  "tika-abh08t2:16": "106. Tathā tisso viratiyo sabbe te pañcavīsati dhammā mahākusalacittasampayuttaabyākatacittasampayuttāti kusalena sabbesuyeva dhammesu chekena vijitaṅgaṇena pakāsitā.",
  "tika-abh08t2:17": "107.Ahirīkaṁanottappaṁ, moho uddhaccameva cāti ime cattāro dhammā niyatā hutvā dvādasāpuññacittesuyeva dvādasaakusalacittesuyeva jāyare jāyanti.",
  "tika-abh08t2:18_0": "108-9.Lobho doso ca moho ca, māno diṭṭhi ca saṁsayo vicikicchā middhaṁ uddhaccaṁ",
  "tika-abh08t2:18_1": "kukkuccaṁ thinaṁ macchariyampi ca ahirikaṁ anottappaṁ issā ca domanassakaṁ ete dhammā",
  "tika-abh08t2:18_2": "akusalā akusalacittasampayuttā ekantena mahesinā vijitaṅgaṇavigatamalena vuttā.",
  "tika-abh08t2:19_0": "110. Lobho aṭṭhasu lobhamūlesu cittesu bhagavatā niddiṭṭho dassito. Diṭṭhi catūsu",
  "tika-abh08t2:19_1": "diṭṭhisampayuttesu cittesu vuttā. Māno diṭṭhivippayuttesu catūsu gāhūpavādappabhindanena",
  "tika-abh08t2:19_2": "vutto. Doso dvīsu eva paṭighasampayuttesu cittesu munindena vutto.",
  "tika-abh08t2:20_0": "111. Issāmaccherakukkuccā dvīsu dosamūlesu cittesu jāyanti, no saha saha no jāyanti,",
  "tika-abh08t2:20_1": "ekekova jāyantīti attho. Vicikicchā panekasmiṁ vicikicchā pana ekasmiṁ vicikicchāsahagatacitte",
  "tika-abh08t2:20_2": "jāyati. Thinamiddhaṁ pañcasu sasaṅkhārikaakusalacittesu jāyati.",
  "tika-abh08t2:21_0": "112-3.Phasso ca vedanā saññā, cetanā jīvitaṁ mano vitakko ca vicāro ca pīti vīriyaṁ",
  "tika-abh08t2:21_1": "samādhi ca chando cevādhimokkho ca manasikāro ca cuddasa dhammā kusalā ca kusalacetasikā",
  "tika-abh08t2:21_2": "ca honti. Akusalā ceva akusalacetasikā ceva abyākatāpi ca abyākatacetasikā ca honti.",
  "tika-abh08t2:22_0": "114.Ekūnatiṁsacittesu, jhānaṁ pañcaṅgikaṁ mataṁ catūsu somanassasahagatākusalesu,",
  "tika-abh08t2:22_1": "dvādasasu somanassasahagatamahākusalamahāvipākamahākiriyacittesu, sukhasantīraṇahasituppādacittesu,",
  "tika-abh08t2:22_2": "tīsu rūpapaṭhamajjhānacittesu, aṭṭhasu lokuttarapaṭhamajjhānacittesu cāti ekūnatiṁsacittesu",
  "tika-abh08t2:22_3": "pañcaṅgikaṁ pañcāvayavajhānayuttaṁ jhānaṁ sugatena mataṁ. Upekkhāsahagatāni cattāri",
  "tika-abh08t2:22_4": "lobhamūlāni ca dve dosamūlāni ca dve mohamūlāni ca manodhātuttikañca upekkhāsahagatā",
  "tika-abh08t2:22_5": "tisso ahetukamanoviññāṇadhātuyo ca dvādasupekkhāsahagatāni mahākusalamahāvipākakiriyacittāni",
  "tika-abh08t2:22_6": "tīṇi rūpadutiyajjhānacittāni aṭṭha lokuttaradutiyajjhānacittāni cāti sattatiṁsa cittāni",
  "tika-abh08t2:22_7": "catujhānaṅgayuttāni catujhānāvayavayuttāni iti evaṁ niddise katheyya.",
  "tika-abh08t2:23_0": "115.Ekādasavidhaṁ cittaṁ, tivaṅgikamudīritaṁ tīṇi rūpāvacaratatiyajjhānacittāni,",
  "tika-abh08t2:23_1": "aṭṭhalokuttaratatiyajjhānacittāni cāti ekādasavidhaṁ cittaṁ tivaṅgikaṁ tiavayavajhānayuttaṁ,",
  "tika-abh08t2:23_2": "cha rūpāvacaracatutthajjhānapañcamajjhānacittāni, dvādasārūpāvacaracittāni, soḷasa",
  "tika-abh08t2:23_3": "lokuttaracatutthajjhānapañcamajjhānacittāni cāti catutiṁsavidhaṁ cittaṁ duvaṅgikaṁ",
  "tika-abh08t2:23_4": "dviavayavajhānayuttaṁ udīritaṁ jinena īritaṁ.",
  "tika-abh08t2:24_0": "116.Sabhāvenāvitakkesu, jhānaṅgāni na uddhare sabhāvena pakatiyā avitakkesu vitakkavirahitesu",
  "tika-abh08t2:24_1": "dvipañcaviññāṇesu jhānaṅgāni jhānāvayavāni jino na uddhare. Ayametthādhippāyo – aññattha",
  "tika-abh08t2:24_2": "vitakko jhānacittena vippahīno bhāsito, imesu pana neva jhānacittena pahīnā, pakatiyā",
  "tika-abh08t2:24_3": "vitakkavirahitāni dvipañcaviññāṇāni sabbāhetukacittesu maggaṅgāni maggāvayavāni jino",
  "tika-abh08t2:24_4": "na uddhare na deseyya.",
  "tika-abh08t2:25_0": "117.Budho jino dvipañcaviññāṇesu manodhātuttike ca tīsu santīraṇesu cāti soḷasacittesu",
  "tika-abh08t2:25_1": "tīṇindriyāni vade katheyya. Ekasmiṁ pana cattāri ekasmiṁ vicikicchāsahagatacitte",
  "tika-abh08t2:25_2": "cattāri indriyāni honti, ekādasasu akusalacittesu vicikicchāyuttacittavajjitesu hasituppāde",
  "tika-abh08t2:25_3": "ceva voṭṭhabbanacitte cāti terasasu cittesu pañca indriyāni budho bhagavā uddhare uddhareyya.",
  "tika-abh08t2:26_0": "118.Satta dvādasacittesu, indriyāni jinobrvi jino buddho ñāṇavippayuttamahākusalamahāvipākamahākiriyāsaṅkhātesu",
  "tika-abh08t2:26_1": "dvādasacittesu satta indriyāni abrvi kathesi, ekenūnesu aṭṭheva, cattālīsamanesu",
  "tika-abh08t2:26_2": "ca jino ñāṇasampayuttamahākusalamahāvipākamahākiriyāsaṅkhātesu dvādasasu cittesu,",
  "tika-abh08t2:26_3": "pañcadasasu rūpesu, dvādasasu arūpesu cāti ekenūnesu cattālīsamanesu aṭṭheva indriyāni abrvi.",
  "tika-abh08t2:27_0": "119.Cattālīsāya lokuttaracittesu navakaṁ indriyanavakaṁ nāyako abrvi kathesi. Evaṁ",
  "tika-abh08t2:27_1": "indriyayogopi, veditabbo vibhāvinā evaṁ iminā mayā vuttappakārena cittesu indriyayogo",
  "tika-abh08t2:27_2": "vibhāvinā visesena paññaṁ bhāvetuṁ pakāsetuṁ sīlametassāti vibhāvī, tena veditabbo.",
  "tika-abh08t2:28_0": "120.Amaggaṅgāni nāmettha, aṭṭhārasa ahetukā ettha etesu cittesu aṭṭhārasa ahetukā",
  "tika-abh08t2:28_1": "natthi maggo etesūti amaggaṅgāni nāma, jhānaṅgāni na vijjanti, viññāṇesu dvipañcasu",
  "tika-abh08t2:28_2": "dvipañcaviññāṇesu jhānaṅgānipi na saṁvijjanti.",
  "tika-abh08t2:29_0": "121.Ekaṁ cittaṁ dumaggaṅgaṁ ekaṁ vicikicchāsahagatacittaṁ dumaggaṅgaṁ dumaggāvayavaṁ,",
  "tika-abh08t2:29_1": "catūsu diṭṭhivippayuttākusalacittesu ca dvīsu paṭighayuttesu ca uddhaccayuttesu cāti",
  "tika-abh08t2:29_2": "sattasu cittesu ca timaggaṅgāni timaggāvayavāni honti. Cattālīsāyacittesu, maggo",
  "tika-abh08t2:29_3": "so caturaṅgiko catūsu diṭṭhisampayuttākusalesu ñāṇavippayuttamahākusalamahāvipākamahākiriyāsaṅkhātesu",
  "tika-abh08t2:29_4": "dvādasasu cittesu ca rūpāvacaradutiyatatiyacatutthapañcamajjhānasaṅkhātesu dvādasasu",
  "tika-abh08t2:29_5": "rūpāvacaresu, dvādasasu arūpāvacaresu cāti cattālīsāya cittesu caturaṅgiko maggo",
  "tika-abh08t2:29_6": "caturāvayavo maggo hoti.",
  "tika-abh08t2:30_0": "122.Pañcaddasasu cittesu, maggo pañcaṅgiko mato ñāṇasampayuttamahākusalamahāvipākamahākiriyāsaṅkhātesu",
  "tika-abh08t2:30_1": "dvādasasu, tīsu rūpapaṭhamajjhānacittesu cāti pañcaddasasu cittesu pañcaṅgiko pañcāvayavo",
  "tika-abh08t2:30_2": "maggo bhagavatā mato. Dvattiṁsacittesu maggo sattaṅgikopi ca lokuttaradutiyatatiyacatutthapañcamajjhānasaṅkhātesu",
  "tika-abh08t2:30_3": "dvattiṁsacittesu maggo sattaṅgiko sattāvayavo hoti.",
  "tika-abh08t2:31_0": "123.Maggo aṭṭhasu cittesu maggaphalavasena aṭṭhasu lokuttaracittesu maggo aṭṭhaṅgiko",
  "tika-abh08t2:31_1": "aṭṭhāvayavo hoti. Iti parisamāpane. Tu padapūraṇe. Evaṁ iminā mayā vuttappakārena",
  "tika-abh08t2:31_2": "sabbacittesu maggaṅgāni maggāvayavāni dhīro uddhareyya, deseyyāti attho.",
  "tika-abh08t2:32_0": "124.Balāni dve dvicittesu hasituppādavoṭṭhabbanasaṅkhātesu dvīsu cittesu dve balāni",
  "tika-abh08t2:32_1": "honti. Ekasmiṁ tīṇi dīpaye ekasmiṁ vicikicchāyutte tīṇi balāni dhīro dīpaye pakāseyya.",
  "tika-abh08t2:32_2": "Vicikicchāyuttato sesesu ekādasasu akusalesu cattāri balāni honti. Cha dvādasasu",
  "tika-abh08t2:32_3": "ñāṇavippayuttamahākusalamahāvipākamahākiriyāsaṅkhātesu dvādasasu cittesu cha balāni",
  "tika-abh08t2:32_4": "hontīti dhīro niddise katheyya.",
  "tika-abh08t2:33_0": "125.Ekūnāsītiyāsatta ñāṇasampayuttamahākusalamahāvipākamahākiriyāsaṅkhātesu dvādasasu",
  "tika-abh08t2:33_1": "kāmāvacaracittesu, sattavīsatiyā mahaggatacittesu, cattālīsalokuttaracittesu cāti",
  "tika-abh08t2:33_2": "ekūnāsītiyā cittesu satta balāni honti. Soḷasevābalāni tu dvipañcaviññāṇāni ca tisso",
  "tika-abh08t2:33_3": "manodhātuyo ca tīṇi santīraṇāni cāti soḷasa eva cittāni abalāni balavirahitāni honti,",
  "tika-abh08t2:33_4": "evaṁ iminā mayā vuttappakārena cittaṁ sabalaṁ balena sahagataṁ abalampi ca balavirahitañcāpi",
  "tika-abh08t2:33_5": "cittaṁ viññeyyaṁ dhīrena vijānitabbaṁ.",
  "tika-abh08t2:34_0": "126.Jhānaṅgamaggaṅgabalindriyāni, cittesu jāyanti hi yesu yāni yesu cittesu yāni",
  "tika-abh08t2:34_1": "jhānaṅgamaggaṅgabalaindriyāni jāyanti, mayā samāsena samuddharitvā asaṁsaṭṭhaṁ uddharitvā",
  "tika-abh08t2:34_2": "tesu cittesu sabbānipi tāni jhānaṅgamaggaṅgabalaindriyāni samāsena saṅkhepena mayā",
  "tika-abh08t2:34_3": "buddhadattācariyena vuttāni kathitāni.",
  "tika-abh08t2:35": "Iti abhidhammāvatāraṭīkāya",
  "tika-abh08t2:36": "Cetasikavibhāganiddesavaṇṇanā niṭṭhitā.",
  "tika-abh08t2:37": "Tatiyo paricchedo."
}