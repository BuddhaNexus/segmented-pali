{
  "tika-s0402t54:0": "(21) 1. Sappurisavaggo",
  "tika-s0402t54:1": "1-10. Sikkhāpadasuttādivaṇṇanā",
  "tika-s0402t54:2_0": "201-210. Pañcamassa paṭhame asappurisoti lāmakapuriso. Pāṇaṁ atipātetīti pāṇātipātī.",
  "tika-s0402t54:2_1": "Adinnaṁ ādiyatīti adinnādāyī. Kāmesu micchā caratīti kāmesumicchācārī. Musā vadatīti",
  "tika-s0402t54:2_2": "musāvādī. Surāmerayamajjapamāde tiṭṭhatīti surāmerayamajjapamādaṭṭhāyī. Pāṇātipāte",
  "tika-s0402t54:2_3": "samādapetīti yathā pāṇaṁ atipāteti, tathā naṁ tattha gahaṇaṁ gaṇhāpeti. Sesesupi",
  "tika-s0402t54:2_4": "eseva nayo. Ayaṁ vuccatīti ayaṁ evarūpo puggalo yasmā sayaṁkatena ca dussīlyena samannāgato,",
  "tika-s0402t54:2_5": "yañca samādapitena kataṁ, tato upaḍḍhassa dāyādo, tasmā ‘‘asappurisena asappurisataro’’ti",
  "tika-s0402t54:2_6": "vuccati. Sappurisoti uttamapuriso. Sappurisena sappurisataroti attanā ca katena susīlyena",
  "tika-s0402t54:2_7": "samannāgatattā yañca samādapito karoti, tato upaḍḍhassa dāyādattā uttamapurisena",
  "tika-s0402t54:2_8": "uttamapurisataro. Ettha ca parena kataṁ dussīlyaṁ susīlyaṁ vā āṇattiyā attanā ca",
  "tika-s0402t54:2_9": "vacippayogena katanti āṇāpanavasena pasutapāpassa puññassa vā dāyādo ‘‘tato upaḍḍhassa",
  "tika-s0402t54:2_10": "dāyādo’’ti vutto. Dutiyādīni uttānatthāneva.",
  "tika-s0402t54:3": "Sikkhāpadasuttādivaṇṇanā niṭṭhitā.",
  "tika-s0402t54:4": "Sappurisavaggavaṇṇanā niṭṭhitā.",
  "tika-s0402t54:5": "211-220. Dutiyo parisāvaggo uttānatthoyeva."
}