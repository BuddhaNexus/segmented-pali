{
  "tika-vin02t2:0": "7. Sekhiyakaṇḍaṁ",
  "tika-vin02t2:1": "1. Parimaṇḍalavaggavaṇṇanā",
  "tika-vin02t2:2": "Sekhiyesu sikkhitasikkhenāti catūhi maggehi tisso sikkhā sikkhitvā ṭhitena, sabbaso pariniṭṭhitakiccenāti vuttaṁ hoti. Tādināti aṭṭhahi lokadhammehi akampiyaṭṭhena tādinā.",
  "tika-vin02t2:3_0": "576.Sikkhā karaṇīyāti “evaṁ nivāsessāmī”ti ārāmepi antaragharepi sabbattha sikkhā",
  "tika-vin02t2:3_1": "kattabbā. Ettha ca yasmā vattakkhandhake vuttavattānipi sikkhitabbattā sekhiyāneva",
  "tika-vin02t2:3_2": "honti, tasmā pārājikādīsu viya paricchedo na kato, cārittanayadassanatthañca “yo",
  "tika-vin02t2:3_3": "pana bhikkhu olambento nivāseyya, dukkaṭa”nti evaṁ āpattināmena avatvā “sikkhā karaṇīyā”ti",
  "tika-vin02t2:3_4": "evaṁ sabbasikkhāpadesu pāḷi āropitā. Padabhājane pana “āpatti dukkaṭassā”ti vuttattā",
  "tika-vin02t2:3_5": "sabbattha anādariyakaraṇe dukkaṭaṁ veditabbaṁ. Vuttanti mahāaṭṭhakathāyaṁ vuttaṁ.",
  "tika-vin02t2:3_6": "Yasmā aṭṭhaṅgulamattaṁ otāretvā nivatthameva nisinnassa caturaṅgulamattaṁ hoti, tasmā",
  "tika-vin02t2:3_7": "ubhopete aṭṭhakathāvādā ekaparicchedā. Te sabbeti nivāsanadosā.",
  "tika-vin02t2:4_0": "Taṁ panāti taṁ anādariyaṁ. Kiñcāpi kurundivādaṁ pacchā vadantena “parimaṇḍalaṁ nivāsetuṁ",
  "tika-vin02t2:4_1": "ajānantassa anāpattī”ti ayamattho patiṭṭhāpito, tathāpi nivāsanavattaṁ sādhukaṁ uggahetabbameva.",
  "tika-vin02t2:4_2": "Sañcicca anuggaṇhantassa anādariyaṁ siyā. Teneva mātikāṭṭhakathāyaṁ vuttaṁ “ajānantassāti",
  "tika-vin02t2:4_3": "parimaṇḍalaṁ nivāsetuṁ ajānantassa anāpatti, apica nivāsanavattaṁ uggahetabba”nti.",
  "tika-vin02t2:5_0": "Sacittakanti vatthuvijānanacittena paṇṇattivijānanacittena ca sacittakaṁ “anādariyaṁ",
  "tika-vin02t2:5_1": "paṭiccā”ti vuttattā. “Pāṇātipātādi viya nivāsanadoso lokagarahito na hotīti paṇṇattivajja”nti",
  "tika-vin02t2:5_2": "phussadevatthero āha. Upatissatthero pana “yasmā anādariyavaseneva āpajjitabbattā",
  "tika-vin02t2:5_3": "kevalaṁ akusalameva, tañca pakatiyā vajjaṁ, sañcicca vītikkamanañca domanassitasseva",
  "tika-vin02t2:5_4": "hoti, tasmā lokavajjaṁ akusalacittaṁ dukkhavedana”nti āha. Anādariyaṁ, anāpattikāraṇābhāvo,",
  "tika-vin02t2:5_5": "aparimaṇḍalanivāsananti imāni panettha tīṇi aṅgāni. Yathā cettha, evaṁ sabbattha",
  "tika-vin02t2:5_6": "purimāni dve tattha tattha vuttapaṭipakkhakaraṇañcāti tīṇiyeva honti.",
  "tika-vin02t2:6_0": "577. Dutiyādīsu anekappakāraṁ gihipārutanti setapaṭapārutaṁ paribbājakapārutaṁ ekasāṭakapārutantiādi",
  "tika-vin02t2:6_1": "anekappabhedaṁ gihipārutaṁ. Tassattho khandhakeyeva āvi bhavissati. Vihārepīti buddhupaṭṭhānādikālaṁ sandhāya vuttaṁ.",
  "tika-vin02t2:7": "578. “Suppaṭicchanno”ti vuttattā “sasīsaṁ pāruto sabbathā suppaṭicchannattā suppaṭicchanno nāma hotī”ti yassa siyā, taṁ sandhāyāha “na sasīsaṁ pārutenā”tiādi.",
  "tika-vin02t2:8": "582.Ekasmiṁ pana ṭhāne ṭhatvāti ettha “gacchantopi parissayābhāvaṁ oloketuṁ labhatiyeva, tathā gāme pūja”nti tīsupi gaṇṭhipadesu vuttaṁ.",
  "tika-vin02t2:9": "Parimaṇḍalavaggavaṇṇanā niṭṭhitā.",
  "tika-vin02t2:10": "2. Ujjagghikavaggavaṇṇanā",
  "tika-vin02t2:11": "586. Dutiyavagge hasanīyasmiṁ vatthusminti hāsajanake kāraṇe.",
  "tika-vin02t2:12": "Ujjagghikavaggavaṇṇanā niṭṭhitā.",
  "tika-vin02t2:13": "3. Khambhakatavaggavaṇṇanā",
  "tika-vin02t2:14_0": "603. Tatiyavagge patte saññā pattasaññā, sā assa atthīti pattasaññī, attano bhājane",
  "tika-vin02t2:14_1": "upanibandhasaññī hutvāti attho. Byañjanaṁ pana anādiyitvā atthamattameva dassetuṁ",
  "tika-vin02t2:14_2": "“patte saññaṁ katvā”ti vuttaṁ.",
  "tika-vin02t2:15_0": "604.Oloṇīti ekā byañjanavikati. “Yo koci suddho kañjikatakkādirasao”ti keci. Sākasūpeyya-ggahaṇena",
  "tika-vin02t2:15_1": "yā kāci sūpeyyasākehi katā byañjanavikati vuttā. Maṁsarasādīnīti ādi-saddena avasesā",
  "tika-vin02t2:15_2": "sabbāpi byañjanavikati saṅgahitāti daṭṭhabbaṁ. Teneva mātikāṭṭhakathāyaṁ vuttaṁ “ṭhapetvā",
  "tika-vin02t2:15_3": "pana sūpaṁ avasesā sabbāpi sūpeyyā byañjanavikati rasaraso nāma hotī”ti.",
  "tika-vin02t2:16_0": "605.Samapuṇṇanti adhiṭṭhānupagassa pattassa antomukhavaṭṭilekhaṁ anatikkāmetvā racitaṁ.",
  "tika-vin02t2:16_1": "Samabharitanti tasseva vevacanaṁ. Phalāphalādīti ādi-saddena odanādimpi saṅgaṇhāti.",
  "tika-vin02t2:16_2": "Heṭṭhā orohatīti samantā okāsasabbhāvato cāliyamānaṁ heṭṭhā bhassati. Matthake thūpīkataṁ",
  "tika-vin02t2:16_3": "pūvameva vaṭaṁsakasadisattā “pūvavaṭaṁsaka”nti vuttaṁ. Pupphavaṭaṁsakādīsupi eseva nayo.",
  "tika-vin02t2:17_0": "Yasmā “samatittiko piṇḍapāto paṭiggahetabbo”ti vacanaṁ piṇḍapāto sampuṇṇo paṭiggahetabboti",
  "tika-vin02t2:17_1": "dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti",
  "tika-vin02t2:17_2": "dīpeti. “Thūpīkataṁ piṇḍapātaṁ paṭiggaṇhāti, āpatti dukkaṭassā”ti hi vacanaṁ paṭhamaṁ",
  "tika-vin02t2:17_3": "thūpīkataṁ piṇḍapātaṁ pacchā paṭiggaṇhato āpattīti dīpeti. “Patte paṭiggaṇhato ca",
  "tika-vin02t2:17_4": "thūpīkataṁ hoti, vaṭṭati athūpīkatassa paṭiggahitattā, payogo pana natthi aññatra",
  "tika-vin02t2:17_5": "pubbadesā”ti kenaci vuttaṁ, taṁ na sārato paccetabbaṁ. “Na thūpīkataṁ piṇḍapātaṁ",
  "tika-vin02t2:17_6": "paṭiggaṇhātī”ti vacanaṁ paṭhamaṁ thūpīkatasseva pacchā paṭiggaṇhanaṁ dīpeti. Na hi",
  "tika-vin02t2:17_7": "hatthagatepi patte diyyamānaṁ thūpīkataṁ gaṇhanto thūpīkataṁ piṇḍapātaṁ paṭiggaṇhanto",
  "tika-vin02t2:17_8": "nāma na hoti, na ca tena samatittiko piṇḍapāto paṭiggahitoti sakkā viññātuṁ. “Thūpīkata”nti",
  "tika-vin02t2:17_9": "ca bhāvanapuṁsakaniddese gayhamāne ayamattho suṭṭhutaraṁ pākaṭoyevāti.",
  "tika-vin02t2:18": "Khambhakatavaggavaṇṇanā niṭṭhitā.",
  "tika-vin02t2:19": "4. Sakkaccavaggavaṇṇanā",
  "tika-vin02t2:20_0": "608. Catutthavagge sapadānanti ettha dānaṁ vuccati avakhaṇḍanaṁ, apetaṁ dānato apadānaṁ,",
  "tika-vin02t2:20_1": "anavakhaṇḍananti attho. Saha apadānena sapadānaṁ, avakhaṇḍanavirahitaṁ, anupaṭipāṭiyāti",
  "tika-vin02t2:20_2": "vuttaṁ hoti. Tenāha “tattha tattha odhiṁ akatvā anupaṭipāṭiyā”ti.",
  "tika-vin02t2:21_0": "611. Yasmiṁ samaye “pāṇo na hantabbo”ti rājāno bheriṁ carāpenti, ayaṁ māghātasamayo",
  "tika-vin02t2:21_1": "nāma. Idha anāpattiyaṁ gilāno na āgato, tasmā gilānassapi āpatti. Sūpodanaviññattisikkhāpade",
  "tika-vin02t2:21_2": "asañcicca assatiyāti ettha “mukhe pakkhipitvā puna vippaṭisārī hutvā chaḍḍentassa",
  "tika-vin02t2:21_3": "aruciyā pavisante ‘asañciccā’ti vuccati, viññattimpi aviññattimpi etasmiṁ ṭhāne ṭhitaṁ",
  "tika-vin02t2:21_4": "sahasā gahetvā bhuñjante ‘assatiyā’ti vuccatī”ti tīsupi gaṇṭhipadesu vuttaṁ.",
  "tika-vin02t2:22_0": "614-615. Ujjhāne saññā ujjhānasaññā, sā assa atthīti ujjhānasaññī. “Mayūraṇḍaṁ atimahanta”nti",
  "tika-vin02t2:22_1": "vacanato mayūraṇḍappamāṇo kabaḷo na vaṭṭati. Keci pana “mayūraṇḍato mahanto na vaṭṭatī”ti",
  "tika-vin02t2:22_2": "vadanti, taṁ na gahetabbaṁ, “nātimahanta”nti ca atimahantasseva paṭikkhittattā khuddake",
  "tika-vin02t2:22_3": "āpatti na dissati. “Mayūraṇḍaṁ atimahantaṁ, kukkuṭaṇḍaṁ atikhuddakaṁ, tesaṁ vemajjhappamāṇo”ti",
  "tika-vin02t2:22_4": "iminā pana sāruppavasena khuddakampi paṭikkhipitvā paricchedo na dassitoti veditabbaṁ.",
  "tika-vin02t2:23": "Sakkaccavaggavaṇṇanā niṭṭhitā.",
  "tika-vin02t2:24": "5. Kabaḷavaggavaṇṇanā",
  "tika-vin02t2:25_0": "618. Pañcamavagge sabbaṁ hatthanti ettha hattha-saddo tadekadesesu aṅgulīsu daṭṭhabbo",
  "tika-vin02t2:25_1": "“hatthamuddā”tiādīsu viya, samudāye pavattavohārassa avayavepi vattanato ekaṅgulimpi",
  "tika-vin02t2:25_2": "mukhe pakkhipituṁ na vaṭṭati.",
  "tika-vin02t2:26": "Kabaḷavaggavaṇṇanā niṭṭhitā.",
  "tika-vin02t2:27": "6. Surusuruvaggavaṇṇanā",
  "tika-vin02t2:28": "627. Chaṭṭhavagge sītīkatoti sītaṭṭo, sītapīḷitoti vuttaṁ hoti. Silakabuddhoti parihāsavacanametaṁ. Silakañhi kañci disvā “buddho aya”nti voharanti.",
  "tika-vin02t2:29_0": "634.Vilīvacchattanti veṇuvilīvehi kataṁ chattaṁ. Tatthajātakadaṇḍakena katanti tālapaṇṇaṁ",
  "tika-vin02t2:29_1": "saha daṇḍakena chinditvā tameva chattadaṇḍaṁ karonti gopālakādayo viya, taṁ sandhāyetaṁ",
  "tika-vin02t2:29_2": "vuttaṁ. Chattapādukāya vā ṭhitaṁ hotīti ettha chattapādukā vuccati chattādhāro. Yasmiṁ",
  "tika-vin02t2:29_3": "chattaṁ apatamānaṁ katvā ṭhapenti, tādisikāya chattapādukāya ṭhitaṁ chattaṁ “chatta”nti",
  "tika-vin02t2:29_4": "ajjhāharitabbaṁ. “Chattaṁ chattapādukāya ṭhita”ntipi paṭhanti, tatthāpi ayamevattho.",
  "tika-vin02t2:30": "637.Cāpoti majjhe vaṅkā kācadaṇḍasadisā dhanuvikati. Kodaṇḍoti vaṭṭaladaṇḍā dhanuvikati. Paṭimukkanti pavesitaṁ laggitaṁ.",
  "tika-vin02t2:31": "Surusuruvaggavaṇṇanā niṭṭhitā.",
  "tika-vin02t2:32": "7. Pādukavaggavaṇṇanā",
  "tika-vin02t2:33_0": "647. Sattamavagge paṭicchanno hutvāti so kira rattibhāge uyyānaṁ gantvā ambaṁ abhiruhitvā",
  "tika-vin02t2:33_1": "sākhāya sākhaṁ ambaṁ olokento vicari. Tassa tathā karontasseva ratti vibhāyi. So",
  "tika-vin02t2:33_2": "cintesi “sace idāni otaritvā gamissāmi, disvā maṁ coroti gahessanti, rattibhāge gamissāmī”ti.",
  "tika-vin02t2:33_3": "Athekaṁ viṭapaṁ abhiruhitvā nilīno acchi. Taṁ sandhāyetaṁ vuttaṁ. So rukkhato otaranto",
  "tika-vin02t2:33_4": "ekaṁ olambinisākhaṁ gahetvā tesaṁ ubhinnampi antare patiṭṭhāsi. Taṁ sandhāya vuttaṁ",
  "tika-vin02t2:33_5": "“tesaṁ dvinnampi antarā rukkhato patito”ti. Pāḷiyā atthaṁ na jānantīti attano gahaṇassa atthaṁ na jānanti.",
  "tika-vin02t2:34": "Jātakapāḷiyaṁ pana ayaṁ gāthā –",
  "tika-vin02t2:35": "“Sabbamidaṁ carimaṁ kataṁ, ubho dhammaṁ na passare;",
  "tika-vin02t2:36": "Ubho pakatiyā cutā, yo cāyaṁ mantejjhāpeti;",
  "tika-vin02t2:37": "Yo ca mantaṁ adhīyatī”ti. –",
  "tika-vin02t2:38_0": "Evamāgatā. Tassāyamattho – sabbamidaṁ carimaṁ katanti yaṁ amhehi tīhi janehi kataṁ,",
  "tika-vin02t2:38_1": "sabbamidaṁ kiccaṁ lāmakaṁ nimmariyādaṁ adhammikaṁ. Evaṁ attano corabhāvaṁ tesañca",
  "tika-vin02t2:38_2": "mantesu agāravaṁ garahitvā puna itare dveyeva garahanto “ubho dhammaṁ na passare”tiādimāha.",
  "tika-vin02t2:38_3": "Tattha ubhoti ime dvepi janā garukārārahaṁ porāṇakadhammaṁ na passanti, tatova dhammapakatito",
  "tika-vin02t2:38_4": "cutā. Dhammo hi paṭhamuppattivasena pakati nāma. Vuttampi cetaṁ –",
  "tika-vin02t2:39": "“Dhammo have pāturahosi pubbe,",
  "tika-vin02t2:40": "Pacchā adhammo udapādi loke”ti. ;",
  "tika-vin02t2:41": "Yo cāyanti yo ca ayaṁ nīce nisīditvā mante ajjhāpeti, yo ca ucce nisīditvā adhīyatīti.",
  "tika-vin02t2:42": "Sālīnanti ayaṁ gāthāpi –",
  "tika-vin02t2:43": "“Sālīnaṁ odanaṁ bhuñje, suciṁ maṁsūpasecanaṁ;",
  "tika-vin02t2:44": "Tasmā etaṁ na sevāmi, dhammaṁ isīhi sevita”nti. –",
  "tika-vin02t2:45": "Evaṁ jātake āgatā. Tattha sucinti paṇḍaraṁ parisuddhaṁ. Maṁsūpasecananti nānappakārāya maṁsavikatiyā sittaṁ bhuñje, bhuñjāmīti attho. Sesaṁ pākaṭameva.",
  "tika-vin02t2:46_0": "Dhiratthūti dhi atthu, nindā bhavatūti attho, garahāma taṁ mayanti vuttaṁ hoti. Laddhalābhoti",
  "tika-vin02t2:46_1": "dhanalābhaṁ yasalābhañca sandhāya vadati. Vinipātanahetunāti vinipātanassa hetubhāvena.",
  "tika-vin02t2:46_2": "Vutti nāma hotīti yathāvutto duvidhopi lābho apāyasaṁvattanikatāya samparāye vinipātanahetubhāvena",
  "tika-vin02t2:46_3": "pavattanato sampati adhammacaraṇena pavattanato ca vutti nāma hotīti attho. Evarūpā",
  "tika-vin02t2:46_4": "yā vuttīti evarūpā dhanalābhayasalābhasaṅkhātā yā vutti. Adhammacaraṇena vāti vā-saddo",
  "tika-vin02t2:46_5": "sampiṇḍanattho. Tvanti upayogatthe paccattavacanaṁ, taṁ icceva vā pāṭho. Asmāti pāsāṇādhivacanametaṁ.",
  "tika-vin02t2:47": "Pādukavaggavaṇṇanā niṭṭhitā.",
  "tika-vin02t2:48": "Sesaṁ uttānameva.",
  "tika-vin02t2:49": "Sekhiyakaṇḍaṁ niṭṭhitaṁ.",
  "tika-vin02t2:50": "Adhikaraṇasamathesu yaṁ vattabbaṁ, taṁ aṭṭhakathāyaṁ āgataṭṭhāneyeva dassayissāma.",
  "tika-vin02t2:51": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t2:52": "Bhikkhuvibhaṅgavaṇṇanā niṭṭhitā.",
  "tika-vin02t2:53": "Mahāvibhaṅgo niṭṭhito.",
  "tika-vin02t2:54": "Namo tassa bhagavato arahato sammāsambuddhassa",
  "tika-vin02t2:55": "Bhikkhunīvibhaṅgavaṇṇanā"
}