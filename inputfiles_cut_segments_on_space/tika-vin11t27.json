{
  "tika-vin11t27:0": "Samathakkhandhakakathāvaṇṇanā",
  "tika-vin11t27:1_0": "2760. Idāni samathavinicchayaṁ dassetuṁ yesu adhikaraṇesu santesu samathehi bhavitabbaṁ,",
  "tika-vin11t27:1_1": "tāni tāva dassento āha “vivādādhāratā”tiādi. Vivādādhāratāti vivādādhikaraṇaṁ. Āpattādhāratāti",
  "tika-vin11t27:1_2": "etthāpi eseva nayo. Ādhāratāti adhikaraṇapariyāyo. Ādhārīyati abhibhuyyati vūpasammati",
  "tika-vin11t27:1_3": "samathehīti ādhāro, vivādo ca so ādhāro cāti vivādādhāro, so eva vivādādhāratā. Evamādhārādhikaraṇa-saddānaṁ",
  "tika-vin11t27:1_4": "vivādādisaddehi saha kammadhārayasamāso daṭṭhabbo. Adhikarīyati abhibhuyyati vūpasammati",
  "tika-vin11t27:1_5": "samathehīti adhikaraṇanti vivādādicatubbidhameva pāḷiyaṁ dassitaṁ. Ayamattho “etesaṁ",
  "tika-vin11t27:1_6": "tu catunnampi, samattā samathā matā”ti vakkhamānena viññāyati.",
  "tika-vin11t27:2_0": "2761.Etāni cattāri adhikaraṇāni ca “idha pana, bhikkhave, bhikkhū vivadanti ‘dhammo’ti",
  "tika-vin11t27:2_1": "vā ‘adhammo’ti vā”ti aṭṭhārasa bhedakārakavatthūni ca mahesinā vuttāni. Tattha tesu",
  "tika-vin11t27:2_2": "catūsu adhikaraṇesu vivādo adhikaraṇasaṅkhāto etāni aṭṭhārasa bhedakaravatthūni nissito",
  "tika-vin11t27:2_3": "nissāya pavattoti yojanā.",
  "tika-vin11t27:3_0": "2762.Vipattiyo catassovāti “idha pana, bhikkhave, bhikkhū bhikkhuṁ anuvadanti sīlavipattiyā",
  "tika-vin11t27:3_1": "vā ācāravipattiyā vā diṭṭhivipattiyā vā ājīvavipattiyā vā”ti vuttā catasso vipattiyo.",
  "tika-vin11t27:3_2": "Diṭṭhādīnaṁ anugantvā sīlavipattiādīhi vadanaṁ codanā anuvādo. Upāgatoti nissito,",
  "tika-vin11t27:3_3": "anuvādo catasso vipattiyo nissāya pavattoti attho. “Tatthā”ti paṭhamameva niddhāraṇassa",
  "tika-vin11t27:3_4": "vuttattā idha punavacane payojanaṁ na dissati, “sambhavā”ti vacanassāpi na koci atthaviseso",
  "tika-vin11t27:3_5": "dissati. Tasmā “āpattādhāratā tattha, sattaāpattisambhavā”ti pāṭho na yujjati, “āpattādhāratā",
  "tika-vin11t27:3_6": "nāma, satta āpattiyo matā”ti pāṭho yuttataro, āpattādhāratā nāma āpattādhikaraṇaṁ",
  "tika-vin11t27:3_7": "nāma satta āpattiyo matā satta āpattiyova adhippetāti attho.",
  "tika-vin11t27:4_0": "2763.Saṅghakiccāni nissāyāti apalokanakammādīni cattāri saṅghakammāni upādāya kiccādhikaraṇābhidhānaṁ",
  "tika-vin11t27:4_1": "siyā, kiccādhikaraṇaṁ nāma cattāri saṅghakammānīti attho. Etesaṁ tu catunnampīti",
  "tika-vin11t27:4_2": "etesaṁ pana catunnampi adhikaraṇānaṁ. Samattāti vūpasamahetuttā. Samathā matāti sammukhāvinayādayo",
  "tika-vin11t27:4_3": "satta adhikaraṇasamathāti adhippetā. Adhikaraṇāni samenti, sammanti vā etehīti “samathā”ti",
  "tika-vin11t27:4_4": "vuccantīti “samattā samathā matā”ti iminā samatha-saddassa anvatthaṁ dīpeti.",
  "tika-vin11t27:5_0": "2764-5. Te sarūpato dassetumāha “sammukhā”tiādi. “Vinayo”ti idaṁ sammukhādipadehi",
  "tika-vin11t27:5_1": "paccekaṁ yojetabbaṁ “sammukhāvinayo sativinayo amūḷhavinayo”ti. “Paṭiññāvinayo”ti",
  "tika-vin11t27:5_2": "ca paṭiññātakaraṇaṁ vuttaṁ. Sattamo vinayoti samatho adhippeto. Tiṇavatthārakoti",
  "tika-vin11t27:5_3": "ime satta samathā buddhenādiccabandhunā vuttāti yojanā.",
  "tika-vin11t27:6": "2766. Catūsu adhikaraṇesu yaṁ adhikaraṇaṁ yattakehi samathehi sammati, te saṅgahetvā dassento āha “vivādo”tiādi.",
  "tika-vin11t27:7_0": "2767-9. “Vivādo”tiādinā uddiṭṭhamatthaṁ niddisanto āha “chaṭṭhenā”tiādi. Ettha etesu",
  "tika-vin11t27:7_1": "catūsu adhikaraṇesu, samathesu ca kiṁ kena sammatīti ce? Vivādo vivādādhikaraṇaṁ",
  "tika-vin11t27:7_2": "chaṭṭhena yebhuyyasikāya, paṭhamena samathena sammukhāvinayena cāti dvīhi samathehi",
  "tika-vin11t27:7_3": "sammati. Yassā kiriyāya dhammavādino bahutarā, esā yebhuyyasikā. “Saṅghasammukhatā,",
  "tika-vin11t27:7_4": "dhammasammukhatā, vinayasammukhatā, puggalasammukhatā”ti vuttānaṁ saṅghādīnaṁ catunnaṁ",
  "tika-vin11t27:7_5": "sannidhānena vā gaṇapuggalehi samiyamānaṁ vivādādhikaraṇaṁ saṅghasammukhataṁ vinā",
  "tika-vin11t27:7_6": "itarehi tīhi vā sammatīti vuttaṁ hoti.",
  "tika-vin11t27:8_0": "Ettha ca kārakasaṅghassa saṅghasāmaggivasena sammukhībhāvo saṅghasammukhatā, sametabbassa",
  "tika-vin11t27:8_1": "vatthuno bhūtatā dhammasammukhatā, yathā taṁ sametabbaṁ, tathevassa samanaṁ vinayasammukhatā,",
  "tika-vin11t27:8_2": "yo ca vivadati, yena ca vivadati, tesaṁ ubhinnaṁ atthapaccatthikānaṁ sammukhībhāvo puggalasammukhatā.",
  "tika-vin11t27:9_0": "“Anuvādo catūhipī”ti uddiṭṭhaṁ niddisanto āha “sammukhā”tiādi. Anupubbenāti anupaṭipāṭiyā.",
  "tika-vin11t27:9_1": "Sammukhāvinayādīhi tīhipīti sammukhāvinayasativinayaamūḷhavinayehi tīhipi. Tathevāti",
  "tika-vin11t27:9_2": "yathā tīhi, tathā pañcamena tassapāpiyasikāsamathenāpi anuvādo sammati, pageva catūhīti attho.",
  "tika-vin11t27:10_0": "Yo pāpussannatāya pāpiyo puggalo, tassa kattabbato “tassapāpiyasikā”ti kammaṁ vuccati.",
  "tika-vin11t27:10_1": "Āyasmato dabbassa mallaputtassa viya sativepullappattassa khīṇāsavassa katā amūlikā",
  "tika-vin11t27:10_2": "sīlavipatticodanā sammukhāvinayena, ñatticatutthāya kammavācāya dinnena sativinayena",
  "tika-vin11t27:10_3": "ca sammati. Ummattakassa bhikkhuno katā āpatticodanā sammukhāvinayena ca tatheva",
  "tika-vin11t27:10_4": "dinnena amūḷhavinayena ca sammati. Saṅghamajjhe āpattiyā codiyamānassa avajānitvā",
  "tika-vin11t27:10_5": "paṭijānanādiṁ karontassa pāpabhikkhuno bahulāpatticodanā sammukhāvinayena ceva tatheva",
  "tika-vin11t27:10_6": "pakatena tassapāpiyasikākammena ca vūpasammatīti vuttaṁ hoti.",
  "tika-vin11t27:11_0": "“Āpatti pana tīhevā”ti uddesassa niddesamāha “sammukhenā”tiādi. Sammukhena sammukhāvinayena,",
  "tika-vin11t27:11_1": "paṭiññāya paṭiññātakaraṇena, tiṇavatthārakena vā imehi tīhi eva samathehi sā āpatti",
  "tika-vin11t27:11_2": "āpattādhikaraṇaṁ upasamaṁ yātīti yojanā. Ettha paṭiññātakaraṇaṁ nāma āpattiṁ paṭiggaṇhantena",
  "tika-vin11t27:11_3": "“passasī”ti vutte āpattiṁ desentena “āma passāmī”ti sampaṭicchanaṁ. Tiṇavatthārakaṁ",
  "tika-vin11t27:11_4": "pana sayameva vakkhati.",
  "tika-vin11t27:12_0": "Tīheva samathehīti ettha garukāpatti sammukhāvinayena, paṭiññātakaraṇena cāti dvīhi,",
  "tika-vin11t27:12_1": "lahukāpattiṁ āpajjitvā saṅghe vā gaṇe vā puggale vā desanāya sammukhāvinayena ceva",
  "tika-vin11t27:12_2": "paṭiññātakaraṇena ca, kosambakānaṁ viggahasadisaṁ mahāviggahaṁ karontehi āpannā anekavidhā",
  "tika-vin11t27:12_3": "āpattiyo sace honti, tāsu vakkhamānasarūpaṁ thullavajjādiṁ ṭhapetvā avasesā sabbā",
  "tika-vin11t27:12_4": "āpattiyo sammukhāvinayena, tiṇavatthārakena ca sammantīti attho.",
  "tika-vin11t27:13": "Kiccaṁ kiccādhikaraṇaṁ ekena sammukhāvinayeneva sammatīti yojanā.",
  "tika-vin11t27:14_0": "2770.Yebhuyyasikakammeti ettha nimittatthe bhummaṁ. Salākaṁ gāhayeti vinicchayakārake",
  "tika-vin11t27:14_1": "saṅghe dhammavādīnaṁ bahuttaṁ vā appatarattaṁ vā jānituṁ vakkhamānena nayena salākaṁ",
  "tika-vin11t27:14_2": "gāhāpeyya. Budhoti “na chandāgatiṁ gacchati…pe… gahitāgahitañca jānātī”ti vuttaṁ",
  "tika-vin11t27:14_3": "pañcahi aṅgehi samannāgataṁ puggalaṁ dasseti. “Gūḷhenā”tiādinā salākaggāhappakāro",
  "tika-vin11t27:14_4": "dassito. Kaṇṇajappenāti ettha kaṇṇe jappo yasmiṁ salākaggāhapayogeti viggaho. Ettha",
  "tika-vin11t27:14_5": "gūḷhasalākaggāho nāma dhammavādisalākā ca adhammavādisalākā ca visuṁ visuṁ cīvarakaṇṇe",
  "tika-vin11t27:14_6": "pakkhipitvā puggalānaṁ santikaṁ visuṁ visuṁ upasaṅkamitvā salākā visuṁ visuṁ dassetvā",
  "tika-vin11t27:14_7": "“ito tava ruccanakaṁ gaṇhāhī”ti raho ṭhatvā gāhāpanaṁ. Vivaṭakaṁ nāma dhammavādīnaṁ",
  "tika-vin11t27:14_8": "bahubhāvaṁ ñatvā sabbesu jānantesu puggalānaṁ santikaṁ gāhāpanaṁ. Kaṇṇajappanaṁ nāma",
  "tika-vin11t27:14_9": "evameva kaṇṇamūle raho ṭhatvā gāhāpanaṁ.",
  "tika-vin11t27:15": "2771.Alajjussadeti ettha “saṅghe”ti seso. Lajjisu bālesūti etthāpi “ussadesū”ti vattabbaṁ.",
  "tika-vin11t27:16": "2772.Sakena kammunāyevāti attano yaṁ kiccaṁ, tenevāti.",
  "tika-vin11t27:17_0": "2773-5.“Āpajjatī”tiādi “alajjī, lajjī, bālo”ti jānanassa hetubhūtakammadassanaṁ.",
  "tika-vin11t27:17_1": "Duccintitoti abhijjhāditividhamanoduccaritavasena duṭṭhu cintento. Dubbhāsīti musāvādādicatubbidhavacīduccaritavasena",
  "tika-vin11t27:17_2": "vacīdvāre paññattānaṁ sikkhāpadānaṁ vītikkamavasena duṭṭhu bhāsanasīlo. Dukkaṭakārikoti",
  "tika-vin11t27:17_3": "pāṇātipātāditividhakāyaduccaritavasena kāyadvāre paññattasikkhāpadānaṁ vītikkamavasena",
  "tika-vin11t27:17_4": "kucchitakammassa karaṇasīlo. Iti lakkhaṇenevāti yathāvuttaṁ alajjīlajjībālalakkhaṇaṁ nigameti.",
  "tika-vin11t27:18_0": "2776. “Yebhuyyasikā”tiādigāthāhi niddiṭṭhameva atthaṁ nigametumāha “tidhā”tiādi.",
  "tika-vin11t27:18_1": "Tidhāsalākagāhenāti tividhassa salākagāhassa aññatarena. Bahukā dhammavādino yadi",
  "tika-vin11t27:18_2": "siyunti yojanā. Kātabbanti ettha “vivādādhikaraṇavūpasamana”nti seso.",
  "tika-vin11t27:19_0": "2777. Yo puggalo alajjī ca hoti sānuvādo ca kammato kāyakammato, vacīkammato ca asuci",
  "tika-vin11t27:19_1": "ca sambuddhajigucchanīyoti attho. So evaṁvidho pāpapuggalo tassa pāpiyasikakammassa",
  "tika-vin11t27:19_2": "yogo hotīti sambandho. Sānuvādoti ettha anuvādo nāma codanā, saha anuvādena vattatīti",
  "tika-vin11t27:19_3": "sānuvādo, pāpagarahitapuggalehi kātabbacodanāya anurūpoti attho.",
  "tika-vin11t27:20_0": "2778-9.Bhaṇḍaneti kalahassa pubbabhāge. Kalaheti kāyavacīdvārappavatte hatthaparāmasādike",
  "tika-vin11t27:20_1": "kalahe ca. Vivādamhi anappaketi bahuvidhe vivāde jāte. Bahuassāmaṇe ciṇṇeti samaṇānaṁ",
  "tika-vin11t27:20_2": "ananucchavike nānappakāre kāyikavācasikavītikkame ca kate. Anaggeti anante. Bhassaketi",
  "tika-vin11t27:20_3": "kucchite amanāpavacane ciṇṇeti yojanā, bhāsiteti attho. Gavesantanti gavesiyamānaṁ,",
  "tika-vin11t27:20_4": "āpattādhikaraṇanti seso. Vāḷanti caṇḍaṁ. Kakkhaḷanti āsajjaṁ. Kātabbanti vūpasametabbaṁ.",
  "tika-vin11t27:21": "2780-2. Yathā ca vūpasammati, tathā tiṇavatthārake suddho hotīti sambandho.",
  "tika-vin11t27:22_0": "Thullavajjanti pārājikañceva saṅghādisesañca. Gihīhi paṭisaṁyutanti gihīnaṁ jātiādīhi",
  "tika-vin11t27:22_1": "pāḷiyā āgatehi dasahi akkosavatthūhi, aṭṭhakathāgatehi ca tadaññehi akkosavatthūhi",
  "tika-vin11t27:22_2": "khuṁsanavambhanapaccayā ca dhammikapaṭissavassa asaccāpanapaccayā ca āpannāpattiṁ.",
  "tika-vin11t27:22_3": "Esā eva hi āpatti gihipaṭisaṁyuttā nāma parivāre “atthi gihipaṭisaṁyuttā, atthi nagihipaṭisaṁyuttā”ti",
  "tika-vin11t27:22_4": "dukaṁ nikkhipitvā “gihipaṭisaṁyuttāti sudhammattherassa āpatti, yā ca dhammikassa",
  "tika-vin11t27:22_5": "paṭissavassa asaccāpane āpatti. Avasesā nagihipaṭisaṁyuttā”ti vacanato.",
  "tika-vin11t27:23_0": "Sudhammattherassa āpattīti ca tena cittassa gahapatino jātiṁ paṭicca khuṁsanavambhanapaccayā",
  "tika-vin11t27:23_1": "āpannā omasavādasikkhāpadavibhāgagatā dukkaṭāpatti gahetabbā. Idañca upalakkhaṇamattaṁ,",
  "tika-vin11t27:23_2": "tasmā itarehipi akkosavatthūhi gihiṁ khuṁsentānaṁ vambhentānaṁ itaresaṁ bhikkhūnaṁ",
  "tika-vin11t27:23_3": "sā āpatti gihipaṭisaṁyuttāvāti veditabbaṁ. Tathā āpannaṁ āpattiṁ desāpentena dassanūpacāraṁ",
  "tika-vin11t27:23_4": "avijahāpetvā savanūpacāraṁ jahāpetvā ekaṁse uttarāsaṅgaṁ kārāpetvā ukkuṭikaṁ nisīdāpetvā",
  "tika-vin11t27:23_5": "añjaliṁ paggaṇhāpetvā sā āpatti desāpetabbā.",
  "tika-vin11t27:24_0": "Diṭṭhāvikammikanti diṭṭhāvikamme niyutto diṭṭhāvikammiko, taṁ, aṭṭhakathāyaṁ “ye",
  "tika-vin11t27:24_1": "pana ‘na metaṁ khamatī’ti aññamaññaṁ diṭṭhāvikammaṁ karontī”ti ye puggalā dassitā,",
  "tika-vin11t27:24_2": "tesamaññatarasseva gahaṇaṁ.",
  "tika-vin11t27:25_0": "Yoti bhaṇḍanakārakehi bhikkhūhi saddhiṁ mahantaṁ viggahaṁ katvā sambahulā āpattiyo",
  "tika-vin11t27:25_1": "āpanno yo bhikkhu. Tatthāti tasmiṁ tiṇavatthārakasamathakārake bhikkhusamūhe. Na",
  "tika-vin11t27:25_2": "hotīti chandaṁ datvā taṁ bhikkhuparisaṁ anāgatattā na saṁvijjati. Tañca ṭhapetvāti yojanā.",
  "tika-vin11t27:26": "Tiṇavatthārake kate sati yāva upasampadamāḷato pabhuti āpannāya sesāya āpattiyā nirāpatti hutvā suddho hoti saṅghoti yojanā.",
  "tika-vin11t27:27": "Samathakkhandhakakathāvaṇṇanā."
}