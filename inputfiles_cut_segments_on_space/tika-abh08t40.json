{
  "tika-abh08t40:0": "16. Soḷasamo paricchedo",
  "tika-abh08t40:1": "Abhiññāniddesavaṇṇanā",
  "tika-abh08t40:2_0": "1043-7.Paranti visiṭṭhaṁ katvā, visesatoti attho. Catutthajjhānamattepīti rūpāvacaracatutthajjhānamattepi,",
  "tika-abh08t40:2_1": "nāvassaṁ arūpajjhānehīti adhippāyo. Arūpāvacarajjhānaṁ appaṭiladdhopi hi katādhikāro",
  "tika-abh08t40:2_2": "bhikkhu abhiññā sampādetuṁ samattho hoti. Ettha catutthajjhānaggahaṇeneva heṭṭhā",
  "tika-abh08t40:2_3": "tīṇi jhānāni gahitāni. Tesu hi aciṇṇavasī catutthajjhānaṁ uppādetumpi na sakkoti.",
  "tika-abh08t40:2_4": "Abhiññāsu anuyogaṁ kātuṁ vaṭṭatīti vatvā tattha payojanaṁ dassetuṁ “abhiññānāmā”tiādi",
  "tika-abh08t40:2_5": "vuttaṁ. Niṭṭhaṅgatāti adhigatānisaṁsatāya ceva bhāvanāsukhatāya ca niṭṭhaṁ nipphattiṁ",
  "tika-abh08t40:2_6": "gatā. Samādhibhāvanāya hi lokiyābhiññā udayaphalabhāvena pākaṭā. So abhiññāya ca",
  "tika-abh08t40:2_7": "samādhinā ca samannāgato sukheneva paññābhāvanaṁ sampādessati.",
  "tika-abh08t40:3_0": "1048-9.Dibbānītiādi lokiyābhiññānaṁ sarūpato uddisanaṁ. Dibbāni cakkhusotānīti dibbacakkhuñāṇaṁ,",
  "tika-abh08t40:3_1": "dibbasotañāṇañcāti dasseti. Iddhīti iddhividhañāṇaṁ. Imā pana abhiññāyo pattukāmena",
  "tika-abh08t40:3_2": "ādikammikena yoginā yasmā odātakasiṇapariyantesu aṭṭhasu kasiṇesu catutthajjhānaṁ,",
  "tika-abh08t40:3_3": "tabbasena ca arūpasamāpattiyo nibbattetvā vā na vā kasiṇānulomatādīhi cuddasahi ākārehi",
  "tika-abh08t40:3_4": "cittaṁ dametabbaṁ. Na hi evaṁ adametvā pubbe abhāvitabhāvano ādikammiko yogāvacaro",
  "tika-abh08t40:3_5": "pañca abhiññāyo nipphādessatīti tasmā taṁ cittaparidamanaṁ avassaṁ kātabbanti dassetuṁ",
  "tika-abh08t40:3_6": "“kasiṇānulomatādīhī”tiādi vuttaṁ. Kasiṇānulomatādīhīti kasiṇānulomatā kasiṇapaṭilomatā",
  "tika-abh08t40:3_7": "kasiṇānulomapaṭilomatā jhānānulomatā jhānapaṭilomatā jhānānulomapaṭilomatā jhānukkantikatā",
  "tika-abh08t40:3_8": "kasiṇukkantikatā jhānakasiṇukkantikatā aṅgasaṅkantikatā ārammaṇasaṅkantikatā aṅgārammaṇasaṅkantikatā",
  "tika-abh08t40:3_9": "aṅgavavatthāpanatā ārammaṇavavatthāpanatāti imehi cuddasahi ākārehi.",
  "tika-abh08t40:4_0": "Tattha aṭṭhasu kasiṇesu paṭipāṭiyā satakkhattuṁ sahassakkhattumpi samāpajjanaṁ, tatheva",
  "tika-abh08t40:4_1": "uppaṭipāṭiyā, paṭipāṭiuppaṭipāṭivasena ca samāpajjananti imesaṁ tiṇṇaṁ ākārānaṁ vasena",
  "tika-abh08t40:4_2": "kasiṇānulomatādayo vuttā. Paṭhamajjhānato paṭṭhāya yāva nevasaññānāsaññāyatanaṁ,",
  "tika-abh08t40:4_3": "ayaṁ jhānānulomatā nāma. Tesaṁ paṭilomato jhānapaṭilomatā nāma. Anulomapaṭilomato",
  "tika-abh08t40:4_4": "jhānaanulomapaṭilomatā nāma.",
  "tika-abh08t40:5_0": "Pathavīkasiṇe paṭhamajjhānaṁ samāpajjitvā tattheva tatiyaṁ samāpajjati, tato tadeva",
  "tika-abh08t40:5_1": "ugghāṭetvā ākāsānañcāyatanaṁ, tato ākiñcaññāyatananti evaṁ kasiṇaṁ anokkamitvā jhānasseva",
  "tika-abh08t40:5_2": "ekantarikabhāvena ukkamanaṁ jhānukkantikatā nāma. Evaṁ āpokasiṇādimūlikāpi yojanā",
  "tika-abh08t40:5_3": "kātabbā. Pathavīkasiṇe paṭhamajjhānaṁ samāpajjitvā puna tadeva tejokasiṇe, tato nīlakasiṇe,",
  "tika-abh08t40:5_4": "tato lohitakasiṇeti jhānaṁ anukkamitvā kasiṇasseva ekantarikabhāvena ukkamanaṁ kasiṇukkantikatā",
  "tika-abh08t40:5_5": "nāma. Pathavīkasiṇe paṭhamajjhānaṁ samāpajjitvā, tejokasiṇe tatiyaṁ, nīlakasiṇaṁ",
  "tika-abh08t40:5_6": "ugghāṭetvā ākāsānañcāyatanaṁ, lohitakasiṇato ākiñcaññāyatananti iminā nayena jhānassa",
  "tika-abh08t40:5_7": "ceva kasiṇassa ca ukkamanaṁ jhānakasiṇukkantikatā nāma.",
  "tika-abh08t40:6_0": "Pathavīkasiṇe paṭhamajjhānaṁ samāpajjitvā tattheva itaresampi samāpajjanaṁ aṅgasaṅkantikatā",
  "tika-abh08t40:6_1": "nāma. Sabbakasiṇesu ekekasseva samāpajjanaṁ ārammaṇasaṅkantikatā nāma. Pathavīkasiṇe",
  "tika-abh08t40:6_2": "paṭhamajjhānaṁ samāpajjitvā, āpokasiṇe dutiyaṁ, tejokasiṇe tatiyaṁ, vāyokasiṇe catutthaṁ,",
  "tika-abh08t40:6_3": "nīlakasiṇaṁ ugghāṭetvā ākāsānañcāyatanaṁ, pītakasiṇato viññāṇañcāyatanaṁ, lohitakasiṇato",
  "tika-abh08t40:6_4": "ākiñcaññāyatanaṁ, odātakasiṇato nevasaññānāsaññāyatananti evaṁ aṅgānaṁ, ārammaṇānañca",
  "tika-abh08t40:6_5": "samatikkamanaṁ aṅgārammaṇasaṅkantikatā nāma.",
  "tika-abh08t40:7_0": "Paṭhamajjhānaṁ nāma pañcaṅgikanti vavatthapetvā dutiyaṁ caturaṅgikaṁ, tatiyaṁ tivaṅgikaṁ,",
  "tika-abh08t40:7_1": "catutthaṁ duvaṅgikaṁ, ākāsānañcāyatanaṁ…pe… nevasaññānāsaññāyatananti evaṁ jhānaṅgamattasseva",
  "tika-abh08t40:7_2": "vavatthāpanaṁ aṅgavavatthāpanaṁ nāma. Tathā “idaṁ pathavīkasiṇaṁ, idaṁ āpokasiṇa”ntiādinā",
  "tika-abh08t40:7_3": "ārammaṇamattasseva vavatthāpanaṁ ārammaṇavavatthāpanaṁ nāma. Aṅgārammaṇavavatthāpanampi",
  "tika-abh08t40:7_4": "eke icchantīti. Aṭṭhakathāsu pana anāgatattā addhā taṁ bhāvanāsukhaṁ na hoti. Imehi",
  "tika-abh08t40:7_5": "pana cuddasahi ākārehi cittaparidamanaṁ kātuṁ aṭṭhasamāpattilābhīnaṁ satesu, sahassesu vā ekova sakkoti.",
  "tika-abh08t40:8_0": "1050-1.Danteti cuddasahi ākārehi dante. Samāhiteti catutthajjhānasamādhinā samāhite.",
  "tika-abh08t40:8_1": "Suddheti nīvaraṇadūrībhāvena, paccanīkasamanepi abyāvaṭāya tatramajjhattupekkhāya",
  "tika-abh08t40:8_2": "sampāditasatipārisuddhiyā sabbhāvena vā suparisuddhe. Pariyodāteti sudhantasuvaṇṇassa",
  "tika-abh08t40:8_3": "nighaṁsanena viya parisuddhattāyeva pariyodāte, pabhassareti vuttaṁ hoti. Atha vā",
  "tika-abh08t40:8_4": "vitakkavicārakkhobhavirahavasena pariyodāteti vuttaṁ hoti. Anaṅgaṇeti “mādisassa",
  "tika-abh08t40:8_5": "samādhisampannassa īdisena bhavitabba”nti evaṁ jhānapaṭilābhapaccayānaṁ “aho vata",
  "tika-abh08t40:8_6": "mameva satthā paṭipucchitvā paṭipucchitvā bhikkhūnaṁ dhammaṁ deseyyā”tiādinayappavattānaṁ",
  "tika-abh08t40:8_7": "pāpakānaṁ icchāvacarānaṁ abhāvena anaṅgaṇe. Anupakkileseti upagantvā kilissanaṭṭhena",
  "tika-abh08t40:8_8": "upakkilesasaṅkhātānaṁ rāgādīnaṁ, “abhijjhā cittassa upakkileso, byāpādo, kodho”tiādinā",
  "tika-abh08t40:8_9": "āgatānaṁ cittupakkilesānaṁ vā vigatattā vigatupakkilese. Mudubhūteti paguṇabhāvāpādanena",
  "tika-abh08t40:8_10": "subhāvitattā mudubhūte, vasibhāvappatteti vuttaṁ hoti. Vasibhāvappattañhi cittaṁ",
  "tika-abh08t40:8_11": "suparimadditaṁ viya cammaṁ suparikammakatā viya ca lākhā mudūti vuccati. Kammanīyeti",
  "tika-abh08t40:8_12": "muduttāyeva iddhipādabhāvūpagamanena kammakkhame, vikubbanādiiddhikammayogyeti vuttaṁ",
  "tika-abh08t40:8_13": "hoti. Mudujātañhi cittaṁ kammakkhamaṁ hoti, sudhantamiva suvaṇṇaṁ, ubhayampi cetaṁ",
  "tika-abh08t40:8_14": "subhāvitattāyeva hoti. Yathāha – “nāhaṁ, bhikkhave, aññaṁ ekadhammampi samanupassāmi,",
  "tika-abh08t40:8_15": "yaṁ evaṁ bhāvitaṁ bahulīkataṁ muduñca hoti kammaniyañca, yathayidaṁ, bhikkhave, citta”nti.",
  "tika-abh08t40:8_16": "Ṭhiteti etesu parisuddhabhāvādīsu niccalaṁ avaṭṭhite, bhāvanāpāripūriyā vā paṇītabhāvaṁ",
  "tika-abh08t40:8_17": "sammasitvā ṭhite. Acaleti ṭhitattāyeva akampe, āneñjappatteti vuttaṁ hoti. Mudukammaññabhāvehi",
  "tika-abh08t40:8_18": "vā attano vase ṭhitattā ṭhite, saddhādīhi pariggahitattā assaddhiyādīhi akampanato acale.",
  "tika-abh08t40:9_0": "Aṭṭhaṅgasampanneti ṭhitiacalatānaṁ visuṁ visuṁ aggahaṇena samāhiteti visuṁ ekaṅgaṁ",
  "tika-abh08t40:9_1": "katvā. Tāsaṁ pana visuṁ visuṁ gahaṇe suvisuddhatādīnaṁ samāhitacittassa aṅgabhūtattā",
  "tika-abh08t40:9_2": "samāhiteti imaṁ aṅgabhāvena aggahetvā suvisuddhatādīhi aṭṭhahi aṅgehi sampannatā",
  "tika-abh08t40:9_3": "veditabbā. Iddhividhāyāti iddhikoṭṭhāsatthāya, iddhippabhedāya vā. Atthato pana iddhividhā",
  "tika-abh08t40:9_4": "nāma ekassa bahubhāvādianekavidhānapaccayabhūtaṁ abhiññāñāṇaṁ. Abhinīharatīti abhiññādhigamatthāya",
  "tika-abh08t40:9_5": "parikammacittaṁ kasiṇārammaṇato apanetvā abhiññābhimukhaṁ peseti. Iddhivikubbananti",
  "tika-abh08t40:9_6": "ettha ijjhatīti iddhi, nipphajjati paṭilabbhatīti vuttaṁ hoti. Yañhi nipphajjati,",
  "tika-abh08t40:9_7": "paṭilabbhati ca, taṁ ijjhatīti vuccati. Yathāha –",
  "tika-abh08t40:10": "“Kāmaṁ kāmayamānassa, tassa cetaṁ samijjhatī”tiādi; ;",
  "tika-abh08t40:11_0": "Iddhiyeva vikubbanaṁ pakativaṇṇavijahanakiriyanti iddhivikubbanaṁ, idaṁ iddhīsu vikubbaniddhiyā",
  "tika-abh08t40:11_1": "padhānabhāvato vuttaṁ, iddhi ca vikubbanañcāti vā iddhivikubbanaṁ. Visuṁ gahaṇampi",
  "tika-abh08t40:11_2": "vuttakāraṇeneva daṭṭhabbaṁ.",
  "tika-abh08t40:12_0": "1052-4. Yathā pana taṁ nipphādetabbaṁ, taṁ vidhiṁ dassetuṁ “abhiññāpādakajjhāna”ntiādi",
  "tika-abh08t40:12_1": "vuttaṁ. Ettha ca “anupubbena cattāri jhānāni samāpajjitvā catutthajjhānato vuṭṭhāyā”ti",
  "tika-abh08t40:12_2": "keci, taṁ ayuttaṁ. Yadicchakaṁ samāpajjanatthañhi cittaparidamanaṁ, catutthajjhānameva",
  "tika-abh08t40:12_3": "ca abhiññāpādakaṁ, na itarāni. Sataṁ…pe… mānasanti sace sataṁ icchati, “sataṁ homi,",
  "tika-abh08t40:12_4": "sataṁ homī”ti, sace sahassaṁ icchati, “sahassaṁ homi, sahassaṁ homī”ti evaṁ parikammamānasaṁ",
  "tika-abh08t40:12_5": "katvā. “Parikammamānasa”nti ca pādakajjhānato vuṭṭhāya “sataṁ homī”tiādinā pavattitakāmāvacaracittaṁ,",
  "tika-abh08t40:12_6": "pādakajjhānañca. Abhi…pe… punāti ettha pubbe abhiññāpādakajjhānasamāpajjanaṁ parikammacittassa",
  "tika-abh08t40:12_7": "samādhānatthaṁ, puna samāpajjanaṁ adhiṭṭhānacittassa balaggāhatthaṁ. Adhiṭṭhātīti",
  "tika-abh08t40:12_8": "sataṁ āvajjetvā tato paraṁ pavattānaṁ tiṇṇaṁ, catunnaṁ vā pubbabhāgacittānaṁ anantarā",
  "tika-abh08t40:12_9": "uppannena sanniṭṭhāpanavasena adhiṭṭhānanti laddhanāmena abhiññāñāṇena sanniṭṭhānaṁ",
  "tika-abh08t40:12_10": "karoti, sataṁ nipphādetīti attho. “Adhiṭṭhāna”nti hi sabbattha abhiññāñāṇaṁ vuccati.",
  "tika-abh08t40:13_0": "1055-7.Nimittārammaṇanti paṭibhāganimittārammaṇaṁ. Parikammamanānettha satārammaṇikānīti",
  "tika-abh08t40:13_1": "ettha etesu parikammādhiṭṭhānesu parikammamānasāni “sataṁ homī”ti pavattāni kāmāvacaramānasāni",
  "tika-abh08t40:13_2": "satārammaṇikāni ekekassa cittassa vasena satārammaṇikāni honti paccekaṁ “sataṁ homī”ti",
  "tika-abh08t40:13_3": "pavattanato. Sahassārammaṇādīsupi eseva nayo. Tadādhiṭṭhānacittampīti tassa satādikassa",
  "tika-abh08t40:13_4": "adhiṭṭhānacittampi. Satārammaṇikatā ca pana nesaṁ vaṇṇavasena, no sattapaññattivasena.",
  "tika-abh08t40:13_5": "Rūpañhi sataṁ vā sahassaṁ vā katvā dassetabbaṁ, na paññatti. Ettha ca yadi nīlavaṇṇameva",
  "tika-abh08t40:13_6": "sataṁ abhinipphādeti, vaṇṇassa taṁtaṁsantānavasena nānattepi nīlavasena ekattā ekamekaṁ",
  "tika-abh08t40:13_7": "parikammacittaṁ sabbaṁ nīlajātaṁ ālambati.",
  "tika-abh08t40:14_0": "Yadi pana nānāvaṇṇanānākiriyaparikammacittānampi bahubhāvo hoti, ekamekaṁ ekekavaṇṇaṁ,",
  "tika-abh08t40:14_1": "ekekavaṇṇesu ca nānākiriyaṁ ārammaṇaṁ karoti. Adhiṭṭhānacittaṁ pana vaṇṇasāmaññaṁ",
  "tika-abh08t40:14_2": "gahetvāpi parikammārammaṇaṁ nānāvaṇṇavantaṁ abhinipphādeti acinteyyānubhāvattā iddhivisayassa.",
  "tika-abh08t40:14_3": "Appanācittaṁ viyāti viya-ggahaṇaṁ abhiññācittassa, jhānacittassa ca paṭhamuppattiyaṁ",
  "tika-abh08t40:14_4": "sadisabhāvato vuttaṁ, na tassa appanābhāvato. Teneva hi pubbe vuttaggahaṇena visesitanti.",
  "tika-abh08t40:14_5": "Catutthajjhānikanti rūpāvacaracatutthajjhānavantaṁ, tena sampayuttaṁ. Yadi evaṁ catutthajjhānassa,",
  "tika-abh08t40:14_6": "imassa ca ko visesoti āha “parikammavisesovā”ti. Na hettha parikammavisesaṁ vinā",
  "tika-abh08t40:14_7": "añño viseso atthi. Appanāya pubbabhāgappavattānipi tīṇi cattāri javanāni gahitaggahaṇena,",
  "tika-abh08t40:14_8": "aggahitaggahaṇena vā parikammopacārānulomāni sabbapacchimaṁ gotrabhunāmakantiādi",
  "tika-abh08t40:14_9": "sesaṁ samānameva. Tenāha “sesaṁ pubbasamaṁ idhā”ti. Iddhividhañāṇavaṇṇanā.",
  "tika-abh08t40:15_0": "1058.Dibbasotanti devatānaṁ pittasemhādīhi apalibuddhehi dūrepi ārammaṇaggahaṇasamatthehi",
  "tika-abh08t40:15_1": "dibbasotapasādehi samānattā, dibbavihāravasena paṭiladdhattā, attanā ca dibbavihārasannissitattā",
  "tika-abh08t40:15_2": "dibbaṁ, savanaṭṭhena sotakiccakaraṇato, taṁsadisatāya ca sotaṁ. Idanti yaṁ uddese",
  "tika-abh08t40:15_3": "“dibbāni cakkhusotānī”ti dibbasotaṁ uddiṭṭhaṁ, taṁ idanti attho.",
  "tika-abh08t40:16_0": "1059-64. Paṭhamaṁ oḷārikasaddaṁ āvajjetvā pacchā sukhumasaddassa āvajjitabbato āha",
  "tika-abh08t40:16_1": "“mahanto sukhumopi cā”ti. Paricayakaraṇatthañhi paṭhamaṁ araññe sīhādīnaṁ sadde ādiṁ",
  "tika-abh08t40:16_2": "katvā sabbe oḷārikato paṭṭhāya yathānukkamena sukhumasaddā āvajjitabbā, tathā puratthimādīsu",
  "tika-abh08t40:16_3": "disāsu oḷārikānampi sukhumānampi saddānaṁ saddanimittaṁ manasi kātabbaṁ. Tassa te",
  "tika-abh08t40:16_4": "saddā pakaticittassapi pākaṭā honti, parikammacittassa pana ativiya pākaṭā. Tassāti",
  "tika-abh08t40:16_5": "tassa yogino. Saddassa nimittanti oḷārikassa, sukhumassa vā saddassa yathāvuttaṁ",
  "tika-abh08t40:16_6": "upādāyupādāya labbhamānaoḷārikasukhumākāraṁ. Manasi kubbatoti “imissā disāya ayaṁ",
  "tika-abh08t40:16_7": "saddo oḷāriko, sukhumo vā”ti evaṁ parikammacittena manasi karontassa. Saddesūti ye",
  "tika-abh08t40:16_8": "parikammacittassa visayabhūtā oḷārikā, sukhumā vā saddā, tesu. Aññataranti yattha",
  "tika-abh08t40:16_9": "parikammakaraṇavasena abhiṇhaṁ manasikāro pavatto, taṁ ekaṁ saddaṁ. Yadi abhiññācittampi",
  "tika-abh08t40:16_10": "parikammena gahitameva ārammaṇaṁ karoti, ko pana tassa, imassa vā visesoti? Vuccate",
  "tika-abh08t40:16_11": "– parikammacittaṁ asutassa gahaṇato saddamattaṁ gaṇhāti, abhiññācittaṁ pana asutampi",
  "tika-abh08t40:16_12": "gaṇhantaṁ savanākārena gahaṇato atthāvabodhassa paccayabhāveneva gaṇhātīti ayametesaṁ",
  "tika-abh08t40:16_13": "viseso. Sutakovidāti pariyattiyaṁ chekā.",
  "tika-abh08t40:17_0": "1065-6.Thāmajātanti jātathāmaṁ, daḷhabhāvappattanti attho. Vaḍḍhetabbaṁ pādakajjhānārammaṇaṁ",
  "tika-abh08t40:17_1": "kittakanti āha “etthantaragata”ntiādi. Pādakajjhānassa hi ārammaṇabhūtaṁ kasiṇanimittaṁ",
  "tika-abh08t40:17_2": "“ettakaṁ ṭhānaṁ pharatū”ti manasi karitvā pādakajjhānaṁ samāpajjantassa kasiṇanimittaṁ",
  "tika-abh08t40:17_3": "tattakaṁ ṭhānaṁ pharitvā tiṭṭhati. So samāpattito vuṭṭhāya puna pādakajjhānaṁ asamāpajjitvāpi",
  "tika-abh08t40:17_4": "anekappabhedepi sadde āvajjati subhāvitabhāvanattā. Tattha aññataraṁ saddaṁ ārabbha",
  "tika-abh08t40:17_5": "uppannāvajjanānantaraṁ cattāri, pañca vā javanāni uppajjanti, tesu pacchimaṁ iddhicittaṁ",
  "tika-abh08t40:17_6": "hoti. Evaṁ yattakaṁ saddaṁ icchati, tattakaṁ tattha gataṁ āvajjitvā abhiññāñāṇena",
  "tika-abh08t40:17_7": "jānāti. Yena pana evaṁ kasiṇanimittaṁ avaḍḍhitaṁ, tena punapi pādakajjhānaṁ samāpajjitabbameva.",
  "tika-abh08t40:17_8": "So hi taṁ ṭhānagatasaddaṁ pādakajjhānaṁ samāpajjitvāva tato vuṭṭhāya abhiññācittena",
  "tika-abh08t40:17_9": "suṇāti. Tato eva hi “pādakārammaṇena…pe… suṇātīti sāsaṅkaṁ vadatī”ti vuttaṁ. Iddhividhalābhī",
  "tika-abh08t40:17_10": "pana sesābhiññalābhino viya vijjamānasaddādiārammaṇamattameva akatvā āgantukarūpanimmāpanato",
  "tika-abh08t40:17_11": "sabbathāpi dvikkhattuṁ pādakajjhānaṁ samāpajjitvāva taṁ nipphādeti. Ekaṅguladvaṅgula-ggahaṇañcettha",
  "tika-abh08t40:17_12": "sukhumasaddāpekkhāya kataṁ.",
  "tika-abh08t40:18_0": "1068.Suṇantoti evaṁ paricchinditvā paricchinditvā savanena vasikatābhiñño hutvā yathāvajjite",
  "tika-abh08t40:18_1": "suṇanto. Pāṭiyekkampīti ekajjhaṁ pavattamānepi yāva brahmalokā ekakolāhalaṁ katvā",
  "tika-abh08t40:18_2": "uṭṭhite saṅkhabherīpaṇavādisadde paccekaṁ vatthubhedena vavatthāpetukāmatāya sati",
  "tika-abh08t40:18_3": "“ayaṁ saṅkhasaddo, ayaṁ bherīsaddo, ayaṁ paṇavasaddo”tiādinā paccekaṁyeva vavatthāpetuṁ",
  "tika-abh08t40:18_4": "sakkotiyevāti. Dibbasotañāṇavaṇṇanā.",
  "tika-abh08t40:19_0": "1069-73.Cetopariyamānasanti pariyātīti pariyaṁ, sarāgādivasena paricchijja jānātīti",
  "tika-abh08t40:19_1": "attho. Yesañhi dhātūnaṁ gati attho, buddhipi tesaṁ attho hotīti. Cetaso pariyaṁ cetopariyaṁ,",
  "tika-abh08t40:19_2": "manasi bhavanti mānasaṁ, ñāṇaṁ, cetopariyañca taṁ mānasañcāti cetopariyamānasaṁ.",
  "tika-abh08t40:19_3": "Dibbacakkhuvasenevāti dibbacakkhuupanissayeneva. Tañhi etassa uppādane parikammaṁ.",
  "tika-abh08t40:19_4": "Tasmāti yasmā idaṁ dibbacakkhuvaseneva pavattati, tasmā. Dibbena cakkhunāti dibbasadisatādīhi",
  "tika-abh08t40:19_5": "“dibbacakkhū”ti laddhavohārena dibbacakkhuñāṇena disvāti sambandho. Hadayanti na",
  "tika-abh08t40:19_6": "hadayavatthu, atha kho hadayamaṁsapesi. Yaṁ bahi kamalamakuḷasaṇṭhānaṁ anto kosātakīphalasadisanti",
  "tika-abh08t40:19_7": "vuccati. Tañhi nissāya idāni vuccamānaṁ lohitaṁ tiṭṭhati. Hadayavatthu pana imaṁ",
  "tika-abh08t40:19_8": "lohitaṁ nissāya pavattati. Lohitaṁ disvāti lohitassa vaṇṇaṁ disvā. Dibbacakkhunopi",
  "tika-abh08t40:19_9": "hi vaṇṇameva dissati. Teneva hi taṁ cakkhusadisattā “cakkhū”ti vuccati. Parassāti",
  "tika-abh08t40:19_10": "aññassa. Yathā hi yo paro na hoti, so attā, evaṁ yo attā na hoti, so paro. Kathaṁ",
  "tika-abh08t40:19_11": "pana dibbacakkhunā lohitassa vaṇṇadassanena paracittaṁ viññeyyanti āha “somanassayute”tiādi.",
  "tika-abh08t40:19_12": "Lohitanti rattaṁ nigrodhaphalasamānavaṇṇaṁ. Kāḷakanti jambusadisavaṇṇaṁ. Tilatelūpamanti",
  "tika-abh08t40:19_13": "anena pasannabhāvamāha.",
  "tika-abh08t40:20_0": "Kathaṁ pana citte somanassa sahagatādimhi sati kammajassa lohitassa vividhavaṇṇabhāvāpattīti?",
  "tika-abh08t40:20_1": "Kiñcāpi hadayavatthusannissitabhūtāni kammajāneva, taṁ pana lohitaṁ kammajamevāti",
  "tika-abh08t40:20_2": "natthi catusantatirūpassapi tattha labbhamānattā. Teneva hi aṭṭhakathāyaṁ “idaṁ rūpaṁ",
  "tika-abh08t40:20_3": "somanassindriyasamuṭṭhānaṁ, idaṁ domanassindriyasamuṭṭhānaṁ, idaṁ upekkhindriyasamuṭṭhānanti",
  "tika-abh08t40:20_4": "parassa hadayalohitavaṇṇaṁ passitvā”ti vuttaṁ. Evampi yaṁ tattha acittajaṁ, tassa",
  "tika-abh08t40:20_5": "yathāvuttavaṇṇabhedena na bhavitabbanti? Bhavitabbaṁ sesasantatirūpānaṁ tadanuvattanato.",
  "tika-abh08t40:20_6": "Yathā hi gamanādīsu cittajarūpāni utujakammajāhārajarūpehi anuvattīyanti, aññathā",
  "tika-abh08t40:20_7": "kāyassa desantarappattiyeva na siyāti, evamidhāpi cittajarūpaṁ sesasantatirūpehi",
  "tika-abh08t40:20_8": "anuvattīyati, pasādakodhavelāsu ca cakkhussa vaṇṇabhedāpattiyeva tassatthassa nidassanaṁ",
  "tika-abh08t40:20_9": "daṭṭhabbaṁ, tasmā somanassādiyuttacittānurūpaṁ uppannacittasamuṭṭhānarūpavasena sesatisamuṭṭhānarūpānampi",
  "tika-abh08t40:20_10": "nānāvaṇṇatā hotiyevāti suṭṭhu vuttaṁ “lohitaṁ lohitaṁ siyā”tiādi. Disvā hadayalohitanti",
  "tika-abh08t40:20_11": "paṭhamaṁ tāva anumānañāṇena lohitaṁ disvā. Kātabbaṁ thāmataṁ gatanti uppādetvā thāmabhāvaṁ gataṁ kātabbaṁ.",
  "tika-abh08t40:21_0": "Cetopariyañāṇañhi uppādetukāmena yoginā dibbacakkhulābhinā eva satā heṭṭhā vuttanayena",
  "tika-abh08t40:21_1": "rūpāvacaracatutthajjhānaṁ aṭṭhaṅgasamannāgataṁ abhinīhārakkhamaṁ katvā ālokaṁ vaḍḍhetvā",
  "tika-abh08t40:21_2": "dibbena cakkhunā parassa hadayamaṁsapesiṁ nissāya vattamānassa lohitassa vaṇṇadassanena",
  "tika-abh08t40:21_3": "idāni imassa cittaṁ “somanassasahagata”nti vā “domanassasahagata”nti vā “upekkhāsahagata”nti",
  "tika-abh08t40:21_4": "vā nayaggāhavasena vavatthāpetvā pādakajjhānaṁ samāpajjitvā vuṭṭhāya “imassa cittaṁ",
  "tika-abh08t40:21_5": "jānāmī”ti parikammaṁ kātabbaṁ. Kālasatampi kālasahassampi punappunaṁ pādakajjhānaṁ",
  "tika-abh08t40:21_6": "samāpajjitvā vuṭṭhāya tatheva paṭipajjitabbaṁ. Tassevaṁ dibbena cakkhunā hadayalohitavaṇṇadassanādividhinā",
  "tika-abh08t40:21_7": "paṭipajjantassa “idāni cetopariyañāṇaṁ uppajjissatī”ti yaṁ tadā pavattatīti vavatthāpitaṁ",
  "tika-abh08t40:21_8": "cittaṁ, taṁ ārammaṇaṁ katvā manodvārāvajjanaṁ tīṇi cattāri vā javanāni kāmāvacarāni",
  "tika-abh08t40:21_9": "javanti. Catutthaṁ, pañcamaṁ vā abhiññācittaṁ rūpāvacaracatutthajjhānikaṁ. Tattha",
  "tika-abh08t40:21_10": "yaṁ tena appanācittena sampayuttaṁ ñāṇaṁ, idaṁ cetopariyañāṇaṁ. Tañhi yattha anena",
  "tika-abh08t40:21_11": "parikammaṁ kataṁ, taṁ parassa cittaṁ paccakkhato paṭivijjhantaṁ vibhāventameva hutvā",
  "tika-abh08t40:21_12": "pavattati, rūpaṁ viya ca dibbacakkhuñāṇaṁ, saddaṁ viya ca dibbasotañāṇaṁ. Tato paraṁ",
  "tika-abh08t40:21_13": "pana kāmāvacaracittehi sarāgādivavatthāpanaṁ hoti nīlādivavatthāpanaṁ viya.",
  "tika-abh08t40:22_0": "1074-5. Evamadhigatassa pana cetopariyañāṇassa thāmagamanavidhānampi adhigamavidhānasadisameva,",
  "tika-abh08t40:22_1": "tadevettha ācariyena dassitaṁ. Evaṁ thāmagatetiādi thāmagamanānisaṁsadassanaṁ. Sabbamevāti",
  "tika-abh08t40:22_2": "idaṁ “kāmāvacaracittaṁ, rūpārūpesu mānasa”nti ubhayapadenapi sambandhitabbaṁ, catupaṇṇāsavidhaṁ",
  "tika-abh08t40:22_3": "kāmāvacaracittaṁ, pañcadasarūpāvacaracittaṁ, dvādasaarūpāvacaracittanti sabbameva,",
  "tika-abh08t40:22_4": "paccekaṁ sarāgādippabhedakaṁ vijānātīti attho. Puthujjanassa vasenāyaṁ abhiññākathāti",
  "tika-abh08t40:22_5": "lokuttaracittaṁ idha anuddhaṭaṁ. Tampi hi uparimo, sadiso vā ariyo heṭṭhimassa, sadisassa",
  "tika-abh08t40:22_6": "ca cittaṁ jānāti, heṭṭhimo pana uparimassa cittaṁ na jānāti. Yathā cetaṁ, evaṁ arūpāvacarajjhāne",
  "tika-abh08t40:22_7": "akatābhiniveso puthujjano, sekhopi vā arūpāvacaracittaṁ na jānāti. Aṭṭhasamāpattikassa",
  "tika-abh08t40:22_8": "pana vasena idhārūpāvacaracittassāpi jānanaṁ vuttaṁ. Arahā pana āruppe akatābhinivesopi",
  "tika-abh08t40:22_9": "tappaṭicchādakaavijjāya vihatattā tampi jānātiyeva. Cetopariyañāṇavaṇṇanā.",
  "tika-abh08t40:23_0": "1076-7. Pubbe atītajātīsu nivāsā nivutthā attano santāne pavattā, saparaviññāṇehi",
  "tika-abh08t40:23_1": "gocarāsevanāya āsevitā ca khandhā pubbenivāsā. Paraviññāṇaviññātāpi hi pubbe nivasiṁsu",
  "tika-abh08t40:23_2": "etthāti pubbenivāsāti vuccanti, te pana chinnavaṭumakānussaraṇādīsu buddhānaṁyeva",
  "tika-abh08t40:23_3": "visayā, pubbe nivāsesu sarūpavibhāvakaṁ ñāṇaṁ pubbenivāsañāṇaṁ. Tena. Tadanussatīti",
  "tika-abh08t40:23_4": "tesaṁ pubbenivāsānaṁ anussati. Heṭṭhā tīsu jhānesu yathārahaṁ pītisukhehi kāyacittānaṁ",
  "tika-abh08t40:23_5": "sampīṇanāya cattāri jhānāni samāpajjitabbānīti āha “jhānāni panā”tiādi. Aññathā pādakajjhānaṁ",
  "tika-abh08t40:23_6": "samāpajjitvāyevāti vuttaṁ siyā. Yāya nisajjāya nisinnassa anussaraṇārambho, sā idha",
  "tika-abh08t40:23_7": "sabbapacchimā nisajjā.",
  "tika-abh08t40:24_0": "1078-80.Tato pabhuti…pe… kkamāti tasmiṁ bhave purimabhavādīsu kataṁ sabbampi saṅgahetvā",
  "tika-abh08t40:24_1": "sabbamāvajjitabbantiādinā visuṁ visuṁ rattindivādivasena dasseti. Divaserattiyaṁ",
  "tika-abh08t40:24_2": "katanti sabbapacchimanisajjāto paṭṭhāya āsanapaññāpanaṁ senāsanappavesananti paṭilomena",
  "tika-abh08t40:24_3": "sakalaṁ rattindivaṁ katakiccaṁ āvajjitabbaṁ. Katamāvajjitabbanti yaṁ etthantare katakiccaṁ,",
  "tika-abh08t40:24_4": "sabbaṁ taṁ paṭilomakkameneva āvajjitabbanti attho. Ettakaṁ pana pakaticittassapi",
  "tika-abh08t40:24_5": "pākaṭaṁ, parikammacittassa pana atipākaṭameva. Sace panettha kiñci na pākaṭaṁ hoti,",
  "tika-abh08t40:24_6": "puna pādakajjhānaṁ samāpajjitvā vuṭṭhāya āvajjitabbaṁ, ettakena dīpe jalite viya",
  "tika-abh08t40:24_7": "pākaṭaṁ hoti. Pādakajjhānasamāpajjanañhi satthakassa viya nisānasilā satipaññānaṁ",
  "tika-abh08t40:24_8": "nisitabhāvāvahaṁ, tasmā tā taṁsamāpajjanena paramanepakkappattā honti. Purimasmiṁ",
  "tika-abh08t40:24_9": "bhaveti imamhā bhavā anantare purimasmiṁ bhave.",
  "tika-abh08t40:25_0": "1081.Nibbattaṁ nāmarūpañcāti attano paccayehi nibbattanāmarūpaṁ. Sādhukanti suṭṭhu",
  "tika-abh08t40:25_1": "aparihāpetvā āvajjitabbaṁ. Pahoti hi imissā abhiññāya katādhikāro bhikkhu paṭhamavāreneva",
  "tika-abh08t40:25_2": "paṭisandhiṁ ugghāṭetvā cutikkhaṇe nāmarūpaṁ ārammaṇaṁ kātuṁ, tathā asakkontenāpi",
  "tika-abh08t40:25_3": "dhuranikkhepaṁ akatvā pādakajjhānameva punappunaṁ samāpajjitabbaṁ, tato ca vuṭṭhāya",
  "tika-abh08t40:25_4": "punappunaṁ āvajjitabbaṁ. Āvajjantena ca pana paṭhamaṁ rūpaṁ āvajjitvā pacchā nāmaṁ",
  "tika-abh08t40:25_5": "āvajjitabbanti ācariyā. Apare pana vipariyāyena vadanti.",
  "tika-abh08t40:26_0": "Tattha pacchimanisajjāto pabhuti yāva paṭisandhito ārammaṇaṁ katvā pavattañāṇaṁ atītajātīsu",
  "tika-abh08t40:26_1": "nivutthadhammārammaṇābhāvato pubbenivāsānussatiñāṇaṁ nāma na hoti, taṁ pana parikammañāṇameva.",
  "tika-abh08t40:26_2": "Yadā panassa paṭisandhiṁ atikkamma cutikkhaṇe uppannaṁ nāmarūpaṁ ārammaṇaṁ katvā",
  "tika-abh08t40:26_3": "manodvārāvajjanaṁ uppajjati, tasmiṁ niruddhe vuttanayena appanācittaṁ uppajjati,",
  "tika-abh08t40:26_4": "tena sampayuttaṁ ñāṇaṁ pubbenivāsānussatiñāṇaṁ nāma. Tenāha “yadā panā”tiādi.",
  "tika-abh08t40:27_0": "Etthāha – kiṁ ekeneva abhiññācittena cutikkhaṇe pavattanāmarūpaṁ sabbampi ārammaṇaṁ",
  "tika-abh08t40:27_1": "karoti, udāhu aññena aññenāti. Kiñcettha yadi ekeneva, dūrato cittapaṭaṁ pekkhantassa",
  "tika-abh08t40:27_2": "viya anirūpitarūpena vavatthānaṁ hoti. Yadi ca aññena aññena, visuṁ visuṁ pādakajjhānasamāpajjanādinā",
  "tika-abh08t40:27_3": "bhavitabbanti? Ubhayathāpi na doso. Iddhivisayassa hi acinteyyattā ekenapi abhiññācittena",
  "tika-abh08t40:27_4": "nāmarūpe passanto nirūpitarūpeneva passati, na anirūpitarūpeneva passati, aññenapi",
  "tika-abh08t40:27_5": "vā paṭhamameva pādakajjhānaṁ samāpajjitvā vuṭṭhāya samāhitacittena kataparikammassa",
  "tika-abh08t40:27_6": "pavattitattā puna samāpajjanaṁ vinā āvajjitvā ārammaṇaṁ karotiyevāti. Pubbenivāsānussatiñāṇavaṇṇanā.",
  "tika-abh08t40:28_0": "1086-8.Dibbacakkhunāti dibbasadisattā, dibbavihāravasena paṭilabhitabbattā, attanā",
  "tika-abh08t40:28_1": "ca dibbavihārasannissitattā mahājutikatādīhi vā dibbaṁ, rūpadassanaṭṭhena cakkhumivāti",
  "tika-abh08t40:28_2": "cakkhu. Yathā hi maṁsacakkhu viññāṇādhiṭṭhitaṁ samavisamaṁ ācikkhantaṁ viya pavattati,",
  "tika-abh08t40:28_3": "idaṁ pana tato sātisayaṁ cakkhukiccakārīti dibbañca taṁ cakkhu cāti dibbacakkhu,",
  "tika-abh08t40:28_4": "tena dibbacakkhunā. Kasiṇārammaṇanti aṭṭhannampi kasiṇānaṁ vasena kasiṇārammaṇaṁ.",
  "tika-abh08t40:28_5": "Abhinīhārakkhamaṁ katvāti cuddasavidhena cittaparidamanena aṭṭhaṅgasampannatākaraṇena",
  "tika-abh08t40:28_6": "abhinīhārakkhamaṁ dibbacakkhuñāṇābhimukhaṁ pesanārahaṁ pesanayogyaṁ katvā. “Tejo…pe…",
  "tika-abh08t40:28_7": "kasiṇampi vā āsannaṁ kātabba”nti pāṭhaseso. Āsannaṁ kātabbanti dibbacakkhuñāṇuppattiyā",
  "tika-abh08t40:28_8": "samīpabhūtaṁ kāraṇabhūtaṁ kātabbaṁ, tattha upacārajjhānaṁ paguṇataraṁ katvā taṁ vaḍḍhetvā",
  "tika-abh08t40:28_9": "icchitakkhaṇe upaṭṭhānayogyaṁ katvā ṭhapetabbanti vuttaṁ hoti. Etthāti imasmiṁ dibbacakkhunā",
  "tika-abh08t40:28_10": "rūpadassanavisaye. Seṭṭhanti paridīpitanti ālokakasiṇasseva pabhāvissajjanasabhāvena",
  "tika-abh08t40:28_11": "ālokakaraṇena itarehi visiṭṭhattā visiṭṭhanti paridīpitaṁ.",
  "tika-abh08t40:29_0": "1089-90.Uppādetvāti paṭhamajjhānaniddese vuttanayena upacārajjhānuppādanena uppādetvā.",
  "tika-abh08t40:29_1": "Upacārajjhānuppattiyā hi saddhiṁ paṭibhāganimittuppatti. Yasmā pādakajjhānaṁ vijjamāneyeva",
  "tika-abh08t40:29_2": "āloke appanāvasena pavattimattaṁ vinā attano balena ālokaṁ pharituṁ na sakkoti, nāpi",
  "tika-abh08t40:29_3": "yathāpatthaṭaṁ thāvaraṁ kātuṁ, parikammaṁ pana tadubhayampi kātuṁ samatthaṁ, tasmā",
  "tika-abh08t40:29_4": "upacārabhūmiyaṁyeva taṁ vaḍḍhetabbanti āha “upacārabhūmiya”ntiādi. Upacārabhūmīti",
  "tika-abh08t40:29_5": "cettha ālokassa thāvarakaraṇavasappavattaṁ parikammacittamevāti daṭṭhabbaṁ. Appananti",
  "tika-abh08t40:29_6": "jhānavasena appanaṁ. Na hi akataparikammassa abhiññāvasena appanā sijjhati. Tenāha",
  "tika-abh08t40:29_7": "“pādakajjhānanissita”nti. Pādakajjhānanissitanti pādakajjhānārammaṇaṁ hoti, na dibbacakkhussa",
  "tika-abh08t40:29_8": "parikammanissitaṁ parikammārammaṇaṁ hoti, tathā ca sati ālokavaḍḍhanābhāvato rūpadassanaṁ",
  "tika-abh08t40:29_9": "na siyāti adhippāyo.",
  "tika-abh08t40:30_0": "1091-3.Anto…pe… bhaveti antogatameva rūpagataṁ passitabbaṁ bhave, na bahiddhā vikkhepuppattihetubhāvato",
  "tika-abh08t40:30_1": "passitabbaṁ dibbacakkhunāti adhippāyo. Na hi āloke pharitepi maṁsacakkhussa āpāthaṁ",
  "tika-abh08t40:30_2": "hoti. Parikammassa vāro hi atikkamati tāvadeti idha parikammaṁ nāma yathāvuttakasiṇārammaṇaṁ",
  "tika-abh08t40:30_3": "upacārajjhānaṁ, taṁ rūpagataṁ passato na pavattati, kasiṇālokavasena ca rūpagatadassanaṁ",
  "tika-abh08t40:30_4": "kasiṇāloko ca parikammavasenāti tadubhayampi parikammassa appavattiyā na hoti. Tenāha",
  "tika-abh08t40:30_5": "“ālokopī”tiādi. Tasmiṁ antarahite rūpagatampi na ca dissati, rūpagataṁ passato parikammassa",
  "tika-abh08t40:30_6": "vāro atikkamati, parikammapasutassa kasiṇārammaṇañāṇaṁ hotīti rūpagataṁ dissati,",
  "tika-abh08t40:30_7": "kathaṁ paṭipajjitabbanti āha “tenā”tiādi.",
  "tika-abh08t40:31_0": "1094-9.Evaṁ anukkamenāti punappunaṁ pādakajjhānaṁ samāpajjitvā tato vuṭṭhāya abhiṇhaṁ",
  "tika-abh08t40:31_1": "ālokapharaṇena. Āloko thāmavāti ālokagato ciraṭṭhāyī siyā, tathā ca sati tattha sucirampi",
  "tika-abh08t40:31_2": "rūpagataṁ passateva. Tena vuttaṁ “āloko etthā”tiādi. Svāyamattho tiṇukkūpamāya vibhāvetabboti",
  "tika-abh08t40:31_3": "dassento āha “tiṇukkāyā”tiādi. Eko kira rattiyaṁ tiṇukkāya maggaṁ paṭipajji, tassa",
  "tika-abh08t40:31_4": "sā tiṇukkā vijjhāyi, athassa samavisamāni na paññāyiṁsu, so taṁ tiṇukkaṁ bhūmiyaṁ",
  "tika-abh08t40:31_5": "ghaṁsitvā puna ujjālesi, sā pajjalitvā purimālokato mahantaramālokaṁ akāsi, evaṁ",
  "tika-abh08t40:31_6": "punappunaṁ vijjhātaṁ ujjālayato kamena sūriyo uṭṭhāsi, sūriye uṭṭhite “ukkāya kammaṁ",
  "tika-abh08t40:31_7": "natthī”ti taṁ chaḍḍetvā divasampi agamāsi. Tattha ukkāloko viya parikammakāle kasiṇāloko,",
  "tika-abh08t40:31_8": "ukkāya vijjhātāya samavisamānaṁ adassanaṁ viya rūpagataṁ passato parikammassa vārātikkamena",
  "tika-abh08t40:31_9": "āloke antarahite rūpagatānaṁ adassanaṁ, ukkāya ghaṁsanaṁ viya punappunaṁ pādakajjhānasamāpajjanaṁ,",
  "tika-abh08t40:31_10": "ukkāya purimālokato mahantatarālokakaraṇaṁ viya puna parikammaṁ karoto balavatarālokapharaṇaṁ,",
  "tika-abh08t40:31_11": "sūriyuṭṭhānaṁ viya thāmagatālokassa yathāvaḍḍhitaparicchedaṁ pharitvā avaṭṭhānaṁ,",
  "tika-abh08t40:31_12": "tiṇukkaṁ chaḍḍetvā divasampi gamanaṁ viya padittālokaṁ vaḍḍhetvā thāmagatenālokena",
  "tika-abh08t40:31_13": "divasampi rūpadassanaṁ. Ettāvatā ca dibbacakkhussa nānāvajjanaparikammañceva dibbacakkhuñāṇañca",
  "tika-abh08t40:31_14": "dassitaṁ, na tassa uppattikkamoti taṁ dassetuṁ “uppādanakkamopī”tiādi vuttaṁ. Taṁ",
  "tika-abh08t40:31_15": "heṭṭhā vuttanayattā suviññeyyameva. Tāni cattāri pañca vāti potthakesu likhanti.",
  "tika-abh08t40:31_16": "“Tīṇi cattāri vā panā”ti pāṭho.",
  "tika-abh08t40:32_0": "1100. Tattha atthasādhakacittanti yadatthāyesa paṭipanno, tassa tadatthasādhanato",
  "tika-abh08t40:32_1": "atthasādhakabhūtaṁ cittaṁ. Tasmiñhi uppanne maṁsacakkhussa anāpāthayogyaṁ antokucchigataṁ",
  "tika-abh08t40:32_2": "hadayavatthunissitaṁ heṭṭhāpathavītalanissitaṁ tirokuṭṭapabbatapākāragataṁ paracakkavāḷagatanti",
  "tika-abh08t40:32_3": "idaṁ rūpaṁ āpāthaṁ āgacchati, maṁsacakkhunā dissamānaṁ viya hoti. Tadeva cettha rūpaṁ",
  "tika-abh08t40:32_4": "sarūpato vibhāvanasamatthaṁ cakkhuviññāṇaṁ viya. Na pana āvajjanaparikammavasena",
  "tika-abh08t40:32_5": "pavattāni pubbabhāgacittāni. Tāni hi ārammaṇaṁ karontānipi na yāthāvato taṁ vibhāvetvā",
  "tika-abh08t40:32_6": "pavattanti āvajjanasampaṭicchanādicittāni viyāti.",
  "tika-abh08t40:33_0": "1101-2. Nanu ca anāgataṁsañāṇaṁ yathākammūpagañāṇanti dve abhiññāñāṇāni atthi, kasmā",
  "tika-abh08t40:33_1": "tāni idha na dassitānīti āha “anāgataṁsañāṇassā”tiādi. Ijjhanti dibbacakkhunāti visuṁ",
  "tika-abh08t40:33_2": "parikammassa abhāvato dibbacakkhuñāṇapaṭilābheneva tassa parivārāni hutvā paṭiladdhāni",
  "tika-abh08t40:33_3": "honti. Tatoyeva hi tāni tassa paribhaṇḍañāṇānīti vuccanti. Yathā hi sinerussa parivāraṭṭhāniyāni",
  "tika-abh08t40:33_4": "taṁsiddhiyā siddhāni mekhalaṭṭhānāni paribhaṇḍānīti vuccanti, evaṁ imānipi dibbacakkhusiddhiyā",
  "tika-abh08t40:33_5": "siddhāni tassa paribhaṇḍānīti veditabbāni.",
  "tika-abh08t40:34_0": "Hotu tāva evametaṁ, cutūpapātañāṇaṁ pana kiṁ na dassitanti āha “cutūpapātañāṇampī”tiādi.",
  "tika-abh08t40:34_1": "Dibbacakkhuñāṇameva hi cutiyaṁ, upapattiyañca rūpaṁ vibhāventaṁ cutūpapāte pavattattā",
  "tika-abh08t40:34_2": "“cutūpapātañāṇa”nti vuccati, avasesarūpavibhāvanakāle “dibbacakkhū”ti vuccati, tasmā",
  "tika-abh08t40:34_3": "paramatthato nāmadvayena āgataṁ ekameva ñāṇaṁ, dibbacakkhuñāṇaṁ cutūpapātañāṇanti",
  "tika-abh08t40:34_4": "pana byañjanatoyeva nānanti. Katthaci manomayañāṇantipi visuṁ abhiññāñāṇaṁ āgataṁ,",
  "tika-abh08t40:34_5": "taṁ atthato iddhividhañāṇameva. Dibbacakkhuñāṇavaṇṇanā.",
  "tika-abh08t40:35": "1103.Idhāti imasmiṁ sāsane. Anena tarenāti anena abhidhammāvatāranāmakena tarena.",
  "tika-abh08t40:36": "Iti abhidhammatthavikāsiniyā nāma",
  "tika-abh08t40:37": "Abhidhammāvatārasaṁvaṇṇanāya",
  "tika-abh08t40:38": "Abhiññāniddesavaṇṇanā niṭṭhitā."
}