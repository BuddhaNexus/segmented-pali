{
  "atk-s0513a42:0": "12. Dvādasakanipāto",
  "atk-s0513a42:2": " [464] 1. Cūḷakuṇālajātakavaṇṇanā",
  "atk-s0513a42:3": "1-12.",
  "atk-s0513a42:4": "Luddhānaṁlahucittānanti idaṁ jātakaṁ kuṇālajātake (jā. 2.21.kuṇālajātaka) āvi bhavissati;",
  "atk-s0513a42:5": "Cūḷakuṇālajātakavaṇṇanā paṭhamā.",
  "atk-s0513a42:7": " [465] 2. Bhaddasālajātakavaṇṇanā",
  "atk-s0513a42:8_0": "Kā tvaṁ suddhehi vatthehīti idaṁ satthā jetavane viharanto ñātatthacariyaṁ ārabbha",
  "atk-s0513a42:8_1": "kathesi. Sāvatthiyañhi anāthapiṇḍikassa nivesane pañcannaṁ bhikkhusatānaṁ nibaddhabhojanaṁ",
  "atk-s0513a42:8_2": "pavattati, tathā visākhāya ca kosalarañño ca. Tattha pana kiñcāpi nānaggarasabhojanaṁ",
  "atk-s0513a42:8_3": "dīyati, bhikkhūnaṁ panettha koci vissāsiko natthi, tasmā bhikkhū rājanivesane na",
  "atk-s0513a42:8_4": "bhuñjanti, bhattaṁ gahetvā anāthapiṇḍikassa vā visākhāya vā aññesaṁ vā vissāsikānaṁ",
  "atk-s0513a42:8_5": "gharaṁ gantvā bhuñjanti. Rājā ekadivasaṁ paṇṇākāraṁ āhaṭaṁ ‘‘bhikkhūnaṁ dethā’’ti",
  "atk-s0513a42:8_6": "bhattaggaṁ pesetvā ‘‘bhattagge bhikkhū natthī’’ti vutte ‘‘kahaṁ gatā’’ti pucchitvā",
  "atk-s0513a42:8_7": "‘‘attano vissāsikagehesu nisīditvā bhuñjantī’’ti sutvā bhuttapātarāso satthu santikaṁ",
  "atk-s0513a42:8_8": "gantvā ‘‘bhante, bhojanaṁ nāma kiṁ parama’’nti pucchi. Vissāsaparamaṁ mahārāja, kañjikamattakampi",
  "atk-s0513a42:8_9": "vissāsikena dinnaṁ madhuraṁ hotīti. Bhante, kena pana saddhiṁ bhikkhūnaṁ vissāso",
  "atk-s0513a42:8_10": "hotīti? ‘‘Ñātīhi vā sekkhakulehi vā, mahārājā’’ti. Tato rājā cintesi ‘‘ekaṁ sakyadhītaraṁ",
  "atk-s0513a42:8_11": "ānetvā aggamahesiṁ karissāmi, evaṁ mayā saddhiṁ bhikkhūnaṁ ñātake viya vissāso bhavissatī’’ti.",
  "atk-s0513a42:8_12": "So uṭṭhāyāsanā attano nivesanaṁ gantvā kapilavatthuṁ dūtaṁ pesesi ‘‘dhītaraṁ me detha,",
  "atk-s0513a42:8_13": "ahaṁ tumhehi saddhiṁ ñātibhāvaṁ icchāmī’’ti.",
  "atk-s0513a42:9_0": "Sākiyā dūtavacanaṁ sutvā sannipatitvā mantayiṁsu ‘‘mayaṁ kosalarañño āṇāpavattiṭṭhāne",
  "atk-s0513a42:9_1": "vasāma, sace dārikaṁ na dassāma, mahantaṁ veraṁ bhavissati, sace dassāma, kulavaṁso",
  "atk-s0513a42:9_2": "no bhijjissati, kiṁ nu kho kātabba’’nti. Atha ne mahānāmo āha – ‘‘mā cintayittha,",
  "atk-s0513a42:9_3": "mama dhītā vāsabhakhattiyā nāma nāgamuṇḍāya nāma dāsiyā kucchismiṁ nibbatti. Sā soḷasavassuddesikā",
  "atk-s0513a42:9_4": "uttamarūpadharā sobhaggappattā pitu vaṁsena khattiyajātikā, tamassa ‘khattiyakaññā’ti",
  "atk-s0513a42:9_5": "pesessāmā’’ti. Sākiyā ‘‘sādhū’’ti sampaṭicchitvā dūte pakkosāpetvā ‘‘sādhu, dārikaṁ",
  "atk-s0513a42:9_6": "dassāma, idāneva naṁ gahetvā gacchathā’’ti āhaṁsu. Dūtā cintesuṁ ‘‘ime sākiyā nāma",
  "atk-s0513a42:9_7": "jātiṁ nissāya atimānino, ‘sadisī no’ti vatvā asadisimpi dadeyyuṁ, etehi saddhiṁ ekato",
  "atk-s0513a42:9_8": "bhuñjamānameva gaṇhissāmā’’ti. Te evamāhaṁsu ‘‘mayaṁ gahetvā gacchantā yā tumhehi",
  "atk-s0513a42:9_9": "saddhiṁ ekato bhuñjati, taṁ gahetvā gamissāmā’’ti. Sākiyā tesaṁ nivāsaṭṭhānaṁ dāpetvā",
  "atk-s0513a42:9_10": "‘‘kiṁ karissāmā’’ti cintayiṁsu. Mahānāmo āha – ‘‘tumhe mā cintayittha, ahaṁ upāyaṁ",
  "atk-s0513a42:9_11": "karissāmi, tumhe mama bhojanakāle vāsabhakhattiyaṁ alaṅkaritvā ānetvā mayā ekasmiṁ",
  "atk-s0513a42:9_12": "kabaḷe gahitamatte ‘deva, asukarājā paṇṇaṁ pahiṇi, imaṁ tāva sāsanaṁ suṇāthā’ti paṇṇaṁ",
  "atk-s0513a42:9_13": "dasseyyāthā’’ti. Te ‘‘sādhū’’ti sampaṭicchitvā tasmiṁ bhuñjamāne kumārikaṁ alaṅkariṁsu.",
  "atk-s0513a42:10_0": "Mahānāmo ‘‘dhītaraṁ me ānetha, mayā saddhiṁ bhuñjatū’’ti āha. Atha naṁ alaṅkaritvā",
  "atk-s0513a42:10_1": "tāvadeva thokaṁ papañcaṁ katvā ānayiṁsu. Sā ‘‘pitarā saddhiṁ bhuñjissāmī’’ti ekapātiyaṁ",
  "atk-s0513a42:10_2": "hatthaṁ otāresi. Mahānāmopi tāya saddhiṁ ekapiṇḍaṁ gahetvā mukhe ṭhapesi. Dutiyapiṇḍāya",
  "atk-s0513a42:10_3": "hatthe pasārite ‘‘deva, asukaraññā paṇṇaṁ pahitaṁ, imaṁ tāva sāsanaṁ suṇāthā’’ti",
  "atk-s0513a42:10_4": "paṇṇaṁ upanāmesuṁ. Mahānāmo ‘‘amma, tvaṁ bhuñjāhī’’ti dakkhiṇahatthaṁ pātiyāyeva",
  "atk-s0513a42:10_5": "katvā vāmahatthena gahetvā paṇṇaṁ olokesi. Tassa taṁ sāsanaṁ upadhārentasseva itarā",
  "atk-s0513a42:10_6": "bhuñji. So tassā bhuttakāle hatthaṁ dhovitvā mukhaṁ vikkhālesi. Taṁ disvā dūtā ‘‘nicchayenesā",
  "atk-s0513a42:10_7": "etassa dhītā’’ti niṭṭhamakaṁsu, na taṁ antaraṁ jānituṁ sakkhiṁsu. Mahānāmo mahantena",
  "atk-s0513a42:10_8": "parivārena dhītaraṁ pesesi. Dūtāpi naṁ sāvatthiṁ netvā ‘‘ayaṁ kumārikā jātisampannā",
  "atk-s0513a42:10_9": "mahānāmassa dhītā’’ti vadiṁsu. Rājā tussitvā sakalanagaraṁ alaṅkārāpetvā taṁ ratanarāsimhi",
  "atk-s0513a42:10_10": "ṭhapetvā aggamahesiṭṭhāne abhisiñcāpesi. Sā rañño piyā ahosi manāpā.",
  "atk-s0513a42:11_0": "Athassā na cirasseva gabbho patiṭṭhahi. Rājā gabbhaparihāramadāsi. Sā dasamāsaccayena",
  "atk-s0513a42:11_1": "suvaṇṇavaṇṇaṁ puttaṁ vijāyi. Athassa nāmaggahaṇadivase rājā attano ayyakassa santikaṁ",
  "atk-s0513a42:11_2": "pesesi ‘‘sakyarājadhītā vāsabhakhattiyā puttaṁ vijāyi, kimassa nāmaṁ karomā’’ti.",
  "atk-s0513a42:11_3": "Taṁ pana sāsanaṁ gahetvā gato amacco thokaṁ badhiradhātuko, so gantvā rañño ayyakassārocesi.",
  "atk-s0513a42:11_4": "So taṁ sutvā ‘‘vāsabhakhattiyā puttaṁ avijāyitvāpi sabbaṁ janaṁ abhibhavati, idāni",
  "atk-s0513a42:11_5": "pana ativiya rañño vallabhā bhavissatī’’ti āha. So badhiraamacco ‘‘vallabhā’’ti vacanaṁ",
  "atk-s0513a42:11_6": "dussutaṁ sutvā ‘‘viṭaṭūbho’’ti sallakkhetvā rājānaṁ upagantvā ‘‘deva, kumārassa kira",
  "atk-s0513a42:11_7": "‘viṭaṭūbho’ti nāmaṁ karothā’’ti āha. Rājā ‘‘porāṇakaṁ no kuladattikaṁ nāmaṁ bhavissatī’’ti",
  "atk-s0513a42:11_8": "cintetvā ‘‘viṭaṭūbho’’ti nāmaṁ akāsi. Tato paṭṭhāya kumāro kumāraparihārena vaḍḍhanto",
  "atk-s0513a42:11_9": "sattavassikakāle aññesaṁ kumārānaṁ mātāmahakulato hatthirūpakaassarūpakādīni āhariyamānāni",
  "atk-s0513a42:11_10": "disvā mātaraṁ pucchi ‘‘amma, aññesaṁ mātāmahakulato paṇṇākāro āhariyati, mayhaṁ koci",
  "atk-s0513a42:11_11": "kiñci na pesesi, kiṁ tvaṁ nimmātā nippitāsī’’ti? Atha naṁ sā ‘‘tāta, sakyarājāno",
  "atk-s0513a42:11_12": "mātāmahā dūre pana vasanti, tena te kiñci na pesentī’’ti vatvā vañcesi.",
  "atk-s0513a42:12_0": "Puna soḷasavassikakāle ‘‘amma, mātāmahakulaṁ passitukāmomhī’’ti vatvā ‘‘alaṁ tāta,",
  "atk-s0513a42:12_1": "kiṁ tattha gantvā karissasī’’ti vāriyamānopi punappunaṁ yāci. Athassa mātā ‘‘tena",
  "atk-s0513a42:12_2": "hi gacchāhī’’ti sampaṭicchi. So pitu ārocetvā mahantena parivārena nikkhami. Vāsabhakhattiyā",
  "atk-s0513a42:12_3": "puretaraṁ paṇṇaṁ pesesi ‘‘ahaṁ idha sukhaṁ vasāmi, sāmino kiñci antaraṁ mā dassayiṁsū’’ti.",
  "atk-s0513a42:12_4": "Sākiyā viṭaṭūbhassa āgamanaṁ ñatvā ‘‘vandituṁ na sakkā’’ti tassa daharadahare kumārake",
  "atk-s0513a42:12_5": "janapadaṁ pahiṇiṁsu. Kumāre kapilavatthuṁ sampatte sākiyā santhāgāre sannipatiṁsu.",
  "atk-s0513a42:12_6": "Kumāro santhāgāraṁ gantvā aṭṭhāsi. Atha naṁ ‘‘ayaṁ te, tāta, mātāmaho, ayaṁ mātulo’’ti",
  "atk-s0513a42:12_7": "vadiṁsu so sabbe vandamāno vicari. So yāvapiṭṭhiyā rujanappamāṇā vanditvā ekampi",
  "atk-s0513a42:12_8": "attānaṁ vandamānaṁ adisvā ‘‘kiṁ nu kho maṁ vandantā natthī’’ti pucchi. Sākiyā ‘‘tāta,",
  "atk-s0513a42:12_9": "tava kaniṭṭhakumārā janapadaṁ gatā’’ti vatvā tassa mahantaṁ sakkāraṁ kariṁsu. So",
  "atk-s0513a42:12_10": "katipāhaṁ vasitvā mahantena parivārena nikkhami. Athekā dāsī santhāgāre tena nisinnaphalakaṁ",
  "atk-s0513a42:12_11": "‘‘idaṁ vāsabhakhattiyāya dāsiyā puttassa nisinnaphalaka’’nti akkositvā paribhāsitvā",
  "atk-s0513a42:12_12": "khīrodakena dhovi. Eko puriso attano āvudhaṁ pamussitvā nivatto taṁ gaṇhanto viṭaṭūbhakumārassa",
  "atk-s0513a42:12_13": "akkosanasaddaṁ sutvā taṁ antaraṁ pucchitvā ‘‘vāsabhakhattiyā dāsiyā kucchismiṁ mahānāmasakkassa",
  "atk-s0513a42:12_14": "jātā’’ti ñatvā gantvā balakāyassa kathesi. ‘‘Vāsabhakhattiyā kira dāsiyā dhītā’’ti",
  "atk-s0513a42:12_15": "mahākolāhalaṁ ahosi.",
  "atk-s0513a42:13_0": "Kumāro taṁ sutvā ‘‘ete tāva mama nisinnaphalakaṁ khīrodakena dhovantu, ahaṁ pana",
  "atk-s0513a42:13_1": "rajje patiṭṭhitakāle etesaṁ galalohitaṁ gahetvā mama nisinnaphalakaṁ dhovissāmī’’ti",
  "atk-s0513a42:13_2": "cittaṁ paṭṭhapesi. Tasmiṁ sāvatthiṁ gate amaccā sabbaṁ pavattiṁ rañño ārocesuṁ. Rājā",
  "atk-s0513a42:13_3": "‘‘sabbe mayhaṁ dāsidhītaraṁ adaṁsū’’ti sākiyānaṁ kujjhitvā vāsabhakhattiyāya ca puttassa",
  "atk-s0513a42:13_4": "ca dinnaparihāraṁ acchinditvā dāsadāsīhi laddhabbaparihāramattameva dāpesi. Tato",
  "atk-s0513a42:13_5": "katipāhaccayena satthā rājanivesanaṁ āgantvā nisīdi. Rājā satthāraṁ vanditvā ‘‘bhante,",
  "atk-s0513a42:13_6": "tumhākaṁ kira ñātakehi dāsidhītā mayhaṁ dinnā, tenassā ahaṁ saputtāya parihāraṁ acchinditvā",
  "atk-s0513a42:13_7": "dāsadāsīhi laddhabbaparihāramattameva dāpesi’’nti āha. Satthā ‘‘ayuttaṁ, mahārāja,",
  "atk-s0513a42:13_8": "sākiyehi kataṁ, dadantehi nāma samānajātikā dātabbā assa. Taṁ pana mahārāja, vadāmi",
  "atk-s0513a42:13_9": "vāsabhakhattiyā khattiyarājadhītā khattiyassa rañño gehe abhisekaṁ labhi, viṭaṭūbhopi",
  "atk-s0513a42:13_10": "khattiyarājānameva paṭicca jāto, mātugottaṁ nāma kiṁ karissati, pitugottameva pamāṇanti",
  "atk-s0513a42:13_11": "porāṇakapaṇḍitā dalidditthiyā kaṭṭhahārikāyapi aggamahesiṭṭhānaṁ adaṁsu, tassā ca",
  "atk-s0513a42:13_12": "kucchimhi jātakumāro dvādasayojanikāya bārāṇasiyā rajjaṁ katvā kaṭṭhavāhanarājā nāma",
  "atk-s0513a42:13_13": "jāto’’ti kaṭṭhavāhanajātakaṁ (jā. 1.1.7) kathesi . Rājā satthu dhammakathaṁ sutvā",
  "atk-s0513a42:13_14": "‘‘pitugottameva kira pamāṇa’’nti sutvā tussitvā mātāputtānaṁ pakatiparihārameva dāpesi.",
  "atk-s0513a42:14_0": "Rañño pana bandhulo nāma senāpati mallikaṁ nāma attano bhariyaṁ vañjhaṁ ‘‘tava kulagharameva",
  "atk-s0513a42:14_1": "gacchāhī’’ti kusinārameva pesesi. Sā ‘‘satthāraṁ disvāva gamissāmī’’ti jetavanaṁ",
  "atk-s0513a42:14_2": "pavisitvā tathāgataṁ vanditvā ekamantaṁ ṭhitā ‘‘kahaṁ gacchasī’’ti ca puṭṭhā ‘‘sāmiko",
  "atk-s0513a42:14_3": "me, bhante, kulagharaṁ pesesī’’ti vatvā ‘‘kasmā’’ti vuttā ‘‘vañjhā aputtikā, bhante’’ti",
  "atk-s0513a42:14_4": "vatvā satthārā ‘‘yadi evaṁ gamanakiccaṁ natthi, nivattāhī’’ti vuttā tuṭṭhā satthāraṁ",
  "atk-s0513a42:14_5": "vanditvā nivesanameva puna agamāsi. ‘‘Kasmā nivattasī’’ti puṭṭhā ‘‘dasabalena nivattitāmhī’’ti",
  "atk-s0513a42:14_6": "āha. Senāpati ‘‘diṭṭhaṁ bhavissati tathāgatena kāraṇa’’nti āha. Sā na cirasseva gabbhaṁ",
  "atk-s0513a42:14_7": "paṭilabhitvā uppannadohaḷā ‘‘dohaḷo me uppanno’’ti ārocesi. ‘‘Kiṁ dohaḷo’’ti? ‘‘Vesāliyā",
  "atk-s0513a42:14_8": "nagare licchavirājānaṁ abhisekamaṅgalapokkharaṇiṁ otaritvā nhatvā pānīyaṁ pivitukāmāmhi,",
  "atk-s0513a42:14_9": "sāmī’’ti. Senāpati ‘‘sādhū’’ti vatvā sahassathāmadhanuṁ gahetvā taṁ rathaṁ āropetvā",
  "atk-s0513a42:14_10": "sāvatthito nikkhamitvā rathaṁ pājento vesāliṁ pāvisi.",
  "atk-s0513a42:15_0": "Tasmiñca kāle kosalarañño bandhulasenāpatinā saddhiṁ ekācariyakule uggahitasippo",
  "atk-s0513a42:15_1": "mahāli nāma licchavī andho licchavīnaṁ atthañca dhammañca anusāsanto dvārasamīpe",
  "atk-s0513a42:15_2": "vasati. So rathassa ummāre paṭighaṭṭanasaddaṁ sutvā ‘‘bandhulamallassa rathapatanasaddo",
  "atk-s0513a42:15_3": "eso, ajja licchavīnaṁ bhayaṁ uppajjissatī’’ti āha. Pokkharaṇiyā anto ca bahi ca ārakkhā",
  "atk-s0513a42:15_4": "balavā, upari lohajālaṁ patthaṭaṁ, sakuṇānampi okāso natthi. Senāpati pana rathā",
  "atk-s0513a42:15_5": "otaritvā ārakkhake khaggena paharanto palāpetvā lohajālaṁ chinditvā antopokkharaṇiyaṁ",
  "atk-s0513a42:15_6": "bhariyaṁ otāretvā nhāpetvā pāyetvā sayampi nhatvā mallikaṁ rathaṁ āropetvā nagarā",
  "atk-s0513a42:15_7": "nikkhamitvā āgatamaggeneva pāyāsi. Ārakkhakā gantvā licchavīnaṁ ārocesuṁ. Licchavirājāno",
  "atk-s0513a42:15_8": "kujjhitvā pañca rathasatāni āruyha ‘‘bandhulamallaṁ gaṇhissāmā’’ti nikkhamiṁsu. Taṁ",
  "atk-s0513a42:15_9": "pavattiṁ mahālissa ārocesuṁ. Mahāli ‘‘mā gamittha, so hi vo sabbe ghātayissatī’’ti",
  "atk-s0513a42:15_10": "āha. Tepi ‘‘mayaṁ gamissāmayevā’’ti vadiṁsu. Tena hi cakkassa yāva nābhito pathaviṁ",
  "atk-s0513a42:15_11": "paviṭṭhaṭṭhānaṁ disvā nivatteyyātha, tato anivattantā purato asanisaddaṁ viya suṇissatha,",
  "atk-s0513a42:15_12": "tamhā ṭhānā nivatteyyātha, tato anivattantā tumhākaṁ rathadhuresu chiddaṁ passissatha,",
  "atk-s0513a42:15_13": "tamhā ṭhānā nivatteyyātha, purato māgamitthāti. Te tassa vacanena anivattitvā taṁ anubandhiṁsuyeva.",
  "atk-s0513a42:16_0": "Mallikā disvā ‘‘rathā, sāmi, paññāyantī’’ti āha. Tena hi ekassa rathassa viya paññāyanakāle",
  "atk-s0513a42:16_1": "mama āroceyyāsīti. Sā yadā sabbe eko viya hutvā paññāyiṁsu, tadā ‘‘ekameva sāmi rathasīsaṁ",
  "atk-s0513a42:16_2": "paññāyatī’’ti āha. Bandhulo ‘‘tena hi imā rasmiyo gaṇhāhī’’ti tassā rasmiyo datvā",
  "atk-s0513a42:16_3": "rathe ṭhitova dhanuṁ āropeti, rathacakkaṁ yāva nābhito pathaviṁ pāvisi, licchavino",
  "atk-s0513a42:16_4": "taṁ ṭhānaṁ disvāpi na nivattiṁsu. Itaro thokaṁ gantvā jiyaṁ pothesi, asanisaddo viya",
  "atk-s0513a42:16_5": "ahosi. Te tatopi na nivattiṁsu, anubandhantā gacchanteva. Bandhulo rathe ṭhitakova",
  "atk-s0513a42:16_6": "ekaṁ saraṁ khipi. So pañcannaṁ rathasatānaṁ rathasīsaṁ chiddaṁ katvā pañca rājasatāni",
  "atk-s0513a42:16_7": "parikarabandhanaṭṭhāne vijjhitvā pathaviṁ pāvisi. Te attano viddhabhāvaṁ ajānitvā",
  "atk-s0513a42:16_8": "‘‘tiṭṭha re, tiṭṭha re’’ti vadantā anubandhiṁsuyeva. Bandhulo rathaṁ ṭhapetvā ‘‘tumhe",
  "atk-s0513a42:16_9": "matakā, matakehi saddhiṁ mayhaṁ yuddhaṁ nāma natthī’’ti āha. Te ‘‘matakā nāma amhādisā",
  "atk-s0513a42:16_10": "neva hontī’’ti vadiṁsu. ‘‘Tena hi sabbapacchimassa parikaraṁ mocethā’’ti. Te mocayiṁsu.",
  "atk-s0513a42:16_11": "So muttamatteyeva maritvā patito. Atha ne ‘‘sabbepi tumhe evarūpā, attano gharāni",
  "atk-s0513a42:16_12": "gantvā saṁvidhātabbaṁ saṁvidahitvā puttadāre anusāsitvā sannāhaṁ mocethā’’ti āha.",
  "atk-s0513a42:16_13": "Te tathā katvā sabbe jīvitakkhayaṁ pattā.",
  "atk-s0513a42:17_0": "Bandhulopi mallikaṁ sāvatthiṁ ānesi. Sā soḷasakkhattuṁ yamake putte vijāyi, sabbepi",
  "atk-s0513a42:17_1": "sūrā thāmasampannā ahesuṁ, sabbasippe nipphattiṁ pāpuṇiṁsu. Ekekassapi purisasahassaparivāro",
  "atk-s0513a42:17_2": "ahosi . Pitarā saddhiṁ rājanivesanaṁ gacchantehi teheva rājaṅgaṇaṁ paripūri. Athekadivasaṁ",
  "atk-s0513a42:17_3": "vinicchaye kūṭaḍḍaparājitā manussā bandhulaṁ āgacchantaṁ disvā mahāravaṁ viravantā",
  "atk-s0513a42:17_4": "vinicchayaamaccānaṁ kūṭaḍḍakāraṇaṁ tassa ārocesuṁ. Sopi vinicchayaṁ gantvā taṁ aḍḍaṁ",
  "atk-s0513a42:17_5": "tīretvā sāmikameva sāmikaṁ, assāmikameva assāmikaṁ akāsi. Mahājano mahāsaddena sādhukāraṁ",
  "atk-s0513a42:17_6": "pavattesi. Rājā ‘‘kimida’’nti pucchitvā tamatthaṁ sutvā tussitvā sabbepi te amacce",
  "atk-s0513a42:17_7": "hāretvā bandhulasseva vinicchayaṁ niyyādesi. So tato paṭṭhāya sammā vinicchini. Tato",
  "atk-s0513a42:17_8": "porāṇakavinicchayikā lañjaṁ alabhantā appalābhā hutvā ‘‘bandhulo rajjaṁ patthetī’’ti",
  "atk-s0513a42:17_9": "rājakule paribhindiṁsu. Rājā taṁ kathaṁ gahetvā cittaṁ niggahetuṁ nāsakkhi, ‘‘imasmiṁ",
  "atk-s0513a42:17_10": "idheva ghātiyamāne garahā me uppajjissatī’’ti puna cintetvā ‘‘payuttapurisehi paccantaṁ",
  "atk-s0513a42:17_11": "paharāpetvā te palāpetvā nivattakāle antarāmagge puttehi saddhiṁ māretuṁ vaṭṭatī’’ti",
  "atk-s0513a42:17_12": "bandhulaṁ pakkosāpetvā ‘‘paccanto kira kupito, tava puttehi saddhiṁ gantvā core gaṇhāhī’’ti",
  "atk-s0513a42:17_13": "pahiṇitvā ‘‘etthevassa dvattiṁsāya puttehi saddhiṁ sīsaṁ chinditvā āharathā’’ti tehi",
  "atk-s0513a42:17_14": "saddhiṁ aññepi samatthe mahāyodhe pesesi. Tasmiṁ paccantaṁ gacchanteyeva ‘‘senāpati",
  "atk-s0513a42:17_15": "kira āgacchatī’’ti sutvāva payuttakacorā palāyiṁsu. So taṁ padesaṁ āvāsāpetvā janapadaṁ",
  "atk-s0513a42:17_16": "saṇṭhapetvā nivatti.",
  "atk-s0513a42:18_0": "Athassa nagarato avidūre ṭhāne te yodhā puttehi saddhiṁ sīsaṁ chindiṁsu. Taṁ divasaṁ",
  "atk-s0513a42:18_1": "mallikāya pañcahi bhikkhusatehi saddhiṁ dve aggasāvakā nimantitā honti. Athassā pubbaṇhasamaye",
  "atk-s0513a42:18_2": "‘‘sāmikassa te saddhiṁ puttehi sīsaṁ chindiṁsū’’ti paṇṇaṁ āharitvā adaṁsu. Sā taṁ",
  "atk-s0513a42:18_3": "pavattiṁ ñatvā kassaci kiñci avatvā paṇṇaṁ ucchaṅge katvā bhikkhusaṅghameva parivisi.",
  "atk-s0513a42:18_4": "Athassā paricārikā bhikkhūnaṁ bhattaṁ datvā sappicāṭiṁ āharantiyo therānaṁ purato",
  "atk-s0513a42:18_5": "cāṭiṁ bhindiṁsu. Dhammasenāpati ‘‘upāsike, bhedanadhammaṁ bhinnaṁ, na cintetabba’’nti",
  "atk-s0513a42:18_6": "āha. Sā ucchaṅgato paṇṇaṁ nīharitvā ‘‘dvattiṁsaputtehi saddhiṁ pitu sīsaṁ chinnanti",
  "atk-s0513a42:18_7": "me imaṁ paṇṇaṁ āhariṁsu, ahaṁ idaṁ sutvāpi na cintemi, sappicāṭiyā bhinnāya kiṁ cintemi,",
  "atk-s0513a42:18_8": "bhante’’ti āha. Dhammasenāpati ‘‘animittamanaññāta’’ntiādīni (su. ni. 579) vatvā",
  "atk-s0513a42:18_9": "dhammaṁ desetvā uṭṭhāyāsanā vihāraṁ agamāsi. Sāpi dvattiṁsa suṇisāyo pakkosāpetvā",
  "atk-s0513a42:18_10": "‘‘tumhākaṁ sāmikā attano purimakammaphalaṁ labhiṁsu, tumhe mā socittha mā paridevittha,",
  "atk-s0513a42:18_11": "rañño upari manopadosaṁ mā karitthā’’ti ovadi.",
  "atk-s0513a42:19_0": "Rañño carapurisā taṁ kathaṁ sutvā tesaṁ niddosabhāvaṁ rañño kathayiṁsu. Rājā saṁvegappatto",
  "atk-s0513a42:19_1": "tassā nivesanaṁ gantvā mallikañca suṇisāyo cassā khamāpetvā mallikāya varaṁ adāsi.",
  "atk-s0513a42:19_2": "Sā ‘‘gahito me hotū’’ti vatvā tasmiṁ gate matakabhattaṁ datvā nhatvā rājānaṁ upasaṅkamitvā",
  "atk-s0513a42:19_3": "vanditvā ‘‘deva, tumhehi me varo dinno, mayhañca aññena attho natthi, dvattiṁsāya",
  "atk-s0513a42:19_4": "me suṇisānaṁ mama ca kulagharagamanaṁ anujānāthā’’ti āha. Rājā sampaṭicchi. Sā dvattiṁsāya",
  "atk-s0513a42:19_5": "suṇisānaṁ sakakulaṁ pesetvā sayaṁ kusināranagare attano kulagharaṁ agamāsi. Rājā",
  "atk-s0513a42:19_6": "bandhulasenāpatino bhāgineyyassa dīghakārāyanassa nāma senāpatiṭṭhānaṁ adāsi. So",
  "atk-s0513a42:19_7": "pana ‘‘mātulo me iminā mārito’’ti rañño otāraṁ gavesanto vicarati. Rājāpi nipparādhassa",
  "atk-s0513a42:19_8": "bandhulassa māritakālato paṭṭhāya vippaṭisārī cittassādaṁ na labhati, rajjasukhaṁ nānubhoti.",
  "atk-s0513a42:20_0": "Tadā satthā sākiyānaṁ veḷuṁ nāma nigamaṁ upanissāya viharati. Rājā tattha gantvā",
  "atk-s0513a42:20_1": "ārāmato avidūre khandhāvāraṁ nivāsetvā ‘‘mahantena parivārena satthāraṁ vandissāmā’’ti",
  "atk-s0513a42:20_2": "vihāraṁ gantvā pañca rājakakudhabhaṇḍāni dīghakārāyanassa datvā ekakova gandhakuṭiṁ",
  "atk-s0513a42:20_3": "pāvisi. Sabbaṁ dhammacetiyasuttaniyāmeneva (ma. ni. 2.364 ādayo) veditabbaṁ. Tasmiṁ",
  "atk-s0513a42:20_4": "gandhakuṭiṁ paviṭṭhe dīghakārāyano tāni pañca rājakakudhabhaṇḍāni gahetvā viṭaṭūbhaṁ",
  "atk-s0513a42:20_5": "rājānaṁ katvā rañño ekaṁ assaṁ ekañca upaṭṭhānakārikaṁ mātugāmaṁ nivattetvā sāvatthiṁ",
  "atk-s0513a42:20_6": "agamāsi. Rājā satthārā saddhiṁ piyakathaṁ kathetvā nikkhanto senaṁ adisvā taṁ mātugāmaṁ",
  "atk-s0513a42:20_7": "pucchitvā taṁ pavattiṁ sutvā ‘‘ahaṁ bhāgineyyaṁ ajātasattuṁ ādāya āgantvā viṭaṭūbhaṁ",
  "atk-s0513a42:20_8": "gahessāmī’’ti rājagahanagaraṁ gacchanto vikāle dvāresu pihitesu nagaraṁ pavisitumasakkonto",
  "atk-s0513a42:20_9": "ekissāya sālāya nipajjitvā vātātapena kilanto rattibhāge tattheva kālamakāsi. Vibhātāya",
  "atk-s0513a42:20_10": "rattiyā ‘‘deva kosalanarinda, idāni anāthosi jāto’’ti vilapantiyā tassā itthiyā saddaṁ",
  "atk-s0513a42:20_11": "sutvā rañño ārocesuṁ. So mātulassa mahantena sakkārena sarīrakiccaṁ kāresi.",
  "atk-s0513a42:21_0": "Viṭaṭūbhopi rajjaṁ labhitvā taṁ veraṁ saritvā ‘‘sabbepi sākiye māressāmī’’ti mahatiyā",
  "atk-s0513a42:21_1": "senāya nikkhami. Taṁ divasaṁ satthā paccūsasamaye lokaṁ volokento ñātisaṅghassa vināsaṁ",
  "atk-s0513a42:21_2": "disvā ‘‘ñātisaṅgahaṁ kātuṁ vaṭṭatī’’ti cintetvā pubbaṇhasamaye piṇḍāya caritvā piṇḍapātapaṭikkanto",
  "atk-s0513a42:21_3": "gandhakuṭiyaṁ sīhaseyyaṁ kappetvā sāyanhasamaye ākāsena gantvā kapilavatthusāmante",
  "atk-s0513a42:21_4": "ekasmiṁ kabaracchāye rukkhamūle nisīdi. Tato avidūre viṭaṭūbhassa rajjasīmāya anto",
  "atk-s0513a42:21_5": "sandacchāyo nigrodharukkho atthi, viṭaṭūbho satthāraṁ disvā upasaṅkamitvā vanditvā",
  "atk-s0513a42:21_6": "‘‘bhante, kiṁkāraṇā evarūpāya uṇhavelāya imasmiṁ kabaracchāye rukkhamūle nisīdatha,",
  "atk-s0513a42:21_7": "etasmiṁ sandacchāye nigrodharukkhamūle nisīdatha, bhante’’ti vatvā ‘‘hotu, mahārāja,",
  "atk-s0513a42:21_8": "ñātakānaṁ chāyā nāma sītalā’’ti vutte ‘‘ñātakānaṁ rakkhaṇatthāya satthā āgato bhavissatī’’ti",
  "atk-s0513a42:21_9": "cintetvā satthāraṁ vanditvā sāvatthimeva paccāgami. Satthāpi uppatitvā jetavanameva gato.",
  "atk-s0513a42:22_0": "Rājā sākiyānaṁ dosaṁ saritvā dutiyaṁ nikkhamitvā tatheva satthāraṁ passitvā puna",
  "atk-s0513a42:22_1": "nivattitvā tatiyavāre nikkhamitvā tattheva satthāraṁ passitvā nivatti. Catutthavāre",
  "atk-s0513a42:22_2": "pana tasmiṁ nikkhante satthā sākiyānaṁ pubbakammaṁ oloketvā tesaṁ nadiyaṁ visapakkhipanapāpakammassa",
  "atk-s0513a42:22_3": "appaṭibāhirabhāvaṁ ñatvā catutthavāre na agamāsi. Viṭaṭūbharājā khīrapāyake dārake",
  "atk-s0513a42:22_4": "ādiṁ katvā sabbe sākiye ghātetvā galalohitena nisinnaphalakaṁ dhovitvā paccāgami.",
  "atk-s0513a42:22_5": "Satthari tatiyavāre gamanato paccāgantvā punadivase piṇḍāya caritvā niṭṭhāpitabhattakicce",
  "atk-s0513a42:22_6": "gandhakuṭiyaṁ pavisante disāhi sannipatitā bhikkhū dhammasabhāyaṁ nisīditvā ‘‘āvuso,",
  "atk-s0513a42:22_7": "satthā attānaṁ dassetvā rājānaṁ nivattāpetvā ñātake maraṇabhayā mocesi, evaṁ ñātakānaṁ",
  "atk-s0513a42:22_8": "atthacaro satthā’’ti bhagavato guṇakathaṁ kathayiṁsu. Satthā āgantvā ‘‘kāya nuttha,",
  "atk-s0513a42:22_9": "bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0513a42:22_10": "bhikkhave, idāneva tathāgato ñātakānaṁ atthaṁ carati, pubbepi cariyevā’’ti vatvā atītaṁ āhari.",
  "atk-s0513a42:23_0": "Atīte bārāṇasiyaṁ brahmadatto nāma rājā dasa rājadhamme akopetvā dhammena rajjaṁ",
  "atk-s0513a42:23_1": "kārento ekadivasaṁ cintesi ‘‘jambudīpatale rājāno bahuthambhesu pāsādesu vasanti,",
  "atk-s0513a42:23_2": "tasmā bahūhi thambhehi pāsādakaraṇaṁ nāma anacchariyaṁ, yaṁnūnāhaṁ ekathambhakaṁ",
  "atk-s0513a42:23_3": "pāsādaṁ kāreyyaṁ, evaṁ sabbarājūnaṁ aggarājā bhavissāmī’’ti. So vaḍḍhakī pakkosāpetvā",
  "atk-s0513a42:23_4": "‘‘mayhaṁ sobhaggappattaṁ ekathambhakaṁ pāsādaṁ karothā’’ti āha. Te ‘‘sādhū’’ti sampaṭicchitvā",
  "atk-s0513a42:23_5": "araññaṁ pavisitvā ujū mahante ekathambhakapāsādārahe bahū rukkhe disvā ‘‘ime rukkhā",
  "atk-s0513a42:23_6": "santi, maggo pana visamo, na sakkā otāretuṁ, rañño ācikkhissāmā’’ti cintetvā tathā",
  "atk-s0513a42:23_7": "akaṁsu. Rājā ‘‘kenaci upāyena saṇikaṁ otārethā’’ti vatvā ‘‘deva, yena kenaci upāyena",
  "atk-s0513a42:23_8": "na sakkā’’ti vutte ‘‘tena hi mama uyyāne ekaṁ rukkhaṁ upadhārethā’’ti āha. Vaḍḍhakī",
  "atk-s0513a42:23_9": "uyyānaṁ gantvā ekaṁ sujātaṁ ujukaṁ gāmanigamapūjitaṁ rājakulatopi laddhabalikammaṁ",
  "atk-s0513a42:23_10": "maṅgalasālarukkhaṁ disvā rañño santikaṁ gantvā tamatthaṁ ārocesuṁ. Rājā ‘‘uyyāne",
  "atk-s0513a42:23_11": "rukkho nāma mama paṭibaddho, gacchatha bho taṁ chindathā’’ti āha. Te ‘‘sādhū’’ti",
  "atk-s0513a42:23_12": "sampaṭicchitvā gandhamālādihatthā uyyānaṁ gantvā rukkhe gandhapañcaṅgulikaṁ datvā",
  "atk-s0513a42:23_13": "suttena parikkhipitvā pupphakaṇṇikaṁ bandhitvā dīpaṁ jāletvā balikammaṁ katvā ‘‘ito",
  "atk-s0513a42:23_14": "sattame divase āgantvā rukkhaṁ chindissāma, rājā chindāpeti, imasmiṁ rukkhe nibbattadevatā",
  "atk-s0513a42:23_15": "aññattha gacchatu, amhākaṁ doso natthī’’ti sāvesuṁ.",
  "atk-s0513a42:24_0": "Atha tasmiṁ nibbatto devaputto taṁ vacanaṁ sutvā ‘‘nissaṁsayaṁ ime vaḍḍhakī imaṁ",
  "atk-s0513a42:24_1": "rukkhaṁ chindissanti, vimānaṁ me nassissati, vimānapariyantikameva kho pana mayhaṁ",
  "atk-s0513a42:24_2": "jīvitaṁ, imañca rakkhaṁ parivāretvā ṭhitesu taruṇasālarukkhesu nibbattānaṁ mama ñātidevatānampi",
  "atk-s0513a42:24_3": "bahūni vimānāni nassissanti. Vimānapariyantikameva mama ñātīnaṁ devatānampi jīvitaṁ,",
  "atk-s0513a42:24_4": "na kho pana maṁ tathā attano vināso bādhati, yathā ñātīnaṁ, tasmā nesaṁ mayā jīvitaṁ",
  "atk-s0513a42:24_5": "dātuṁ vaṭṭatī’’ti cintetvā aḍḍharattasamaye dibbālaṅkārapaṭimaṇḍito rañño sirigabbhaṁ",
  "atk-s0513a42:24_6": "pavisitvā sakalagabbhaṁ ekobhāsaṁ katvā ussisakapasse rodamāno aṭṭhāsi. Rājā taṁ",
  "atk-s0513a42:24_7": "disvā bhītatasito tena saddhiṁ sallapanto paṭhamaṁ gāthamāha –",
  "atk-s0513a42:25": "13.",
  "atk-s0513a42:26": " ‘‘Kā tvaṁ suddhehi vatthehi, aghe vehāyasaṁ ṭhitā;",
  "atk-s0513a42:27": "Kena tyāssūni vattanti, kuto taṁ bhayamāgata’’nti.",
  "atk-s0513a42:28_0": "Tattha kā tvanti nāgayakkhasupaṇṇasakkādīsu kā nāma tvanti pucchati. Vatthehīti vacanamattamevetaṁ,",
  "atk-s0513a42:28_1": "sabbepi pana dibbālaṅkāre sandhāyevamāha. Agheti appaṭighe ākāse. Vehāyasanti tasseva",
  "atk-s0513a42:28_2": "vevacanaṁ. Kena tyāssūni vattantīti kena kāraṇena tava assūni vattanti. Kutoti ñātiviyogadhanavināsādīnaṁ",
  "atk-s0513a42:28_3": "kiṁ nissāya taṁ bhayamāgatanti pucchati.",
  "atk-s0513a42:29": "Tato devarājā dve gāthā abhāsi –",
  "atk-s0513a42:30": "14.",
  "atk-s0513a42:31": " ‘‘Taveva deva vijite, bhaddasāloti maṁ vidū;",
  "atk-s0513a42:32": "Saṭṭhi vassasahassāni, tiṭṭhato pūjitassa me.",
  "atk-s0513a42:33": "15.",
  "atk-s0513a42:34": " ‘‘Kārayantā nagarāni, agāre ca disampati;",
  "atk-s0513a42:35": "Vividhe cāpi pāsāde, na maṁ te accamaññisuṁ;",
  "atk-s0513a42:36": "Yatheva maṁ te pūjesuṁ, tatheva tvampi pūjayā’’ti.",
  "atk-s0513a42:37_0": "Tattha tiṭṭhatoti sakalabārāṇasinagarehi ceva gāmanigamehi ca tayā ca pūjitassa niccaṁ",
  "atk-s0513a42:37_1": "balikammañca sakkārañca labhantassa mayhaṁ imasmiṁ uyyāne tiṭṭhantassa ettako kālo",
  "atk-s0513a42:37_2": "gatoti dasseti. Nagarānīti nagarapaṭisaṅkharaṇakammāni. Agārecāti bhūmigehāni. Disampatīti",
  "atk-s0513a42:37_3": "disānaṁ pati, mahārāja. Na maṁ teti te nagarapaṭisaṅkharaṇādīni karontā imasmiṁ nagare",
  "atk-s0513a42:37_4": "porāṇakarājāno maṁ nātimaññisuṁ nātikkamiṁsu na viheṭhayiṁsu, mama nivāsarukkhaṁ",
  "atk-s0513a42:37_5": "chinditvā attano kammaṁ na kariṁsu, mayhaṁ pana sakkārameva kariṁsūti avaca. Yathevāti",
  "atk-s0513a42:37_6": "tasmā yatheva te porāṇakarājāno maṁ pūjayiṁsu, ekopi imaṁ rukkhaṁ na chindāpesi,",
  "atk-s0513a42:37_7": "tvañcāpi maṁ tatheva pūjaya, mā me rukkhaṁ chedayīti.",
  "atk-s0513a42:38": "Tato rājā dve gāthā abhāsi –",
  "atk-s0513a42:39": "16.",
  "atk-s0513a42:40": " ‘‘Taṁ ivāhaṁ na passāmi, thūlaṁ kāyena te dumaṁ;",
  "atk-s0513a42:41": "Ārohapariṇāhena, abhirūposi jātiyā.",
  "atk-s0513a42:42": "17.",
  "atk-s0513a42:43": " ‘‘Pāsādaṁ kārayissāmi, ekatthambhaṁ manoramaṁ;",
  "atk-s0513a42:44": "Tattha taṁ upanessāmi, ciraṁ te yakkha jīvita’’nti.",
  "atk-s0513a42:45_0": "Tattha kāyenāti pamāṇena. Idaṁ vuttaṁ hoti – tava pamāṇena taṁ viya thūlaṁ mahantaṁ",
  "atk-s0513a42:45_1": "aññaṁ dumaṁ na passāmi, tvaññeva pana ārohapariṇāhena sujātasaṅkhātāya samasaṇṭhānaujubhāvappakārāya",
  "atk-s0513a42:45_2": "jātiyā ca abhirūpo sobhaggappatto ekathambhapāsādārahoti. Pāsādanti tasmā taṁ chedāpetvā",
  "atk-s0513a42:45_3": "ahaṁ pāsādaṁ kārāpessāmeva. Tattha tanti taṁ panāhaṁ samma devarāja, tattha pāsāde",
  "atk-s0513a42:45_4": "upanessāmi, so tvaṁ mayā saddhiṁ ekato vasanto aggagandhamālādīni labhanto sakkārappatto",
  "atk-s0513a42:45_5": "sukhaṁ jīvissasi, nivāsaṭṭhānābhāvena me vināso bhavissatīti mā cintayi, ciraṁ te",
  "atk-s0513a42:45_6": "yakkha jīvitaṁ bhavissatīti.",
  "atk-s0513a42:46": "Taṁ sutvā devarājā dve gāthā abhāsi –",
  "atk-s0513a42:47": "18.",
  "atk-s0513a42:48": " ‘‘Evaṁ cittaṁ udapādi, sarīrena vinābhāvo;",
  "atk-s0513a42:49": "Puthuso maṁ vikantitvā, khaṇḍaso avakantatha.",
  "atk-s0513a42:50": "19.",
  "atk-s0513a42:51": " ‘‘Agge ca chetvā majjhe ca, pacchā mūlamhi chindatha;",
  "atk-s0513a42:52": "Evaṁ me chijjamānassa, na dukkhaṁ maraṇaṁ siyā’’ti.",
  "atk-s0513a42:53_0": "Tattha evaṁ cittaṁ udapādīti yadi evaṁ cittaṁ tava uppannaṁ. Sarīrena vinābhāvoti",
  "atk-s0513a42:53_1": "yadi te mama sarīrena bhaddasālarukkhena saddhiṁ mama vinābhāvo patthito. Puthusoti",
  "atk-s0513a42:53_2": "bahudhā. Vikantitvāti chinditvā. Khaṇḍasoti khaṇḍākhaṇḍaṁ katvā avakantatha. Agge",
  "atk-s0513a42:53_3": "cāti avakantantā pana paṭhamaṁ agge, tato majjhe chetvā sabbapacchā mūle chindatha.",
  "atk-s0513a42:53_4": "Evañhi me chijjamānassa na dukkhaṁ maraṇaṁ siyā, sukhaṁ nu khaṇḍaso bhaveyyāti yācati.",
  "atk-s0513a42:54": "Tato rājā dve gāthā abhāsi –",
  "atk-s0513a42:55": "20.",
  "atk-s0513a42:56": " ‘‘Hatthapādaṁ yathā chinde, kaṇṇanāsañca jīvato;",
  "atk-s0513a42:57": "Tato pacchā siro chinde, taṁ dukkhaṁ maraṇaṁ siyā.",
  "atk-s0513a42:58": "21.",
  "atk-s0513a42:59": " ‘‘Sukhaṁ nu khaṇḍaso chinnaṁ, bhaddasāla vanappati;",
  "atk-s0513a42:60": "Kiṁhetu kiṁ upādāya, khaṇḍaso chinnamicchasī’’ti.",
  "atk-s0513a42:61_0": "Tattha hatthapādanti hatthe ca pāde ca. Taṁ dukkhanti evaṁ paṭipāṭiyā chijjantassa",
  "atk-s0513a42:61_1": "corassa taṁ maraṇaṁ dukkhaṁ siyā. Sukhaṁ nūti samma bhaddasāla, vajjhappattā corā",
  "atk-s0513a42:61_2": "sukhena maritukāmā sīsacchedaṁ yācanti, na khaṇḍaso chedanaṁ, tvaṁ pana evaṁ yācasi,",
  "atk-s0513a42:61_3": "tena taṁ pucchāmi ‘‘sukhaṁ nu khaṇḍaso chinna’’nti. Kiṁhetūti khaṇḍaso chinnaṁ nāma",
  "atk-s0513a42:61_4": "na sukhaṁ, kāraṇena panettha bhavitabbanti taṁ pucchanto evamāha.",
  "atk-s0513a42:62": "Athassa ācikkhanto bhaddasālo dve gāthā abhāsi –",
  "atk-s0513a42:63": "22.",
  "atk-s0513a42:64": " ‘‘Yañca hetumupādāya, hetuṁ dhammūpasaṁhitaṁ;",
  "atk-s0513a42:65": "Khaṇḍaso chinnamicchāmi, mahārāja suṇohi me.",
  "atk-s0513a42:66": "23.",
  "atk-s0513a42:67": " ‘‘Ñātī me sukhasaṁvaddhā, mama passe nivātajā;",
  "atk-s0513a42:68": "Tepihaṁ upahiṁseyya, paresaṁ asukhocita’’nti.",
  "atk-s0513a42:69_0": "Tattha hetuṁ dhammūpasaṁhitanti mahārāja, yaṁ hetusabhāvayuttameva, na hetupatirūpakaṁ,",
  "atk-s0513a42:69_1": "hetuṁ upādāya ārabbha sandhāyāhaṁ khaṇḍaso chinnamicchāmi, taṁ ohitasoto suṇohīti",
  "atk-s0513a42:69_2": "attho. Ñātīmeti mama bhaddasālarukkhassa chāyāya sukhasaṁvaddhā mama passe taruṇasālarukkhesu",
  "atk-s0513a42:69_3": "nibbattā mayā katavātaparittāṇattā nivātajā mama ñātakā devasaṅghā atthi, te ahaṁ",
  "atk-s0513a42:69_4": "visālasākhaviṭapo mūle chinditvā patanto upahiṁseyyaṁ, saṁbhaggavimāne karonto vināseyyanti",
  "atk-s0513a42:69_5": "attho. Paresaṁ asukhocitanti evaṁ sante mayā tesaṁ paresaṁ ñātidevasaṅghānaṁ asukhaṁ",
  "atk-s0513a42:69_6": "dukkhaṁ ocitaṁ vaḍḍhitaṁ, na cāhaṁ tesaṁ dukkhakāmo, tasmā bhaddasālaṁ khaṇḍaso khaṇḍaso",
  "atk-s0513a42:69_7": "chindāpemīti ayametthādhippāyo.",
  "atk-s0513a42:70_0": "Taṁ sutvā rājā ‘‘dhammiko vatāyaṁ, devaputto, attano vimānavināsatopi ñātīnaṁ vimānavināsaṁ",
  "atk-s0513a42:70_1": "na icchati, ñātīnaṁ atthacariyaṁ carati, abhayamassa dassāmī’’ti tussitvā osānagāthamāha –",
  "atk-s0513a42:71": "24.",
  "atk-s0513a42:72": " ‘‘Ceteyyarūpaṁ cetesi, bhaddasāla vanappati;",
  "atk-s0513a42:73": "Hitakāmosi ñātīnaṁ, abhayaṁ samma dammi te’’ti.",
  "atk-s0513a42:74_0": "Tattha ceteyyarūpaṁ cetesīti ñātīsu muducittatāya cintento cintetabbayuttakameva",
  "atk-s0513a42:74_1": "cintesi. Chedeyyarūpaṁ chedesītipi pāṭho. Tassattho – khaṇḍaso chinnamicchanto chedetabbayuttakameva",
  "atk-s0513a42:74_2": "chedesīti. Abhayanti etasmiṁ te samma, guṇe pasīditvā abhayaṁ dadāmi, na me pāsādenattho,",
  "atk-s0513a42:74_3": "nāhaṁ taṁ chedāpessāmi, gaccha ñātisaṅghaparivuto sakkatagarukato sukhaṁ jīvāti āha.",
  "atk-s0513a42:75": "Devarājā rañño dhammaṁ desetvā agamāsi. Rājā tassovāde ṭhatvā dānādīni puññāni katvā saggapuraṁ pūresi.",
  "atk-s0513a42:76_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi tathāgato ñātatthacariyaṁ",
  "atk-s0513a42:76_1": "acariyevā’’ti vatvā jātakaṁ samodhānesi – ‘‘tadā rājā ānando ahosi, taruṇasālesu",
  "atk-s0513a42:76_2": "nibbattadevatā buddhaparisā, bhaddasāladevarājā pana ahameva ahosi’’nti.",
  "atk-s0513a42:77": "Bhaddasālajātakavaṇṇanā dutiyā.",
  "atk-s0513a42:79": " [466] 3. Samuddavāṇijajātakavaṇṇanā",
  "atk-s0513a42:80_0": "Kasantivapanti te janāti idaṁ satthā jetavane viharanto devadattassa pañca kulasatāni",
  "atk-s0513a42:80_1": "gahetvā niraye patitabhāvaṁ ārabbha kathesi. So hi aggasāvakesu parisaṁ gahetvā pakkantesu",
  "atk-s0513a42:80_2": "sokaṁ sandhāretuṁ asakkonto uṇhalohite mukhato nikkhante balavavedanāpīḷito tathāgatassa",
  "atk-s0513a42:80_3": "guṇaṁ anussaritvā ‘‘ahameva nava māse tathāgatassa anatthaṁ cintesiṁ, satthu pana",
  "atk-s0513a42:80_4": "mayi pāpacittaṁ nāma natthi, asītimahātherānampi mayi āghāto nāma natthi, mayā katakammena",
  "atk-s0513a42:80_5": "ahameva idāni anātho jāto, satthārāpimhi vissaṭṭho mahātherehipi ñātiseṭṭhena rāhulattherenapi",
  "atk-s0513a42:80_6": "sakyarājakulehipi, gantvā satthāraṁ khamāpessāmī’’ti parisāya saññaṁ datvā attānaṁ",
  "atk-s0513a42:80_7": "pañcakena gāhāpetvā rattiṁ rattiṁ gacchanto kosalaraṭṭhaṁ sampāpuṇi. Ānandatthero",
  "atk-s0513a42:80_8": "satthu ārocesi ‘‘devadatto kira, bhante, tumhākaṁ khamāpetuṁ āgacchatī’’ti. ‘‘Ānanda,",
  "atk-s0513a42:80_9": "devadatto mama dassanaṁ na labhissatī’’ti.",
  "atk-s0513a42:81_0": "Atha tasmiṁ sāvatthinagaradvāraṁ sampatte puna thero ārocesi, bhagavāpi tatheva avaca.",
  "atk-s0513a42:81_1": "Tassa jetavane pokkharaṇiyā samīpaṁ āgatassa pāpaṁ matthakaṁ pāpuṇi, sarīre ḍāho",
  "atk-s0513a42:81_2": "uppajji, nhatvā pānīyaṁ pivitukāmo hutvā ‘‘mañcakato maṁ āvuso otāretha, pānīyaṁ",
  "atk-s0513a42:81_3": "pivissāmī’’ti āha. Tassa otāretvā bhūmiyaṁ ṭhapitamattassa cittassāde aladdheyeva",
  "atk-s0513a42:81_4": "mahāpathavī vivaramadāsi. Tāvadeva taṁ avīcito aggijālā uṭṭhāya parikkhipitvā gaṇhi.",
  "atk-s0513a42:81_5": "So ‘‘pāpakammaṁ me matthakaṁ patta’’nti tathāgatassa guṇe anussaritvā –",
  "atk-s0513a42:82": "‘‘Imehi aṭṭhīhi tamaggapuggalaṁ, devātidevaṁ naradammasārathiṁ;",
  "atk-s0513a42:83": "Samantacakkhuṁ satapuññalakkhaṇaṁ, pāṇehi buddhaṁ saraṇaṁ upemī’’ti. (mi. pa. 4.1.3) –",
  "atk-s0513a42:84_0": "Imāya gāthāya saraṇe patiṭṭhahanto avīciparāyaṇo ahosi. Tassa pana pañca upaṭṭhākakulasatāni",
  "atk-s0513a42:84_1": "ahesuṁ. Tānipi tappakkhikāni hutvā dasabalaṁ akkositvā avīcimhiyeva nibbattiṁsu.",
  "atk-s0513a42:84_2": "Evaṁ so tāni pañca kulasatāni gaṇhitvā avīcimhi patiṭṭhito.",
  "atk-s0513a42:85_0": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘āvuso, devadatto pāpo",
  "atk-s0513a42:85_1": "lābhasakkāragiddhatāya sammāsambuddhe aṭṭhāne kopaṁ bandhitvā anāgatabhayamanoloketvā",
  "atk-s0513a42:85_2": "pañcahi kulasatehi saddhiṁ avīciparāyaṇo jāto’’ti. Satthā āgantvā ‘‘kāya nuttha,",
  "atk-s0513a42:85_3": "bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na bhikkhave,",
  "atk-s0513a42:85_4": "idāneva devadatto lābhasakkāragiddho hutvā anāgatabhayaṁ na olokesi, pubbepi anāgatabhayaṁ",
  "atk-s0513a42:85_5": "anoloketvā paccuppannasukhagiddhena saddhiṁ parisāya mahāvināsaṁ patto’’ti vatvā atītaṁ āhari.",
  "atk-s0513a42:86_0": "Atīte bārāṇasiyaṁ brahmadatte rajjaṁ kārente bārāṇasito avidūre kulasahassanivāso",
  "atk-s0513a42:86_1": "mahāvaḍḍhakīgāmo ahosi. Tattha vaḍḍhakī ‘‘tumhākaṁ mañcaṁ karissāma, pīṭhaṁ karissāma,",
  "atk-s0513a42:86_2": "gehaṁ karissāmā’’ti vatvā manussānaṁ hatthato bahuṁ iṇaṁ gahetvā kiñci kātuṁ na sakkhiṁsu.",
  "atk-s0513a42:86_3": "Manussā diṭṭhadiṭṭhe vaḍḍhakī codenti palibuddhanti. Te iṇāyikehi upaddutā sukhaṁ",
  "atk-s0513a42:86_4": "vasituṁ asakkontā ‘‘videsaṁ gantvā yattha katthaci vasissāmā’’ti araññaṁ pavisitvā",
  "atk-s0513a42:86_5": "rukkhe chinditvā mahatiṁ nāvaṁ bandhitvā nadiṁ otāretvā āharitvā gāmato gāvutaḍḍhayojanamatte",
  "atk-s0513a42:86_6": "ṭhāne ṭhapetvā aḍḍharattasamaye gāmaṁ āgantvā puttadāramādāya nāvaṭṭhānaṁ gantvā",
  "atk-s0513a42:86_7": "nāvaṁ āruyha anukkamena mahāsamuddaṁ pavisitvā vātavegena vicarantā samuddamajjhe",
  "atk-s0513a42:86_8": "ekaṁ dīpakaṁ pāpuṇiṁsu. Tasmiṁ pana dīpake sayaṁjātasāliucchukadaliambajambupanasatālanāḷikerādīni",
  "atk-s0513a42:86_9": "vividhaphalāni atthi, aññataro pabhinnanāvo puriso paṭhamataraṁ taṁ dīpakaṁ patvā",
  "atk-s0513a42:86_10": "sālibhattaṁ bhuñjamāno ucchuādīni khādamāno thūlasarīro naggo parūḷhakesamassu tasmiṁ dīpake paṭivasati.",
  "atk-s0513a42:87_0": "Vaḍḍhakī cintayiṁsu ‘‘sace ayaṁ dīpako rakkhasapariggahito bhavissati, sabbepi amhe",
  "atk-s0513a42:87_1": "vināsaṁ pāpuṇissāma, pariggaṇhissāma tāva na’’nti. Atha sattaṭṭha purisā sūrā balavanto",
  "atk-s0513a42:87_2": "sannaddhapañcāvudhā hutvā otaritvā dīpakaṁ pariggaṇhiṁsu. Tasmiṁ khaṇe so puriso",
  "atk-s0513a42:87_3": "bhuttapātarāso ucchurasaṁ pivitvā sukhappatto ramaṇīye padese rajatapaṭṭasadise vālukatale",
  "atk-s0513a42:87_4": "sītacchāyāya uttānako nipajjitvā ‘‘jambudīpavāsino kasantā vapantā evarūpaṁ sukhaṁ",
  "atk-s0513a42:87_5": "na labhanti, jambudīpato mayhaṁ ayameva dīpako vara’’nti gāyamāno udānaṁ udānesi.",
  "atk-s0513a42:87_6": "Atha satthā bhikkhū āmantetvā ‘‘so bhikkhave puriso imaṁ udānaṁ udānesī’’ti dassento",
  "atk-s0513a42:87_7": "paṭhamaṁ gāthamāha –",
  "atk-s0513a42:88": "25.",
  "atk-s0513a42:89": " ‘‘Kasanti vapanti te janā, manujā kammaphalūpajīvino;",
  "atk-s0513a42:90": "Nayimassa dīpakassa bhāgino, jambudīpā idameva no vara’’nti.",
  "atk-s0513a42:91": "Tattha te janāti te jambudīpavāsino janā. Kammaphalūpajīvinoti nānākammānaṁ phalūpajīvino sattā.",
  "atk-s0513a42:92_0": "Atha te dīpakaṁ pariggaṇhantā purisā tassa gītasaddaṁ sutvā ‘‘manussasaddo viya suyyati,",
  "atk-s0513a42:92_1": "jānissāma na’’nti saddānusārena gantvā taṁ purisaṁ disvā ‘‘yakkho bhavissatī’’ti",
  "atk-s0513a42:92_2": "bhītatasitā sare sannahiṁsu. Sopi te disvā attano vadhabhayena ‘‘nāhaṁ, sāmi, yakkho,",
  "atk-s0513a42:92_3": "purisomhi, jīvitaṁ me dethā’’ti yācanto ‘‘purisā nāma tumhādisā naggā na hontī’’ti",
  "atk-s0513a42:92_4": "vutte punappunaṁ yācitvā manussabhāvaṁ viññāpesi. Te taṁ purisaṁ upasaṅkamitvā sammodanīyaṁ",
  "atk-s0513a42:92_5": "kathaṁ sutvā tassa tattha āgataniyāmaṁ pucchiṁsu. Sopi sabbaṁ tesaṁ kathetvā ‘‘tumhe",
  "atk-s0513a42:92_6": "attano puññasampattiyā idhāgatā , ayaṁ uttamadīpo, na ettha sahatthena kammaṁ katvā",
  "atk-s0513a42:92_7": "jīvanti, sayaṁjātasālīnañceva ucchuādīnañcettha anto natthīti anukkaṇṭhantā vasathā’’ti",
  "atk-s0513a42:92_8": "āha. Idha pana vasantānaṁ amhākaṁ añño paripantho natthi, aññaṁ bhayaṁ ettha natthi,",
  "atk-s0513a42:92_9": "ayaṁ pana amanussapariggahito, amanussā tumhākaṁ uccārapassāvaṁ disvā kujjheyyuṁ,",
  "atk-s0513a42:92_10": "tasmā taṁ karontā vālukaṁ viyūhitvā vālukāya paṭicchādeyyātha, ettakaṁ idha bhayaṁ,",
  "atk-s0513a42:92_11": "aññaṁ natthi, niccaṁ appamattā bhaveyyāthāti. Te tattha vāsaṁ upagacchiṁsu. Tasmiṁ",
  "atk-s0513a42:92_12": "pana kulasahasse pañcannaṁ pañcannaṁ kulasatānaṁ jeṭṭhakā dve vaḍḍhakī ahesuṁ. Tesu",
  "atk-s0513a42:92_13": "eko bālo ahosi rasagiddho, eko paṇḍito rasesu anallīno.",
  "atk-s0513a42:93_0": "Aparabhāge sabbepi te tattha sukhaṁ vasantā thūlasarīrā hutvā cintayiṁsu ‘‘ciraṁ",
  "atk-s0513a42:93_1": "pītā no surā, ucchurasena merayaṁ katvā pivissāmā’’ti. Te merayaṁ kāretvā pivitvā",
  "atk-s0513a42:93_2": "madavasena gāyantā naccantā kīḷantā pamattā tattha tattha uccārapassāvaṁ katvā appaṭicchādetvā",
  "atk-s0513a42:93_3": "dīpakaṁ jegucchaṁ paṭikūlaṁ kariṁsu. Devatā ‘‘ime amhākaṁ kīḷāmaṇḍalaṁ paṭikūlaṁ",
  "atk-s0513a42:93_4": "karontī’’ti kujjhitvā ‘‘mahāsamuddaṁ uttarāpetvā dīpakadhovanaṁ karissāmā’’ti mantetvā",
  "atk-s0513a42:93_5": "‘‘ayaṁ kāḷapakkho, ajja amhākaṁ samāgamo ca bhinno, ito dāni pannarasame divase puṇṇamīuposathadivase",
  "atk-s0513a42:93_6": "candassuggamanavelāya samuddaṁ ubbattetvā sabbepime ghātessāmā’’ti divasaṁ ṭhapayiṁsu.",
  "atk-s0513a42:93_7": "Atha nesaṁ antare eko dhammiko devaputto ‘‘mā ime mama passantassa nassiṁsū’’ti anukampāya",
  "atk-s0513a42:93_8": "tesu sāyamāsaṁ bhuñjitvā gharadvāre sukhakathāya nisinnesu sabbālaṅkārapaṭimaṇḍito",
  "atk-s0513a42:93_9": "sakaladīpaṁ ekobhāsaṁ katvā uttarāya disāya ākāse ṭhatvā ‘‘ambho vaḍḍhakī, devatā",
  "atk-s0513a42:93_10": "tumhākaṁ kuddhā. Imasmiṁ ṭhāne mā vasittha, ito aḍḍhamāsaccayena hi devatā samuddaṁ",
  "atk-s0513a42:93_11": "ubbattetvā sabbeva tumhe ghātessanti, ito nikkhamitvā palāyathā’’ti vatvā dutiyaṁ gāthamāha –",
  "atk-s0513a42:94": "26.",
  "atk-s0513a42:95": " ‘‘Tipañcarattūpagatamhi cande, vego mahā hehiti sāgarassa;",
  "atk-s0513a42:96": "Uplavissaṁ dīpamimaṁ uḷāraṁ, mā vo vadhī gacchatha leṇamañña’’nti.",
  "atk-s0513a42:97": "Tattha uplavissanti imaṁ dīpakaṁ uplavanto ajjhottharanto abhibhavissati. Mā vo vadhīti so sāgaravego tumhe mā vadhi.",
  "atk-s0513a42:98_0": "Iti so tesaṁ ovādaṁ datvā attano ṭhānameva gato. Tasmiṁ gate aparo sāhasiko kakkhaḷo",
  "atk-s0513a42:98_1": "devaputto ‘‘ime imassa vacanaṁ gahetvā palāyeyyuṁ, ahaṁ nesaṁ gamanaṁ nivāretvā sabbepime",
  "atk-s0513a42:98_2": "mahāvināsaṁ pāpessāmī’’ti cintetvā dibbālaṅkārapaṭimaṇḍito sakaladīpaṁ ekobhāsaṁ",
  "atk-s0513a42:98_3": "karonto āgantvā dakkhiṇāya disāya ākāse ṭhatvā ‘‘eko devaputto idhāgato, no’’ti pucchitvā",
  "atk-s0513a42:98_4": "‘‘āgato’’ti vutte ‘‘so vo kiṁ kathesī’’ti vatvā ‘‘imaṁ nāma, sāmī’’ti vutte ‘‘so",
  "atk-s0513a42:98_5": "tumhākaṁ idha nivāsaṁ na icchati, dosena katheti, tumhe aññattha agantvā idheva vasathā’’ti",
  "atk-s0513a42:98_6": "vatvā dve gāthā abhāsi –",
  "atk-s0513a42:99": "27.",
  "atk-s0513a42:100": " ‘‘Na jātuyaṁ sāgaravārivego, uplavissaṁ dīpamimaṁ uḷāraṁ;",
  "atk-s0513a42:101": "Taṁ me nimittehi bahūhi diṭṭhaṁ, mā bhetha kiṁ socatha modathavho.",
  "atk-s0513a42:102": "28.",
  "atk-s0513a42:103": " ‘‘Pahūtabhakkhaṁ bahuannapānaṁ, pattattha āvāsamimaṁ uḷāraṁ;",
  "atk-s0513a42:104": "Na vo bhayaṁ paṭipassāmi kiñci, āputtaputtehi pamodathavho’’ti.",
  "atk-s0513a42:105_0": "Tattha na jātuyanti na jātu ayaṁ. Mā bhethāti mā bhāyittha. Modathavhoti pamoditā",
  "atk-s0513a42:105_1": "pītisomanassajātā hotha. Āputtaputtehīti yāva puttānampi puttehi pamodatha, natthi",
  "atk-s0513a42:105_2": "vo imasmiṁ ṭhāne bhayanti.",
  "atk-s0513a42:106_0": "Evaṁ so imāhi dvīhi gāthāhi te assāsetvā pakkāmi. Tassa pakkantakāle dhammikadevaputtassa",
  "atk-s0513a42:106_1": "vacanaṁ anādiyanto bālavaḍḍhakī ‘‘suṇantu me, bhonto, vacana’’nti sesavaḍḍhakī āmantetvā",
  "atk-s0513a42:106_2": "pañcamaṁ gāthamāha –",
  "atk-s0513a42:107": "29.",
  "atk-s0513a42:108": " ‘‘Yo devoyaṁ dakkhiṇāyaṁ disāyaṁ, khemanti pakkosati tassa saccaṁ;",
  "atk-s0513a42:109": "Na uttaro vedi bhayābhayassa, mā bhetha kiṁ socatha modathavho’’ti.",
  "atk-s0513a42:110": "Tattha dakkhiṇāyanti dakkhiṇāya, ayameva vā pāṭho.",
  "atk-s0513a42:111": "Taṁ sutvā rasagiddhā pañcasatā vaḍḍhakī tassa bālassa vacanaṁ ādiyiṁsu. Itaro pana paṇḍitavaḍḍhakī tassa vacanaṁ anādiyanto te vaḍḍhakī āmantetvā catasso gāthā abhāsi –",
  "atk-s0513a42:112": "30.",
  "atk-s0513a42:113": " ‘‘Yathā ime vippavadanti yakkhā, eko bhayaṁ saṁsati khemameko;",
  "atk-s0513a42:114": "Tadiṅgha mayhaṁ vacanaṁ suṇātha, khippaṁ lahuṁ mā vinassimha sabbe.",
  "atk-s0513a42:115": "31.",
  "atk-s0513a42:116": " ‘‘Sabbe samāgamma karoma nāvaṁ, doṇiṁ daḷhaṁ sabbayantūpapannaṁ;",
  "atk-s0513a42:117": "Sace ayaṁ dakkhiṇo saccamāha, moghaṁ paṭikkosati uttaroyaṁ;",
  "atk-s0513a42:118": "Sā ceva no hehiti āpadatthā, imañca dīpaṁ na pariccajema.",
  "atk-s0513a42:119": "32.",
  "atk-s0513a42:120": " ‘‘Sace ca kho uttaro saccamāha, moghaṁ paṭikkosati dakkhiṇoyaṁ;",
  "atk-s0513a42:121": "Tameva nāvaṁ abhiruyha sabbe, evaṁ mayaṁ sotthi taremu pāraṁ.",
  "atk-s0513a42:122": "33.",
  "atk-s0513a42:123": " ‘‘Na ve sugaṇhaṁ paṭhamena seṭṭhaṁ, kaniṭṭhamāpāthagataṁ gahetvā;",
  "atk-s0513a42:124": "Yo cīdha tacchaṁ paviceyya gaṇhati, sa ve naro seṭṭhamupeti ṭhāna’’nti.",
  "atk-s0513a42:125_0": "Tattha vippavadantīti aññamaññaṁ viruddhaṁ vadanti. Lahunti purimassa atthadīpanaṁ.",
  "atk-s0513a42:125_1": "Doṇinti gambhīraṁ mahānāvaṁ. Sabbayantūpapannanti sabbehi phiyārittādīhi yantehi",
  "atk-s0513a42:125_2": "upapannaṁ. Sā ceva no hehiti āpadatthāti sā ca no nāvā pacchāpi uppannāya āpadāya",
  "atk-s0513a42:125_3": "atthā bhavissati, imañca dīpaṁ na pariccajissāma. Taremūti tarissāma. Na ve sugaṇhanti",
  "atk-s0513a42:125_4": "na ve sukhena gaṇhitabbaṁ. Seṭṭhanti uttamaṁ tathaṁ saccaṁ. Kaniṭṭhanti paṭhamavacanaṁ",
  "atk-s0513a42:125_5": "upādāya pacchimavacanaṁ kaniṭṭhaṁ nāma. Idhāpi ‘‘na ve sugaṇha’’nti anuvattateva.",
  "atk-s0513a42:125_6": "Idaṁ vuttaṁ hoti – ambho vaḍḍhakī, yena kenaci paṭhamena vuttavacanaṁ ‘‘idameva seṭṭhaṁ",
  "atk-s0513a42:125_7": "tathaṁ sacca’’nti sukhaṁ na gaṇhitabbameva, yathā ca taṁ, evaṁ kaniṭṭhaṁ gacchā vuttavacanampi",
  "atk-s0513a42:125_8": "‘‘idameva tathaṁ sacca’’nti na gaṇhitabbaṁ. Yaṁ pana sotavisayaṁ āpāthagataṁ hoti,",
  "atk-s0513a42:125_9": "taṁ āpāthagataṁ gahetvā yo idha paṇḍitapuriso purimavacanañca pacchimavacanañca paviceyya",
  "atk-s0513a42:125_10": "vicinitvā tīretvā upaparikkhitvā tacchaṁ gaṇhāti, yaṁ tathaṁ saccaṁ sabhāvabhūtaṁ,",
  "atk-s0513a42:125_11": "tadeva paccakkhaṁ katvā gaṇhāti. Sa ve naro seṭṭhamupeti ṭhānanti so uttamaṁ ṭhānaṁ",
  "atk-s0513a42:125_12": "upeti adhigacchati vindati labhatīti.",
  "atk-s0513a42:126_0": "So evañca pana vatvā āha – ‘‘ambho, mayaṁ dvinnampi devatānaṁ vacanaṁ karissāma,",
  "atk-s0513a42:126_1": "nāvaṁ tāva sajjeyyāma. Sace paṭhamassa vacanaṁ saccaṁ bhavissati, taṁ nāvaṁ abhiruhitvā",
  "atk-s0513a42:126_2": "palāyissāma, atha itarassa vacanaṁ saccaṁ bhavissati, nāvaṁ ekamante ṭhapetvā idheva",
  "atk-s0513a42:126_3": "vasissāmā’’ti. Evaṁ vutte bālavaḍḍhakī ‘‘ambho, tvaṁ udakapātiyaṁ susumāraṁ passasi,",
  "atk-s0513a42:126_4": "atīva dīghaṁ passasi, paṭhamadevaputto amhesu dosavasena kathesi, pacchimo sineheneva,",
  "atk-s0513a42:126_5": "imaṁ evarūpaṁ varadīpaṁ pahāya kuhiṁ gamissāma, sace pana tvaṁ gantukāmo, tava parisaṁ",
  "atk-s0513a42:126_6": "gaṇhitvā nāvaṁ karohi, amhākaṁ nāvāya kiccaṁ natthī’’ti āha. Paṇḍito attano parisaṁ",
  "atk-s0513a42:126_7": "gahetvā nāvaṁ sajjetvā nāvāya sabbūpakaraṇāni āropetvā sapariso nāvāya aṭṭhāsi.",
  "atk-s0513a42:127_0": "Tato puṇṇamadivase candassa uggamanavelāya samuddato ūmi uttaritvā jāṇukapamāṇā hutvā",
  "atk-s0513a42:127_1": "dīpakaṁ dhovitvā gatā. Paṇḍito samuddassa uttaraṇabhāvaṁ ñatvā nāvaṁ vissajjesi.",
  "atk-s0513a42:127_2": "Bālavaḍḍhakipakkhikāni pañca kulasatāni ‘‘samuddato ūmi dīpadhovanatthāya āgatā,",
  "atk-s0513a42:127_3": "ettakameva eta’’nti kathentā nisīdiṁsu. Tato paṭipāṭiyā kaṭippamāṇā purisappamāṇā",
  "atk-s0513a42:127_4": "tālappamāṇā sattatālappamāṇā sāgaraūmi dīpakampi vuyhamānā āgañchi. Paṇḍito upāyakusalatāya",
  "atk-s0513a42:127_5": "rase alaggo sotthinā gato, bālavaḍḍhakī rasagiddhena anāgatabhayaṁ anolokento pañcahi",
  "atk-s0513a42:127_6": "kulasatehi saddhiṁ vināsaṁ patto.",
  "atk-s0513a42:128": "Ito parā sānusāsanī tamatthaṁ dīpayamānā tisso abhisambuddhagāthā honti –",
  "atk-s0513a42:129": "34.",
  "atk-s0513a42:130": " ‘‘Yathāpi te sāgaravārimajjhe, sakammunā sotthi vahiṁsu vāṇijā;",
  "atk-s0513a42:131": "Anāgatatthaṁ paṭivijjhiyāna, appampi nācceti sa bhūripañño.",
  "atk-s0513a42:132": "35.",
  "atk-s0513a42:133": " ‘‘Bālā ca mohena rasānugiddhā, anāgataṁ appaṭivijjhiyatthaṁ;",
  "atk-s0513a42:134": "Paccuppanne sīdanti atthajāte, samuddamajjhe yathā te manussā.",
  "atk-s0513a42:135": "36.",
  "atk-s0513a42:136": " ‘‘Anāgataṁ paṭikayirātha kiccaṁ, ‘mā maṁ kiccaṁ kiccakāle byadhesi’;",
  "atk-s0513a42:137": "Taṁ tādisaṁ paṭikatakiccakāriṁ, na taṁ kiccaṁ kiccakāle byadhetī’’ti.",
  "atk-s0513a42:138_0": "Tattha sakammunāti anāgatabhayaṁ disvā puretaraṁ katena attano kammena. Sotthi vahiṁsūti",
  "atk-s0513a42:138_1": "khemena gamiṁsu. Vāṇijāti samudde vicaraṇabhāvena vaḍḍhakī vuttā. Paṭivijjhiyānāti",
  "atk-s0513a42:138_2": "evaṁ, bhikkhave , paṭhamataraṁ kattabbaṁ anāgataṁ atthaṁ paṭivijjhitvā idhaloke bhūripañño",
  "atk-s0513a42:138_3": "kulaputto appamattakampi attano atthaṁ na acceti nātivattati, na hāpetīti attho.",
  "atk-s0513a42:138_4": "Appaṭivijjhiyatthanti appaṭivijjhitvā atthaṁ, paṭhamameva kattabbaṁ akatvāti attho.",
  "atk-s0513a42:138_5": "Paccuppanneti yadā taṁ anāgataṁ atthajātaṁ uppajjati, tadā tasmiṁ paccuppanne sīdanti,",
  "atk-s0513a42:138_6": "atthe jāte attano patiṭṭhaṁ na labhanti, samudde te bālavaḍḍhakī manussā viya vināsaṁ pāpuṇanti.",
  "atk-s0513a42:139_0": "Anāgatanti bhikkhave, paṇḍitapuriso anāgataṁ paṭhamataraṁ kattabbakiccaṁ samparāyikaṁ",
  "atk-s0513a42:139_1": "vā diṭṭhadhammikaṁ vā paṭikayirātha, puretarameva kareyya. Kiṁkāraṇā? Mā maṁ kiccaṁ",
  "atk-s0513a42:139_2": "kiccakāle byadhesi, pure kattabbañhi pure akayiramānaṁ pacchā paccuppannabhāvappattaṁ",
  "atk-s0513a42:139_3": "attano kiccakāle kāyacittābādhena byadheti, taṁ maṁ mā byadhesīti paṭhamameva naṁ",
  "atk-s0513a42:139_4": "paṇḍito kareyya. Taṁ tādisanti yathā paṇḍitaṁ purisaṁ. Paṭikatakiccakārinti paṭikacceva",
  "atk-s0513a42:139_5": "kattabbakiccakārinaṁ. Taṁ kiccaṁ kiccakāleti anāgataṁ kiccaṁ kayiramānaṁ pacchā paccuppannabhāvappattaṁ",
  "atk-s0513a42:139_6": "attano kiccakāle kāyacittābādhakāle tādisaṁ purimaṁ na byadheti na bādhati. Kasmā? Pureyeva katattāti.",
  "atk-s0513a42:140_0": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi devadatto paccuppannasukhe",
  "atk-s0513a42:140_1": "laggo anāgatabhayaṁ anoloketvā sapariso vināsaṁ patto’’ti vatvā jātakaṁ samodhānesi",
  "atk-s0513a42:140_2": "– ‘‘tadā bālavaḍḍhakī devadatto ahosi, dakkhiṇadisāya ṭhito adhammikadevaputto kokāliko,",
  "atk-s0513a42:140_3": "uttaradisāya ṭhito dhammikadevaputto sāriputto, paṇḍitavaḍḍhakī pana ahameva ahosi’’nti.",
  "atk-s0513a42:141": "Samuddavāṇijajātakavaṇṇanā tatiyā.",
  "atk-s0513a42:143": " [467] 4. Kāmajātakavaṇṇanā",
  "atk-s0513a42:144_0": "Kāmaṁkāmayamānassāti idaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0513a42:144_1": "Eko kira sāvatthivāsī brāhmaṇo aciravatītīre khettakaraṇatthāya araññaṁ koṭesi. Satthā",
  "atk-s0513a42:144_2": "tassa upanissayaṁ disvā sāvatthiṁ piṇḍāya pavisanto maggā okkamma tena saddhiṁ paṭisanthāraṁ",
  "atk-s0513a42:144_3": "katvā ‘‘kiṁ karosi brāhmaṇā’’ti vatvā ‘‘khettaṭṭhānaṁ koṭāpemi bho, gotamā’’ti vutte",
  "atk-s0513a42:144_4": "‘‘sādhu, brāhmaṇa, kammaṁ karohī’’ti vatvā agamāsi. Eteneva upāyena chinnarukkhe",
  "atk-s0513a42:144_5": "hāretvā khettassa sodhanakāle kasanakāle kedārabandhanakāle vapanakāleti punappunaṁ",
  "atk-s0513a42:144_6": "gantvā tena saddhiṁ paṭisanthāramakāsi. Vapanadivase pana so brāhmaṇo ‘‘ajja, bho",
  "atk-s0513a42:144_7": "gotama, mayhaṁ vappamaṅgalaṁ, ahaṁ imasmiṁ sasse nipphanne buddhappamukhassa bhikkhusaṅghassa",
  "atk-s0513a42:144_8": "mahādānaṁ dassāmī’’ti āha. Satthā tuṇhībhāvena adhivāsetvā pakkāmi. Punekadivasaṁ",
  "atk-s0513a42:144_9": "brāhmaṇo sassaṁ olokento aṭṭhāsi. Satthāpi tattha gantvā ‘‘kiṁ karosi brāhmaṇā’’ti",
  "atk-s0513a42:144_10": "pucchitvā ‘‘sassaṁ olokemi bho gotamā’’ti vutte ‘‘sādhu brāhmaṇā’’ti vatvā pakkāmi.",
  "atk-s0513a42:144_11": "Tadā brāhmaṇo cintesi ‘‘samaṇo gotamo abhiṇhaṁ āgacchati, nissaṁsayaṁ bhattena atthiko,",
  "atk-s0513a42:144_12": "dassāmahaṁ tassa bhatta’’nti. Tassevaṁ cintetvā gehaṁ gatadivase satthāpi tattha",
  "atk-s0513a42:144_13": "agamāsi. Atha brāhmaṇassa ativiya vissāso ahosi. Aparabhāge pariṇate sasse ‘‘sve",
  "atk-s0513a42:144_14": "khettaṁ lāyissāmī’’ti sanniṭṭhānaṁ katvā nipanne brāhmaṇe aciravatiyā upari sabbarattiṁ",
  "atk-s0513a42:144_15": "karakavassaṁ vassi. Mahogho āgantvā ekanāḷimattampi anavasesaṁ katvā sabbaṁ sassaṁ",
  "atk-s0513a42:144_16": "samuddaṁ pavesesi. Brāhmaṇo oghamhi patite sassavināsaṁ oloketvā sakabhāvena saṇṭhātuṁ",
  "atk-s0513a42:144_17": "nāhosi, balavasokābhibhūto hatthena uraṁ paharitvā paridevamāno rodanto nipajji.",
  "atk-s0513a42:145_0": "Satthā paccūsasamaye sokābhibhūtaṁ brāhmaṇaṁ disvā ‘‘brāhmaṇassāvassayo bhavissāmī’’ti",
  "atk-s0513a42:145_1": "punadivase sāvatthiyaṁ piṇḍāya caritvā piṇḍapātapaṭikkanto bhikkhū vihāraṁ pesetvā",
  "atk-s0513a42:145_2": "pacchāsamaṇena saddhiṁ tassa gehadvāraṁ agamāsi. Brāhmaṇo satthu āgatabhāvaṁ sutvā",
  "atk-s0513a42:145_3": "‘‘paṭisanthāratthāya me sahāyo āgato bhavissatī’’ti paṭiladdhassāso āsanaṁ paññapesi.",
  "atk-s0513a42:145_4": "Satthā pavisitvā paññattāsane nisīditvā ‘‘brāhmaṇa, kasmā tvaṁ dummanosi, kiṁ te",
  "atk-s0513a42:145_5": "aphāsuka’’nti pucchi. Bho gotama, aciravatītīre mayā rukkhacchedanato paṭṭhāya kataṁ",
  "atk-s0513a42:145_6": "kammaṁ tumhe jānātha, ahaṁ ‘‘imasmiṁ sasse nipphanne tumhākaṁ dānaṁ dassāmī’’ti vicarāmi,",
  "atk-s0513a42:145_7": "idāni me sabbaṁ taṁ sassaṁ mahogho samuddameva pavesesi, kiñci avasiṭṭhaṁ natthi,",
  "atk-s0513a42:145_8": "sakaṭasatamattaṁ dhaññaṁ vinaṭṭhaṁ, tena me mahāsoko uppannoti. ‘‘Kiṁ pana, brāhmaṇa,",
  "atk-s0513a42:145_9": "socantassa naṭṭhaṁ punāgacchatī’’ti. ‘‘No hetaṁ bho gotamā’’ti. ‘‘Evaṁ sante kasmā",
  "atk-s0513a42:145_10": "socasi, imesaṁ sattānaṁ dhanadhaññaṁ nāma uppajjanakāle uppajjati, nassanakāle nassati,",
  "atk-s0513a42:145_11": "kiñci saṅkhāragataṁ anassanadhammaṁ nāma natthi, mā cintayī’’ti. Iti naṁ satthā samassāsetvā",
  "atk-s0513a42:145_12": "tassa sappāyadhammaṁ desento kāmasuttaṁ (su. ni. 772 ādayo) kathesi. Suttapariyosāne",
  "atk-s0513a42:145_13": "socanto brāhmaṇo sotāpattiphale patiṭṭhahi. Satthā taṁ nissokaṁ katvā uṭṭhāyāsanā",
  "atk-s0513a42:145_14": "vihāraṁ agamāsi. ‘‘Satthā asukaṁ nāma brāhmaṇaṁ sokasallasamappitaṁ nissokaṁ katvā",
  "atk-s0513a42:145_15": "sotāpattiphale patiṭṭhāpesī’’ti sakalanagaraṁ aññāsi. Bhikkhū dhammasabhāyaṁ kathaṁ",
  "atk-s0513a42:145_16": "samuṭṭhāpesuṁ ‘‘āvuso, dasabalo brāhmaṇena saddhiṁ mittaṁ katvā vissāsiko hutvā upāyeneva",
  "atk-s0513a42:145_17": "tassa sokasallasamappitassa dhammaṁ desetvā taṁ nissokaṁ katvā sotāpattiphale patiṭṭhāpesī’’ti.",
  "atk-s0513a42:145_18": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā",
  "atk-s0513a42:145_19": "‘‘imāya nāmā’’ti vutte ‘‘na, bhikkhave, idāneva, pubbepāhaṁ etaṁ nissokamakāsi’’nti vatvā atītaṁ āhari.",
  "atk-s0513a42:146_0": "Atīte bārāṇasiyaṁ brahmadattassa rañño dve puttā ahesuṁ. So jeṭṭhakassa uparajjaṁ",
  "atk-s0513a42:146_1": "adāsi, kaniṭṭhassa senāpatiṭṭhānaṁ. Aparabhāge brahmadatte kālakate amaccā jeṭṭhakassa",
  "atk-s0513a42:146_2": "abhisekaṁ paṭṭhapesuṁ. So ‘‘na mayhaṁ rajjenattho, kaniṭṭhassa me dethā’’ti vatvā",
  "atk-s0513a42:146_3": "punappunaṁ yāciyamānopi paṭikkhipitvā kaniṭṭhassa abhiseke kate ‘‘na me issariyenattho’’ti",
  "atk-s0513a42:146_4": "uparajjādīnipi na icchi. ‘‘Tena hi sādūni bhojanāni bhuñjanto idheva vasāhī’’ti vuttepi",
  "atk-s0513a42:146_5": "‘‘na me imasmiṁ nagare kiccaṁ atthī’’ti bārāṇasito nikkhamitvā paccantaṁ gantvā ekaṁ",
  "atk-s0513a42:146_6": "seṭṭhikulaṁ nissāya sahatthena kammaṁ karonto vasi. Te aparabhāge tassa rājakumārabhāvaṁ",
  "atk-s0513a42:146_7": "ñatvā kammaṁ kātuṁ nādaṁsu, kumāraparihāreneva taṁ parihariṁsu. Aparabhāge rājakammikā",
  "atk-s0513a42:146_8": "khettappamāṇaggahaṇatthāya taṁ gāmaṁ agamaṁsu. Seṭṭhi rājakumāraṁ upasaṅkamitvā ‘‘sāmi,",
  "atk-s0513a42:146_9": "mayaṁ tumhe posema, kaniṭṭhabhātikassa paṇṇaṁ pesetvā amhākaṁ baliṁ hārethā’’ti āha.",
  "atk-s0513a42:146_10": "So ‘‘sādhū’’ti sampaṭicchitvā ‘‘ahaṁ asukaseṭṭhikulaṁ nāma upanissāya vasāmi, maṁ",
  "atk-s0513a42:146_11": "nissāya etesaṁ baliṁ vissajjehī’’ti paṇṇaṁ pesesi. Rājā ‘‘sādhū’’ti vatvā tathā kāresi.",
  "atk-s0513a42:147_0": "Atha naṁ sakalagāmavāsinopi janapadavāsinopi upasaṅkamitvā ‘‘mayaṁ tumhākaññeva baliṁ",
  "atk-s0513a42:147_1": "dassāma, amhākampi suṅkaṁ vissajjāpehī’’ti āhaṁsu. So tesampi atthāya paṇṇaṁ pesetvā",
  "atk-s0513a42:147_2": "vissajjāpesi. Tato paṭṭhāya te tasseva baliṁ adaṁsu. Athassa mahālābhasakkāro ahosi,",
  "atk-s0513a42:147_3": "tena saddhiññevassa taṇhāpi mahatī jātā. So aparabhāgepi sabbaṁ janapadaṁ yāci, upaḍḍharajjaṁ",
  "atk-s0513a42:147_4": "yāci, kaniṭṭhopi tassa adāsiyeva. So taṇhāya vaḍḍhamānāya upaḍḍharajjenapi asantuṭṭho",
  "atk-s0513a42:147_5": "‘‘rajjaṁ gaṇhissāmī’’ti janapadaparivuto taṁ nagaraṁ gantvā bahinagare ṭhatvā ‘‘rajjaṁ",
  "atk-s0513a42:147_6": "vā me detu yuddhaṁ vā’’ti kaniṭṭhassa paṇṇaṁ pahiṇi. Kaniṭṭho cintesi ‘‘ayaṁ bālo",
  "atk-s0513a42:147_7": "pubbe rajjampi uparajjādīnipi paṭikkhipitvā idāni ‘yuddhena gaṇhāmī’ti vadati, sace",
  "atk-s0513a42:147_8": "kho panāhaṁ imaṁ yuddhena māressāmi, garahā me bhavissati, kiṁ me rajjenā’’ti. Athassa",
  "atk-s0513a42:147_9": "‘‘alaṁ yuddhena, rajjaṁ gaṇhatū’’ti pesesi. So rajjaṁ gaṇhitvā kaniṭṭhassa uparajjaṁ",
  "atk-s0513a42:147_10": "datvā tato paṭṭhāya rajjaṁ kārento taṇhāvasiko hutvā ekena rajjena asantuṭṭho dve",
  "atk-s0513a42:147_11": "tīṇi rajjāni patthetvā taṇhāya koṭiṁ nāddasa.",
  "atk-s0513a42:148_0": "Tadā sakko devarājā ‘‘ke nu kho loke mātāpitaro upaṭṭhahanti, ke dānādīni puññāni",
  "atk-s0513a42:148_1": "karonti, ke taṇhāvasikā’’ti olokento tassa taṇhāvasikabhāvaṁ ñatvā ‘‘ayaṁ bālo bārāṇasirajjenapi",
  "atk-s0513a42:148_2": "na tussati, ahaṁ sikkhāpessāmi na’’nti māṇavakavesena rājadvāre ṭhatvā ‘‘eko upāyakusalo",
  "atk-s0513a42:148_3": "māṇavo dvāre ṭhito’’ti ārocāpetvā ‘‘pavisatū’’ti vutte pavisitvā rājānaṁ jayāpetvā",
  "atk-s0513a42:148_4": "‘‘kiṁkāraṇā āgatosī’’ti vutte ‘‘mahārāja tumhākaṁ kiñci vattabbaṁ atthi, raho paccāsīsāmī’’ti",
  "atk-s0513a42:148_5": "āha. Sakkānubhāvena tāvadeva manussā paṭikkamiṁsu. Atha naṁ māṇavo ‘‘ahaṁ, mahārāja,",
  "atk-s0513a42:148_6": "phītāni ākiṇṇamanussāni sampannabalavāhanāni tīṇi nagarāni passāmi, ahaṁ te attano",
  "atk-s0513a42:148_7": "ānubhāvena tesu rajjaṁ gahetvā dassāmi, papañcaṁ akatvā sīghaṁ gantuṁ vaṭṭatī’’ti",
  "atk-s0513a42:148_8": "āha. So taṇhāvasiko rājā ‘‘sādhū’’ti sampaṭicchitvā sakkānubhāvena ‘‘ko vā tvaṁ,",
  "atk-s0513a42:148_9": "kuto vā āgato, kiṁ vā te laddhuṁ vaṭṭatī’’ti na pucchi. Sopi ettakaṁ vatvā tāvatiṁsabhavanameva agamāsi.",
  "atk-s0513a42:149_0": "Rājā amacce pakkosāpetvā ‘‘eko māṇavo ‘amhākaṁ tīṇi rajjāni gahetvā dassāmī’ti āha,",
  "atk-s0513a42:149_1": "taṁ pakkosatha, nagare bheriṁ carāpetvā balakāyaṁ sannipātāpetha, papañcaṁ akatvā",
  "atk-s0513a42:149_2": "tīṇi rajjāni gaṇhissāmī’’ti vatvā ‘‘kiṁ pana te, mahārāja, tassa māṇavassa sakkāro",
  "atk-s0513a42:149_3": "vā kato, nivāsaṭṭhānaṁ vā pucchita’’nti vutte ‘‘neva sakkāraṁ akāsiṁ, na nivāsaṭṭhānaṁ",
  "atk-s0513a42:149_4": "pucchiṁ, gacchatha naṁ upadhārethā’’ti āha. Upadhārentā naṁ adisvā ‘‘mahārāja, sakalanagare",
  "atk-s0513a42:149_5": "māṇavaṁ na passāmā’’ti ārocesuṁ. Taṁ sutvā rājā domanassajāto ‘‘tīsu nagaresu rajjaṁ",
  "atk-s0513a42:149_6": "naṭṭhaṁ, mahantenamhi yasena parihīno, ‘neva me paribbayaṁ adāsi, na ca pucchi nivāsaṭṭhāna’nti",
  "atk-s0513a42:149_7": "mayhaṁ kujjhitvā māṇavo anāgato bhavissatī’’ti punappunaṁ cintesi. Athassa taṇhāvasikassa",
  "atk-s0513a42:149_8": "sarīre ḍāho uppajji, sarīre pariḍayhante udaraṁ khobhetvā lohitapakkhandikā udapādi.",
  "atk-s0513a42:149_9": "Ekaṁ bhājanaṁ pavisati, ekaṁ nikkhamati, vejjā tikicchituṁ na sakkonti, rājā kilamati.",
  "atk-s0513a42:149_10": "Athassa byādhitabhāvo sakalanagare pākaṭo ahosi.",
  "atk-s0513a42:150_0": "Tadā bodhisatto takkasilato sabbasippāni uggaṇhitvā bārāṇasinagare mātāpitūnaṁ santikaṁ",
  "atk-s0513a42:150_1": "āgato taṁ rañño pavattiṁ sutvā ‘‘ahaṁ tikicchissāmī’’ti rājadvāraṁ gantvā ‘‘eko kira",
  "atk-s0513a42:150_2": "taruṇamāṇavo tumhe tikicchituṁ āgato’’ti ārocāpesi. Rājā ‘‘mahantamahantā disāpāmokkhavejjāpi",
  "atk-s0513a42:150_3": "maṁ tikicchituṁ na sakkonti, kiṁ taruṇamāṇavo sakkhissati, paribbayaṁ datvā vissajjetha",
  "atk-s0513a42:150_4": "na’’nti āha. Taṁ sutvā māṇavo ‘‘mayhaṁ vejjakammena vetanaṁ natthi, ahaṁ tikicchāmi,",
  "atk-s0513a42:150_5": "kevalaṁ bhesajjamūlamattaṁ detū’’ti āha. Taṁ sutvā rājā ‘‘sādhū’’ti pakkosāpesi.",
  "atk-s0513a42:150_6": "Māṇavo rājānaṁ vanditvā ‘‘mā bhāyi, mahārāja, ahaṁ te tikicchāmi, apica kho pana",
  "atk-s0513a42:150_7": "me rogassa samuṭṭhānaṁ ācikkhāhī’’ti āha. Rājā harāyamāno ‘‘kiṁ te samuṭṭhānena,",
  "atk-s0513a42:150_8": "bhesajjaṁ eva karohī’’ti āha. Mahārāja, vejjā nāma ‘‘ayaṁ byādhi imaṁ nissāya samuṭṭhito’’ti",
  "atk-s0513a42:150_9": "ñatvā anucchavikaṁ bhesajjaṁ karontīti. Rājā ‘‘sādhu tātā’’ti samuṭṭhānaṁ kathento",
  "atk-s0513a42:150_10": "‘‘ekena māṇavena āgantvā tīsu nagaresu rajjaṁ gahetvā dassāmī’’tiādiṁ katvā sabbaṁ",
  "atk-s0513a42:150_11": "kathetvā ‘‘iti me tāta, taṇhaṁ nissāya byādhi uppanno, sace tikicchituṁ sakkosi,",
  "atk-s0513a42:150_12": "tikicchāhī’’ti āha. Kiṁ pana mahārāja, socanāya tāni nagarāni sakkā laddhunti? ‘‘Na",
  "atk-s0513a42:150_13": "sakkā tātā’’ti. ‘‘Evaṁ sante kasmā socasi, mahārāja, sabbameva hi saviññāṇakāviññāṇakavatthuṁ",
  "atk-s0513a42:150_14": "attano kāyaṁ ādiṁ katvā pahāya gamanīyaṁ , catūsu nagaresu rajjaṁ gahetvāpi tvaṁ",
  "atk-s0513a42:150_15": "ekappahāreneva na catasso bhattapātiyo bhuñjissasi, na catūsu sayanesu sayissasi,",
  "atk-s0513a42:150_16": "na cattāri vatthayugāni acchādessasi, taṇhāvasikena nāma bhavituṁ na vaṭṭati, ayañhi",
  "atk-s0513a42:150_17": "taṇhā nāma vaḍḍhamānā catūhi apāyehi muccituṁ na detīti.",
  "atk-s0513a42:151": "Iti naṁ mahāsatto ovaditvā athassa dhammaṁ desento imā gāthā abhāsi –",
  "atk-s0513a42:152": "37.",
  "atk-s0513a42:153": " ‘‘Kāmaṁ kāmayamānassa, tassa ce taṁ samijjhati;",
  "atk-s0513a42:154": "Addhā pītimano hoti, laddhā macco yadicchati.",
  "atk-s0513a42:155": "38.",
  "atk-s0513a42:156": " ‘‘Kāmaṁ kāmayamānassa, tassa ce taṁ samijjhati;",
  "atk-s0513a42:157": "Tato naṁ aparaṁ kāme, ghamme taṇhaṁva vindati.",
  "atk-s0513a42:158": "39.",
  "atk-s0513a42:159": " ‘‘Gavaṁva siṅgino siṅgaṁ, vaḍḍhamānassa vaḍḍhati;",
  "atk-s0513a42:160": "Evaṁ mandassa posassa, bālassa avijānato;",
  "atk-s0513a42:161": "Bhiyyo taṇhā pipāsā ca, vaḍḍhamānassa vaḍḍhati.",
  "atk-s0513a42:162": "40.",
  "atk-s0513a42:163": " ‘‘Pathabyā sāliyavakaṁ, gavāssaṁ dāsaporisaṁ;",
  "atk-s0513a42:164": "Datvā ca nālamekassa, iti vidvā samaṁ care.",
  "atk-s0513a42:165": "41.",
  "atk-s0513a42:166": " ‘‘Rājā pasayha pathaviṁ vijitvā, sasāgarantaṁ mahimāvasanto;",
  "atk-s0513a42:167": "Oraṁ samuddassa atittarūpo, pāraṁ samuddassapi patthayetha.",
  "atk-s0513a42:168": "42.",
  "atk-s0513a42:169": " ‘‘Yāva anussaraṁ kāme, manasā titti nājjhagā;",
  "atk-s0513a42:170": "Tato nivattā paṭikkamma disvā, te ve sutittā ye paññāya tittā.",
  "atk-s0513a42:171": "43.",
  "atk-s0513a42:172": " ‘‘Paññāya tittinaṁ seṭṭhaṁ, na so kāmehi tappati;",
  "atk-s0513a42:173": "Paññāya tittaṁ purisaṁ, taṇhā na kurute vasaṁ.",
  "atk-s0513a42:174": "44.",
  "atk-s0513a42:175": " ‘‘Apacinetheva kāmānaṁ, appicchassa alolupo;",
  "atk-s0513a42:176": "Samuddamatto puriso, na so kāmehi tappati.",
  "atk-s0513a42:177": "45.",
  "atk-s0513a42:178": " ‘‘Rathakārova cammassa, parikantaṁ upāhanaṁ;",
  "atk-s0513a42:179": "Yaṁ yaṁ cajati kāmānaṁ, taṁ taṁ sampajjate sukhaṁ;",
  "atk-s0513a42:180": "Sabbañce sukhamiccheyya, sabbe kāme pariccaje’’ti.",
  "atk-s0513a42:181_0": "Tattha kāmanti vatthukāmampi kilesakāmampi. Kāmayamānassāti patthayamānassa. Tassa",
  "atk-s0513a42:181_1": "ce taṁ samijjhatīti tassa puggalassa taṁ kāmitavatthu samijjhati ce, nipphajjati",
  "atk-s0513a42:181_2": "ceti attho. Tato naṁ aparaṁ kāmeti ettha nanti nipātamattaṁ. Aparanti parabhāgadīpanaṁ.",
  "atk-s0513a42:181_3": "Kāmeti upayogabahuvacanaṁ. Idaṁ vuttaṁ hoti – sace kāmaṁ kāmayamānassa taṁ kāmitavatthu",
  "atk-s0513a42:181_4": "samijjhati, tasmiṁ samiddhe tato paraṁ so puggalo kāmayamāno yathā nāma ghamme gimhakāle",
  "atk-s0513a42:181_5": "vātātapena kilanto taṇhaṁ vindati, pānīyapipāsaṁ paṭilabhati, evaṁ bhiyyo kāmataṇhāsaṅkhāte",
  "atk-s0513a42:181_6": "kāme vindati paṭilabhati, rūpataṇhādikā taṇhā cassa vaḍḍhatiyevāti. Gavaṁvāti gorūpassa",
  "atk-s0513a42:181_7": "viya. Siṅginoti matthakaṁ padāletvā uṭṭhitasiṅgassa. Mandassāti mandapaññassa. Bālassāti",
  "atk-s0513a42:181_8": "bāladhamme yuttassa. Idaṁ vuttaṁ hoti – yathā vacchakassa vaḍḍhantassa sarīreneva",
  "atk-s0513a42:181_9": "saddhiṁ siṅgaṁ vaḍḍhati, evaṁ andhabālassapi appattakāmataṇhā ca pattakāmapipāsā",
  "atk-s0513a42:181_10": "ca aparāparaṁ vaḍḍhatīti.",
  "atk-s0513a42:182_0": "Sāliyavakanti sālikhettayavakhettaṁ. Etena sāliyavādikaṁ sabbaṁ dhaññaṁ dasseti,",
  "atk-s0513a42:182_1": "dutiyapadena sabbaṁ dvipadacatuppadaṁ dasseti. Paṭhamapadena vā sabbaṁ aviññāṇakaṁ,",
  "atk-s0513a42:182_2": "itarena saviññāṇakaṁ. Datvā cāti datvāpi. Idaṁ vuttaṁ hoti – tiṭṭhantu tīṇi rajjāni,",
  "atk-s0513a42:182_3": "sace so māṇavo aññaṁ vā sakalampi pathaviṁ saviññāṇakāviññāṇakaratanapūraṁ kassaci",
  "atk-s0513a42:182_4": "datvā gaccheyya, idampi ettakaṁ vatthu ekasseva apariyantaṁ, evaṁ duppūrā esā taṇhā",
  "atk-s0513a42:182_5": "nāma. Iti vidvā samaṁ careti evaṁ jānanto puriso taṇhāvasiko ahutvā kāyasamācārādīni pūrento careyya.",
  "atk-s0513a42:183_0": "Oranti orimakoṭṭhāsaṁ patvā tena atittarūpo puna samuddapārampi patthayetha. Evaṁ",
  "atk-s0513a42:183_1": "taṇhāvasikasattā nāma duppūrāti dasseti. Yāvāti aniyāmitaparicchedo. Anussaranti",
  "atk-s0513a42:183_2": "anussaranto. Nājjhagāti na vindati. Idaṁ vuttaṁ hoti – mahārāja, puriso apariyantepi",
  "atk-s0513a42:183_3": "kāme manasā anussaranto tittiṁ na vindati, pattukāmova hoti, evaṁ kāmesu sattānaṁ",
  "atk-s0513a42:183_4": "taṇhā vaḍḍhateva. Tato nivattāti tato pana vatthukāmakilesakāmato cittena nivattitvā",
  "atk-s0513a42:183_5": "kāyena paṭikkamma ñāṇena ādīnavaṁ disvā ye paññāya tittā paripuṇṇā, te tittā nāma.",
  "atk-s0513a42:184_0": "Paññāya tittinaṁ seṭṭhanti paññāya tittīnaṁ ayaṁ paripuṇṇaseṭṭho, ayameva vā pāṭho.",
  "atk-s0513a42:184_1": "Na so kāmehi tappatīti ‘‘na hī’’tipi pāṭho. Yasmā paññāya titto puriso kāmehi na",
  "atk-s0513a42:184_2": "pariḍayhatīti attho. Na kurute vasanti tādisañhi purisaṁ taṇhā vase vattetuṁ na sakkoti,",
  "atk-s0513a42:184_3": "sveva pana taṇhāya ādīnavaṁ disvā sarabhaṅgamāṇavo viya ca aḍḍhamāsakarājā viya ca",
  "atk-s0513a42:184_4": "taṇhāvase na pavattatīti attho. Apacinethevāti viddhaṁsetheva. Samuddamattoti mahatiyā",
  "atk-s0513a42:184_5": "paññāya samannāgatattā samuddappamāṇo. So mahantena aggināpi samuddo viya kilesakāmehi",
  "atk-s0513a42:184_6": "na tappati na ḍayhati.",
  "atk-s0513a42:185_0": "Rathakāroti cammakāro. Parikantanti parikantanto. Idaṁ vuttaṁ hoti – yathā cammakāro",
  "atk-s0513a42:185_1": "upāhanaṁ parikantanto yaṁ yaṁ cammassa agayhūpagaṭṭhānaṁ hoti, taṁ taṁ cajitvā upāhanaṁ",
  "atk-s0513a42:185_2": "katvā upāhanamūlaṁ labhitvā sukhito hoti, evameva paṇḍito cammakārasatthasadisāya",
  "atk-s0513a42:185_3": "paññāya kantanto yaṁ yaṁ odhiṁ kāmānaṁ cajati, tena tenassa kāmodhinā rahitaṁ taṁ",
  "atk-s0513a42:185_4": "taṁ kāyakammaṁ vacīkammaṁ manokammañca sukhaṁ sampajjati vigatadarathaṁ, sace pana",
  "atk-s0513a42:185_5": "sabbampi kāyakammādisukhaṁ vigatapariḷāhameva iccheyya, kasiṇaṁ bhāvetvā jhānaṁ nibbattetvā",
  "atk-s0513a42:185_6": "sabbe kāme pariccajeti.",
  "atk-s0513a42:186_0": "Bodhisattassa pana imaṁ gāthaṁ kathentassa rañño setacchattaṁ ārammaṇaṁ katvā odātakasiṇajjhānaṁ",
  "atk-s0513a42:186_1": "udapādi, rājāpi arogo ahosi. So tuṭṭho sayanā vuṭṭhahitvā ‘‘ettakā vejjā maṁ tikicchituṁ",
  "atk-s0513a42:186_2": "nāsakkhiṁsu, paṇḍitamāṇavo pana attano ñāṇosadhena maṁ nirogaṁ akāsī’’ti tena saddhiṁ",
  "atk-s0513a42:186_3": "sallapanto dasamaṁ gāthamāha –",
  "atk-s0513a42:187": "46.",
  "atk-s0513a42:188": " ‘‘Aṭṭha te bhāsitā gāthā, sabbā honti sahassiyā;",
  "atk-s0513a42:189": "Paṭigaṇha mahābrahme, sādhetaṁ tava bhāsita’’nti.",
  "atk-s0513a42:190": "Tattha aṭṭhāti dutiyagāthaṁ ādiṁ katvā kāmādīnavasaṁyuttā aṭṭha. Sahassiyāti sahassārahā. Paṭigaṇhāti aṭṭha sahassāni gaṇha. Sādhetaṁ tava bhāsitanti sādhu etaṁ tava vacanaṁ.",
  "atk-s0513a42:191": "Taṁ sutvā mahāsatto ekādasamaṁ gāthamāha –",
  "atk-s0513a42:192": "47.",
  "atk-s0513a42:193": " ‘‘Na me attho sahassehi, satehi nahutehi vā;",
  "atk-s0513a42:194": "Pacchimaṁ bhāsato gāthaṁ, kāme me na rato mano’’ti.",
  "atk-s0513a42:195_0": "Tattha pacchimanti ‘‘rathakārova cammassā’’ti gāthaṁ. Kāme me na rato manoti imaṁ",
  "atk-s0513a42:195_1": "gāthaṁ bhāsamānasseva mama vatthukāmepi kilesakāmepi mano nābhiramāmi. Ahañhi imaṁ",
  "atk-s0513a42:195_2": "gāthaṁ bhāsamāno attanova dhammadesanāya jhānaṁ nibbattesiṁ, mahārājāti.",
  "atk-s0513a42:196": "Rājā bhiyyosomattāya tussitvā mahāsattaṁ vaṇṇento osānagāthamāha –",
  "atk-s0513a42:197": "48.",
  "atk-s0513a42:198": " ‘‘Bhadrako vatāyaṁ māṇavako, sabbalokavidū muni;",
  "atk-s0513a42:199": "Yo imaṁ taṇhaṁ dukkhajananiṁ, parijānāti paṇḍito’’ti.",
  "atk-s0513a42:200": "Tattha dukkhajananinti sakalavaṭṭadukkhajananiṁ. Parijānātīti parijāni paricchindi, luñcitvā nīharīti bodhisattaṁ vaṇṇento evamāha.",
  "atk-s0513a42:201_0": "Bodhisattopi ‘‘mahārāja, appamatto hutvā dhammaṁ carā’’ti rājānaṁ ovaditvā ākāsena",
  "atk-s0513a42:201_1": "himavantaṁ gantvā isipabbajjaṁ pabbajitvā yāvatāyukaṁ ṭhatvā brahmavihāre bhāvetvā",
  "atk-s0513a42:201_2": "aparihīnajjhāno hutvā brahmalokūpago ahosi.",
  "atk-s0513a42:202_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepāhaṁ etaṁ brāhmaṇaṁ nissokamakāsi’’nti",
  "atk-s0513a42:202_1": "vatvā jātakaṁ samodhānesi – ‘‘tadā rājā esa brāhmaṇo ahosi, paṇḍitamāṇavo pana ahameva ahosi’’nti.",
  "atk-s0513a42:203": "Kāmajātakavaṇṇanā catutthā.",
  "atk-s0513a42:205": " [468] 5. Janasandhajātakavaṇṇanā",
  "atk-s0513a42:206_0": "Dasakhalūti idaṁ satthā jetavane viharanto kosalarañño ovādatthāya kathesi. Ekasmiñhi",
  "atk-s0513a42:206_1": "kāle rājā issariyamadamatto kilesasukhanissito vinicchayampi na paṭṭhapesi, buddhupaṭṭhānampi",
  "atk-s0513a42:206_2": "pamajji. So ekadivase dasabalaṁ anussaritvā ‘‘satthāraṁ vandissāmī’’ti bhuttapātarāso",
  "atk-s0513a42:206_3": "rathavaramāruyha vihāraṁ gantvā satthāraṁ vanditvā nisīdi. Atha naṁ satthā ‘‘kiṁ",
  "atk-s0513a42:206_4": "mahārāja ciraṁ na paññāyasī’’ti vatvā ‘‘bahukiccatāya no bhante buddhupaṭṭhānassa",
  "atk-s0513a42:206_5": "okāso na jāto’’ti vutte ‘‘mahārāja, mādise nāma ovādadāyake sabbaññubuddhe dhuravihāre",
  "atk-s0513a42:206_6": "viharante ayuttaṁ tava pamajjituṁ, raññā nāma rājakiccesu appamattena bhavitabbaṁ,",
  "atk-s0513a42:206_7": "raṭṭhavāsīnaṁ mātāpitusamena agatigamanaṁ pahāya dasa rājadhamme akopentena rajjaṁ",
  "atk-s0513a42:206_8": "kāretuṁ vaṭṭati, rañño hi dhammikabhāve sati parisāpissa dhammikā honti, anacchariyaṁ",
  "atk-s0513a42:206_9": "kho panetaṁ, yaṁ mayi anusāsante tvaṁ dhammena rajjaṁ kāreyyāsi, porāṇakapaṇḍitā",
  "atk-s0513a42:206_10": "anusāsakaācariye avijjamānepi attano matiyāva tividhasucaritadhamme patiṭṭhāya mahājanassa",
  "atk-s0513a42:206_11": "dhammaṁ desetvā saggapathaṁ pūrayamānā agamaṁsū’’ti vatvā tena yācito atītaṁ āhari.",
  "atk-s0513a42:207_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi",
  "atk-s0513a42:207_1": "nibbatti, ‘‘janasandhakumāro’’tissa nāmaṁ kariṁsu. Athassa vayappattassa takkasilato",
  "atk-s0513a42:207_2": "sabbasippāni uggaṇhitvā āgatakāle rājā sabbāni bandhanāgārāni sodhāpetvā uparajjaṁ",
  "atk-s0513a42:207_3": "adāsi. So aparabhāge pitu accayena rajje patiṭṭhāya catūsu nagaradvāresu nagaramajjhe",
  "atk-s0513a42:207_4": "rājadvāre cāti cha dānasālāyo kārāpetvā divase divase cha satasahassāni pariccajitvā",
  "atk-s0513a42:207_5": "sakalajambudīpaṁ saṅkhobhetvā mahādānaṁ pavattento bandhanāgārāni niccaṁ vivaṭāni",
  "atk-s0513a42:207_6": "kārāpetvā dhammabhaṇḍikaṁ sodhāpetvā catūhi saṅgahavatthūhi lokaṁ saṅgaṇhanto pañca",
  "atk-s0513a42:207_7": "sīlāni rakkhanto uposathavāsaṁ vasanto dhammena rajjaṁ kāresi. Antarantarā ca raṭṭhavāsino",
  "atk-s0513a42:207_8": "sannipātāpetvā ‘‘dānaṁ detha, sīlaṁ samādiyatha, bhāvanaṁ bhāvetha, dhammena kammante",
  "atk-s0513a42:207_9": "ca vohāre ca payojetha, daharakāleyeva sippāni uggaṇhatha, dhanaṁ uppādetha, gāmakūṭakammaṁ",
  "atk-s0513a42:207_10": "vā pisuṇavācākammaṁ vā mā karittha, caṇḍā pharusā mā ahuvattha, mātupaṭṭhānaṁ pitupaṭṭhānaṁ",
  "atk-s0513a42:207_11": "pūretha, kule jeṭṭhāpacāyino bhavathā’’ti dhammaṁ desetvā mahājane sucaritadhamme",
  "atk-s0513a42:207_12": "patiṭṭhāpesi. So ekadivasaṁ pannarasīuposathe samādinnuposatho ‘‘mahājanassa bhiyyo",
  "atk-s0513a42:207_13": "hitasukhatthāya appamādavihāratthāya dhammaṁ desessāmī’’ti cintetvā nagare bheriṁ",
  "atk-s0513a42:207_14": "carāpetvā attano orodhe ādiṁ katvā sabbanagarajanaṁ sannipātāpetvā rājaṅgaṇe alaṅkaritvā",
  "atk-s0513a42:207_15": "alaṅkataratanamaṇḍapamajjhe supaññattavarapallaṅke nisīditvā ‘‘ambho, nagaravāsino",
  "atk-s0513a42:207_16": "tumhākaṁ tapanīye ca atapanīye ca dhamme desessāmi, appamattā hutvā ohitasotā sakkaccaṁ",
  "atk-s0513a42:207_17": "suṇāthā’’ti vatvā dhammaṁ desesi.",
  "atk-s0513a42:208": "Satthā saccaparibhāvitaṁ mukharatanaṁ vivaritvā taṁ dhammadesanaṁ madhurena sarena kosalarañño āvi karonto –",
  "atk-s0513a42:209": "49.",
  "atk-s0513a42:210": " ‘‘Dasa khalu imāni ṭhānāni, yāni pubbe akaritvā;",
  "atk-s0513a42:211": "Sa pacchā manutappati, iccevāha janasandho.",
  "atk-s0513a42:212": "50.",
  "atk-s0513a42:213": " ‘‘Aladdhā vittaṁ tappati, pubbe asamudānitaṁ;",
  "atk-s0513a42:214": "Na pubbe dhanamesissaṁ, iti pacchānutappati.",
  "atk-s0513a42:215": "51.",
  "atk-s0513a42:216": " ‘‘Sakyarūpaṁ pure santaṁ, mayā sippaṁ na sikkhitaṁ;",
  "atk-s0513a42:217": "Kicchā vutti asippassa, iti pacchānutappati.",
  "atk-s0513a42:218": "52.",
  "atk-s0513a42:219": " ‘‘Kūṭavedī pure āsiṁ, pisuṇo piṭṭhimaṁsiko;",
  "atk-s0513a42:220": "Caṇḍo ca pharuso cāpi, iti pacchānutappati.",
  "atk-s0513a42:221": "53.",
  "atk-s0513a42:222": " ‘‘Pāṇātipātī pure āsiṁ, luddo cāpi anāriyo;",
  "atk-s0513a42:223": "Bhūtānaṁ nāpacāyissaṁ, iti pacchānutappati.",
  "atk-s0513a42:224": "54.",
  "atk-s0513a42:225": " ‘‘Bahūsu vata santīsu, anāpādāsu itthisu;",
  "atk-s0513a42:226": "Paradāraṁ asevissaṁ, iti pacchānutappati.",
  "atk-s0513a42:227": "55.",
  "atk-s0513a42:228": " ‘‘Bahumhi vata santamhi, annapāne upaṭṭhite;",
  "atk-s0513a42:229": "Na pubbe adadaṁ dānaṁ, iti pacchānutappati.",
  "atk-s0513a42:230": "56.",
  "atk-s0513a42:231": " ‘‘Mātaraṁ pitaraṁ cāpi, jiṇṇakaṁ gatayobbanaṁ;",
  "atk-s0513a42:232": "Pahu santo na posissaṁ, iti pacchānutappati.",
  "atk-s0513a42:233": "57.",
  "atk-s0513a42:234": " ‘‘Ācariyamanusatthāraṁ , sabbakāmarasāharaṁ;",
  "atk-s0513a42:235": "Pitaraṁ atimaññissaṁ, iti pacchānutappati.",
  "atk-s0513a42:236": "58.",
  "atk-s0513a42:237": " ‘‘Samaṇe brāhmaṇe cāpi, sīlavante bahussute;",
  "atk-s0513a42:238": "Na pubbe payirupāsissaṁ, iti pacchānutappati.",
  "atk-s0513a42:239": "59.",
  "atk-s0513a42:240": " ‘‘Sādhu hoti tapo ciṇṇo, santo ca payirupāsito;",
  "atk-s0513a42:241": "Na ca pubbe tapo ciṇṇo, iti pacchānutappati.",
  "atk-s0513a42:242": "60.",
  "atk-s0513a42:243": " ‘‘Yo ca etāni ṭhānāni, yoniso paṭipajjati;",
  "atk-s0513a42:244": "Karaṁ purisakiccāni, sa pacchā nānutappatī’’ti. – imā gāthā āha;",
  "atk-s0513a42:245_0": "Tattha ṭhānānīti kāraṇāni. Pubbeti paṭhamameva akaritvā. Sa pacchā manutappatīti",
  "atk-s0513a42:245_1": "so paṭhamaṁ kattabbānaṁ akārako puggalo pacchā idhalokepi paralokepi tappati kilamati.",
  "atk-s0513a42:245_2": "‘‘Pacchā vā anutappatī’’tipi pāṭho. Iccevāhāti iti evaṁ āhāti padacchedo, iti evaṁ",
  "atk-s0513a42:245_3": "rājā janasandho avoca. Iccassuhātipi pāṭho. Tattha assu-kāro nipātamattaṁ iti assu",
  "atk-s0513a42:245_4": "āhāti padacchedo. Idāni tāni dasa tapanīyakāraṇāni pakāsetuṁ bodhisattassa dhammakathā",
  "atk-s0513a42:245_5": "hoti. Tattha pubbeti paṭhamameva taruṇakāle parakkamaṁ katvā asamudānitaṁ asambhataṁ",
  "atk-s0513a42:245_6": "dhanaṁ mahallakakāle alabhitvā tappati socati, pare ca sukhite disvā sayaṁ dukkhaṁ",
  "atk-s0513a42:245_7": "jīvanto ‘‘pubbe dhanaṁ na pariyesissa’’nti evaṁ pacchā anutappati, tasmā mahallakakāle",
  "atk-s0513a42:245_8": "sukhaṁ jīvitukāmā daharakāleyeva dhammikāni kasikammādīni katvā dhanaṁ pariyesathāti dasseti.",
  "atk-s0513a42:246_0": "Pure santanti pure daharakāle ācariye payirupāsitvā mayā kātuṁ sakyarūpaṁ samānaṁ",
  "atk-s0513a42:246_1": "hatthisippādikaṁ kiñci sippaṁ na sikkhitaṁ. Kicchāti mahallakakāle asippassa dukkhā",
  "atk-s0513a42:246_2": "jīvitavutti, neva sakkā tadā sippaṁ sikkhituṁ, tasmā mahallakakāle sukhaṁ jīvitukāmā",
  "atk-s0513a42:246_3": "taruṇakāleyeva sippaṁ sikkhathāti dasseti. Kuṭavedīti kūṭajānanako gāmakūṭako vā",
  "atk-s0513a42:246_4": "lokassa anatthakārako vā tulākūṭādikārako vā kūṭaṭṭakārako vāti attho. Āsinti evarūpo",
  "atk-s0513a42:246_5": "ahaṁ pubbe ahosiṁ. Pisuṇoti pesuññakāraṇo. Piṭṭhimaṁsikoti lañjaṁ gahetvā asāmike",
  "atk-s0513a42:246_6": "sāmike karonto paresaṁ piṭṭhimaṁsakhādako. Iti pacchāti evaṁ maraṇamañce nipanno",
  "atk-s0513a42:246_7": "anutappati , tasmā sace niraye na vasitukāmāttha, mā evarūpaṁ pāpakammaṁ karitthāti ovadati.",
  "atk-s0513a42:247_0": "Luddoti dāruṇo. Anāriyoti na ariyo nīcasamācāro. Nāpacāyissanti khantimettānuddayavasena",
  "atk-s0513a42:247_1": "nīcavuttiko nāhosiṁ. Sesaṁ purimanayeneva yojetabbaṁ. Anāpādāsūti āpādānaṁ āpādo,",
  "atk-s0513a42:247_2": "pariggahoti attho. Natthi āpādo yāsaṁ tā anāpādā, aññehi akatapariggahāsūti attho.",
  "atk-s0513a42:247_3": "Upaṭṭhiteti paccupaṭṭhite. Na pubbeti ito pubbe dānaṁ na adadaṁ. Pahu santoti dhanabalenāpi",
  "atk-s0513a42:247_4": "kāyabalenāpi posituṁ samattho paṭibalo samāno. Ācariyanti ācāre sikkhāpanato idha",
  "atk-s0513a42:247_5": "pitā ‘‘ācariyo’’ti adhippeto. Anusatthāranti anusāsakaṁ. Sabbakāmarasāharanti sabbe",
  "atk-s0513a42:247_6": "vatthukāmarase āharitvā positāraṁ. Atimaññissanti tassa ovādaṁ agaṇhanto atikkamitvā maññissaṁ.",
  "atk-s0513a42:248_0": "Na pubbeti ito pubbe dhammikasamaṇabrāhmaṇepi gilānāgilānepi cīvarādīni datvā appaṭijagganena",
  "atk-s0513a42:248_1": "na payirupāsissaṁ. Tapoti sucaritatapo. Santoti tīhi dvārehi upasanto sīlavā. Idaṁ",
  "atk-s0513a42:248_2": "vuttaṁ hoti – tividhasucaritasaṅkhāto tapo ciṇṇo evarūpo ca upasanto payirupāsito",
  "atk-s0513a42:248_3": "nāma sādhu sundaro. Na pubbeti mayā daharakāle evarūpo tapo na ciṇṇo, iti pacchā",
  "atk-s0513a42:248_4": "jarājiṇṇo maraṇabhayatajjito anutappati socati. Sace tumhe evaṁ na socitukāmā, tapokammaṁ",
  "atk-s0513a42:248_5": "karothāti vadati. Yo ca etānīti yo pana etāni dasa kāraṇāni paṭhamameva upāyena paṭipajjati",
  "atk-s0513a42:248_6": "samādāya vattati, purisehi kattabbāni dhammikakiccāni karonto so appamādavihārī puriso",
  "atk-s0513a42:248_7": "pacchā nānutappati, somanassappattova hotīti.",
  "atk-s0513a42:249": "Iti mahāsatto anvaddhamāsaṁ iminā niyāmena mahājanassa dhammaṁ desesi. Mahājanopissa ovāde ṭhatvā tāni dasa ṭhānāni pūretvā saggaparāyaṇova ahosi.",
  "atk-s0513a42:250_0": "Satthā imaṁ dhammadesanaṁ āharitvā ‘‘evaṁ, mahārāja, porāṇakapaṇḍitā anācariyakāpi",
  "atk-s0513a42:250_1": "attano matiyāva dhammaṁ desetvā mahājanaṁ saggapathe patiṭṭhāpesu’’nti vatvā jātakaṁ",
  "atk-s0513a42:250_2": "samodhānesi – ‘‘tadā parisā buddhaparisā ahesuṁ, janasandharājā pana ahameva ahosi’’nti.",
  "atk-s0513a42:251": "Janasandhajātakavaṇṇanā pañcamā.",
  "atk-s0513a42:253": " [469] 6. Mahākaṇhajātakavaṇṇanā",
  "atk-s0513a42:254_0": "Kaṇhokaṇho cāti idaṁ satthā jetavane viharanto lokatthacariyaṁ ārabbha kathesi. Ekadivasañhi",
  "atk-s0513a42:254_1": "bhikkhū dhammasabhāyaṁ nisīditvā ‘‘yāvañcidaṁ, āvuso, satthā bahujanahitāya paṭipanno",
  "atk-s0513a42:254_2": "attano phāsuvihāraṁ pahāya lokasseva atthaṁ carati, paramābhisambodhiṁ patvā sayaṁ",
  "atk-s0513a42:254_3": "pattacīvaramādāya aṭṭhārasayojanamaggaṁ gantvā pañcavaggiyattherānaṁ dhammacakkaṁ",
  "atk-s0513a42:254_4": "(saṁ. ni. 5.1081; mahāva. 13 ādayo; paṭi. ma. 2.30) pavattetvā pañcamiyā pakkhassa",
  "atk-s0513a42:254_5": "anattalakkhaṇasuttaṁ (saṁ. ni. 3.59; mahāva. 20 ādayo) kathetvā sabbesaṁ arahattaṁ",
  "atk-s0513a42:254_6": "adāsi. Uruvelaṁ gantvā tebhātikajaṭilānaṁ aḍḍhuḍḍhāni pāṭihāriyasahassāni dassetvā",
  "atk-s0513a42:254_7": "pabbājetvā gayāsīse ādittapariyāyaṁ (saṁ. ni. 4.235; mahāva. 54) kathetvā jaṭilasahassānaṁ",
  "atk-s0513a42:254_8": "arahattaṁ adāsi, mahākassapassa tīṇi gāvutāni paccuggamanaṁ gantvā tīhi ovādehi upasampadaṁ",
  "atk-s0513a42:254_9": "adāsi. Eko pacchābhattaṁ pañcacattālīsayojanamaggaṁ gantvā pukkusātikulaputtaṁ anāgāmiphale",
  "atk-s0513a42:254_10": "patiṭṭhāpesi, mahākappinassa vīsayojanasataṁ paccuggamanaṁ katvā arahattaṁ adāsi,",
  "atk-s0513a42:254_11": "eko pacchābhattaṁ tiṁsayojanamaggaṁ gantvā tāva kakkhaḷaṁ pharusaṁ aṅgulimālaṁ arahatte",
  "atk-s0513a42:254_12": "patiṭṭhāpesi, tiṁsayojanamaggaṁ gantvā āḷavakaṁ yakkhaṁ sotāpattiphale patiṭṭhāpetvā",
  "atk-s0513a42:254_13": "kumārassa sotthiṁ akāsi. Tāvatiṁsabhavane temāsaṁ vasanto asītiyā devatākoṭīnaṁ dhammābhisamayaṁ",
  "atk-s0513a42:254_14": "sampādesi, brahmalokaṁ gantvā bakabrahmuno diṭṭhiṁ bhinditvā dasannaṁ brahmasahassānaṁ",
  "atk-s0513a42:254_15": "arahattaṁ adāsi, anusaṁvaccharaṁ tīsu maṇḍalesu cārikaṁ caramāno upanissayasampannānaṁ",
  "atk-s0513a42:254_16": "manussānaṁ saraṇāni ceva sīlānica maggaphalāni ca deti, nāgasupaṇṇādīnampi nānappakāraṁ",
  "atk-s0513a42:254_17": "atthaṁ caratī’’ti dasabalassa lokatthacariyaguṇaṁ kathayiṁsu. Satthā āgantvā ‘‘kāya",
  "atk-s0513a42:254_18": "nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte",
  "atk-s0513a42:254_19": "‘‘anacchariyaṁ, bhikkhave, sohaṁ idāni abhisambodhiṁ patvā lokassa atthaṁ careyyaṁ,",
  "atk-s0513a42:254_20": "pubbe sarāgakālepi lokassa atthaṁ acari’’nti vatvā atītaṁ āhari.",
  "atk-s0513a42:255_0": "Atīte kassapasammāsambuddhakāle bārāṇasiyaṁ usīnako nāma rājā rajjaṁ kāresi. Kassapasammāsambuddhe",
  "atk-s0513a42:255_1": "catusaccadesanāya mahājanaṁ kilesabandhanā mocetvā nibbānanagaraṁ pūretvā parinibbute",
  "atk-s0513a42:255_2": "dīghassa addhuno accayena sāsanaṁ osakki. Bhikkhū ekavīsatiyā anesanāhi jīvikaṁ kappenti,",
  "atk-s0513a42:255_3": "bhikkhū gihisaṁsaggaṁ karonti, puttadhītādīhi vaḍḍhanti. Bhikkhuniyopi gihisaṁsaggaṁ",
  "atk-s0513a42:255_4": "karonti, puttadhītādīhi vaḍḍhanti. Bhikkhū bhikkhudhammaṁ, bhikkhuniyo bhikkhunidhammaṁ,",
  "atk-s0513a42:255_5": "uposakā upāsakadhammaṁ, upāsikā upāsikadhammaṁ, brāhmaṇā brāhmaṇadhammaṁ vissajjesuṁ.",
  "atk-s0513a42:255_6": "Yebhuyyena manussā dasa akusalakammapathe samādāya vattiṁsu, matamatā apāyesu paripūresuṁ.",
  "atk-s0513a42:255_7": "Tadā sakko devarājā nave nave deve apassanto manussalokaṁ oloketvā manussānaṁ apāyesu",
  "atk-s0513a42:255_8": "nibbattitabhāvaṁ ñatvā satthu sāsanaṁ osakkitaṁ disvā ‘‘kiṁ nu karissāmī’’ti cintetvā",
  "atk-s0513a42:255_9": "‘‘attheko upāyo, mahājanaṁ tāsetvā bhītabhāvaṁ ñatvā pacchā assāsetvā dhammaṁ desetvā",
  "atk-s0513a42:255_10": "osakkitaṁ sāsanaṁ paggayha aparampi vassasahassaṁ pavattanakāraṇaṁ karissāmī’’ti",
  "atk-s0513a42:255_11": "sanniṭṭhānaṁ katvā mātalidevaputtaṁ mocappamāṇadāṭhaṁ catūhi dāṭhāhi viniggatarasmiyā",
  "atk-s0513a42:255_12": "bhayānakaṁ katvā gabbhinīnaṁ dassaneneva gabbhapātanasamatthaṁ ghorarūpaṁ ājāneyyappamāṇaṁ",
  "atk-s0513a42:255_13": "kāḷavaṇṇaṁ mahākaṇhasunakhaṁ māpetvā pañcabandhanena bandhitvā rattamālaṁ kaṇṭhe",
  "atk-s0513a42:255_14": "piḷandhitvā rajjukoṭikaṁ ādāya sayaṁ dve kāsāyāni nivāsetvā pacchāmukhe pañcadhā",
  "atk-s0513a42:255_15": "kese bandhitvā rattamālaṁ piḷandhitvā āropitapavāḷavaṇṇajiyaṁ mahādhanuṁ gahetvā",
  "atk-s0513a42:255_16": "vajiragganārācaṁ nakhena parivaṭṭento vanacarakavesaṁ gahetvā nagarato yojanamatte",
  "atk-s0513a42:255_17": "ṭhāne otaritvā ‘‘nassati loko, nassati loko’’ti tikkhattuṁ saddaṁ anusāvetvā manusse",
  "atk-s0513a42:255_18": "uttāsetvā nagarūpacāraṁ patvā puna saddamakāsi.",
  "atk-s0513a42:256_0": "Manussā sunakhaṁ disvā utrastā nagaraṁ pavisitvā taṁ pavattiṁ rañño ārocesuṁ. Rājā",
  "atk-s0513a42:256_1": "sīghaṁ nagaradvārāni pidahāpesi. Sakkopi aṭṭhārasahatthaṁ pākāraṁ ullaṅghitvā sunakhena",
  "atk-s0513a42:256_2": "saddhiṁ antonagare patiṭṭhahi. Manussā bhītatasitā palāyitvā gehāni pavisitvā nilīyiṁsu.",
  "atk-s0513a42:256_3": "Mahākaṇhopi diṭṭhadiṭṭhe manusse upadhāvitvā santāsento rājanivesanaṁ agamāsi. Rājaṅgaṇe",
  "atk-s0513a42:256_4": "manussā bhayena palāyitvā rājanivesanaṁ pavisitvā dvāraṁ pidahiṁsu. Usīnakarājāpi",
  "atk-s0513a42:256_5": "orodhe gahetvā pāsādaṁ abhiruhi. Mahākaṇho sunakho purimapāde ukkhipitvā vātapāne",
  "atk-s0513a42:256_6": "ṭhatvā mahābhussitaṁ bhussi. Tassa saddo heṭṭhā avīciṁ, upari bhavaggaṁ patvā sakalacakkavāḷaṁ",
  "atk-s0513a42:256_7": "ekaninnādaṁ ahosi. Vidhurajātake (jā. 2.22.1346 ādayo) hi puṇṇakayakkharañño, kusajātake",
  "atk-s0513a42:256_8": "(jā. 2.20.1 ādayo) kusarañño, bhūridattajātake (jā. 2.22.784 ādayo) sudassananāgarañño,",
  "atk-s0513a42:256_9": "imasmiṁ mahākaṇhajātake ayaṁ saddoti ime cattāro saddā jambudipe mahāsaddā nāma ahesuṁ.",
  "atk-s0513a42:257_0": "Nagaravāsino bhītatasitā hutvā ekapurisopi sakkena saddhiṁ kathetuṁ nāsakkhi, rājāyeva",
  "atk-s0513a42:257_1": "satiṁ upaṭṭhāpetvā vātapānaṁ nissāya sakkaṁ āmantetvā ‘‘ambho luddaka, kasmā te sunakho",
  "atk-s0513a42:257_2": "bhussatī’’ti āha. ‘‘Chātabhāvena, mahārājā’’ti. ‘‘Tena hi tassa bhattaṁ dāpessāmī’’ti",
  "atk-s0513a42:257_3": "antojanassa ca attano ca pakkabhattaṁ sabbaṁ dāpesi. Taṁ sabbaṁ sunakho ekakabaḷaṁ",
  "atk-s0513a42:257_4": "viya katvā puna saddamakāsi. Puna rājā pucchitvā ‘‘idānipi me sunakho chātoyevā’’ti",
  "atk-s0513a42:257_5": "sutvā hatthiassādīnaṁ pakkabhattaṁ sabbaṁ āharāpetvā dāpesi. Tasmiṁ ekappahāreneva",
  "atk-s0513a42:257_6": "niṭṭhāpite sakalanagarassa pakkabhattaṁ dāpesi. Tampi so tatheva bhuñjitvā puna saddamakāsi.",
  "atk-s0513a42:257_7": "Rājā ‘‘na esa sunakho, nissaṁsayaṁ esa yakkho bhavissati, āgamanakāraṇaṁ pucchissāmī’’ti",
  "atk-s0513a42:257_8": "bhītatasito hutvā pucchanto paṭhamaṁ gāthamāha –",
  "atk-s0513a42:258": "61.",
  "atk-s0513a42:259": " ‘‘Kaṇho kaṇho ca ghoro ca, sukkadāṭho pabhāsavā;",
  "atk-s0513a42:260": "Baddho pañcahi rajjūhi, kiṁ ravi sunakho tavā’’ti.",
  "atk-s0513a42:261_0": "Tattha kaṇho kaṇhoti bhayavasena daḷhīvasena vā āmeḍitaṁ. Ghoroti passantānaṁ bhayajanako.",
  "atk-s0513a42:261_1": "Pabhāsavāti dāṭhā nikkhantaraṁsipabhāsena pabhāsavā. Kiṁ ravīti kiṁ viravi. Tavesa",
  "atk-s0513a42:261_2": "evarūpo kakkhaḷo sunakho kiṁ karoti, kiṁ mige gaṇhāti, udāhu te amitte, kiṁ te iminā,",
  "atk-s0513a42:261_3": "vissajjehi nanti adhippāyenevamāha.",
  "atk-s0513a42:262": "Taṁ sutvā sakko dutiyaṁ gāthamāha –",
  "atk-s0513a42:263": "62.",
  "atk-s0513a42:264": " ‘‘Nāyaṁ migānamatthāya, usīnaka bhavissati;",
  "atk-s0513a42:265": "Manussānaṁ anayo hutvā, tadā kaṇho pamokkhatī’’ti.",
  "atk-s0513a42:266_0": "Tassattho – ayañhi ‘‘migamaṁsaṁ khādissāmī’’ti idha nāgato, tasmā migānaṁ attho na",
  "atk-s0513a42:266_1": "bhavissati, manussamaṁsaṁ pana khādituṁ āgato, tasmā tesaṁ anayo mahāvināsakārako",
  "atk-s0513a42:266_2": "hutvā yadā anena manussā vināsaṁ pāpitā bhavissanti, tadā ayaṁ kaṇho pamokkhati,",
  "atk-s0513a42:266_3": "mama hatthato muccissatīti.",
  "atk-s0513a42:267_0": "Atha naṁ rājā ‘‘kiṁ pana te bho luddaka-sunakho sabbesaṁyeva manussānaṁ maṁsaṁ khādissati,",
  "atk-s0513a42:267_1": "udāhu tava amittānaññevā’’ti pucchitvā ‘‘amittānaññeva me, mahārājā’’ti vutte ‘‘ke",
  "atk-s0513a42:267_2": "pana idha te amittā’’ti pucchitvā ‘‘adhammābhiratā visamacārino, mahārājā’’ti vutte",
  "atk-s0513a42:267_3": "‘‘kathehi tāva ne amhāka’’nti pucchi. Athassa kathento devarājā dasa gāthā abhāsi –",
  "atk-s0513a42:268": "63.",
  "atk-s0513a42:269": " ‘‘Pattahatthā samaṇakā, muṇḍā saṅghāṭipārutā;",
  "atk-s0513a42:270": "Naṅgalehi kasissanti, tadā kaṇho pamokkhati.",
  "atk-s0513a42:271": "64.",
  "atk-s0513a42:272": " ‘‘Tapassiniyo pabbajitā, muṇḍā saṅghāṭipārutā;",
  "atk-s0513a42:273": "Yadā loke gamissanti, tadā kaṇho pamokkhati.",
  "atk-s0513a42:274": "65.",
  "atk-s0513a42:275": " ‘‘Dīghottaroṭṭhā jaṭilā, paṅkadantā rajassirā;",
  "atk-s0513a42:276": "Iṇaṁ codāya gacchanti, tadā kaṇho pamokkhati.",
  "atk-s0513a42:277": "66.",
  "atk-s0513a42:278": " ‘‘Adhicca vede sāvittiṁ, yaññatantañca brāhmaṇā;",
  "atk-s0513a42:279": "Bhatikāya yajissanti, tadā kaṇho pamokkhati.",
  "atk-s0513a42:280": "67.",
  "atk-s0513a42:281": " ‘‘Mātaraṁ pitaraṁ cāpi, jiṇṇakaṁ gatayobbanaṁ;",
  "atk-s0513a42:282": "Pahū santo na bharanti, tadā kaṇho pamokkhati.",
  "atk-s0513a42:283": "68.",
  "atk-s0513a42:284": " ‘‘Mātaraṁ pitaraṁ cāpi, jiṇṇakaṁ gatayobbanaṁ;",
  "atk-s0513a42:285": "Bālā tumheti vakkhanti, tadā kaṇho pamokkhati.",
  "atk-s0513a42:286": "69.",
  "atk-s0513a42:287": " ‘‘Ācariyabhariyaṁ sakhiṁ, mātulāniṁ pitucchakiṁ;",
  "atk-s0513a42:288": "Yadā loke gamissanti, tadā kaṇho pamokkhati.",
  "atk-s0513a42:289": "70.",
  "atk-s0513a42:290": " ‘‘Asicammaṁ gahetvāna, khaggaṁ paggayha brāhmaṇā;",
  "atk-s0513a42:291": "Panthaghātaṁ karissanti, tadā kaṇho pamokkhati.",
  "atk-s0513a42:292": "71.",
  "atk-s0513a42:293": " ‘‘Sukkacchavī vedhaverā, thūlabāhū apātubhā;",
  "atk-s0513a42:294": "Mittabhedaṁ karissanti, tadā kaṇho pamokkhati.",
  "atk-s0513a42:295": "72.",
  "atk-s0513a42:296": " ‘‘Māyāvino nekatikā, asappurisacintakā;",
  "atk-s0513a42:297": "Yadā loke bhavissanti, tadā kaṇho pamokkhatī’’ti.",
  "atk-s0513a42:298_0": "Tattha samaṇakāti ‘‘mayaṁ samaṇāmhā’’ti paṭiññāmattakena hīḷitavohārenevamāha. Kasissantīti",
  "atk-s0513a42:298_1": "te tadāpi kasantiyeva. Ayaṁ pana ajānanto viya evamāha. Ayañhissa adhippāyo – ete",
  "atk-s0513a42:298_2": "evarūpā dussīlā mama amittā, yadā mama sunakhena ete māretvā maṁsaṁ khāditaṁ bhavissati,",
  "atk-s0513a42:298_3": "tadā esa kaṇho ito pañcarajjubandhanā pamokkhatīti. Iminā upāyena sabbagāthāsu adhippāyayojanā veditabbā.",
  "atk-s0513a42:299_0": "Pabbajitāti buddhasāsane pabbajitā. Gamissantīti agāramajjhe pañca kāmaguṇe paribhuñjantiyo",
  "atk-s0513a42:299_1": "vicarissanti. Dīghottaroṭṭhāti dāṭhikānaṁ vaḍḍhitattā dīghuttaroṭṭhā. Paṅkadantāti",
  "atk-s0513a42:299_2": "paṅkena malena samannāgatadantā. Iṇaṁ codāyāti bhikkhācariyāya dhanaṁ saṁharitvā",
  "atk-s0513a42:299_3": "vaḍḍhiyā iṇaṁ payojetvā taṁ codetvā tato laddhena jīvikaṁ kappentā yadā gacchantīti attho.",
  "atk-s0513a42:300_0": "Sāvittinti sāvittiñca adhiyitvā. Yaññatantañcāti yaññavidhāyakatantaṁ, yaññaṁ adhiyitvāti",
  "atk-s0513a42:300_1": "attho. Bhatikāyāti te te rājarājamahāmatte upasaṅkamitvā ‘‘tumhākaṁ yaññaṁ yajissāma,",
  "atk-s0513a42:300_2": "dhanaṁ dethā’’ti evaṁ bhatiatthāya yadā yaññaṁ yajissanti. Pahū santoti bharituṁ",
  "atk-s0513a42:300_3": "posetuṁ samatthā samānā. Bālā tumheti tumhe bālā na kiñci jānāthāti yadā vakkhanti.",
  "atk-s0513a42:300_4": "Gamissantīti lokadhammasevanavasena gamissanti. Panthaghātanti panthe ṭhatvā manusse",
  "atk-s0513a42:300_5": "māretvā tesaṁ bhaṇḍaggahaṇaṁ.",
  "atk-s0513a42:301_0": "Sukkacchavīti kasāvacuṇṇādighaṁsanena samuṭṭhāpitasukkacchavivaṇṇā. Vedhaverāti vidhavā",
  "atk-s0513a42:301_1": "apatikā, tāhi vidhavāhi veraṁ carantīti vedhaverā. Thūlabāhūti pādaparimaddanādīhi",
  "atk-s0513a42:301_2": "samuṭṭhāpitamaṁsatāya mahābāhū. Apātubhāti apātubhāvā, dhanuppādarahitāti attho.",
  "atk-s0513a42:301_3": "Mittabhedanti mithubhedaṁ, ayameva vā pāṭho. Idaṁ vuttaṁ hoti – yadā evarūpā itthidhuttā",
  "atk-s0513a42:301_4": "‘‘imā amhe na jahissantī’’ti sahiraññā vidhavā upagantvā saṁvāsaṁ kappetvā tāsaṁ",
  "atk-s0513a42:301_5": "santakaṁ khāditvā tāhi saddhiṁ mittabhedaṁ karissanti , vissāsaṁ bhinditvā aññaṁ",
  "atk-s0513a42:301_6": "sahiraññaṁ gamissanti, tadā esa te core sabbeva khāditvā muccissati. Asappurisacintakāti",
  "atk-s0513a42:301_7": "asappurisacittehi paradukkhacintanasīlā. Tadāti tadā sabbepime ghātetvā khāditamaṁso kaṇho pamokkhatīti.",
  "atk-s0513a42:302_0": "Evañca pana vatvā ‘‘ime mayhaṁ, mahārāja, amittā’’ti te te adhammakārake pakkhanditvā",
  "atk-s0513a42:302_1": "khāditukāmataṁ viya katvā dasseti. So tato mahājanassa utrastakāle sunakhaṁ rajjuyā",
  "atk-s0513a42:302_2": "ākaḍḍhitvā ṭhapitaṁ viya katvā luddakavesaṁ vijahitvā attano ānubhāvena ākāse jalamāno",
  "atk-s0513a42:302_3": "ṭhatvā ‘‘mahārāja, ahaṁ sakko devarājā, ‘ayaṁ loko vinassatī’ti āgato, pamattā hi",
  "atk-s0513a42:302_4": "mahājanā, adhammaṁ vattitvā matamatā sampati apāye pūrenti, devaloko tuccho viya",
  "atk-s0513a42:302_5": "vito, ito paṭṭhāya adhammikesu kattabbaṁ ahaṁ jānissāmi, tvaṁ appamatto hohi, mahārājā’’ti",
  "atk-s0513a42:302_6": "catūhi satārahagāthāhi dhammaṁ desetvā manussānaṁ dānasīlesu patiṭṭhāpetvā osakkitasāsanaṁ",
  "atk-s0513a42:302_7": "aññaṁ vassasahassaṁ pavattanasamatthaṁ katvā mātaliṁ ādāya sakaṭṭhānameva gato. Mahājanā",
  "atk-s0513a42:302_8": "dānasīlādīni puññāni katvā devaloke nibbattiṁsu.",
  "atk-s0513a42:303": "Satthā imaṁ dhammadesanaṁ āharitvā ‘‘evaṁ bhikkhave pubbepāhaṁ lokassa atthameva carāmī’’ti vatvā jātakaṁ samodhānesi – ‘‘tadā mātali ānando ahosi, sakko pana ahameva ahosi’’nti.",
  "atk-s0513a42:304": "Mahākaṇhajātakavaṇṇanā chaṭṭhā.",
  "atk-s0513a42:306": " [470] 7. Kosiyajātakavaṇṇanā",
  "atk-s0513a42:307": "73-93. Kosiyajātakaṁ sudhābhojanajātake (jā. 2.21.192 ādayo) āvi bhavissati.",
  "atk-s0513a42:308": "Kosiyajātakavaṇṇanā sattamā.",
  "atk-s0513a42:310": " [471] 8. Meṇḍakapañhajātakavaṇṇanā",
  "atk-s0513a42:311": "94-105. Meṇḍakapañhajātakaṁ umaṅgajātake (jā. 2.22.590 ādayo) āvi bhavissati.",
  "atk-s0513a42:312": "Meṇḍakapañhajātakavaṇṇanā aṭṭhamā.",
  "atk-s0513a42:314": " [472] 9. Mahāpadumajātakavaṇṇanā",
  "atk-s0513a42:315_0": "Nādaṭṭhāparato dosanti idaṁ satthā jetavane viharanto ciñcamāṇavikaṁ ārabbha kathesi.",
  "atk-s0513a42:315_1": "Paṭhamabodhiyañhi dasabalassa puthubhūtesu sāvakesu aparimāṇesu devamanussesu ariyabhūmiṁ",
  "atk-s0513a42:315_2": "okkantesu patthaṭesu guṇasamudayesu mahālābhasakkāro udapādi. Titthiyā sūriyuggamane",
  "atk-s0513a42:315_3": "khajjopanakasadisā ahesuṁ hatalābhasakkārā. Te antaravīthiyaṁ ṭhatvā ‘‘kiṁ samaṇo",
  "atk-s0513a42:315_4": "gotamova buddho, mayampi buddhā, kiṁ tasseva dinnaṁ mahapphalaṁ, amhākampi dinnaṁ",
  "atk-s0513a42:315_5": "mahapphalameva, amhākampi detha karothā’’ti evaṁ manusse viññāpentāpi lābhasakkāraṁ",
  "atk-s0513a42:315_6": "alabhantā raho sannipatitvā ‘‘kena nu kho upāyena samaṇassa gotamassa manussānaṁ",
  "atk-s0513a42:315_7": "antare avaṇṇaṁ uppādetvā lābhasakkāraṁ nāseyyāmā’’ti mantayiṁsu. Tadā sāvatthiyaṁ",
  "atk-s0513a42:315_8": "ciñcamāṇavikā nāmekā paribbājikā uttamarūpadharā sobhaggappattā devaccharā viya.",
  "atk-s0513a42:315_9": "Tassā sarīrato rasmiyo niccharanti. Atheko kharamantī evamāha – ‘‘ciñcamāṇavikaṁ",
  "atk-s0513a42:315_10": "paṭicca samaṇassa gotamassa avaṇṇaṁ uppādetvā lābhasakkāraṁ nāsessāmā’’ti. Te ‘‘attheso",
  "atk-s0513a42:315_11": "upāyo’’ti sampaṭicchiṁsu. Atha sā titthiyārāmaṁ gantvā vanditvā aṭṭhāsi, titthiyā",
  "atk-s0513a42:315_12": "tāya saddhiṁ na kathesuṁ. Sā ‘‘ko nu kho me doso’’ti yāvatatiyaṁ ‘‘vandāmi ayyā’’ti",
  "atk-s0513a42:315_13": "vatvā ‘‘ayyā, ko nu kho me doso, kiṁ mayā saddhiṁ na kathethā’’ti āha. ‘‘Bhagini,",
  "atk-s0513a42:315_14": "samaṇaṁ gotamaṁ amhe viheṭhentaṁ hatalābhasakkāre katvā vicarantaṁ na jānāsī’’ti.",
  "atk-s0513a42:315_15": "‘‘Nāhaṁ jānāmi ayyā, mayā kiṁ panettha kattabbanti. Sace tvaṁ bhagini, amhākaṁ sukhamicchasi,",
  "atk-s0513a42:315_16": "attānaṁ paṭicca samaṇasssa gotamassa avaṇṇaṁ uppādetvā lābhasakkāraṁ nāsehī’’ti.",
  "atk-s0513a42:316_0": "Sā ‘‘sādhu ayyā, mayhameveso bhāro, mā cintayitthā’’ti vatvā pakkamitvā itthimāyāsu",
  "atk-s0513a42:316_1": "kusalatāya tato paṭṭhāya sāvatthivāsīnaṁ dhammakathaṁ sutvā jetavanā nikkhamanasamaye",
  "atk-s0513a42:316_2": "indagopakavaṇṇaṁ paṭaṁ pārupitvā gandhamālādihatthā jetavanābhimukhī gacchantī ‘‘imāya",
  "atk-s0513a42:316_3": "velāya kuhiṁ gacchasī’’ti vutte ‘‘kiṁ tumhākaṁ mama gamanaṭṭhānenā’’ti vatvā jetavanasamīpe",
  "atk-s0513a42:316_4": "titthiyārāme vasitvā pātova ‘‘aggavandanaṁ vandissāmā’’ti nagarā nikkhamante upāsakajane",
  "atk-s0513a42:316_5": "jetavane vutthā viya hutvā nagaraṁ pavisati. ‘‘Kuhiṁ vutthāsī’’ti vutte ‘‘kiṁ tumhākaṁ",
  "atk-s0513a42:316_6": "mama vutthaṭṭhānenā’’ti vatvā māsaḍḍhamāsaccayena pucchiyamānā ‘‘jetavane samaṇena",
  "atk-s0513a42:316_7": "gotamena saddhiṁ ekagandhakuṭiyā vutthāmhī’’ti āha. Puthujjanānaṁ ‘‘saccaṁ nu kho",
  "atk-s0513a42:316_8": "etaṁ, no’’ti kaṅkhaṁ uppādetvā temāsacatumāsaccayena pilotikāhi udaraṁ veṭhetvā gabbhinivaṇṇaṁ",
  "atk-s0513a42:316_9": "dassetvā upari rattapaṭaṁ pārupitvā ‘‘samaṇaṁ gotamaṁ paṭicca gabbho me laddho’’ti",
  "atk-s0513a42:316_10": "andhabāle gāhāpetvā aṭṭhanavamāsaccayena udare dārumaṇḍalikaṁ bandhitvā upari rattapaṭaṁ",
  "atk-s0513a42:316_11": "pārupitvā hatthapādapiṭṭhiyo gohanukena koṭṭāpetvā ussade dassetvā kilantindriyā",
  "atk-s0513a42:316_12": "hutvā sāyanhasamaye tathāgate alaṅkatadhammāsane nisīditvā dhammaṁ desente dhammasabhaṁ",
  "atk-s0513a42:316_13": "gantvā tathāgatassa purato ṭhatvā ‘‘mahāsamaṇa, mahājanassa tāva dhammaṁ desesi,",
  "atk-s0513a42:316_14": "madhuro te saddo, suphusitaṁ dantāvaraṇaṁ, ahaṁ pana taṁ paṭicca gabbhaṁ labhitvā",
  "atk-s0513a42:316_15": "paripuṇṇagabbhā jātā, neva me sūtigharaṁ jānāsi, na sappitelādīni, sayaṁ akaronto",
  "atk-s0513a42:316_16": "upaṭṭhākānampi aññataraṁ kosalarājānaṁ vā anāthapiṇḍikaṁ vā visākhaṁ upāsikaṁ vā",
  "atk-s0513a42:316_17": "‘‘imissā ciñcamāṇavikāya kattabbayuttaṁ karohī’ti na vadasi, abhiramituṁyeva jānāsi,",
  "atk-s0513a42:316_18": "gabbhaparihāraṁ na jānāsī’’ti gūthapiṇḍaṁ gahetvā candamaṇḍalaṁ dūsetuṁ vāyamantī",
  "atk-s0513a42:316_19": "viya parisamajjhe tathāgataṁ akkosi. Tathāgato dhammakathaṁ ṭhapetvā sīho viya abhinadanto",
  "atk-s0513a42:316_20": "‘‘bhagini, tayā kathitassa tathabhāvaṁ vā atathabhāvaṁ vā ahañceva tvañca jānāmā’’ti",
  "atk-s0513a42:316_21": "āha. Āma, samaṇa, tayā ca mayā ca ñātabhāvenetaṁ jātanti.",
  "atk-s0513a42:317_0": "Tasmiṁ khaṇe sakkassa bhavanaṁ uṇhākāraṁ dassesi. So āvajjamāno ‘‘ciñcamāṇavikā tathāgataṁ",
  "atk-s0513a42:317_1": "abhūtena akkosatī’’ti ñatvā ‘‘imaṁ vatthuṁ sodhessāmī’’ti catūhi devaputtehi saddhiṁ",
  "atk-s0513a42:317_2": "āgami. Devaputtā mūsikapotakā hutvā dārumaṇḍalikassa bandhanarajjuke ekappahāreneva",
  "atk-s0513a42:317_3": "chindiṁsu, pārutapaṭaṁ vāto ukkhipi, dārumaṇḍalikaṁ patamānaṁ tassā pādapiṭṭhiyaṁ",
  "atk-s0513a42:317_4": "pati, ubho aggapādā chijjiṁsu. Manussā uṭṭhāya ‘‘kāḷakaṇṇi, sammāsambuddhaṁ akkosasī’’ti",
  "atk-s0513a42:317_5": "sīse kheḷaṁ pātetvā leḍḍudaṇḍādihatthā jetavanā nīhariṁsu. Athassā tathāgatassa cakkhupathaṁ",
  "atk-s0513a42:317_6": "atikkantakāle mahāpathavī bhijjitvā vivaramadāsi, avīcito aggijālā uṭṭhahi. Sā kuladattiyaṁ",
  "atk-s0513a42:317_7": "kambalaṁ pārupamānā viya gantvā avīcimhi nibbatti. Aññatitthiyānaṁ lābhasakkāro parihāyi,",
  "atk-s0513a42:317_8": "dasabalassa bhiyyosomattāya vaḍḍhi. Punadivase dhammasabhāyaṁ kathaṁ samuṭṭhāpesuṁ",
  "atk-s0513a42:317_9": "‘‘āvuso, ciñcamāṇavikā evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena",
  "atk-s0513a42:317_10": "akkositvā mahāvināsaṁ pattā’’ti. Satthā āgantvā ‘‘kāya nuttha, bhikkhave, etarahi",
  "atk-s0513a42:317_11": "kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva,",
  "atk-s0513a42:317_12": "pubbepi esā maṁ abhūtena akkositvā mahāvināsaṁ pattā’’ti vatvā atītaṁ āhari.",
  "atk-s0513a42:318_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi",
  "atk-s0513a42:318_1": "nibbatti, phullapadumasassirikamukhattā panassa ‘‘padumakumāro’’tveva nāmaṁ kariṁsu.",
  "atk-s0513a42:318_2": "So vayappatto takkasilāyaṁ gantvā sabbasippāni uggaṇhitvā āgami. Athassa mātā kālamakāsi.",
  "atk-s0513a42:318_3": "Rājā aññaṁ aggamahesiṁ katvā puttassa uparajjaṁ adāsi. Aparabhāge rājā paccantaṁ",
  "atk-s0513a42:318_4": "kupitaṁ vūpasametuṁ aggamahesiṁ āha ‘‘bhadde, idheva vasa, ahaṁ paccantaṁ kupitaṁ",
  "atk-s0513a42:318_5": "vūpasametuṁ gacchāmī’’ti vatvā ‘‘nāhaṁ idheva vasissāmi, ahampi gamissāmī’’ti vutte",
  "atk-s0513a42:318_6": "yuddhabhūmiyā ādīnavaṁ dassetvā ‘‘yāva mamāgamanā anukkaṇṭhamānā vasa, ahaṁ padumakumāraṁ",
  "atk-s0513a42:318_7": "yathā tava kattabbakiccesu appamatto hoti, evaṁ āṇāpetvā gamissāmī’’ti vatvā tathā",
  "atk-s0513a42:318_8": "katvā gantvā paccāmitte palāpetvā janapadaṁ santappetvā paccāgantvā bahinagare khandhāvāraṁ",
  "atk-s0513a42:318_9": "nivāsesi . Bodhisatto pitu āgatabhāvaṁ ñatvā nagaraṁ alaṅkārāpetvā rājagehaṁ paṭijaggāpetvā",
  "atk-s0513a42:318_10": "ekakova tassā santikaṁ agamāsi.",
  "atk-s0513a42:319_0": "Sā tassa rūpasampattiṁ disvā paṭibaddhacittā ahosi. Bodhisatto taṁ vanditvā ‘‘amma,",
  "atk-s0513a42:319_1": "kiṁ amhākaṁ kattabba’’nti pucchi. Atha naṁ ‘‘ammāti maṁ vadasī’’ti uṭṭhāya hatthe",
  "atk-s0513a42:319_2": "gahetvā ‘‘sayanaṁ abhiruhā’’ti āha. ‘‘Kiṁkāraṇā’’ti? ‘‘Yāva rājā na āgacchati, tāva",
  "atk-s0513a42:319_3": "ubhopi kilesaratiyā ramissāmā’’ti. ‘‘Amma, tvaṁ mama mātā ca sasāmikā ca, mayā sapariggaho",
  "atk-s0513a42:319_4": "mātugāmo nāma kilesavasena indriyāni bhinditvā na olokitapubbo, kathaṁ tayā saddhiṁ",
  "atk-s0513a42:319_5": "evarūpaṁ kiliṭṭhakammaṁ karissāmī’’ti. Sā dve tayo vāre kathetvā tasmiṁ anicchamāne",
  "atk-s0513a42:319_6": "‘‘mama vacanaṁ na karosī’’ti āha. ‘‘Āma, na karomī’’ti. ‘‘Tena hi rañño kathetvā",
  "atk-s0513a42:319_7": "sīsaṁ te chindāpessāmī’’ti. Mahāsatto ‘‘tava ruciṁ karohī’’ti vatvā taṁ lajjāpetvā pakkāmi.",
  "atk-s0513a42:320_0": "Sā bhītatasitā cintesi ‘‘sace ayaṁ paṭhamaṁ pitu ārocessati, jīvitaṁ me natthi, ahameva",
  "atk-s0513a42:320_1": "puretaraṁ kathessāmī’’ti bhattaṁ abhuñjitvā kiliṭṭhalomavatthaṁ nivāsetvā sarīre",
  "atk-s0513a42:320_2": "nakharājiyo dassetvā ‘‘kuhiṁ devīti rañño pucchanakāle ‘‘gilānā’ti katheyyāthā’’ti",
  "atk-s0513a42:320_3": "paricārikānaṁ saññaṁ datvā gilānālayaṁ katvā nipajji. Rājāpi nagaraṁ padakkhiṇaṁ",
  "atk-s0513a42:320_4": "katvā nivesanaṁ āruyha taṁ apassanto ‘‘kuhiṁ devī’’ti pucchitvā ‘‘gilānā’’ti sutvā",
  "atk-s0513a42:320_5": "sirigabbhaṁ pavisitvā ‘‘kiṁ te devi, aphāsuka’’nti pucchi. Sā tassa vacanaṁ asuṇantī",
  "atk-s0513a42:320_6": "viya hutvā dve tayo vāre pucchitā ‘‘mahārāja, kasmā kathesi, tuṇhī hohi, sasāmikaitthiyo",
  "atk-s0513a42:320_7": "nāma mādisā na hontī’’ti vatvā ‘‘kena tvaṁ viheṭhitāsi, sīghaṁ me kathehi , sīsamassa",
  "atk-s0513a42:320_8": "chindissāmī’’ti vutte ‘‘kaṁsi tvaṁ, mahārāja, nagare ṭhapetvā gato’’ti vatvā ‘‘padumakumāra’’nti",
  "atk-s0513a42:320_9": "vutte ‘‘so mayhaṁ vasanaṭṭhānaṁ āgantvā ‘tāta, mā evaṁ karohi, ahaṁ tava mātā’ti",
  "atk-s0513a42:320_10": "vuccamānopi ‘ṭhapetvā maṁ añño rājā natthi, ahaṁ taṁ gehe karitvā kilesaratiyā ramissāmī’ti",
  "atk-s0513a42:320_11": "maṁ kesesu gahetvā aparāparaṁ luñcitvā attano vacanaṁ akarontiṁ maṁ pātetvā koṭṭetvā gato’’ti āha.",
  "atk-s0513a42:321_0": "Rājā anupaparikkhitvāva āsīviso viya kuddho purise āṇāpesi ‘‘gacchatha, bhaṇe, padumakumāraṁ",
  "atk-s0513a42:321_1": "bandhitvā ānethā’’ti. Te nagaraṁ avattharantā viya tassa gehaṁ gantvā taṁ bandhitvā",
  "atk-s0513a42:321_2": "paharitvā pacchābāhaṁ gāḷhabandhanaṁ bandhitvā rattakaṇaveramālaṁ gīvāyaṁ paṭimuñcitvā",
  "atk-s0513a42:321_3": "vajjhaṁ katvā ānayiṁsu . So ‘‘deviyā idaṁ kamma’’nti ñatvā ‘‘bho purisā, nāhaṁ rañño",
  "atk-s0513a42:321_4": "dosakārako, nipparādhohamasmī’’ti vilapanto āgacchati. Sakalanagaraṁ saṁkhubbhitvā",
  "atk-s0513a42:321_5": "‘‘rājā kira mātugāmassa vacanaṁ gahetvā mahāpadumakumāraṁ ghātāpesī’’ti sannipatitvā",
  "atk-s0513a42:321_6": "rājakumārassa pādamūle nipatitvā ‘‘idaṁ te sāmi, ananucchavika’’nti mahāsaddena paridevi.",
  "atk-s0513a42:321_7": "Atha naṁ netvā rañño dassesuṁ. Rājā disvāva cittaṁ niggaṇhituṁ asakkonto ‘‘ayaṁ arājāva",
  "atk-s0513a42:321_8": "rājalīḷaṁ karoti, mama putto hutvā aggamahesiyā aparajjhati, gacchatha naṁ corapapāte",
  "atk-s0513a42:321_9": "pātetvā vināsaṁ pāpethā’’ti āha. Mahāsatto ‘‘na mayhaṁ, tāta, evarūpo aparādho atthi,",
  "atk-s0513a42:321_10": "mātugāmassa vacanaṁ gahetvā mā maṁ nāsehī’’ti pitaraṁ yāci. So tassa kathaṁ na gaṇhi.",
  "atk-s0513a42:322_0": "Tato soḷasasahassā antepurikā ‘‘tāta mahāpadumakumāra, attano ananucchavikaṁ idaṁ",
  "atk-s0513a42:322_1": "laddha’’nti mahāviravaṁ viraviṁsu. Sabbe khattiyamahāsālādayopi amaccaparijanāpi",
  "atk-s0513a42:322_2": "‘‘deva, kumāro sīlācāraguṇasampanno vaṁsānurakkhito rajjadāyādo, mā naṁ mātugāmassa",
  "atk-s0513a42:322_3": "vacanaṁ gahetvā anupaparikkhitvāva vināsehi, raññā nāma nisammakārinā bhavitabba’’nti",
  "atk-s0513a42:322_4": "vatvā satta gāthā abhāsiṁsu –",
  "atk-s0513a42:323": "106.",
  "atk-s0513a42:324": " ‘‘Nādaṭṭhā parato dosaṁ, aṇuṁ thūlāni sabbaso;",
  "atk-s0513a42:325": "Issaro paṇaye daṇḍaṁ, sāmaṁ appaṭivekkhiya.",
  "atk-s0513a42:326": "107.",
  "atk-s0513a42:327": " ‘‘Yo ca appaṭivekkhitvā, daṇḍaṁ kubbati khattiyo;",
  "atk-s0513a42:328": "Sakaṇṭakaṁ so gilati, jaccandhova samakkhikaṁ.",
  "atk-s0513a42:329": "108.",
  "atk-s0513a42:330": " ‘‘Adaṇḍiyaṁ daṇḍayati, daṇḍiyañca adaṇḍiyaṁ;",
  "atk-s0513a42:331": "Andhova visamaṁ maggaṁ, na jānāti samāsamaṁ.",
  "atk-s0513a42:332": "109.",
  "atk-s0513a42:333": " ‘‘Yo ca etāni ṭhānāni, aṇuṁ thūlāni sabbaso;",
  "atk-s0513a42:334": "Sudiṭṭhamanusāseyya, sa ve voharitu marahati.",
  "atk-s0513a42:335": "110.",
  "atk-s0513a42:336": " ‘‘Nekantamudunā sakkā, ekantatikhiṇena vā;",
  "atk-s0513a42:337": "Attaṁ mahante ṭhapetuṁ, tasmā ubhayamācare.",
  "atk-s0513a42:338": "111.",
  "atk-s0513a42:339": " ‘‘Paribhūto mudu hoti, atitikkho ca veravā;",
  "atk-s0513a42:340": "Etañca ubhayaṁ ñatvā, anumajjhaṁ samācare.",
  "atk-s0513a42:341": "112.",
  "atk-s0513a42:342": " ‘‘Bahumpi ratto bhāseyya, duṭṭhopi bahu bhāsati;",
  "atk-s0513a42:343": "Na itthikāraṇā rāja, puttaṁ ghātetumarahasī’’ti.",
  "atk-s0513a42:344_0": "Tattha nādaṭṭhāti na adisvā. Paratoti parassa. Sabbasoti sabbāni. Aṇuṁthūlānīti khuddakamahantāni",
  "atk-s0513a42:344_1": "vajjāni. Sāmaṁ appaṭivekkhiyāti parassa vacanaṁ gahetvā attano paccakkhaṁ akatvā",
  "atk-s0513a42:344_2": "pathavissaro rājā daṇḍaṁ na paṇaye na paṭṭhapeyya. Mahāsammatarājakālasmiñhi satato",
  "atk-s0513a42:344_3": "uttari daṇḍo nāma natthi, tāḷanagarahaṇapabbājanato uddhaṁ hatthapādacchedanaghātanaṁ",
  "atk-s0513a42:344_4": "nāma natthi, pacchā kakkhaḷarājūnaṁyeva kāle etaṁ uppannaṁ, taṁ sandhāya te amaccā",
  "atk-s0513a42:344_5": "‘‘ekanteneva parassa dosaṁ sāmaṁ adisvā kātuṁ na yutta’’nti kathentā evamāhaṁsu.",
  "atk-s0513a42:345_0": "Yo ca appaṭivekkhitvāti mahārāja, evaṁ appaṭivekkhitvā dosānucchavike daṇḍe paṇetabbe",
  "atk-s0513a42:345_1": "yo rājā agatigamane ṭhito taṁ dosaṁ appaṭivekkhitvā hatthacchedādidaṇḍaṁ karoti,",
  "atk-s0513a42:345_2": "so attano dukkhakāraṇaṁ karonto sakaṇṭakaṁ bhojanaṁ gilati nāma, jaccandho viya ca",
  "atk-s0513a42:345_3": "samakkhikaṁ bhuñjati nāma. Adaṇḍiyanti yo adaṇḍiyaṁ adaṇḍapaṇetabbañca daṇḍetvā daṇḍiyañca",
  "atk-s0513a42:345_4": "daṇḍapaṇetabbaṁ adaṇḍetvā attano rucimeva karoti, so andho viya visamaṁ maggaṁ paṭipanno,",
  "atk-s0513a42:345_5": "na jānāti samāsamaṁ, tato pāsāṇādīsu pakkhalanto andho viya catūsu apāyesu mahādukkhaṁ",
  "atk-s0513a42:345_6": "pāpuṇātīti attho. Etāni ṭhānānīti etāni daṇḍiyādaṇḍiyakāraṇāni ceva daṇḍiyakāraṇesupi",
  "atk-s0513a42:345_7": "aṇuṁthūlāni ca sabbāni sudiṭṭhaṁ disvā anusāseyya, sa ve voharituṁ rajjamanusāsituṁ arahatīti attho.",
  "atk-s0513a42:346_0": "Attaṁ mahante ṭhapetunti evarūpo anuppanne bhoge uppādetvā uppanne thāvare katvā",
  "atk-s0513a42:346_1": "attānaṁ mahante uḷāre issariye ṭhapetuṁ na sakkotīti attho. Mudūti mudurājā raṭṭhavāsīnaṁ",
  "atk-s0513a42:346_2": "paribhūto hoti avaññāto, so rajjaṁ niccoraṁ kātuṁ na sakkoti. Veravāti atitikkhassa",
  "atk-s0513a42:346_3": "pana sabbepi raṭṭhavāsino verino hontīti so veravā nāma hoti. Anumajjhanti anubhūtaṁ",
  "atk-s0513a42:346_4": "mudutikhiṇabhāvānaṁ majjhaṁ samācare, amudu atikkho hutvā rajjaṁ kāreyyāti attho.",
  "atk-s0513a42:346_5": "Na itthikāraṇāti pāpaṁ lāmakaṁ mātugāmaṁ nissāya vaṁsānurakkhakaṁ chattadāyādaṁ puttaṁ",
  "atk-s0513a42:346_6": "ghātetuṁ nārahasi, mahārājāti.",
  "atk-s0513a42:347_0": "Evaṁ nānākāraṇehi kathentāpi amaccā attano kathaṁ gāhāpetuṁ nāsakkhiṁsu. Bodhisattopi",
  "atk-s0513a42:347_1": "yācanto attano kathaṁ gāhāpetuṁ nāsakkhi. Andhabālo pana rājā ‘‘gacchatha naṁ corapapāte",
  "atk-s0513a42:347_2": "khipathā’’ti āṇāpento aṭṭhamaṁ gāthamāha –",
  "atk-s0513a42:348": "113.",
  "atk-s0513a42:349": " ‘‘Sabbova loko ekato, itthī ca ayamekikā;",
  "atk-s0513a42:350": "Tenāhaṁ paṭipajjissaṁ, gacchatha pakkhipatheva ta’’nti.",
  "atk-s0513a42:351_0": "Tattha tenāhanti yena kāraṇena sabbo loko ekato kumārasseva pakkho hutvā ṭhito, ayañca",
  "atk-s0513a42:351_1": "itthī ekikāva, tena kāraṇena ahaṁ imissā vacanaṁ paṭipajjissaṁ, gacchatha taṁ pabbataṁ",
  "atk-s0513a42:351_2": "āropetvā papāte khipathevāti.",
  "atk-s0513a42:352_0": "Evaṁ vutte soḷasasahassāsu rājaitthīsu ekāpi sakabhāvena saṇṭhātuṁ nāsakkhi, sakalanagaravāsino",
  "atk-s0513a42:352_1": "bāhā paggayha kanditvā kese vikirayamānā vilapiṁsu. Rājā ‘‘ime imassa papāte khipanaṁ",
  "atk-s0513a42:352_2": "paṭibāheyyu’’nti saparivāro gantvā mahājanassa paridevantasseva naṁ uddhaṁpādaṁ avaṁsiraṁ",
  "atk-s0513a42:352_3": "katvā gāhāpetvā papāte khipāpesi. Athassa mettānubhāvena pabbate adhivatthā devatā",
  "atk-s0513a42:352_4": "‘‘mā bhāyi mahāpadumā’’ti taṁ samassāsetvā ubhohi hatthehi gahetvā hadaye ṭhapetvā",
  "atk-s0513a42:352_5": "dibbasamphassaṁ pharāpetvā otaritvā pabbatapāde patiṭṭhitanāgarājassa phaṇagabbhe",
  "atk-s0513a42:352_6": "ṭhapesi. Nāgarājā bodhisattaṁ nāgabhavanaṁ netvā attano yasaṁ majjhe bhinditvā adāsi.",
  "atk-s0513a42:352_7": "So tattha ekasaṁvaccharaṁ vasitvā ‘‘manussapathaṁ gamissāmī’’ti vatvā ‘‘kataraṁ ṭhāna’’nti",
  "atk-s0513a42:352_8": "vutte ‘‘himavantaṁ gantvā pabbajissāmī’’ti āha. Nāgarājā ‘‘sādhū’’ti taṁ gahetvā",
  "atk-s0513a42:352_9": "manussapathe patiṭṭhāpetvā pabbajitaparikkhāre datvā sakaṭṭhānameva gato. Sopi himavantaṁ",
  "atk-s0513a42:352_10": "pavisitvā isipabbajjaṁ pabbajitvā jhānābhiññaṁ nibbattetvā vanamūlaphalāhāro tattha paṭivasati.",
  "atk-s0513a42:353_0": "Atheko bārāṇasivāsī vanacarako taṁ ṭhānaṁ patto mahāsattaṁ sañjānitvā ‘‘nanu tvaṁ",
  "atk-s0513a42:353_1": "deva, mahāpadumakumāro’’ti vatvā ‘‘āma, sammā’’ti vutte taṁ vanditvā katipāhaṁ tattha",
  "atk-s0513a42:353_2": "vasitvā bārāṇasiṁ gantvā rañño ārocesi ‘‘deva, putto te himavantapadese isipabbajjaṁ",
  "atk-s0513a42:353_3": "pabbajitvā paṇṇasālāyaṁ vasati, ahaṁ tassa santike vasitvā āgato’’ti. ‘‘Paccakkhato",
  "atk-s0513a42:353_4": "te diṭṭho’’ti? ‘‘Āma devā’’ti. Rājā mahābalakāyaparivuto tattha gantvā vanapariyante",
  "atk-s0513a42:353_5": "khandhāvāraṁ bandhitvā amaccagaṇaparivuto paṇṇasālaṁ gantvā kañcanarūpasadisaṁ paṇṇasāladvāre",
  "atk-s0513a42:353_6": "nisinnaṁ mahāsattaṁ disvā vanditvā ekamantaṁ nisīdi. Amaccāpi vanditvā paṭisanthāraṁ",
  "atk-s0513a42:353_7": "katvā nisīdiṁsu. Bodhisattopi rājānaṁ paṭipucchitvā paṭisanthāramakāsi. Atha naṁ",
  "atk-s0513a42:353_8": "rājā ‘‘tāta, mayā tvaṁ gambhīre papāte khipāpito, kathaṁ sajīvitosī’’ti pucchanto navamaṁ gāthamāha –",
  "atk-s0513a42:354": "114.",
  "atk-s0513a42:355": " ‘‘Anekatāle narake, gambhīre ca suduttare;",
  "atk-s0513a42:356": "Pātito giriduggasmiṁ, kena tvaṁ tattha nāmarī’’ti.",
  "atk-s0513a42:357": "Tattha anekatāleti anekatālappamāṇe. Nāmarīti na amari.",
  "atk-s0513a42:358": "Tatoparaṁ –",
  "atk-s0513a42:359": "115.",
  "atk-s0513a42:360": " ‘‘Nāgo jātaphaṇo tattha, thāmavā girisānujo;",
  "atk-s0513a42:361": "Paccaggahi maṁ bhogehi, tenāhaṁ tattha nāmariṁ.",
  "atk-s0513a42:362": "116.",
  "atk-s0513a42:363": " ‘‘Ehi taṁ paṭinessāmi, rājaputta sakaṁ gharaṁ;",
  "atk-s0513a42:364": "Rajjaṁ kārehi bhaddante, kiṁ araññe karissasi.",
  "atk-s0513a42:365": "117.",
  "atk-s0513a42:366": " ‘‘Yathā gilitvā baḷisaṁ, uddhareyya salohitaṁ;",
  "atk-s0513a42:367": "Uddharitvā sukhī assa, evaṁ passāmi attanaṁ.",
  "atk-s0513a42:368": "118.",
  "atk-s0513a42:369": " ‘‘Kiṁ nu tvaṁ baḷisaṁ brūsi, kiṁ tvaṁ brūsi salohitaṁ;",
  "atk-s0513a42:370": "Kiṁ nu tvaṁ ubbhataṁ brūsi, taṁ me akkhāhi pucchito.",
  "atk-s0513a42:371": "119.",
  "atk-s0513a42:372": " ‘‘Kāmāhaṁ baḷisaṁ brūmi, hatthiassaṁ salohitaṁ;",
  "atk-s0513a42:373": "Cattāhaṁ ubbhataṁ brūmi, evaṁ jānāhi khattiyā’’ti. –",
  "atk-s0513a42:374": "Imāsu pañcasu ekantarikā tisso gāthā bodhisattassa, dve rañño.",
  "atk-s0513a42:375_0": "Tattha paccaggahi manti pabbatapatanakāle devatāya pariggahetvā dibbasamphassena",
  "atk-s0513a42:375_1": "samassāsetvā upanītaṁ maṁ paṭiggaṇhi, gahetvā ca pana nāgabhavanaṁ ānetvā mahantaṁ",
  "atk-s0513a42:375_2": "yasaṁ datvā ‘‘manussapathaṁ maṁ nehī’’ti vutto maṁ manussapathaṁ ānesi. Ahaṁ idhāgantvā",
  "atk-s0513a42:375_3": "pabbajito, iti tena devatāya ca nāgarājassa ca ānubhāvena ahaṁ tattha nāmarinti sabbaṁ ārocesi.",
  "atk-s0513a42:376_0": "Ehīti rājā tassa vacanaṁ sutvā somanassappatto hutvā ‘‘tāta, ahaṁ bālabhāvena itthiyā",
  "atk-s0513a42:376_1": "vacanaṁ gahetvā evaṁ sīlācārasampanne tayi aparajjhiṁ, khamāhi me dosa’’nti pādesu",
  "atk-s0513a42:376_2": "nipatitvā ‘‘uṭṭhehi, mahārāja, khamāma te dosaṁ, ito paraṁ puna mā evaṁ anisammakārī",
  "atk-s0513a42:376_3": "bhaveyyāsī’’ti vutte ‘‘tāta, tvaṁ attano kulasantakaṁ setacchattaṁ ussāpetvā rajjaṁ",
  "atk-s0513a42:376_4": "anusāsanto mayhaṁ khamasi nāmā’’ti evamāha.",
  "atk-s0513a42:377_0": "Uddharitvāti hadayavakkādīni asampattameva taṁ uddharitvā sukhī assa. Evaṁ passāmi",
  "atk-s0513a42:377_1": "attananti attānaṁ mahārāja, evaṁ ahampi puna sotthibhāvappattaṁ gilitabaḷisaṁ purisamiva",
  "atk-s0513a42:377_2": "attānaṁ passāmīti. ‘‘Kiṁ nu tva’’nti idaṁ rājā tamatthaṁ vitthārato sotuṁ pucchati.",
  "atk-s0513a42:377_3": "Kāmāhanti pañca kāmaguṇe ahaṁ. Hatthiassaṁ salohitanti evaṁ hatthiassarathavāhanaṁ",
  "atk-s0513a42:377_4": "sattaratanādivibhavaṁ ‘‘salohita’’nti brūmi. Cattāhanti cattaṁ ahaṁ, yadā taṁ sabbampi",
  "atk-s0513a42:377_5": "cattaṁ hoti pariccattaṁ, taṁ dānāhaṁ ‘‘ubbhata’’nti brūmi.",
  "atk-s0513a42:378_0": "‘‘Iti kho, mahārāja, mayhaṁ rajjena kiccaṁ natthi, tvaṁ pana dasa rājadhamme akopetvā",
  "atk-s0513a42:378_1": "agatigamanaṁ pahāya dhammena rajjaṁ kārehī’’ti mahāsatto pitu ovādaṁ adāsi. So rājā",
  "atk-s0513a42:378_2": "roditvā paridevitvā nagaraṁ gacchanto antarāmagge amacce pucchi. ‘‘Ahaṁ kaṁ nissāya",
  "atk-s0513a42:378_3": "evarūpena ācāraguṇasampannena puttena viyogaṁ patto’’ti? ‘‘Aggamahesiṁ, devā’’ti.",
  "atk-s0513a42:378_4": "Rājā taṁ uddhaṁpādaṁ gāhāpetvā corapapāte khipāpetvā nagaraṁ pavisitvā dhammena rajjaṁ kāresi.",
  "atk-s0513a42:379": "Satthā imaṁ dhammadesanaṁ āharitvā ‘‘evaṁ, bhikkhave, pubbepesā maṁ akkositvā mahāvināsaṁ pattā’’ti vatvā –",
  "atk-s0513a42:380": "120.",
  "atk-s0513a42:381": " ‘‘Ciñcamāṇavikā mātā, devadatto ca me pitā;",
  "atk-s0513a42:382": "Ānando paṇḍito nāgo, sāriputto ca devatā;",
  "atk-s0513a42:383": "Rājaputto ahaṁ āsiṁ, evaṁ dhāretha jātaka’’nti. –",
  "atk-s0513a42:384": "Osānagāthāya jātakaṁ samodhānesi.",
  "atk-s0513a42:385": "Mahāpadumajātakavaṇṇanā navamā.",
  "atk-s0513a42:387": " [473] 10. Mittāmittajātakavaṇṇanā",
  "atk-s0513a42:388_0": "Kāni kammānīti idaṁ satthā jetavane viharanto kosalarañño atthacarakaṁ amaccaṁ ārabbha",
  "atk-s0513a42:388_1": "kathesi. So kira rañño bahūpakāro ahosi. Athassa rājā atirekasammānaṁ kāresi. Avasesā",
  "atk-s0513a42:388_2": "naṁ asahamānā ‘‘deva, asuko nāma amacco tumhākaṁ anatthakārako’’ti paribhindiṁsu.",
  "atk-s0513a42:388_3": "Rājā taṁ pariggaṇhanto kiñci dosaṁ adisvā ‘‘ahaṁ imassa kiñci dosaṁ na passāmi, kathaṁ",
  "atk-s0513a42:388_4": "nu kho sakkā mayā imassa mittabhāvaṁ vā amittabhāvaṁ vā jānitu’’nti cintetvā ‘‘imaṁ",
  "atk-s0513a42:388_5": "pañhaṁ ṭhapetvā tathāgataṁ añño jānituṁ na sakkhissati, gantvā pucchissāmī’’ti bhuttapātarāso",
  "atk-s0513a42:388_6": "satthāraṁ upasaṅkamitvā ‘‘bhante, kathaṁ nu kho sakkā purisena attano mittabhāvaṁ",
  "atk-s0513a42:388_7": "vā amittabhāvaṁ vā jānitu’’nti pucchi. Atha naṁ satthā ‘‘pubbepi mahārāja, paṇḍitā",
  "atk-s0513a42:388_8": "imaṁ pañhaṁ cintetvā paṇḍite pucchitvā tehi kathitavasena ñatvā amitte vajjetvā mitte",
  "atk-s0513a42:388_9": "seviṁsū’’ti vatvā tena yācito atītaṁ āhari.",
  "atk-s0513a42:389_0": "Atīte bārāṇasiyaṁ brahmadatte rajjaṁ kārente bodhisatto tassa atthadhammānusāsako",
  "atk-s0513a42:389_1": "amacco ahosi. Tadā bārāṇasirañño ekaṁ atthacarakaṁ amaccaṁ sesā paribhindiṁsu. Rājā",
  "atk-s0513a42:389_2": "tassa dosaṁ apassanto ‘‘kathaṁ nu kho sakkā mittaṁ vā amittaṁ vā ñātu’’nti mahāsattaṁ",
  "atk-s0513a42:389_3": "pucchanto paṭhamaṁ gāthamāha –",
  "atk-s0513a42:390": "121.",
  "atk-s0513a42:391": " ‘‘Kāni kammāni kubbānaṁ, kathaṁ viññū parakkame;",
  "atk-s0513a42:392": "Amittaṁ jāneyya medhāvī, disvā sutvā ca paṇḍito’’ti.",
  "atk-s0513a42:393": "Tassattho – kāni kammāni karontaṁ medhāvī paṇḍito puriso cakkhunā disvā vā sotena sutvā vā ‘‘ayaṁ mayhaṁ amitto’’ti jāneyya, tassa jānanatthāya kathaṁ viññū parakkameyyāti.",
  "atk-s0513a42:394": "Athassa amittalakkhaṇaṁ kathento āha –",
  "atk-s0513a42:395": "122.",
  "atk-s0513a42:396": " ‘‘Na naṁ umhayate disvā, na ca naṁ paṭinandati;",
  "atk-s0513a42:397": "Cakkhūni cassa na dadāti, paṭilomañca vattati.",
  "atk-s0513a42:398": "123.",
  "atk-s0513a42:399": " ‘‘Amitte tassa bhajati, mitte tassa na sevati;",
  "atk-s0513a42:400": "Vaṇṇakāme nivāreti, akkosante pasaṁsati.",
  "atk-s0513a42:401": "124.",
  "atk-s0513a42:402": " ‘‘Guyhañca tassa nakkhāti, tassa guyhaṁ na gūhati;",
  "atk-s0513a42:403": "Kammaṁ tassa na vaṇṇeti, paññassa nappasaṁsati.",
  "atk-s0513a42:404": "125.",
  "atk-s0513a42:405": " ‘‘Abhave nandati tassa, bhave tassa na nandati;",
  "atk-s0513a42:406": "Accheraṁ bhojanaṁ laddhā, tassa nuppajjate sati;",
  "atk-s0513a42:407": "Tato naṁ nānukampati, aho sopi labheyyito.",
  "atk-s0513a42:408": "126.",
  "atk-s0513a42:409": " ‘‘Iccete soḷasākārā, amittasmiṁ patiṭṭhitā;",
  "atk-s0513a42:410": "Yehi amittaṁ jāneyya, disvā sutvā ca paṇḍito’’ti.",
  "atk-s0513a42:411": "Mahāsatto imā pañca gāthā vatvāna puna –",
  "atk-s0513a42:412": "127.",
  "atk-s0513a42:413": " ‘‘Kāni kammāni kubbānaṁ, kathaṁ viññū parakkame;",
  "atk-s0513a42:414": "Mittaṁ jāneyya medhāvī, disvā sutvā ca paṇḍito’’ti. –",
  "atk-s0513a42:415": "Imāya gāthāya mittalakkhaṇaṁ puṭṭho sesagāthā abhāsi –",
  "atk-s0513a42:416": "128.",
  "atk-s0513a42:417": " ‘‘Pavutthaṁ tassa sarati, āgataṁ abhinandati;",
  "atk-s0513a42:418": "Tato kelāyito hoti, vācāya paṭinandati.",
  "atk-s0513a42:419": "129.",
  "atk-s0513a42:420": " ‘‘Mitte tasseva bhajati, amitte tassa na sevati;",
  "atk-s0513a42:421": "Akkosante nivāreti, vaṇṇakāme pasaṁsati.",
  "atk-s0513a42:422": "130.",
  "atk-s0513a42:423": " ‘‘Guyhañca tassa akkhāti, tassa guyhañca gūhati;",
  "atk-s0513a42:424": "Kammañca tassa vaṇṇeti, paññaṁ tassa pasaṁsati.",
  "atk-s0513a42:425": "131.",
  "atk-s0513a42:426": " ‘‘Bhave ca nandati tassa, abhave tassa na nandati;",
  "atk-s0513a42:427": "Accheraṁ bhojanaṁ laddhā, tassa uppajjate sati;",
  "atk-s0513a42:428": "Tato naṁ anukampati, aho sopi labheyyito.",
  "atk-s0513a42:429": "132.",
  "atk-s0513a42:430": " ‘‘Iccete soḷasākārā, mittasmiṁ suppatiṭṭhitā;",
  "atk-s0513a42:431": "Yehi mittañca jāneyya, disvā sutvā ca paṇḍito’’ti.",
  "atk-s0513a42:432_0": "Tattha na naṁ umhayate disvāti taṁ mittaṁ mittapatirūpako disvā sitaṁ na karoti,",
  "atk-s0513a42:432_1": "pahaṭṭhākāraṁ na dasseti. Na ca naṁ paṭinandatīti tassa kathaṁ paggaṇhanto na paṭinandati",
  "atk-s0513a42:432_2": "na tussati. Cakkhūni cassa na dadātīti olokentaṁ na oloketi. Paṭilomañcāti tassa",
  "atk-s0513a42:432_3": "kathaṁ paṭippharati paṭisattu hoti. Vaṇṇakāmeti tassa vaṇṇaṁ bhaṇante. Nakkhātīti",
  "atk-s0513a42:432_4": "attano guyhaṁ tassa na ācikkhati. Kammaṁ tassāti tena katakammaṁ na vaṇṇayati. Paññassāti",
  "atk-s0513a42:432_5": "assa paññaṁ nappasaṁsati, ñāṇasampadaṁ na pasaṁsati. Abhaveti avaḍḍhiyaṁ. Tassa nuppajjate",
  "atk-s0513a42:432_6": "satīti tassa mittapatirūpakassa ‘‘mama mittassapi ito dassāmī’’ti sati na uppajjati.",
  "atk-s0513a42:432_7": "Nānukampatīti muducittena na cinteti. Labheyyitoti labheyya ito. Ākārāti kāraṇāni.",
  "atk-s0513a42:432_8": "Pavutthanti videsagataṁ . Kelāyitoti kelāyati mamāyati pattheti piheti icchatīti",
  "atk-s0513a42:432_9": "attho. Vācāyāti madhuravacanena taṁ samudācaranto paṭinandati tussati. Sesaṁ vuttapaṭipakkhanayena",
  "atk-s0513a42:432_10": "veditabbaṁ. Rājā mahāsattassa kathāya attamano hutvā tassa mahantaṁ yasaṁ adāsi.",
  "atk-s0513a42:433_0": "Satthā imaṁ dhammadesanaṁ āharitvā ‘‘evaṁ, mahārāja, pubbepesa pañho samuṭṭhahi,",
  "atk-s0513a42:433_1": "paṇḍitāva naṁ kathayiṁsu, imehi dvattiṁsāya ākārehi mittāmitto jānitabbo’’ti vatvā",
  "atk-s0513a42:433_2": "jātakaṁ samodhānesi – ‘‘tadā rājā ānando ahosi, paṇḍitāmacco pana ahameva ahosi’’nti.",
  "atk-s0513a42:434": "Mittāmittajātakavaṇṇanā dasamā.",
  "atk-s0513a42:435": "Jātakuddānaṁ –",
  "atk-s0513a42:436": "Kuṇālaṁ bhaddasālañca, samuddavāṇija paṇḍitaṁ;",
  "atk-s0513a42:437": "Janasandhaṁ mahākaṇhaṁ, kosiyaṁ sirimantakaṁ.",
  "atk-s0513a42:438": "Padumaṁ mittāmittañca, iccete dasa jātake;",
  "atk-s0513a42:439": "Saṅgāyiṁsu mahātherā, dvādasamhi nipātake.",
  "atk-s0513a42:440": "Dvādasakanipātavaṇṇanā niṭṭhitā."
}