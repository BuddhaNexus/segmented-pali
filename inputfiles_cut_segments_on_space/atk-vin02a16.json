{
  "atk-vin02a16:0": "3. Nissaggiyakaṇḍaṁ (bhikkhunīvibhaṅgavaṇṇanā)",
  "atk-vin02a16:1": "Paṭhamanissaggiyapācittiyasikkhāpadavaṇṇanā",
  "atk-vin02a16:2": "Tiṁsa nissaggiyā dhammā, bhikkhunīnaṁ pakāsitā;",
  "atk-vin02a16:3": "Ye tesaṁ dāni bhavati, ayaṁ saṁvaṇṇanākkamo.",
  "atk-vin02a16:4": "733.Āmattikāpaṇanti amattāni vuccanti bhājanāni; tāni ye vikkiṇanti, te vuccanti āmattikā; tesaṁ āpaṇo āmattikāpaṇo; taṁ vā pasāressantīti attho.",
  "atk-vin02a16:5_0": "734.Pattasannicayaṁ kareyyāti pattasannidhiṁ kareyya; ekāhaṁ anadhiṭṭhahitvā vā avikappetvā",
  "atk-vin02a16:5_1": "vā pattaṁ ṭhapeyyāti attho. Sesaṁ mahāvibhaṅge vuttanayeneva veditabbaṁ. Ayameva",
  "atk-vin02a16:5_2": "hi viseso – tattha dasāhaṁ parihāro, idha ekāhampi natthi. Sesaṁ tādisameva.",
  "atk-vin02a16:6": "Idampi kathinasamuṭṭhānaṁ – kāyavācato kāyavācācittato ca samuṭṭhāti, akiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:7": "Paṭhamasikkhāpadaṁ.",
  "atk-vin02a16:8": "Dutiyanissaggiyapācittiyasikkhāpadavaṇṇanā",
  "atk-vin02a16:9": "738. Dutiye – duccoḷāti virūpacoḷā; jiṇṇacoḷāti attho. Apayyāhīti api ayyāhi.",
  "atk-vin02a16:10_0": "740.Ādissadinnanti sampattā bhājentūti vatvāpi idaṁ gaṇassa idaṁ tumhākaṁ dammīti",
  "atk-vin02a16:10_1": "vatvā vā dātukamyatāya pādamūle ṭhapetvā vā dinnampi ādissa dinnaṁ nāma hoti. Etaṁ",
  "atk-vin02a16:10_2": "sabbampi akālacīvaraṁ. Ayyāya dammīti evaṁ paṭiladdhaṁ pana yathādāneyeva upanetabbaṁ. Sesaṁ uttānameva.",
  "atk-vin02a16:11": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a16:12": "Dutiyasikkhāpadaṁ.",
  "atk-vin02a16:13": "Tatiyanissaggiyapācittiyasikkhāpadavaṇṇanā",
  "atk-vin02a16:14_0": "743-5. Tatiye – handāti gaṇha. Sayaṁ acchindatīti ekaṁ datvā ekaṁ acchindantiyā ekaṁ",
  "atk-vin02a16:14_1": "nissaggiyaṁ, bahūsu bahūni. Sace saṁharitvā ṭhapitāni ekato acchindati, vatthugaṇanāya",
  "atk-vin02a16:14_2": "āpattiyo. Bandhitvā ṭhapitesu pana ekāva āpatti. Sesaṁ uttānameva.",
  "atk-vin02a16:15": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a16:16": "Tatiyasikkhāpadaṁ.",
  "atk-vin02a16:17": "Catutthanissaggiyapācittiyasikkhāpadavaṇṇanā",
  "atk-vin02a16:18_0": "748. Catutthe – kayenāti mūlena. Na me āvuso sappinā attho; telena me atthoti idaṁ",
  "atk-vin02a16:18_1": "kira sā āhaṭasappiṁ datvā telampi āharissatīti maññamānā āha. Viññāpetvāti jānāpetvā;",
  "atk-vin02a16:18_2": "idaṁ nāma āharāti yācitvā vā.",
  "atk-vin02a16:19_0": "752.Taññeva viññāpetīti yaṁ paṭhamaṁ viññattaṁ taṁ thokaṁ nappahoti, tasmā puna taññeva",
  "atk-vin02a16:19_1": "viññāpetīti attho. Aññañca viññāpetīti sace paṭhamaṁ sappiviññattaṁ, yamakaṁ pacitabbanti",
  "atk-vin02a16:19_2": "ca vejjena vuttattā telena attho hoti, tato telenāpi me atthoti evaṁ aññañca viññāpeti.",
  "atk-vin02a16:19_3": "Ānisaṁsaṁ dassetvāti sace kahāpaṇassa sappi ābhataṁ hoti, iminā mūlena diguṇaṁ telaṁ",
  "atk-vin02a16:19_4": "labbhati, tenāpi ca idaṁ kiccaṁ nipphajjati, tasmā telaṁ āharāti evaṁ ānisaṁsaṁ dassetvā",
  "atk-vin02a16:19_5": "viññāpetīti. Sesaṁ uttānameva.",
  "atk-vin02a16:20": "Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:21": "Catutthasikkhāpadaṁ.",
  "atk-vin02a16:22": "Pañcamanissaggiyapācittiyasikkhāpadavaṇṇanā",
  "atk-vin02a16:23_0": "753. Pañcame – na me sikkhamāneti idaṁ kira sā kuladhītā “ayaṁ addhā evaṁ vuttā idaṁ",
  "atk-vin02a16:23_1": "telaṁ ṭhapetvā sappimpi me attano kulagharā āharissatī”ti maññamānā āha. Cetāpetvāti",
  "atk-vin02a16:23_2": "jānāpetvā icceva attho. Sesaṁ sabbattha catutthasadisamevāti.",
  "atk-vin02a16:24": "Pañcamasikkhāpadaṁ.",
  "atk-vin02a16:25": "Chaṭṭhanissaggiyapācittiyasikkhāpadavaṇṇanā",
  "atk-vin02a16:26_0": "758. Chaṭṭhe – chandakanti “idaṁ nāma dhammakiccaṁ karissāma, yaṁ sakkotha; taṁ dethā”ti",
  "atk-vin02a16:26_1": "evaṁ paresaṁ chandañca ruciñca uppādetvā gahitaparikkhārassetaṁ adhivacanaṁ. Aññadatthikenāti",
  "atk-vin02a16:26_2": "aññassatthāya dinnena. Aññuddisikenāti aññaṁ uddisitvā dinnena. Saṅghikenāti saṅghassa pariccattena.",
  "atk-vin02a16:27_0": "762.Sesakaṁ upanetīti yadatthāya dinno, taṁ cetāpetvā avasesaṁ aññassatthāya upaneti.",
  "atk-vin02a16:27_1": "Sāmike apaloketvāti “tumhehi cīvaratthāya dinno, amhākañca cīvaraṁ atthi, telādīhi",
  "atk-vin02a16:27_2": "pana attho”ti evaṁ āpucchitvā upaneti. Āpadāsūti tathārūpesu upaddavesu; bhikkhuniyo",
  "atk-vin02a16:27_3": "vihāraṁ chaḍḍetvā pakkamanti, evarūpāsu āpadāsu yaṁ vā taṁ vā cetāpetuṁ vaṭṭati. Sesaṁ uttānameva.",
  "atk-vin02a16:28": "Chasamuṭṭhānaṁ – kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:29": "Chaṭṭhasikkhāpadaṁ.",
  "atk-vin02a16:30": "Sattamanissaggiyapācittiyasikkhāpadavaṇṇanā",
  "atk-vin02a16:31": "764. Sattame – saññācikenāti sayaṁ yācitakena. Etadevettha nānākaraṇaṁ. Sesaṁ chaṭṭhasadisamevāti.",
  "atk-vin02a16:32": "Sattamasikkhāpadaṁ.",
  "atk-vin02a16:33": "Aṭṭhamanissaggiyapācittiyasikkhāpadavaṇṇanā",
  "atk-vin02a16:34": "769. Aṭṭhame – mahājanikenāti gaṇassa pariccattena. Etadevettha nānākaraṇaṁ.",
  "atk-vin02a16:35": "Aṭṭhamasikkhāpadaṁ.",
  "atk-vin02a16:36": "Navamanissaggiyapācittiyasikkhāpadavaṇṇanā",
  "atk-vin02a16:37": "774. Navamasikkhāpade – saññācikenāti idaṁ padaṁ ito adhikataraṁ.",
  "atk-vin02a16:38": "Navamasikkhāpadaṁ.",
  "atk-vin02a16:39": "Dasamanissaggiyapācittiyasikkhāpadavaṇṇanā",
  "atk-vin02a16:40": "778. Dasame – pariveṇaṁ undriyatīti pariveṇaṁ vinassati; paripatatīti attho. Idañca padaṁ puggalikena saññācikenāti idañca ettakameva nānākaraṇaṁ. Sesaṁ pubbasadisamevāti.",
  "atk-vin02a16:41": "Dasamasikkhāpadaṁ.",
  "atk-vin02a16:42": "Ekādasamanissaggiyapācittiyasikkhāpadavaṇṇanā",
  "atk-vin02a16:43": "784. Ekādasame – garupāvuraṇanti sītakāle pāvuraṇaṁ. Catukkaṁsaparamanti ettha kaṁso nāma catukkahāpaṇiko hoti; tasmā padabhājane “soḷasakahāpaṇagghanaka”nti vuttaṁ.",
  "atk-vin02a16:44": "Ekādasamasikkhāpadaṁ.",
  "atk-vin02a16:45": "Dvādasamanissaggiyapācittiyasikkhāpadavaṇṇanā",
  "atk-vin02a16:46": "789. Dvādasame – lahupāvuraṇanti uṇhakāle pāvuraṇaṁ. Sesaṁ sikkhāpadadvayepi uttānameva.",
  "atk-vin02a16:47": "Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:48": "Dvādasamasikkhāpadaṁ.",
  "atk-vin02a16:49_0": "Uddiṭṭhā kho ayyāyo tiṁsa nissaggiyā pācittiyā dhammāti ettha mahāvibhaṅge cīvaravaggato",
  "atk-vin02a16:49_1": "dhovanañca paṭiggahaṇañcāti dve sikkhāpadāni apanetvā akālacīvaraṁ kālacīvaranti",
  "atk-vin02a16:49_2": "adhiṭṭhahitvā bhājitasikkhāpadena ca parivattetvā acchinnacīvarena ca paṭhamavaggo",
  "atk-vin02a16:49_3": "pūretabbo. Puna eḷakalomavaggassa ādito satta sikkhāpadāni apanetvā satta aññadatthikāni",
  "atk-vin02a16:49_4": "pakkhipitvā dutiyavaggo pūretabbo. Tatiyavaggato paṭhamapattaṁ vassikasāṭikaṁ āraññakasikkhāpadanti",
  "atk-vin02a16:49_5": "imāni tīṇi apanetvā pattasannicayagarupāvuraṇalahupāvuraṇasikkhāpadehi tatiyavaggo",
  "atk-vin02a16:49_6": "pūretabbo. Iti bhikkhunīnaṁ dvādasa sikkhāpadāni ekatopaññattāni, aṭṭhārasa ubhatopaññattānīti",
  "atk-vin02a16:49_7": "evaṁ sabbepi pātimokkhuddesamaggena “uddiṭṭhā kho ayyāyo tiṁsa nissaggiyā pācittiyā",
  "atk-vin02a16:49_8": "dhammā”ti evamettha attho daṭṭhabbo. Sesaṁ vuttanayamevāti.",
  "atk-vin02a16:50": "Samantapāsādikāya vinayasaṁvaṇṇanāya bhikkhunīvibhaṅge",
  "atk-vin02a16:51": "Tiṁsakavaṇṇanā niṭṭhitā.",
  "atk-vin02a16:52": "Nissaggiyakaṇḍaṁ niṭṭhitaṁ."
}