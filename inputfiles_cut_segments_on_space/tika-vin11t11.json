{
  "tika-vin11t11:0": "Saṅghādisesakathāvaṇṇanā",
  "tika-vin11t11:1_0": "2011. Evaṁ bhikkhunivibhaṅge āgataṁ pārājikavinicchayaṁ vatvā idāni tadanantaruddiṭṭhaṁ",
  "tika-vin11t11:1_1": "saṅghādisesavinicchayaṁ dassetumāha “yā pana bhikkhunī”tiādi. Ussayavādāti kodhussayamānussayavasena",
  "tika-vin11t11:1_2": "vivadamānā. Tatoyeva aṭṭaṁ karoti sīlenāti aṭṭakārī. Ettha ca “aṭṭo”ti vohārikavinicchayo",
  "tika-vin11t11:1_3": "vuccati, yaṁ pabbajitā “adhikaraṇa”ntipi vadanti. Sabbattha vattabbe mukhamassā atthīti",
  "tika-vin11t11:1_4": "mukharī, bahubhāṇīti attho. Yena kenaci narena saddhinti “gahapatinā vā gahapatiputtena",
  "tika-vin11t11:1_5": "vā”tiādinā dassitena yena kenaci manussena saddhiṁ. Idhāti imasmiṁ sāsane. Kirāti",
  "tika-vin11t11:1_6": "padapūraṇe, anussavane vā.",
  "tika-vin11t11:2": "2012.Sakkhiṁvāti paccakkhato jānanakaṁ vā. Aṭṭaṁ kātuṁ gacchantiyā pade pade tathā dukkaṭanti yojanā.",
  "tika-vin11t11:3": "2013.Vohāriketi vinicchayāmacce.",
  "tika-vin11t11:4": "2014.Anantaranti tassa vacanānantaraṁ.",
  "tika-vin11t11:5": "2015.Itaroti aṭṭakārako. Pubbasadisova vinicchayoti paṭhamārocane dukkaṭaṁ, dutiyārocane thullaccayanti vuttaṁ hoti.",
  "tika-vin11t11:6": "2016. “Tava, mamāpi ca kathaṁ tuvameva ārocehī”ti itarena vuttā bhikkhunīti yojanā. Yathākāmanti tassā ca attano ca vacane yaṁ paṭhamaṁ vattumicchati, taṁ icchānurūpaṁ ārocetu.",
  "tika-vin11t11:7_0": "2018-9. Ubhinnampi yathā tathā ārocitakathaṁ sutvāti yojanā. Yathā tathāti pubbe",
  "tika-vin11t11:7_1": "vuttanayena kenaci pakārena. Tehīti vohārikehi. Aṭṭe pana ca niṭṭhiteti aṭṭakārakesu",
  "tika-vin11t11:7_2": "ekasmiṁ pakkhe parājite. Yathāha “parājite aṭṭakārake aṭṭapariyosānaṁ nāma hotī”ti.",
  "tika-vin11t11:7_3": "Aṭṭassa pariyosāneti ettha “tassā”ti seso. Tassa aṭṭassa pariyosāneti yojanā.",
  "tika-vin11t11:8_0": "2020-23. Anāpattivisayaṁ dassetumāha “dūtaṁ vāpī”tiādi. Paccatthikamanussehi dūtaṁ",
  "tika-vin11t11:8_1": "vāpi pahiṇitvā sayampi vā āgantvā yā pana ākaḍḍhīyatīti yojanā. Aññehīti gāmadārakādīhi",
  "tika-vin11t11:8_2": "aññehi. Kiñci paraṁ anodissāti yojanā. Imissā odissa vutte tehi gahitadaṇḍe tassā",
  "tika-vin11t11:8_3": "ca gīvāti sūcitaṁ hoti. Yā rakkhaṁ yācati, tattha tasmiṁ rakkhāyācane tassā anāpatti",
  "tika-vin11t11:8_4": "pakāsitāti yojanā. Aññato sutvāti yojanā. Ummattikādīnanti ettha ādi-saddena ādikammikā gahitā.",
  "tika-vin11t11:9_0": "Samuṭṭhānaṁ kathinena tulyanti yojanā. Sesaṁ dassetumāha “sakiriyaṁ ida”nti. Idaṁ",
  "tika-vin11t11:9_1": "sikkhāpadaṁ. Kiriyāya saha vattatīti sakiriyaṁ aṭṭakaraṇena āpajjanato. “Samuṭṭhāna”nti",
  "tika-vin11t11:9_2": "iminā ca samuṭṭhānādivinicchayo upalakkhitoti daṭṭhabbo.",
  "tika-vin11t11:10": "Aṭṭakārikākathāvaṇṇanā.",
  "tika-vin11t11:11_0": "2024-5.Jānantīti “sāmaṁ vā jānāti, aññe vā tassā ārocentī”ti vuttanayena jānantī.",
  "tika-vin11t11:11_1": "Corinti yāya pañcamāsagghanakato paṭṭhāya yaṁ kiñci parasantakaṁ avaharitaṁ, ayaṁ",
  "tika-vin11t11:11_2": "corī nāma. Vajjhaṁ viditanti “tena kammena vadhārahā aya”nti evaṁ viditaṁ. Saṅghanti",
  "tika-vin11t11:11_3": "bhikkhunisaṅghaṁ. Anapaloketvāti anāpucchā. Rājānaṁ vāti raññā anusāsitabbaṭṭhāne",
  "tika-vin11t11:11_4": "taṁ rājānaṁ vā. Yathāha “rājā nāma yattha rājā anusāsati, rājā apaloketabbo”ti. Gaṇameva",
  "tika-vin11t11:11_5": "vāti “tumheva tattha anusāsathā”ti rājūhi dinnaṁ gāmanigamamallagaṇādikaṁ gaṇaṁ vā.",
  "tika-vin11t11:11_6": "Mallagaṇaṁ nāma pānīyaṭṭhapanapokkharaṇikhaṇanādipuññakammaniyutto janasamūho. Eteneva",
  "tika-vin11t11:11_7": "evameva dinnagāmavarā pūgā ca seniyo ca saṅgahitā. Vuṭṭhāpeyyāti upasampādeyya. Kappanti",
  "tika-vin11t11:11_8": "ca vakkhamānalakkhaṇaṁ kappaṁ. Sā corivuṭṭhāpananti sambandho. Upajjhāyā hutvā yā",
  "tika-vin11t11:11_9": "coriṁ upasampādeti, sā bhikkhunīti attho. Upajjhāyassa bhikkhussa dukkaṭaṁ.",
  "tika-vin11t11:12": "2026.Pañcamāsagghananti ettha pañcamāsañca pañcamāsagghanakañca pañcamāsagghananti ekadesasarūpekasesanayena pañcamāsassāpi gahaṇaṁ. Atirekagghanaṁ vāpīti etthāpi eseva nayo.",
  "tika-vin11t11:13": "2027. Pabbajitaṁ pubbaṁ yāya sā pabbajitapubbā. Vuttappakāraṁ corakammaṁ katvāpi titthāyatanādīsu yā paṭhamaṁ pabbajitāti attho.",
  "tika-vin11t11:14_0": "2028-30. Idāni pubbapayogadukkaṭādiāpattivibhāgaṁ dassetumāha “vuṭṭhāpeti ca yā cori”ntiādi.",
  "tika-vin11t11:14_1": "Idha “upajjhāyā hutvā”ti seso. Idaṁ kappaṁ ṭhapetvāti yojanā. Sīmaṁ sammannati cāti",
  "tika-vin11t11:14_2": "abhinavaṁ sīmaṁ sammannati, bandhatīti vuttaṁ hoti. Assāti bhaveyya. “Dukkaṭa”nti",
  "tika-vin11t11:14_3": "iminā ca “thullaccayaṁ dvaya”nti iminā ca yojetabbaṁ.",
  "tika-vin11t11:15": "Kammanteti upasampadakammassa pariyosāne, tatiyāya kammavācāya yyakārappattāyāti vuttaṁ hoti.",
  "tika-vin11t11:16": "2031.Ajānantīti coriṁ ajānantī. (Idaṁ sikkhāpadaṁ.)",
  "tika-vin11t11:17_0": "2032.Corivuṭṭhāpanaṁ nāmāti idaṁ sikkhāpadaṁ corivuṭṭhāpanasamuṭṭhānaṁ nāma. Vācacittatoti",
  "tika-vin11t11:17_1": "khaṇḍasīmaṁ agantvā karontiyā vācācittehi. Kāyavācādito cevāti gantvā karontiyā kāyavācācittato",
  "tika-vin11t11:17_2": "ca samuṭṭhāti. Yathāha “kenacideva karaṇīyena pakkantāsu bhikkhunīsu agantvā khaṇḍasīmaṁ",
  "tika-vin11t11:17_3": "vā nadiṁ vā yathānisinnaṭṭhāneyeva attano nissitakaparisāya saddhiṁ vuṭṭhāpentiyā",
  "tika-vin11t11:17_4": "vācācittato samuṭṭhāti, khaṇḍasīmaṁ vā nadiṁ vā gantvā vuṭṭhāpentiyā kāyavācācittato",
  "tika-vin11t11:17_5": "samuṭṭhātī”ti. Kriyākriyanti anāpucchāvuṭṭhāpanavasena kiriyākiriyaṁ.",
  "tika-vin11t11:18": "Corivuṭṭhāpanakathāvaṇṇanā.",
  "tika-vin11t11:19_0": "2033-4.Gāmantaranti aññaṁ gāmaṁ. Yā ekā sace gaccheyyāti sambandho. Nadīpāranti etthāpi",
  "tika-vin11t11:19_1": "eseva nayo. Nadiyā pāraṁ nadīpāraṁ. “Ekā vā”ti uparipi yojetabbaṁ. Ohīyeyyāti vinā",
  "tika-vin11t11:19_2": "bhaveyya. Idha “araññe”ti seso. Araññalakkhaṇaṁ “indakhīla”iccādinā vakkhati. “Ekā",
  "tika-vin11t11:19_3": "vā rattiṁ vippavaseyya, ekā vā gaṇamhā ohīyeyyā”ti sikkhāpadakkamo, evaṁ santepi",
  "tika-vin11t11:19_4": "gāthābandhavasena “rattiṁ vippavaseyyā”ti ante vuttaṁ. Teneva vibhāgavinicchaye desanāruḷhakkameneva",
  "tika-vin11t11:19_5": "“pureruṇodayāyevā”tiādiṁ vakkhati. Sā paṭhamāpattikaṁ garukaṁ dhammaṁ āpannā siyāti",
  "tika-vin11t11:19_6": "yojanā. Paṭhamaṁ āpatti etassāti paṭhamāpattiko, vītikkamakkhaṇeyeva āpajjitabboti",
  "tika-vin11t11:19_7": "attho. “Garukaṁ dhamma”nti iminā sambandho. Sakagāmā nikkhamantiyāti bhikkhuniyā",
  "tika-vin11t11:19_8": "attano vasanagāmato nikkhamantiyā.",
  "tika-vin11t11:20": "2035.Tato sakagāmato.",
  "tika-vin11t11:21": "2036-7. Ekena padavārena itarassa gāmassa parikkhepe atikkante, upacārokkame vā thullaccayanti yojanā. Atikkante okkanteti ettha “parikkhepe upacāre”ti adhikārato labbhati.",
  "tika-vin11t11:22": "2038-9.Nikkhamitvāti attano paviṭṭhagāmato nikkhamitvā. Ayameva nayoti “ekena padavārena thullaccayaṁ, dutiyena garukāpattī”ti ayaṁ nayo.",
  "tika-vin11t11:23_0": "Vaticchiddena vā khaṇḍapākārena vāti yojanā. “Tathā”ti iminā “pākārenā”ti etthāpi",
  "tika-vin11t11:23_1": "vā-saddassa sambandhanīyataṁ dasseti. “Bhikkhuvihārassa bhūmi tāsamakappiyā”ti vakkhamānattā",
  "tika-vin11t11:23_2": "vihārassa bhūminti bhikkhunivihārabhūmi gahitā. “Kappiyanti paviṭṭhattā”ti iminā",
  "tika-vin11t11:23_3": "vakkhamānassa kāraṇaṁ dasseti. Koci dosoti thullaccayasaṅghādiseso vuccamāno yo koci doso.",
  "tika-vin11t11:24": "2040.Tāsanti bhikkhunīnaṁ. “Akappiyā”ti iminā tatthāpi paviṭṭhāya gāmantarapaccayā āpattisambhavamāha.",
  "tika-vin11t11:25": "2041. “Paṭhamaṁ pādaṁ atikkāmentiyā”ti vuttattā “hatthi…pe… anāpatti siyāpatti, padasā gamane panā”ti vuttaṁ.",
  "tika-vin11t11:26": "2042.“Yaṁ kiñci…pe… āpatti pavisantiyā”ti vuttassevatthassa upasaṁhārattā na punaruttidoso.",
  "tika-vin11t11:27_0": "2043-4.Lakkhaṇenupapannāyāti “nadī nāma timaṇḍalaṁ paṭicchādetvā yattha katthaci",
  "tika-vin11t11:27_1": "uttarantiyā bhikkhuniyā antaravāsako temiyatī”ti vuttalakkhaṇena samannāgatāya nadiyā.",
  "tika-vin11t11:27_2": "Yā pāraṁ tīraṁ gacchatīti yojanā.",
  "tika-vin11t11:28_0": "Paṭhamaṁ pādaṁ uddharitvāna tīre ṭhapentiyāti “idāni padavārena atikkamatī”ti vattabbakāle",
  "tika-vin11t11:28_1": "paṭhamaṁ pādaṁ ukkhipitvā paratīre ṭhapentiyā. “Dutiyapāduddhāre saṅghādiseso”ti",
  "tika-vin11t11:28_2": "aṭṭhakathāvacanato “atikkame”ti iminā uddhāro gahito.",
  "tika-vin11t11:29_0": "2045.Antaranadiyanti nadivemajjhe. Bhaṇḍitvāti kalahaṁ katvā. Orimaṁ tīranti āgatadisāya",
  "tika-vin11t11:29_1": "tīraṁ. Tathā paṭhame thullaccayaṁ, dutiye garu hotīti attho. Iminā sakalena vacanena",
  "tika-vin11t11:29_2": "“itarissā pana ayaṁ pakkantaṭṭhāne ṭhitā hoti, tasmā paratīraṁ gacchantiyāpi anāpattī”ti",
  "tika-vin11t11:29_3": "aṭṭhakathāpi ulliṅgitā.",
  "tika-vin11t11:30": "2046.Rajjuyāti valliādikāya yāya kāyaci rajjuyā.",
  "tika-vin11t11:31_0": "2047.Pivitunti ettha “pānīya”nti pakaraṇato labbhati. Avuttasamuccayatthena api-saddena",
  "tika-vin11t11:31_1": "bhaṇḍadhovanādiṁ saṅgaṇhāti. Athāti vākyārambhe nipāto. “Nahānādikiccaṁ sampādetvā",
  "tika-vin11t11:31_2": "orimameva tīraṁ āgamissāmī”ti ālayassa vijjamānattā āha “vaṭṭatī”ti.",
  "tika-vin11t11:32": "2048. Padasānadiṁ otaritvānāti yojanā. Setuṁ ārohitvā tathā padasā uttarantiyā anāpattīti yojanā.",
  "tika-vin11t11:33": "2049.Gantvānāti ettha “nadi”nti seso. Uttaraṇakāle padasā yātīti yojanā.",
  "tika-vin11t11:34": "2050.Vegenāti ekeneva vegena, antarā anivattitvāti attho.",
  "tika-vin11t11:35": "2051.“Nisīditvā”ti idaṁ “khandhe vā”tiādīhipi yojetabbaṁ. Khandhādayo cettha sabhāgānameva gahetabbā. Hatthasaṅghātane vāti ubhohi baddhahatthavalaye vā.",
  "tika-vin11t11:36_0": "2052-3.Pāsanti hatthapāsaṁ. “Ābhogaṁ vinā”ti iminā “gamissāmī”ti ābhoge kate ajānantiyā",
  "tika-vin11t11:36_1": "aruṇe uṭṭhitepi anāpattīti dīpitaṁ hoti. Yathāha “sace sajjhāyaṁ vā savanaṁ vā aññaṁ",
  "tika-vin11t11:36_2": "vā kiñci kammaṁ kurumānā ‘purearuṇeyeva dutiyikāya santikaṁ gamissāmī’ti ābhogaṁ",
  "tika-vin11t11:36_3": "karoti, ajānantiyā eva cassā aruṇo uggacchati, anāpattī”ti. Nānāgabbhe vattabbameva",
  "tika-vin11t11:36_4": "natthīti dassetumāha “ekagabbhepi vā”ti. Ekagabbhepi vā dutiyikāya hatthapāsaṁ atikkamma",
  "tika-vin11t11:36_5": "aruṇaṁ uṭṭhapentiyā bhikkhuniyā āpatti siyāti yojanā.",
  "tika-vin11t11:37": "2054.Dutiyāpāsanti dutiyikāya hatthapāsaṁ. “Gamissāmī”ti ābhogaṁ katvā gacchantiyā sace aruṇaṁ uṭṭheti, na dosoti yojanā.",
  "tika-vin11t11:38_0": "2055-6. Aññattha pañcadhanusatikassa pacchimassa āraññakasenāsanassa vuttattā tato",
  "tika-vin11t11:38_1": "nivattetumāha “indakhīlamatikkammā”tiādi. Etthāti imasmiṁ sikkhāpade. Dīpitanti aṭṭhakathāya",
  "tika-vin11t11:38_2": "“araññeti ettha nikkhamitvā bahi indakhīlā sabbametaṁ arañña”nti evaṁ vuttalakkhaṇameva",
  "tika-vin11t11:38_3": "araññaṁ dassitanti attho.",
  "tika-vin11t11:39": "Dutiyikāya dassanūpacāraṁ vijahantiyā tassāti yojanā. “Jahite”ti idaṁ apekkhitvā “upacāre”ti vibhattivipariṇāmo kātabbo.",
  "tika-vin11t11:40": "2057.Sāṇipākārapākārataruantarite ṭhāne asati dassanūpacāre satipi savanūpacāre āpatti hotīti yojanā.",
  "tika-vin11t11:41_0": "2058-60.Ettha kathanti yattha dūrepi dassanaṁ hoti, evarūpe ajjhokāse āpattiniyamo",
  "tika-vin11t11:41_1": "kathaṁ kātabboti attho. Anekesu ṭhānesu “savanūpacārātikkame”ti vuccamānattā tattha",
  "tika-vin11t11:41_2": "lakkhaṇaṁ ṭhapetumāha “magga…pe… evarūpake”ti. Ettha “ṭhāne”ti seso. Kūjantiyāti",
  "tika-vin11t11:41_3": "yathāvaṇṇavavatthānaṁ na hoti, evaṁ abyattasaddaṁ karontiyā.",
  "tika-vin11t11:42_0": "Evarūpake ṭhāne dhammassavanārocane viya ca maggamūḷhassa saddena viya ca “ayye”ti",
  "tika-vin11t11:42_1": "kūjantiyā tassā saddassa savanātikkame bhikkhuniyā garukā āpatti hotīti yojanā. “Bhikkhuniyā",
  "tika-vin11t11:42_2": "garukā hotī”ti idaṁ “dutiyikaṁ na pāpuṇissāmī”ti nirussāhavasena veditabbaṁ. Teneva",
  "tika-vin11t11:42_3": "vakkhati “ohīyitvātha gacchantī”tiādi. Etthāti “gaṇamhā ohīyeyyā”ti imasmiṁ.",
  "tika-vin11t11:43": "2061. Atha gacchantī ohīyitvāti yojanā. “Idāni ahaṁ pāpuṇissāmi” iti evaṁ saussāhā anubandhati, vaṭṭati, dutiyopacārātikkamepi anāpattīti vuttaṁ hoti.",
  "tika-vin11t11:44": "2062. “Gacchatu ayaṁ” iti ussāhassacchedaṁ katvā ohīnā ce, tassā āpattīti ajjhāhārayojanā.",
  "tika-vin11t11:45": "2063.Itarāpīti gantuṁ samatthāpi. Ohīyatu ayanti cāti nirussāhappakāro sandassito. Vuttatthameva samatthayitumāha “saussāhā na hoti ce”ti.",
  "tika-vin11t11:46_0": "2064-5. Purimā ekakaṁ maggaṁ yātīti yojanā. Ekameva ekakaṁ. Tasmāti yasmā ekissā",
  "tika-vin11t11:46_1": "itarā pakkantaṭṭhāne tiṭṭhati, tasmā. Tatthāti tasmiṁ gaṇamhāohīyane. Pi-saddo evakārattho.",
  "tika-vin11t11:46_2": "Anāpatti eva pakāsitāti yojanā.",
  "tika-vin11t11:47_0": "2066-7.Gāmantaragatāyāti gāmasīmagatāya. “Nadiyā”ti iminā sambandho. Āpattiyocatassopīti",
  "tika-vin11t11:47_1": "rattivippavāsa gāmantaragamana nadipāragamana gaṇamhāohīyana saṅkhātā catasso saṅghādisesāpattiyo.",
  "tika-vin11t11:47_2": "Gaṇamhāohīyanamūlakāpattiyā gāmato bahi āpajjitabbattepi gāmantarokkamanamūlakāpattiyā",
  "tika-vin11t11:47_3": "antogāme āpajjitabbattepi ekakkhaṇeti gāmūpacāraṁ sandhāyāha.",
  "tika-vin11t11:48_0": "2068-9. Yā saddhiṁ yātā dutiyikā, sā ca pakkantā vā sace hoti, vibbhantā vā hoti,",
  "tika-vin11t11:48_1": "petānaṁ lokaṁ yātā vā hoti, kālakatā vā hotīti adhippāyo, pakkhasaṅkantā vā hoti,",
  "tika-vin11t11:48_2": "titthāyatanasaṅkantā vā hotīti adhippāyo, naṭṭhā vā hoti, pārājikāpannā vā hotīti",
  "tika-vin11t11:48_3": "adhippāyo. Evarūpe kāle gāmantarokkamanādīni…pe… anāpattīti ñātabbanti yojanā. Ummattikāyapi",
  "tika-vin11t11:48_4": "evaṁ cattāripi karontiyā anāpattīti yojanā.",
  "tika-vin11t11:49": "2070.“Agāmake araññe”ti idaṁ gāmābhāvena vuttaṁ, na viñjhāṭavisadisatāya.",
  "tika-vin11t11:50_0": "2071. Gāmabhāvato nadipāragamanagaṇamhāohīyanāpatti na sambhavati, tassāpi sakagāmattā",
  "tika-vin11t11:50_1": "gāmantaragamanamūlikāpatti ca divasabhāgattā rattivippavāsamūlikāpatti ca na sambhavatīti",
  "tika-vin11t11:50_2": "āha “sakagāme…pe… na vijjare”ti. Yathākāmanti yathicchitaṁ, dutiyikāya asantiyāpīti attho.",
  "tika-vin11t11:51": "2072. Samuṭṭhānādayo paṭhamantimavatthunā tulyāti yojanā.",
  "tika-vin11t11:52": "Gāmantaragamanakathāvaṇṇanā.",
  "tika-vin11t11:53_0": "2073.Sīmāsammutiyā cevāti “samaggena saṅghena dhammena vinayena ukkhittaṁ bhikkhuniṁ",
  "tika-vin11t11:53_1": "kārakasaṅghaṁ anāpucchā tasseva kārakasaṅghassa chandaṁ ajānitvā osāressāmī”ti navasīmāsammannane",
  "tika-vin11t11:53_2": "ca. Dvīhi kammavācāhi duve thullaccayā hontīti yojanā.",
  "tika-vin11t11:54_0": "2074.Kammassapariyosāneti osāraṇakammassa avasāne. Tikasaṅghādisesanti “dhammakamme",
  "tika-vin11t11:54_1": "dhammakammasaññā osāreti, āpatti saṅghādisesassa. Dhammakamme vematikā, dhammakamme",
  "tika-vin11t11:54_2": "adhammakammasaññā osāreti, āpatti saṅghādisesassā”ti tikasaṅghādisesaṁ vuttaṁ. Kammanti",
  "tika-vin11t11:54_3": "ca ukkhepanīyakammaṁ. Adhamme tikadukkaṭanti “adhammakamme dhammakammasaññā osāreti,",
  "tika-vin11t11:54_4": "āpatti dukkaṭassa. Adhammakamme vematikā, adhammakammasaññā osāreti, āpatti dukkaṭassā”ti",
  "tika-vin11t11:54_5": "tikadukkaṭaṁ vuttaṁ.",
  "tika-vin11t11:55_0": "2075.Gaṇassāti tasseva kārakagaṇassa. Vatte vā pana vattantinti tecattālīsappabhede",
  "tika-vin11t11:55_1": "nettāravatte vattamānaṁ. Tecattālīsappabhedaṁ pana vattakkhandhake āvi bhavissati.",
  "tika-vin11t11:55_2": "Nettāravatteti kammato nittharaṇassa hetubhūte vatte.",
  "tika-vin11t11:56": "2077. Osāraṇaṁ kriyaṁ. Anāpucchanaṁ akriyaṁ.",
  "tika-vin11t11:57": "Catutthaṁ.",
  "tika-vin11t11:58_0": "2078-9.Avassutāti methunarāgena tintā. Evamuparipi. “Manussapuggalassā”ti iminā yakkhādīnaṁ",
  "tika-vin11t11:58_1": "paṭikkhepo. “Udake…pe… dukkaṭa”nti vakkhamānattā āmisanti aññatra dantaponā ajjhoharaṇīyassa",
  "tika-vin11t11:58_2": "gahaṇaṁ. Payogatoti payogagaṇanāya.",
  "tika-vin11t11:59_0": "2080.Ekatovassuteti pumitthiyā sāmaññena pulliṅganiddeso. Kathametaṁ viññāyatīti?",
  "tika-vin11t11:59_1": "“Ekatoavassuteti ettha bhikkhuniyā avassutabhāvo daṭṭhabboti mahāpaccariyaṁ vuttaṁ.",
  "tika-vin11t11:59_2": "Mahāaṭṭhakathāyaṁ panetaṁ na vuttaṁ, taṁ pāḷiyā sametī”ti vuttattā viññāyati. Ettha",
  "tika-vin11t11:59_3": "ca etaṁ na vuttanti “bhikkhuniyā avassutabhāvo daṭṭhabbo”ti etaṁ niyamanaṁ na vuttaṁ.",
  "tika-vin11t11:59_4": "Tanti taṁ niyametvā avacanaṁ. Pāḷiyā sametīti “ekatoavassute”ti avisesetvā vuttapāḷiyā,",
  "tika-vin11t11:59_5": "“anavassutoti jānantī paṭiggaṇhātī”ti imāya ca pāḷiyā sameti. Yadi hi puggalassa",
  "tika-vin11t11:59_6": "avassutabhāvo nappamāṇaṁ, kiṁ “anavassutoti jānantī”ti iminā vacanena. “Anāpatti",
  "tika-vin11t11:59_7": "ubho anavassutā honti, anavassutā paṭiggaṇhātī”ti ettakameva vattabbaṁ siyā. Ajjhohārapayogesu",
  "tika-vin11t11:59_8": "bahūsu thullaccayacayo thullaccayānaṁ samūho siyā, payogagaṇanāya bahūni thullaccayāni hontīti adhippāyo.",
  "tika-vin11t11:60_0": "2081. Sambhave, byabhicāre ca visesanaṁ sātthakaṁ bhavatīti “manussaviggahāna”nti",
  "tika-vin11t11:60_1": "idaṁ visesanaṁ yakkhapetatiracchānapadehi yojetabbaṁ. Ubhatoavassute sati manussaviggahānaṁ",
  "tika-vin11t11:60_2": "yakkhapetatiracchānānaṁ hatthato ca paṇḍakānaṁ hatthato ca tathāti yojanā. Tathā-saddenettha",
  "tika-vin11t11:60_3": "“yaṁ kiñci āmisaṁ paṭiggaṇhāti, dukkaṭaṁ. Ajjhohārapayogesu thullaccayacayo siyā”ti",
  "tika-vin11t11:60_4": "yathāvuttamatidisati.",
  "tika-vin11t11:61_0": "2082.Etthāti imesu yakkhādīsu. Ekatoavassute sati āmisaṁ paṭiggaṇhantiyā dukkaṭaṁ.",
  "tika-vin11t11:61_1": "Sabbatthāti sabbesu manussāmanussesu ekato, ubhato vā anavassutesu. Udake dantakaṭṭhaketi",
  "tika-vin11t11:61_2": "udakassa, dantakaṭṭhassa ca gahaṇe. Paribhoge cāti paṭiggahaṇe ceva paribhoge ca.",
  "tika-vin11t11:62_0": "2083-4.Ubhayāvassutābhāveti bhikkhuniyā, puggalassa ca ubhinnaṁ avassutatte asati",
  "tika-vin11t11:62_1": "yadi āmisaṁ paṭiggaṇhāti, na dosoti yojanā. Ayaṁ purisapuggalo. Na ca avassutoti",
  "tika-vin11t11:62_2": "neva avassutoti ñatvā. Yā pana āmisaṁ paṭiggaṇhāti, tassā ca ummattikādīnañca anāpatti",
  "tika-vin11t11:62_3": "pakāsitāti yojanā. “Yā gaṇhāti, tassā anāpattī”ti vuttepi paribhuñjantiyāva anāpattibhāvo daṭṭhabbo.",
  "tika-vin11t11:63": "Pañcamaṁ.",
  "tika-vin11t11:64_0": "2085.Uyyojaneti “kiṁ te ayye eso purisapuggalo karissati avassuto vā anavassuto vā,",
  "tika-vin11t11:64_1": "yato tvaṁ anavassutā, iṅgha ayye yaṁ te eso purisapuggalo deti khādanīyaṁ vā bhojanīyaṁ",
  "tika-vin11t11:64_2": "vā, taṁ tvaṁ sahatthā paṭiggahetvā khāda vā bhuñja vā”ti vuttanayena niyojane. Ekissāti",
  "tika-vin11t11:64_3": "uyyojikāya. Itarissāti uyyojitāya. Paṭiggaheti avassutassa hatthato āmisapaṭiggahaṇe.",
  "tika-vin11t11:64_4": "Dukkaṭāni cāti uyyojikāya dukkaṭāni. Bhogesūti uyyojitāya tathā paṭiggahitassa āmisassa",
  "tika-vin11t11:64_5": "paribhogesu. Thullaccayagaṇo siyāti uyyojikāya thullaccayasamūho siyāti attho.",
  "tika-vin11t11:65": "2086-7.Bhojanassāvasānasminti uyyojitāya bhojanapariyante. Saṅghādisesatāti uyyojikāya saṅghādisesāpatti hoti.",
  "tika-vin11t11:66_0": "Yakkhādīnanti ettha ādi-saddena petapaṇḍakatiracchānagatā gahitā. Tatheva purisassa",
  "tika-vin11t11:66_1": "cāti avassutassa manussapurisassa. “Gahaṇe uyyojane”ti padacchedo. Gahaṇeti uyyojitāya",
  "tika-vin11t11:66_2": "gahaṇe. Uyyojaneti uyyojikāya attano uyyojane. Tesanti udakadantaponānaṁ. Paribhogeti",
  "tika-vin11t11:66_3": "uyyojitāya paribhuñjane. Dukkaṭaṁ parikittitanti uyyojikāya dukkaṭaṁ vuttaṁ.",
  "tika-vin11t11:67": "2088.Sesassāti udakadantaponato aññassa paribhuñjitabbāmisassa. “Gahaṇuyyojane”tiādi vuttanayameva.",
  "tika-vin11t11:68_0": "2089-90.Yā pana bhikkhunī “anavassuto”ti ñatvā uyyojeti, “kupitā vā na paṭiggaṇhatī”ti",
  "tika-vin11t11:68_1": "uyyojeti, “kulānuddayatā vāpi na paṭiggaṇhatī”ti uyyojeti, tassā ca ummattikādīnañca",
  "tika-vin11t11:68_2": "anāpatti pakāsitāti yojanā. Yathāha “anāpatti ‘anavassuto’ti jānantī uyyojeti, ‘kupitā",
  "tika-vin11t11:68_3": "na paṭiggaṇhatī’ti uyyojeti, ‘kulānuddayatāya na paṭiggaṇhatī’ti uyyojetī”tiādi.",
  "tika-vin11t11:69": "Chaṭṭhaṁ.",
  "tika-vin11t11:70_0": "2091.Sattamanti “yā pana bhikkhunī kupitā anattamanā evaṁ vadeyya buddhaṁ paccakkhāmī”tiādinayappavattaṁ",
  "tika-vin11t11:70_1": "sattamasikkhāpadañca. Aṭṭhamanti “yā pana bhikkhunī kismiñcideva adhikaraṇe paccākatā”tiādinayappavattaṁ",
  "tika-vin11t11:70_2": "aṭṭhamasikkhāpadañca.",
  "tika-vin11t11:71": "Sattamaṭṭhamāni.",
  "tika-vin11t11:72_0": "2092.Navameti “bhikkhuniyo paneva saṁsaṭṭhā viharantī”tiādisikkhāpade ca. Dasameti",
  "tika-vin11t11:72_1": "“yā pana bhikkhunī evaṁ vadeyya saṁsaṭṭhāva ayye tumhe viharatha, mā tumhe nānā viharitthā”tiādisikkhāpade ca.",
  "tika-vin11t11:73": "Navamadasamāni.",
  "tika-vin11t11:74_0": "2093. Tena mahāvibhaṅgāgatena duṭṭhadosadvayena ca tattheva āgatena tena sañcarittasikkhāpadena",
  "tika-vin11t11:74_1": "cāti imehi tīhi saddhiṁ idhāgatāni cha sikkhāpadānīti evaṁ nava paṭhamāpattikā. Ito",
  "tika-vin11t11:74_2": "bhikkhunivibhaṅgato cattāri yāvatatiyakāni tato mahāvibhaṅgato cattāri yāvatatiyakānīti",
  "tika-vin11t11:74_3": "evaṁ aṭṭha yāvatatiyakāni, purimāni nava cāti sattarasa saṅghādisesasikkhāpadāni",
  "tika-vin11t11:74_4": "mayā cettha dassitānīti adhippāyo.",
  "tika-vin11t11:75": "Iti vinayatthasārasandīpaniyā vinayavinicchayavaṇṇanāya",
  "tika-vin11t11:76": "Saṅghādisesakathāvaṇṇanā niṭṭhitā."
}