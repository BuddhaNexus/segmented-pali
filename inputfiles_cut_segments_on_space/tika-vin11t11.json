{
  "tika-vin11t11:0": "Saṅghādisesakathāvaṇṇanā",
  "tika-vin11t11:1_0": "2011. Evaṁ bhikkhunivibhaṅge āgataṁ pārājikavinicchayaṁ vatvā idāni tadanantaruddiṭṭhaṁ",
  "tika-vin11t11:1_1": "saṅghādisesavinicchayaṁ dassetumāha ‘‘yā pana bhikkhunī’’tiādi. Ussayavādāti kodhussayamānussayavasena",
  "tika-vin11t11:1_2": "vivadamānā. Tatoyeva aṭṭaṁ karoti sīlenāti aṭṭakārī. Ettha ca ‘‘aṭṭo’’ti vohārikavinicchayo",
  "tika-vin11t11:1_3": "vuccati, yaṁ pabbajitā ‘‘adhikaraṇa’’ntipi vadanti. Sabbattha vattabbe mukhamassā",
  "tika-vin11t11:1_4": "atthīti mukharī, bahubhāṇīti attho. Yena kenaci narena saddhinti ‘‘gahapatinā vā",
  "tika-vin11t11:1_5": "gahapatiputtena vā’’tiādinā (pāci. 679) dassitena yena kenaci manussena saddhiṁ.",
  "tika-vin11t11:1_6": "Idhāti imasmiṁ sāsane. Kirāti padapūraṇe, anussavane vā.",
  "tika-vin11t11:2": "2012.Sakkhiṁvāti paccakkhato jānanakaṁ vā. Aṭṭaṁ kātuṁ gacchantiyā pade pade tathā dukkaṭanti yojanā.",
  "tika-vin11t11:3": "2013.Vohāriketi vinicchayāmacce.",
  "tika-vin11t11:4": "2014.Anantaranti tassa vacanānantaraṁ.",
  "tika-vin11t11:5": "2015.Itaroti aṭṭakārako. Pubbasadisova vinicchayoti paṭhamārocane dukkaṭaṁ, dutiyārocane thullaccayanti vuttaṁ hoti.",
  "tika-vin11t11:6": "2016. ‘‘Tava, mamāpi ca kathaṁ tuvameva ārocehī’’ti itarena vuttā bhikkhunīti yojanā. Yathākāmanti tassā ca attano ca vacane yaṁ paṭhamaṁ vattumicchati, taṁ icchānurūpaṁ ārocetu.",
  "tika-vin11t11:7_0": "2018-9. Ubhinnampi yathā tathā ārocitakathaṁ sutvāti yojanā. Yathā tathāti pubbe",
  "tika-vin11t11:7_1": "vuttanayena kenaci pakārena. Tehīti vohārikehi. Aṭṭe pana ca niṭṭhiteti aṭṭakārakesu",
  "tika-vin11t11:7_2": "ekasmiṁ pakkhe parājite. Yathāha ‘‘parājite aṭṭakārake aṭṭapariyosānaṁ nāma hotī’’ti.",
  "tika-vin11t11:7_3": "Aṭṭassa pariyosāneti ettha ‘‘tassā’’ti seso. Tassa aṭṭassa pariyosāneti yojanā.",
  "tika-vin11t11:8_0": "2020-23. Anāpattivisayaṁ dassetumāha ‘‘dūtaṁ vāpī’’tiādi. Paccatthikamanussehi dūtaṁ",
  "tika-vin11t11:8_1": "vāpi pahiṇitvā sayampi vā āgantvā yā pana ākaḍḍhīyatīti yojanā. Aññehīti gāmadārakādīhi",
  "tika-vin11t11:8_2": "aññehi. Kiñci paraṁ anodissāti yojanā. Imissā odissa vutte tehi gahitadaṇḍe tassā",
  "tika-vin11t11:8_3": "ca gīvāti sūcitaṁ hoti. Yā rakkhaṁ yācati , tattha tasmiṁ rakkhāyācane tassā anāpatti",
  "tika-vin11t11:8_4": "pakāsitāti yojanā. Aññato sutvāti yojanā. Ummattikādīnanti ettha ādi-saddena ādikammikā gahitā.",
  "tika-vin11t11:9_0": "Samuṭṭhānaṁ kathinena tulyanti yojanā. Sesaṁ dassetumāha ‘‘sakiriyaṁ ida’’nti. Idaṁ",
  "tika-vin11t11:9_1": "sikkhāpadaṁ. Kiriyāya saha vattatīti sakiriyaṁ aṭṭakaraṇena āpajjanato. ‘‘Samuṭṭhāna’’nti",
  "tika-vin11t11:9_2": "iminā ca samuṭṭhānādivinicchayo upalakkhitoti daṭṭhabbo.",
  "tika-vin11t11:10": "Aṭṭakārikākathāvaṇṇanā.",
  "tika-vin11t11:11_0": "2024-5.Jānantīti ‘‘sāmaṁ vā jānāti, aññe vā tassā ārocentī’’ti (pāci. 684) vuttanayena",
  "tika-vin11t11:11_1": "jānantī. Corinti yāya pañcamāsagghanakato paṭṭhāya yaṁ kiñci parasantakaṁ avaharitaṁ,",
  "tika-vin11t11:11_2": "ayaṁ corī nāma. Vajjhaṁ viditanti ‘‘tena kammena vadhārahā aya’’nti evaṁ viditaṁ.",
  "tika-vin11t11:11_3": "Saṅghanti bhikkhunisaṅghaṁ. Anapaloketvāti anāpucchā. Rājānaṁ vāti raññā anusāsitabbaṭṭhāne",
  "tika-vin11t11:11_4": "taṁ rājānaṁ vā. Yathāha ‘‘rājā nāma yattha rājā anusāsati, rājā apaloketabbo’’ti.",
  "tika-vin11t11:11_5": "Gaṇameva vāti ‘‘tumheva tattha anusāsathā’’ti rājūhi dinnaṁ gāmanigamamallagaṇādikaṁ",
  "tika-vin11t11:11_6": "gaṇaṁ vā. Mallagaṇaṁ nāma pānīyaṭṭhapanapokkharaṇikhaṇanādipuññakammaniyutto janasamūho.",
  "tika-vin11t11:11_7": "Eteneva evameva dinnagāmavarā pūgā ca seniyo ca saṅgahitā. Vuṭṭhāpeyyāti upasampādeyya.",
  "tika-vin11t11:11_8": "Kappanti ca vakkhamānalakkhaṇaṁ kappaṁ. Sā corivuṭṭhāpananti sambandho. Upajjhāyā",
  "tika-vin11t11:11_9": "hutvā yā coriṁ upasampādeti, sā bhikkhunīti attho. Upajjhāyassa bhikkhussa dukkaṭaṁ.",
  "tika-vin11t11:12": "2026.Pañcamāsagghananti ettha pañcamāsañca pañcamāsagghanakañca pañcamāsagghananti ekadesasarūpekasesanayena pañcamāsassāpi gahaṇaṁ. Atirekagghanaṁ vāpīti etthāpi eseva nayo.",
  "tika-vin11t11:13": "2027. Pabbajitaṁ pubbaṁ yāya sā pabbajitapubbā. Vuttappakāraṁ corakammaṁ katvāpi titthāyatanādīsu yā paṭhamaṁ pabbajitāti attho.",
  "tika-vin11t11:14_0": "2028-30. Idāni pubbapayogadukkaṭādiāpattivibhāgaṁ dassetumāha ‘‘vuṭṭhāpeti ca yā",
  "tika-vin11t11:14_1": "cori’’ntiādi. Idha ‘‘upajjhāyā hutvā’’ti seso. Idaṁ kappaṁ ṭhapetvāti yojanā. Sīmaṁ",
  "tika-vin11t11:14_2": "sammannati cāti abhinavaṁ sīmaṁ sammannati, bandhatīti vuttaṁ hoti. Assāti bhaveyya.",
  "tika-vin11t11:14_3": "‘‘Dukkaṭa’’nti iminā ca ‘‘thullaccayaṁ dvaya’’nti iminā ca yojetabbaṁ.",
  "tika-vin11t11:15": "Kammanteti upasampadakammassa pariyosāne, tatiyāya kammavācāya yyakārappattāyāti vuttaṁ hoti.",
  "tika-vin11t11:16": "2031.Ajānantīti coriṁ ajānantī. (Idaṁ sikkhāpadaṁ.)",
  "tika-vin11t11:17_0": "2032.Corivuṭṭhāpanaṁ nāmāti idaṁ sikkhāpadaṁ corivuṭṭhāpanasamuṭṭhānaṁ nāma. Vācacittatoti",
  "tika-vin11t11:17_1": "khaṇḍasīmaṁ agantvā karontiyā vācācittehi. Kāyavācādito cevāti gantvā karontiyā kāyavācācittato",
  "tika-vin11t11:17_2": "ca samuṭṭhāti. Yathāha ‘‘kenacideva karaṇīyena pakkantāsu bhikkhunīsu agantvā khaṇḍasīmaṁ",
  "tika-vin11t11:17_3": "vā nadiṁ vā yathānisinnaṭṭhāneyeva attano nissitakaparisāya saddhiṁ vuṭṭhāpentiyā",
  "tika-vin11t11:17_4": "vācācittato samuṭṭhāti, khaṇḍasīmaṁ vā nadiṁ vā gantvā vuṭṭhāpentiyā kāyavācācittato",
  "tika-vin11t11:17_5": "samuṭṭhātī’’ti (pāci. aṭṭha. 683). Kriyākriyanti anāpucchāvuṭṭhāpanavasena kiriyākiriyaṁ.",
  "tika-vin11t11:18": "Corivuṭṭhāpanakathāvaṇṇanā.",
  "tika-vin11t11:19_0": "2033-4.Gāmantaranti aññaṁ gāmaṁ. Yā ekā sace gaccheyyāti sambandho. Nadīpāranti etthāpi",
  "tika-vin11t11:19_1": "eseva nayo. Nadiyā pāraṁ nadīpāraṁ. ‘‘Ekā vā’’ti uparipi yojetabbaṁ. Ohīyeyyāti vinā",
  "tika-vin11t11:19_2": "bhaveyya. Idha ‘‘araññe’’ti seso. Araññalakkhaṇaṁ ‘‘indakhīla’’iccādinā vakkhati.",
  "tika-vin11t11:19_3": "‘‘Ekā vā rattiṁ vippavaseyya, ekā vā gaṇamhā ohīyeyyā’’ti sikkhāpadakkamo, evaṁ santepi",
  "tika-vin11t11:19_4": "gāthābandhavasena ‘‘rattiṁ vippavaseyyā’’ti ante vuttaṁ . Teneva vibhāgavinicchaye",
  "tika-vin11t11:19_5": "desanāruḷhakkameneva ‘‘pureruṇodayāyevā’’tiādiṁ vakkhati. Sā paṭhamāpattikaṁ garukaṁ",
  "tika-vin11t11:19_6": "dhammaṁ āpannā siyāti yojanā. Paṭhamaṁ āpatti etassāti paṭhamāpattiko, vītikkamakkhaṇeyeva",
  "tika-vin11t11:19_7": "āpajjitabboti attho. ‘‘Garukaṁ dhamma’’nti iminā sambandho. Sakagāmā nikkhamantiyāti",
  "tika-vin11t11:19_8": "bhikkhuniyā attano vasanagāmato nikkhamantiyā.",
  "tika-vin11t11:20": "2035.Tato sakagāmato.",
  "tika-vin11t11:21": "2036-7. Ekena padavārena itarassa gāmassa parikkhepe atikkante, upacārokkame vā thullaccayanti yojanā. Atikkante okkanteti ettha ‘‘parikkhepe upacāre’’ti adhikārato labbhati.",
  "tika-vin11t11:22": "2038-9.Nikkhamitvāti attano paviṭṭhagāmato nikkhamitvā. Ayameva nayoti ‘‘ekena padavārena thullaccayaṁ, dutiyena garukāpattī’’ti ayaṁ nayo.",
  "tika-vin11t11:23_0": "Vaticchiddena vā khaṇḍapākārena vāti yojanā. ‘‘Tathā’’ti iminā ‘‘pākārenā’’ti etthāpi",
  "tika-vin11t11:23_1": "vā-saddassa sambandhanīyataṁ dasseti. ‘‘Bhikkhuvihārassa bhūmi tāsamakappiyā’’ti",
  "tika-vin11t11:23_2": "vakkhamānattā vihārassa bhūminti bhikkhunivihārabhūmi gahitā. ‘‘Kappiyanti paviṭṭhattā’’ti",
  "tika-vin11t11:23_3": "iminā vakkhamānassa kāraṇaṁ dasseti. Koci dosoti thullaccayasaṅghādiseso vuccamāno yo koci doso.",
  "tika-vin11t11:24": "2040.Tāsanti bhikkhunīnaṁ. ‘‘Akappiyā’’ti iminā tatthāpi paviṭṭhāya gāmantarapaccayā āpattisambhavamāha.",
  "tika-vin11t11:25": "2041. ‘‘Paṭhamaṁ pādaṁ atikkāmentiyā’’ti (pāci. 692) vuttattā ‘‘hatthi…pe… anāpatti siyāpatti, padasā gamane panā’’ti vuttaṁ.",
  "tika-vin11t11:26": "2042.‘‘Yaṁ kiñci…pe… āpatti pavisantiyā’’ti vuttassevatthassa upasaṁhārattā na punaruttidoso.",
  "tika-vin11t11:27_0": "2043-4.Lakkhaṇenupapannāyāti ‘‘nadī nāma timaṇḍalaṁ paṭicchādetvā yattha katthaci",
  "tika-vin11t11:27_1": "uttarantiyā bhikkhuniyā antaravāsako temiyatī’’ti (pāci. 692) vuttalakkhaṇena samannāgatāya",
  "tika-vin11t11:27_2": "nadiyā. Yā pāraṁ tīraṁ gacchatīti yojanā.",
  "tika-vin11t11:28_0": "Paṭhamaṁ pādaṁ uddharitvāna tīre ṭhapentiyāti ‘‘idāni padavārena atikkamatī’’ti vattabbakāle",
  "tika-vin11t11:28_1": "paṭhamaṁ pādaṁ ukkhipitvā paratīre ṭhapentiyā. ‘‘Dutiyapāduddhāre saṅghādiseso’’ti",
  "tika-vin11t11:28_2": "(pāci. aṭṭha. 692) aṭṭhakathāvacanato ‘‘atikkame’’ti iminā uddhāro gahito.",
  "tika-vin11t11:29_0": "2045.Antaranadiyanti nadivemajjhe. Bhaṇḍitvāti kalahaṁ katvā. Orimaṁ tīranti āgatadisāya",
  "tika-vin11t11:29_1": "tīraṁ. Tathā paṭhame thullaccayaṁ , dutiye garu hotīti attho. Iminā sakalena vacanena",
  "tika-vin11t11:29_2": "‘‘itarissā pana ayaṁ pakkantaṭṭhāne ṭhitā hoti, tasmā paratīraṁ gacchantiyāpi anāpattī’’ti",
  "tika-vin11t11:29_3": "aṭṭhakathāpi ulliṅgitā.",
  "tika-vin11t11:30": "2046.Rajjuyāti valliādikāya yāya kāyaci rajjuyā.",
  "tika-vin11t11:31_0": "2047.Pivitunti ettha ‘‘pānīya’’nti pakaraṇato labbhati. Avuttasamuccayatthena api-saddena",
  "tika-vin11t11:31_1": "bhaṇḍadhovanādiṁ saṅgaṇhāti. Athāti vākyārambhe nipāto. ‘‘Nahānādikiccaṁ sampādetvā",
  "tika-vin11t11:31_2": "orimameva tīraṁ āgamissāmī’’ti ālayassa vijjamānattā āha ‘‘vaṭṭatī’’ti.",
  "tika-vin11t11:32": "2048. Padasānadiṁ otaritvānāti yojanā. Setuṁ ārohitvā tathā padasā uttarantiyā anāpattīti yojanā.",
  "tika-vin11t11:33": "2049.Gantvānāti ettha ‘‘nadi’’nti seso. Uttaraṇakāle padasā yātīti yojanā.",
  "tika-vin11t11:34": "2050.Vegenāti ekeneva vegena, antarā anivattitvāti attho.",
  "tika-vin11t11:35": "2051.‘‘Nisīditvā’’ti idaṁ ‘‘khandhe vā’’tiādīhipi yojetabbaṁ. Khandhādayo cettha sabhāgānameva gahetabbā. Hatthasaṅghātane vāti ubhohi baddhahatthavalaye vā.",
  "tika-vin11t11:36_0": "2052-3.Pāsanti hatthapāsaṁ. ‘‘Ābhogaṁ vinā’’ti iminā ‘‘gamissāmī’’ti ābhoge kate",
  "tika-vin11t11:36_1": "ajānantiyā aruṇe uṭṭhitepi anāpattīti dīpitaṁ hoti. Yathāha ‘‘sace sajjhāyaṁ vā savanaṁ",
  "tika-vin11t11:36_2": "vā aññaṁ vā kiñci kammaṁ kurumānā ‘purearuṇeyeva dutiyikāya santikaṁ gamissāmī’ti",
  "tika-vin11t11:36_3": "ābhogaṁ karoti, ajānantiyā eva cassā aruṇo uggacchati, anāpattī’’ti (pāci. aṭṭha.",
  "tika-vin11t11:36_4": "692). Nānāgabbhe vattabbameva natthīti dassetumāha ‘‘ekagabbhepi vā’’ti. Ekagabbhepi",
  "tika-vin11t11:36_5": "vā dutiyikāya hatthapāsaṁ atikkamma aruṇaṁ uṭṭhapentiyā bhikkhuniyā āpatti siyāti yojanā.",
  "tika-vin11t11:37": "2054.Dutiyāpāsanti dutiyikāya hatthapāsaṁ. ‘‘Gamissāmī’’ti ābhogaṁ katvā gacchantiyā sace aruṇaṁ uṭṭheti, na dosoti yojanā.",
  "tika-vin11t11:38_0": "2055-6. Aññattha pañcadhanusatikassa (pārā. 654) pacchimassa āraññakasenāsanassa",
  "tika-vin11t11:38_1": "vuttattā tato nivattetumāha ‘‘indakhīlamatikkammā’’tiādi. Etthāti imasmiṁ sikkhāpade.",
  "tika-vin11t11:38_2": "Dīpitanti aṭṭhakathāya ‘‘araññeti ettha nikkhamitvā bahi indakhīlā sabbametaṁ arañña’’nti",
  "tika-vin11t11:38_3": "(pāci. aṭṭha. 692) evaṁ vuttalakkhaṇameva araññaṁ dassitanti attho.",
  "tika-vin11t11:39": "Dutiyikāya dassanūpacāraṁ vijahantiyā tassāti yojanā. ‘‘Jahite’’ti idaṁ apekkhitvā ‘‘upacāre’’ti vibhattivipariṇāmo kātabbo.",
  "tika-vin11t11:40": "2057.Sāṇipākārapākārataruantarite ṭhāne asati dassanūpacāre satipi savanūpacāre āpatti hotīti yojanā.",
  "tika-vin11t11:41_0": "2058-60.Ettha kathanti yattha dūrepi dassanaṁ hoti, evarūpe ajjhokāse āpattiniyamo",
  "tika-vin11t11:41_1": "kathaṁ kātabboti attho. Anekesu ṭhānesu ‘‘savanūpacārātikkame’’ti vuccamānattā tattha",
  "tika-vin11t11:41_2": "lakkhaṇaṁ ṭhapetumāha ‘‘magga…pe… evarūpake’’ti. Ettha ‘‘ṭhāne’’ti seso. Kūjantiyāti",
  "tika-vin11t11:41_3": "yathāvaṇṇavavatthānaṁ na hoti, evaṁ abyattasaddaṁ karontiyā.",
  "tika-vin11t11:42_0": "Evarūpake ṭhāne dhammassavanārocane viya ca maggamūḷhassa saddena viya ca ‘‘ayye’’ti",
  "tika-vin11t11:42_1": "kūjantiyā tassā saddassa savanātikkame bhikkhuniyā garukā āpatti hotīti yojanā. ‘‘Bhikkhuniyā",
  "tika-vin11t11:42_2": "garukā hotī’’ti idaṁ ‘‘dutiyikaṁ na pāpuṇissāmī’’ti nirussāhavasena veditabbaṁ. Teneva",
  "tika-vin11t11:42_3": "vakkhati ‘‘ohīyitvātha gacchantī’’tiādi. Etthāti ‘‘gaṇamhā ohīyeyyā’’ti imasmiṁ.",
  "tika-vin11t11:43": "2061. Atha gacchantī ohīyitvāti yojanā. ‘‘Idāni ahaṁ pāpuṇissāmi’’ iti evaṁ saussāhā anubandhati, vaṭṭati, dutiyopacārātikkamepi anāpattīti vuttaṁ hoti.",
  "tika-vin11t11:44": "2062. ‘‘Gacchatu ayaṁ’’ iti ussāhassacchedaṁ katvā ohīnā ce, tassā āpattīti ajjhāhārayojanā.",
  "tika-vin11t11:45": "2063.Itarāpīti gantuṁ samatthāpi. Ohīyatu ayanti cāti nirussāhappakāro sandassito. Vuttatthameva samatthayitumāha ‘‘saussāhā na hoti ce’’ti.",
  "tika-vin11t11:46_0": "2064-5. Purimā ekakaṁ maggaṁ yātīti yojanā. Ekameva ekakaṁ. Tasmāti yasmā ekissā",
  "tika-vin11t11:46_1": "itarā pakkantaṭṭhāne tiṭṭhati, tasmā. Tatthāti tasmiṁ gaṇamhāohīyane. Pi-saddo evakārattho.",
  "tika-vin11t11:46_2": "Anāpatti eva pakāsitāti yojanā.",
  "tika-vin11t11:47_0": "2066-7.Gāmantaragatāyāti gāmasīmagatāya. ‘‘Nadiyā’’ti iminā sambandho. Āpattiyocatassopīti",
  "tika-vin11t11:47_1": "rattivippavāsa gāmantaragamana nadipāragamana gaṇamhāohīyana saṅkhātā catasso saṅghādisesāpattiyo.",
  "tika-vin11t11:47_2": "Gaṇamhāohīyanamūlakāpattiyā gāmato bahi āpajjitabbattepi gāmantarokkamanamūlakāpattiyā",
  "tika-vin11t11:47_3": "antogāme āpajjitabbattepi ekakkhaṇeti gāmūpacāraṁ sandhāyāha.",
  "tika-vin11t11:48_0": "2068-9. Yā saddhiṁ yātā dutiyikā, sā ca pakkantā vā sace hoti, vibbhantā vā hoti,",
  "tika-vin11t11:48_1": "petānaṁ lokaṁ yātā vā hoti, kālakatā vā hotīti adhippāyo, pakkhasaṅkantā vā hoti,",
  "tika-vin11t11:48_2": "titthāyatanasaṅkantā vā hotīti adhippāyo, naṭṭhā vā hoti, pārājikāpannā vā hotīti",
  "tika-vin11t11:48_3": "adhippāyo. Evarūpe kāle gāmantarokkamanādīni…pe… anāpattīti ñātabbanti yojanā. Ummattikāyapi",
  "tika-vin11t11:48_4": "evaṁ cattāripi karontiyā anāpattīti yojanā.",
  "tika-vin11t11:49": "2070.‘‘Agāmake araññe’’ti idaṁ gāmābhāvena vuttaṁ, na viñjhāṭavisadisatāya.",
  "tika-vin11t11:50_0": "2071. Gāmabhāvato nadipāragamanagaṇamhāohīyanāpatti na sambhavati, tassāpi sakagāmattā",
  "tika-vin11t11:50_1": "gāmantaragamanamūlikāpatti ca divasabhāgattā rattivippavāsamūlikāpatti ca na sambhavatīti",
  "tika-vin11t11:50_2": "āha ‘‘sakagāme…pe… na vijjare’’ti. Yathākāmanti yathicchitaṁ, dutiyikāya asantiyāpīti attho.",
  "tika-vin11t11:51": "2072. Samuṭṭhānādayo paṭhamantimavatthunā tulyāti yojanā.",
  "tika-vin11t11:52": "Gāmantaragamanakathāvaṇṇanā.",
  "tika-vin11t11:53_0": "2073.Sīmāsammutiyā cevāti ‘‘samaggena saṅghena dhammena vinayena ukkhittaṁ bhikkhuniṁ",
  "tika-vin11t11:53_1": "kārakasaṅghaṁ anāpucchā tasseva kārakasaṅghassa chandaṁ ajānitvā osāressāmī’’ti navasīmāsammannane",
  "tika-vin11t11:53_2": "ca. Dvīhi kammavācāhi duve thullaccayā hontīti yojanā.",
  "tika-vin11t11:54_0": "2074.Kammassapariyosāneti osāraṇakammassa avasāne. Tikasaṅghādisesanti ‘‘dhammakamme",
  "tika-vin11t11:54_1": "dhammakammasaññā osāreti, āpatti saṅghādisesassa. Dhammakamme vematikā, dhammakamme",
  "tika-vin11t11:54_2": "adhammakammasaññā osāreti, āpatti saṅghādisesassā’’ti (pāci. 697) tikasaṅghādisesaṁ",
  "tika-vin11t11:54_3": "vuttaṁ. Kammanti ca ukkhepanīyakammaṁ. Adhamme tikadukkaṭanti ‘‘adhammakamme dhammakammasaññā",
  "tika-vin11t11:54_4": "osāreti, āpatti dukkaṭassa. Adhammakamme vematikā, adhammakammasaññā osāreti, āpatti",
  "tika-vin11t11:54_5": "dukkaṭassā’’ti tikadukkaṭaṁ vuttaṁ.",
  "tika-vin11t11:55_0": "2075.Gaṇassāti tasseva kārakagaṇassa. Vatte vā pana vattantinti tecattālīsappabhede",
  "tika-vin11t11:55_1": "nettāravatte vattamānaṁ. Tecattālīsappabhedaṁ pana vattakkhandhake (cūḷava. 376)",
  "tika-vin11t11:55_2": "āvi bhavissati. Nettāravatteti kammato nittharaṇassa hetubhūte vatte.",
  "tika-vin11t11:56": "2077. Osāraṇaṁ kriyaṁ. Anāpucchanaṁ akriyaṁ.",
  "tika-vin11t11:57": "Catutthaṁ.",
  "tika-vin11t11:58_0": "2078-9.Avassutāti methunarāgena tintā. Evamuparipi. ‘‘Manussapuggalassā’’ti iminā",
  "tika-vin11t11:58_1": "yakkhādīnaṁ paṭikkhepo. ‘‘Udake…pe… dukkaṭa’’nti vakkhamānattā āmisanti aññatra dantaponā",
  "tika-vin11t11:58_2": "ajjhoharaṇīyassa gahaṇaṁ. Payogatoti payogagaṇanāya.",
  "tika-vin11t11:59_0": "2080.Ekatovassuteti pumitthiyā sāmaññena pulliṅganiddeso. Kathametaṁ viññāyatīti?",
  "tika-vin11t11:59_1": "‘‘Ekatoavassuteti ettha bhikkhuniyā avassutabhāvo daṭṭhabboti mahāpaccariyaṁ vuttaṁ.",
  "tika-vin11t11:59_2": "Mahāaṭṭhakathāyaṁ panetaṁ na vuttaṁ, taṁ pāḷiyā sametī’’ti (pāci. aṭṭha. 701) vuttattā",
  "tika-vin11t11:59_3": "viññāyati. Ettha ca etaṁ na vuttanti ‘‘bhikkhuniyā avassutabhāvo daṭṭhabbo’’ti etaṁ",
  "tika-vin11t11:59_4": "niyamanaṁ na vuttaṁ. Tanti taṁ niyametvā avacanaṁ. Pāḷiyā sametīti ‘‘ekatoavassute’’ti",
  "tika-vin11t11:59_5": "(pāci. 701-702) avisesetvā vuttapāḷiyā, ‘‘anavassutoti jānantī paṭiggaṇhātī’’ti (pāci.",
  "tika-vin11t11:59_6": "703) imāya ca pāḷiyā sameti. Yadi hi puggalassa avassutabhāvo nappamāṇaṁ, kiṁ ‘‘anavassutoti",
  "tika-vin11t11:59_7": "jānantī’’ti iminā vacanena. ‘‘Anāpatti ubho anavassutā honti, anavassutā paṭiggaṇhātī’’ti",
  "tika-vin11t11:59_8": "ettakameva vattabbaṁ siyā. Ajjhohārapayogesu bahūsu thullaccayacayo thullaccayānaṁ",
  "tika-vin11t11:59_9": "samūho siyā, payogagaṇanāya bahūni thullaccayāni hontīti adhippāyo.",
  "tika-vin11t11:60_0": "2081. Sambhave, byabhicāre ca visesanaṁ sātthakaṁ bhavatīti ‘‘manussaviggahāna’’nti",
  "tika-vin11t11:60_1": "idaṁ visesanaṁ yakkhapetatiracchānapadehi yojetabbaṁ. Ubhatoavassute sati manussaviggahānaṁ",
  "tika-vin11t11:60_2": "yakkhapetatiracchānānaṁ hatthato ca paṇḍakānaṁ hatthato ca tathāti yojanā. Tathā-saddenettha",
  "tika-vin11t11:60_3": "‘‘yaṁ kiñci āmisaṁ paṭiggaṇhāti, dukkaṭaṁ. Ajjhohārapayogesu thullaccayacayo siyā’’ti",
  "tika-vin11t11:60_4": "yathāvuttamatidisati.",
  "tika-vin11t11:61_0": "2082.Etthāti imesu yakkhādīsu. Ekatoavassute sati āmisaṁ paṭiggaṇhantiyā dukkaṭaṁ.",
  "tika-vin11t11:61_1": "Sabbatthāti sabbesu manussāmanussesu ekato, ubhato vā anavassutesu. Udake dantakaṭṭhaketi",
  "tika-vin11t11:61_2": "udakassa, dantakaṭṭhassa ca gahaṇe. Paribhoge cāti paṭiggahaṇe ceva paribhoge ca.",
  "tika-vin11t11:62_0": "2083-4.Ubhayāvassutābhāveti bhikkhuniyā, puggalassa ca ubhinnaṁ avassutatte asati",
  "tika-vin11t11:62_1": "yadi āmisaṁ paṭiggaṇhāti , na dosoti yojanā. Ayaṁ purisapuggalo. Na ca avassutoti",
  "tika-vin11t11:62_2": "neva avassutoti ñatvā. Yā pana āmisaṁ paṭiggaṇhāti, tassā ca ummattikādīnañca anāpatti",
  "tika-vin11t11:62_3": "pakāsitāti yojanā. ‘‘Yā gaṇhāti, tassā anāpattī’’ti vuttepi paribhuñjantiyāva anāpattibhāvo daṭṭhabbo.",
  "tika-vin11t11:63": "Pañcamaṁ.",
  "tika-vin11t11:64_0": "2085.Uyyojaneti ‘‘kiṁ te ayye eso purisapuggalo karissati avassuto vā anavassuto",
  "tika-vin11t11:64_1": "vā, yato tvaṁ anavassutā, iṅgha ayye yaṁ te eso purisapuggalo deti khādanīyaṁ vā",
  "tika-vin11t11:64_2": "bhojanīyaṁ vā, taṁ tvaṁ sahatthā paṭiggahetvā khāda vā bhuñja vā’’ti (pāci. 705)",
  "tika-vin11t11:64_3": "vuttanayena niyojane. Ekissāti uyyojikāya. Itarissāti uyyojitāya. Paṭiggaheti avassutassa",
  "tika-vin11t11:64_4": "hatthato āmisapaṭiggahaṇe. Dukkaṭāni cāti uyyojikāya dukkaṭāni. Bhogesūti uyyojitāya",
  "tika-vin11t11:64_5": "tathā paṭiggahitassa āmisassa paribhogesu. Thullaccayagaṇo siyāti uyyojikāya thullaccayasamūho siyāti attho.",
  "tika-vin11t11:65": "2086-7.Bhojanassāvasānasminti uyyojitāya bhojanapariyante. Saṅghādisesatāti uyyojikāya saṅghādisesāpatti hoti.",
  "tika-vin11t11:66_0": "Yakkhādīnanti ettha ādi-saddena petapaṇḍakatiracchānagatā gahitā. Tatheva purisassa",
  "tika-vin11t11:66_1": "cāti avassutassa manussapurisassa. ‘‘Gahaṇe uyyojane’’ti padacchedo. Gahaṇeti uyyojitāya",
  "tika-vin11t11:66_2": "gahaṇe. Uyyojaneti uyyojikāya attano uyyojane. Tesanti udakadantaponānaṁ. Paribhogeti",
  "tika-vin11t11:66_3": "uyyojitāya paribhuñjane. Dukkaṭaṁ parikittitanti uyyojikāya dukkaṭaṁ vuttaṁ.",
  "tika-vin11t11:67": "2088.Sesassāti udakadantaponato aññassa paribhuñjitabbāmisassa. ‘‘Gahaṇuyyojane’’tiādi vuttanayameva.",
  "tika-vin11t11:68_0": "2089-90.Yā pana bhikkhunī ‘‘anavassuto’’ti ñatvā uyyojeti, ‘‘kupitā vā na paṭiggaṇhatī’’ti",
  "tika-vin11t11:68_1": "uyyojeti, ‘‘kulānuddayatā vāpi na paṭiggaṇhatī’’ti uyyojeti, tassā ca ummattikādīnañca",
  "tika-vin11t11:68_2": "anāpatti pakāsitāti yojanā. Yathāha ‘‘anāpatti ‘anavassuto’ti jānantī uyyojeti, ‘kupitā",
  "tika-vin11t11:68_3": "na paṭiggaṇhatī’ti uyyojeti, ‘kulānuddayatāya na paṭiggaṇhatī’ti uyyojetī’’tiādi (pāci. 708).",
  "tika-vin11t11:69": "Chaṭṭhaṁ.",
  "tika-vin11t11:70_0": "2091.Sattamanti ‘‘yā pana bhikkhunī kupitā anattamanā evaṁ vadeyya buddhaṁ paccakkhāmī’’tiādinayappavattaṁ",
  "tika-vin11t11:70_1": "(pāci. 710) sattamasikkhāpadañca. Aṭṭhamanti ‘‘yā pana bhikkhunī kismiñcideva adhikaraṇe",
  "tika-vin11t11:70_2": "paccākatā’’tiādinayappavattaṁ (pāci. 716) aṭṭhamasikkhāpadañca.",
  "tika-vin11t11:71": "Sattamaṭṭhamāni.",
  "tika-vin11t11:72_0": "2092.Navameti ‘‘bhikkhuniyo paneva saṁsaṭṭhā viharantī’’tiādisikkhāpade (pāci. 722)",
  "tika-vin11t11:72_1": "ca. Dasameti ‘‘yā pana bhikkhunī evaṁ vadeyya saṁsaṭṭhāva ayye tumhe viharatha, mā",
  "tika-vin11t11:72_2": "tumhe nānā viharitthā’’tiādisikkhāpade (pāci. 728) ca.",
  "tika-vin11t11:73": "Navamadasamāni.",
  "tika-vin11t11:74_0": "2093. Tena mahāvibhaṅgāgatena duṭṭhadosadvayena ca tattheva āgatena tena sañcarittasikkhāpadena",
  "tika-vin11t11:74_1": "cāti imehi tīhi saddhiṁ idhāgatāni cha sikkhāpadānīti evaṁ nava paṭhamāpattikā .",
  "tika-vin11t11:74_2": "Ito bhikkhunivibhaṅgato cattāri yāvatatiyakāni tato mahāvibhaṅgato cattāri yāvatatiyakānīti",
  "tika-vin11t11:74_3": "evaṁ aṭṭha yāvatatiyakāni, purimāni nava cāti sattarasa saṅghādisesasikkhāpadāni",
  "tika-vin11t11:74_4": "mayā cettha dassitānīti adhippāyo.",
  "tika-vin11t11:75": "Iti vinayatthasārasandīpaniyā vinayavinicchayavaṇṇanāya",
  "tika-vin11t11:76": "Saṅghādisesakathāvaṇṇanā niṭṭhitā."
}