{
  "atk-s0403a16:0": "(17) 2. Āghātavaggo",
  "atk-s0403a16:1": "1. Paṭhamaāghātapaṭivinayasuttavaṇṇanā",
  "atk-s0403a16:2_0": "161. Dutiyassa paṭhame āghātaṁ paṭivinenti vūpasamentīti āghātapaṭivinayā. Yattha",
  "atk-s0403a16:2_1": "bhikkhuno uppanno āghāto sabbaso paṭivinetabboti yattha ārammaṇe bhikkhuno āghāto",
  "atk-s0403a16:2_2": "uppanno hoti, tattha so sabbo imehi pañcahi paṭivinodetabboti attho. Mettā tasmiṁ",
  "atk-s0403a16:2_3": "puggale bhāvetabbāti tikacatukkajjhānavasena mettā bhāvetabbā. Karuṇāyapi eseva nayo.",
  "atk-s0403a16:2_4": "Upekkhā pana catukkapañcakajjhānavasena bhāvetabbā. Yasmā pana yaṁ puggalaṁ passato",
  "atk-s0403a16:2_5": "cittaṁ na nibbāti, tasmiṁ muditā na saṇṭhahati, tasmā sā na vuttā. Asatiamanasikāroti",
  "atk-s0403a16:2_6": "yathā so puggalo na upaṭṭhāti, kuṭṭādīhi antarito viya hoti, evaṁ tasmiṁ asatiamanasikāro",
  "atk-s0403a16:2_7": "āpajjitabbo. Sesaṁ heṭṭhā vuttanayattā uttānameva.",
  "atk-s0403a16:3": "2. Dutiyaāghātapaṭivinayasuttavaṇṇanā",
  "atk-s0403a16:4_0": "162. Dutiye āghāto etesu paṭivinetabboti āghātapaṭivinayā. Āghāto etehi paṭivinetabbotipi",
  "atk-s0403a16:4_1": "āghātapaṭivinayā. Paṭivinayoti hi paṭivinayavatthūnampi paṭivinayakāraṇānampi etaṁ",
  "atk-s0403a16:4_2": "adhivacanaṁ, tadubhayampi idha vaṭṭati. Pañca hi puggalā paṭivinayavatthū honti pañcahi",
  "atk-s0403a16:4_3": "upamāhi pañca paṭipattiyo paṭivinayakāraṇāni. Labhati ca kālena kālaṁ cetaso vivaraṁ",
  "atk-s0403a16:4_4": "cetaso pasādanti kāle kāle samathavipassanācittassa uppannokāsasaṅkhātaṁ vivarañceva",
  "atk-s0403a16:4_5": "saddhāsampannabhāvasaṅkhātaṁ pasādañca labhati.",
  "atk-s0403a16:5_0": "Rathiyāyāti antaravīthiyaṁ. Nantakanti pilotikakhaṇḍaṁ. Niggahetvāti akkamitvā. Yo",
  "atk-s0403a16:5_1": "tattha sāroti yaṁ tattha thiraṭṭhānaṁ. Taṁ paripātetvāti taṁ luñcitvā. Evameva khoti",
  "atk-s0403a16:5_2": "ettha paṁsukūliko viya mettāvihārī daṭṭhabbo, rathiyāya nantakaṁ viya veripuggalo,",
  "atk-s0403a16:5_3": "dubbalaṭṭhānaṁ viya aparisuddhakāyasamācāratā, thiraṭṭhānaṁ viya parisuddhavacīsamācāratā,",
  "atk-s0403a16:5_4": "dubbalaṭṭhānaṁ chaḍḍetvā thiraṭṭhānaṁ ādāya gantvā sibbitvā rajitvā pārupitvā vicaraṇakālo",
  "atk-s0403a16:5_5": "viya aparisuddhakāyasamācārataṁ amanasikatvā parisuddhavacīsamācārataṁ manasikatvā",
  "atk-s0403a16:5_6": "verimhi cittuppādaṁ nibbāpetvā phāsuvihārakālo daṭṭhabbo.",
  "atk-s0403a16:6_0": "Sevālapaṇakapariyonaddhāti sevālena ca udakapappaṭakena ca paṭicchannā. Ghammaparetoti",
  "atk-s0403a16:6_1": "ghammena anugato. Kilantoti maggakilanto. Tasitoti taṇhābhibhūto. Pipāsitoti pānīyaṁ",
  "atk-s0403a16:6_2": "pātukāmo. Apaviyūhitvāti apanetvā. Pivitvāti pasannaudakaṁ pivitvā. Evameva khoti",
  "atk-s0403a16:6_3": "ettha ghammābhitatto puriso viya mettāvihārī daṭṭhabbo, sevālapaṇakaṁ viya aparisuddhavacīsamācāratā,",
  "atk-s0403a16:6_4": "pasannaudakaṁ viya parisuddhakāyasamācāratā, sevālapaṇakaṁ apabyūhitvā pasannodakaṁ",
  "atk-s0403a16:6_5": "pivitvā gamanaṁ viya aparisuddhavacīsamācārataṁ amanasikatvā parisuddhakāyasamācārataṁ",
  "atk-s0403a16:6_6": "manasikatvā verimhi cittuppādaṁ nibbāpetvā phāsuvihārakālo daṭṭhabbo.",
  "atk-s0403a16:7_0": "Khobhessāmīti cālessāmi. Loḷessāmīti ākulaṁ karissāmi. Apeyyampi taṁ karissāmīti",
  "atk-s0403a16:7_1": "pivituṁ asakkuṇeyyaṁ karissāmi. Catukkuṇḍikoti jāṇūhi ca hatthehi ca bhūmiyaṁ patiṭṭhānena",
  "atk-s0403a16:7_2": "catukkuṇḍiko hutvā. Gopītakaṁ pivitvāti gāviyo viya mukhena ākaḍḍhento pivitvā. Evameva",
  "atk-s0403a16:7_3": "khoti ettha ghammābhitatto puriso viya mettāvihārī daṭṭhabbo, gopadaṁ viya veripuggalo,",
  "atk-s0403a16:7_4": "gopade parittaudakaṁ viya tassabbhantare parittaguṇo, catukkuṇḍikassa gopītakaṁ pivitvā",
  "atk-s0403a16:7_5": "pakkamanaṁ viya tassa aparisuddhakāyavacīsamācārataṁ amanasikatvā yaṁ so kālena kālaṁ",
  "atk-s0403a16:7_6": "dhammassavanaṁ nissāya cetaso vivarappasādasaṅkhātaṁ pītipāmojjaṁ labhati, taṁ manasikatvā",
  "atk-s0403a16:7_7": "cittuppādanibbāpanaṁ veditabbaṁ.",
  "atk-s0403a16:8_0": "Ābādhikoti iriyāpathabhañjanakena visabhāgābādhena ābādhiko. Puratopissāti puratopi",
  "atk-s0403a16:8_1": "bhaveyya. Anayabyasananti avaḍḍhivināsaṁ. Evameva khoti ettha so anāthagilāno viya",
  "atk-s0403a16:8_2": "sabbakaṇhadhammasamannāgato puggalo, addhānamaggo viya anamataggasaṁsāro, purato",
  "atk-s0403a16:8_3": "ca pacchato ca gāmānaṁ dūrabhāvo viya nibbānassa dūrabhāvo, sappāyabhojanānaṁ alābho",
  "atk-s0403a16:8_4": "viya sāmaññaphalabhojanānaṁ alābho, sappāyabhesajjānaṁ alābho viya samathavipassanānaṁ",
  "atk-s0403a16:8_5": "abhāvo, patirūpaupaṭṭhākānaṁ alābho viya ovādānusāsanīhi kilesatikicchakānaṁ abhāvo,",
  "atk-s0403a16:8_6": "gāmantanāyakassa alābho viya nibbānasampāpakassa tathāgatassa vā tathāgatasāvakassa",
  "atk-s0403a16:8_7": "vā aladdhabhāvo, aññatarassa purisassa disvā kāruññupaṭṭhānaṁ viya tasmiṁ puggale",
  "atk-s0403a16:8_8": "mettāvihārikassa kāruññaṁ uppādetvā cittanibbāpanaṁ veditabbaṁ.",
  "atk-s0403a16:9_0": "Acchodakāti pasannodakā. Sātodakāti madhurodakā. Sītodakāti tanusītasalilā. Setakāti",
  "atk-s0403a16:9_1": "ūmibhijjanaṭṭhānesu setavaṇṇā. Supatitthāti samatitthā. Evameva khoti ettha ghammābhitatto",
  "atk-s0403a16:9_2": "puriso viya mettāvihārī daṭṭhabbo, sā pokkharaṇī viya parisuddhasabbadvāro puriso,",
  "atk-s0403a16:9_3": "nhatvā pivitvā paccuttaritvā rukkhacchāyāya nipajjitvā yathākāmaṁ gamanaṁ viya tesu",
  "atk-s0403a16:9_4": "dvāresu yaṁ icchati, taṁ ārammaṇaṁ katvā cittanibbāpanaṁ veditabbaṁ. Tatiyacatutthāni",
  "atk-s0403a16:9_5": "heṭṭhā vuttanayāneva.",
  "atk-s0403a16:10": "5. Pañhapucchāsuttavaṇṇanā",
  "atk-s0403a16:11": "165. Pañcame paribhavanti paribhavanto, evaṁ paribhavissāmīti paribhavanatthāya pucchatīti attho. Aññātukāmoti jānitukāmo hutvā.",
  "atk-s0403a16:12": "6. Nirodhasuttavaṇṇanā",
  "atk-s0403a16:13_0": "166. Chaṭṭhe atthetaṁ ṭhānanti atthi etaṁ kāraṇaṁ. No ce diṭṭheva dhamme aññaṁ ārādheyyāti",
  "atk-s0403a16:13_1": "no ce imasmiṁyeva attabhāve arahattaṁ pāpuṇeyya. Kabaḷīkārāhārabhakkhānaṁ devānanti",
  "atk-s0403a16:13_2": "kāmāvacaradevānaṁ. Aññataraṁ manomayaṁ kāyanti jhānamanena nibbattaṁ aññataraṁ suddhāvāsabrahmakāyaṁ.",
  "atk-s0403a16:13_3": "Udāyīti lāḷudāyī. So hi “manomaya”nti sutvā “āruppe na bhavitabba”nti paṭibāhi. Thero",
  "atk-s0403a16:13_4": "“sāriputto kiṁ jānāti, yassa sammukhā evaṁ bhikkhū vacanaṁ paṭikkosantī”ti evaṁ bālānaṁ",
  "atk-s0403a16:13_5": "laddhiuppattipaṭibāhanatthaṁ taṁ vacanaṁ anadhivāsetvā yena bhagavā tenupasaṅkami.",
  "atk-s0403a16:14_0": "Atthi nāmāti amarisanatthe nipāto. Teneva cettha “ajjhupekkhissathā”ti anāgatavacanaṁ",
  "atk-s0403a16:14_1": "kataṁ. Ayañhetthattho – ānanda, tumhe theraṁ bhikkhuṁ viheṭhiyamānaṁ ajjhupekkhatha,",
  "atk-s0403a16:14_2": "na vo etaṁ marisayāmi na sahāmi nādhivāsemīti. Kasmā pana bhagavā ānandatheraṁyeva",
  "atk-s0403a16:14_3": "evamāhāti? Dhammabhaṇḍāgārikattā. Dhammabhaṇḍāgārikassa hi evaṁ vadanto paṭibāhituṁ",
  "atk-s0403a16:14_4": "bhāro. Apicesa sāriputtattherassa piyasahāyo, tenāpissa esa bhāro. Tattha kiñcāpi",
  "atk-s0403a16:14_5": "bhagavā ānandattheraṁ garahanto evamāha, na panesā tasseva garahā, sammukhībhūtānaṁ",
  "atk-s0403a16:14_6": "sabbesaṁyeva garahāti veditabbā. Vihāranti gandhakuṭiṁ.",
  "atk-s0403a16:15_0": "Anacchariyanti na acchariyaṁ. Yathāti kāraṇavacanaṁ. Āyasmantaṁyevettha upavānaṁ",
  "atk-s0403a16:15_1": "paṭibhāseyyāti ettha bhagavatā ca evaṁ etadeva kāraṇaṁ ārabbha udāhaṭe āyasmatoyeva",
  "atk-s0403a16:15_2": "upavānassa paṭivacanaṁ paṭibhātu upaṭṭhātūti dīpeti. Sārajjaṁ okkantanti domanassaṁ",
  "atk-s0403a16:15_3": "anupaviṭṭhaṁ. Sīlavātiādīhi khīṇāsavasīlādīniyeva kathitāni. Khaṇḍiccenātiādīni sakkārādīnaṁ",
  "atk-s0403a16:15_4": "kāraṇapucchāvasena vuttāni. Kiṁ khaṇḍiccādīhi kāraṇehi taṁ taṁ sabrahmacāriṁ sakkareyyunti",
  "atk-s0403a16:15_5": "ayañhettha adhippāyo.",
  "atk-s0403a16:16": "7. Codanāsuttavaṇṇanā",
  "atk-s0403a16:17_0": "167. Sattame codakenāti vatthusandassanā āpattisandassanā saṁvāsappaṭikkhepo sāmīcippaṭikkhepoti",
  "atk-s0403a16:17_1": "catūhi codanāvatthūhi codayamānena. Kālena vakkhāmi no akālenāti ettha cuditakassa",
  "atk-s0403a16:17_2": "kālo kathito, na codakassa. Paraṁ codentena hi parisamajjhe vā uposathapavāraṇagge",
  "atk-s0403a16:17_3": "vā āsanasālābhojanasālādīsu vā na codetabbo, divāṭṭhāne nisinnakāle “karotāyasmā",
  "atk-s0403a16:17_4": "okāsaṁ, ahaṁ āyasmantaṁ vattukāmo”ti evaṁ okāsaṁ kāretvā codetabbo. Puggalaṁ pana",
  "atk-s0403a16:17_5": "upaparikkhitvā yo lolapuggalo abhūtaṁ vatvā bhikkhūnaṁ ayasaṁ āropeti, so okāsakammaṁ",
  "atk-s0403a16:17_6": "vināpi codetabbo. Bhūtenāti tacchena sabhāvena. Saṇhenāti maṭṭhena mudukena. Atthasaṁhitenāti",
  "atk-s0403a16:17_7": "atthakāmatāya hitakāmatāya upetena. Avippaṭisāro upadahātabboti amaṅkubhāvo upanetabbo.",
  "atk-s0403a16:17_8": "Alaṁte avippaṭisārāyāti yuttaṁ te amaṅkubhāvāya. Sesamettha uttānamevāti. Aṭṭhamaṁ",
  "atk-s0403a16:17_9": "heṭṭhā vuttanayattā pākaṭameva.",
  "atk-s0403a16:18": "9. Khippanisantisuttavaṇṇanā",
  "atk-s0403a16:19_0": "169. Navame khippaṁ nisāmayati upadhāretīti khippanisanti. Suggahitaṁ katvā gaṇhātīti",
  "atk-s0403a16:19_1": "suggahitaggāhī. Atthakusaloti aṭṭhakathāya cheko. Dhammakusaloti pāḷiyaṁ cheko. Niruttikusaloti",
  "atk-s0403a16:19_2": "niruttivacanesu cheko. Byañjanakusaloti akkharappabhede cheko. Pubbāparakusaloti",
  "atk-s0403a16:19_3": "atthapubbāparaṁ, dhammapubbāparaṁ, akkharapubbāparaṁ, byañjanapubbāparaṁ, anusandhipubbāparanti",
  "atk-s0403a16:19_4": "imasmiṁ pañcavidhe pubbāpare cheko. Tattha atthapubbāparakusaloti heṭṭhā atthena",
  "atk-s0403a16:19_5": "upari atthaṁ jānāti, upari atthena heṭṭhā atthaṁ jānāti. Kathaṁ? So hi heṭṭhā atthaṁ",
  "atk-s0403a16:19_6": "ṭhapetvā upari atthe vutte “heṭṭhā attho atthī”ti jānāti. Upari atthaṁ ṭhapetvā heṭṭhā",
  "atk-s0403a16:19_7": "atthe vuttepi “upari attho atthī”ti jānāti. Ubhato ṭhapetvā majjhe atthe vutte “ubhato",
  "atk-s0403a16:19_8": "attho atthī”ti jānāti. Majjhe atthaṁ ṭhapetvā ubhatobhāgesu atthe vutte “majjhe attho",
  "atk-s0403a16:19_9": "atthī”ti jānāti. Dhammapubbāparādīsupi eseva nayo. Anusandhipubbāpare pana sīlaṁ",
  "atk-s0403a16:19_10": "ādiṁ katvā āraddhe suttante matthake chasu abhiññāsu āgatāsu “yathānusandhiṁ yathānuparicchedaṁ",
  "atk-s0403a16:19_11": "suttanto gato”ti jānāti. Diṭṭhivasena āraddhe upari saccesu āgatesupi “yathānusandhinā",
  "atk-s0403a16:19_12": "gato”ti jānāti. Kalahabhaṇḍanavasena āraddhe upari sāraṇīyadhammesu āgatesupi, dvattiṁsatiracchānakathāvasena",
  "atk-s0403a16:19_13": "āraddhe upari dasakathāvatthūsu āgatesupi “yathānusandhinā gato”ti jānātīti.",
  "atk-s0403a16:20": "10. Bhaddajisuttavaṇṇanā",
  "atk-s0403a16:21_0": "170. Dasame abhibhūti abhibhavitvā ṭhito jeṭṭhako. Anabhibhūtoti aññehi anabhibhūto.",
  "atk-s0403a16:21_1": "Aññadatthūti ekaṁsavacane nipāto. Dassanavasena daso, sabbaṁ passatīti adhippāyo.",
  "atk-s0403a16:21_2": "Vasavattīti sabbaṁ janaṁ vase vatteti. Yathā passatoti iṭṭhārammaṇaṁ vā hotu aniṭṭhārammaṇaṁ",
  "atk-s0403a16:21_3": "vā, yenākārena taṁ passantassa. Anantarā āsavānaṁ khayo hotīti anantarāyeva arahattaṁ",
  "atk-s0403a16:21_4": "uppajjati. Yathā suṇatoti etthāpi eseva nayo. Atha vā yaṁ cakkhunā rūpaṁ disvā nirantarameva",
  "atk-s0403a16:21_5": "vipassanaṁ paṭṭhapetvā arahattaṁ pāpuṇāti, taṁ tassa arahattaṁ cakkhuviññāṇānantaraṁ",
  "atk-s0403a16:21_6": "nāma hoti. Taṁ sandhāya vuttaṁ – idaṁ dassanānaṁ agganti. Dutiyapadepi eseva nayo.",
  "atk-s0403a16:22_0": "Yathā sukhitassāti yena maggasukhena sukhitassa. Anantarā āsavānaṁ khayo hotīti samanantarameva",
  "atk-s0403a16:22_1": "arahattaṁ uppajjati. Idaṁ sukhānaṁ agganti idaṁ maggasukhaṁ sukhānaṁ uttamaṁ. Yathā",
  "atk-s0403a16:22_2": "saññissāti idhāpi maggasaññāva adhippetā. Yathā bhūtassāti yasmiṁ bhave yasmiṁ attabhāve",
  "atk-s0403a16:22_3": "ṭhitassa. Anantarāti anantarāyena arahattaṁ uppajjati. idaṁ bhavānaṁ agganti ayaṁ",
  "atk-s0403a16:22_4": "pacchimo attabhāvo bhavānaṁ aggaṁ nāma. Atha vā yathā bhūtassāti yehi khandhehi maggakkhaṇe",
  "atk-s0403a16:22_5": "bhūtassa vijjamānassa. Anantarā āsavānaṁ khayo hotīti maggānantarameva phalaṁ uppajjati.",
  "atk-s0403a16:22_6": "Idaṁ bhavānaṁ agganti idaṁ maggakkhaṇe khandhapañcakaṁ bhavānaṁ aggaṁ nāmāti.",
  "atk-s0403a16:23": "Āghātavaggo dutiyo."
}