{
  "tika-abh06t73:0": "1. Paṭhamo paricchedo",
  "tika-abh06t73:1": "Rūpasaṅkhepo",
  "tika-abh06t73:2": "3.",
  "tika-abh06t73:3": "Saccāni paramatthañca, sammutiñcāti dve tahiṁ;",
  "tika-abh06t73:4": "Thaddhabhāvādinā ñeyyaṁ, saccaṁ taṁ paramatthakaṁ.",
  "tika-abh06t73:5": "4.",
  "tika-abh06t73:6": " Sannivesavisesādiñeyyaṁ sammuti taṁ dvayaṁ;",
  "tika-abh06t73:7": "Bhāvasaṅketasiddhīnaṁ, tathattā saccamīritaṁ.",
  "tika-abh06t73:8": "5.",
  "tika-abh06t73:9": " Paramattho sanibbānapañcakkhandhettha rāsito;",
  "tika-abh06t73:10": "Khandhattho ca samāsetvā, vuttotītādibhedanaṁ.",
  "tika-abh06t73:11": "6.",
  "tika-abh06t73:12": " Vedanādīsupekasmiṁ, khandhasaddo tu ruḷhiyā;",
  "tika-abh06t73:13": "Samuddādekadese tu, samuddādiravo yathā.",
  "tika-abh06t73:14": "7.",
  "tika-abh06t73:15": " Tattha sītādiruppattā, rūpaṁ bhvāpānalānilaṁ;",
  "tika-abh06t73:16": "Bhūtaṁ kathinadavatāpacanīraṇabhāvakaṁ.",
  "tika-abh06t73:17": "8.",
  "tika-abh06t73:18": " Cakkhu sotañca ghānañca, jivhā kāyo pabhā ravo;",
  "tika-abh06t73:19": "Gandho rasojā itthī ca, pumā vatthu ca jīvitaṁ.",
  "tika-abh06t73:20": "9.",
  "tika-abh06t73:21": " Khaṁ jāti jaratā bhaṅgo, rūpassa lahutā tathā;",
  "tika-abh06t73:22": "Mudukammaññatā kāyavacīviññatti bhūtikaṁ.",
  "tika-abh06t73:23": "10.",
  "tika-abh06t73:24": " Cakkhādī daṭṭhukāmādihetukammajabhūtikā;",
  "tika-abh06t73:25": "Pasādā rūpasaddādī, cakkhuñāṇādigocarā.",
  "tika-abh06t73:26": "11.",
  "tika-abh06t73:27": " Ojā hi yāpanā itthipumaliṅgādihetukaṁ;",
  "tika-abh06t73:28": "Bhāvadvayaṁ tu kāyaṁva, byāpi no sahavuttikaṁ.",
  "tika-abh06t73:29": "12.",
  "tika-abh06t73:30": " Nissayaṁ vatthu dhātūnaṁ, dvinnaṁ kammajapālanaṁ;",
  "tika-abh06t73:31": "Jīvitaṁ uppalādīnaṁ, udakaṁva ṭhitikkhaṇe.",
  "tika-abh06t73:32": "13.",
  "tika-abh06t73:33": " Khaṁ rūpānaṁ paricchedo, jātiādittayaṁ pana;",
  "tika-abh06t73:34": "Rūpanibbatti pāko ca, bhedo ceva yathākkamaṁ.",
  "tika-abh06t73:35": "14.",
  "tika-abh06t73:36": " Lahutādittayaṁ taṁ hi, rūpānaṁ kamato siyā;",
  "tika-abh06t73:37": "Adandhathaddhatā cāpi, kāyakammānukūlatā.",
  "tika-abh06t73:38": "15.",
  "tika-abh06t73:39": " Abhikkamādijanakacittajassānilassa hi;",
  "tika-abh06t73:40": "Vikāro kāyaviññatti, rūpatthambhādikāraṇaṁ.",
  "tika-abh06t73:41": "16.",
  "tika-abh06t73:42": " Vacībhedakacittena, bhūtabhūmivikāratā;",
  "tika-abh06t73:43": "Vacīviññattupādinnaghaṭṭanasseva kāraṇaṁ.",
  "tika-abh06t73:44": "17.",
  "tika-abh06t73:45": " Rūpamabyākataṁ sabbaṁ, vippayuttamahetukaṁ;",
  "tika-abh06t73:46": "Anālambaṁ parittādi, iti ekavidhaṁ naye.",
  "tika-abh06t73:47": "18.",
  "tika-abh06t73:48": " Ajjhattikāni cakkhādī, pañceteva pasādakā;",
  "tika-abh06t73:49": "Vatthunā vatthu tāneva, dvārā viññattibhī saha.",
  "tika-abh06t73:50": "19.",
  "tika-abh06t73:51": " Sesaṁ bāvīsati cekavīsa vīsati bāhiraṁ;",
  "tika-abh06t73:52": "Appasādamavatthuṁ ca, advārañca yathākkamaṁ.",
  "tika-abh06t73:53": "20.",
  "tika-abh06t73:54": " Pasādā pañca bhāvāyu, indriyanindriyetaraṁ;",
  "tika-abh06t73:55": "Vināpaṁ ādito yāva, rasā thūlaṁ na cetaraṁ.",
  "tika-abh06t73:56": "21.",
  "tika-abh06t73:57": " Aṭṭhakaṁ avinibbhogaṁ, vaṇṇagandharasojakaṁ;",
  "tika-abh06t73:58": "Bhūtaṁ taṁ tu vinibbhogamitaranti viniddise.",
  "tika-abh06t73:59": "22.",
  "tika-abh06t73:60": " Aṭṭhārasādito rūpā, nipphannaṁ tu na cetaraṁ;",
  "tika-abh06t73:61": "Phoṭṭhabbamāpavajjaṁ tu, bhūtaṁ kāme na cetaraṁ.",
  "tika-abh06t73:62": "23.",
  "tika-abh06t73:63": " Sekkhasappaṭighāsekkhapaṭighaṁ dvayavajjitaṁ;",
  "tika-abh06t73:64": "Vaṇṇaṁ taditaraṁ thūlaṁ, sukhumañceti taṁ tidhā.",
  "tika-abh06t73:65": "24.",
  "tika-abh06t73:66": " Kammajākammajaṁnevakammākammajato tidhā;",
  "tika-abh06t73:67": "Cittojautujādīnaṁ, vasenāpi tidhā tathā.",
  "tika-abh06t73:68": "25.",
  "tika-abh06t73:69": " Diṭṭhaṁ sutaṁ mutañcāpi, viññātaṁ vata cetasā;",
  "tika-abh06t73:70": "Ekamekañca pañcāpi, vīsati ca kamā siyuṁ.",
  "tika-abh06t73:71": "26.",
  "tika-abh06t73:72": " Hadayaṁ vatthu viññatti, dvāraṁ cakkhādipañcakaṁ;",
  "tika-abh06t73:73": "Vatthu dvārañca sesāni, vatthu dvārañca no siyā.",
  "tika-abh06t73:74": "27.",
  "tika-abh06t73:75": " Nipphannaṁ rūparūpaṁ khaṁ, paricchedotha lakkhaṇaṁ;",
  "tika-abh06t73:76": "Jātiādittayaṁ rūpaṁ, vikāro lahutādikaṁ.",
  "tika-abh06t73:77": "28.",
  "tika-abh06t73:78": " Yathā saṅkhatadhammānaṁ, lakkhaṇaṁ saṅkhataṁ tathā;",
  "tika-abh06t73:79": "Paricchedādikaṁ rūpaṁ, tajjātimanatikkamā.",
  "tika-abh06t73:80": "29.",
  "tika-abh06t73:81": " Kammacittānalāhārapaccayānaṁ vasenidha;",
  "tika-abh06t73:82": "Ñeyyā pavatti rūpassa, piṇḍānañca vasā kathaṁ.",
  "tika-abh06t73:83": "30.",
  "tika-abh06t73:84": "Kammajaṁ sendriyaṁ vatthu, viññatti cittajā ravo;",
  "tika-abh06t73:85": "Cittaggijo lahutādittayaṁ cittānalannajaṁ.",
  "tika-abh06t73:86": "31.",
  "tika-abh06t73:87": " Aṭṭhakaṁ jāti cākāso, catujā jaratā khayaṁ;",
  "tika-abh06t73:88": "Kutoci neva jātaṁ tappākabhedaṁ hi taṁ dvayaṁ.",
  "tika-abh06t73:89": "32.",
  "tika-abh06t73:90": " Jātiyāpi na jātattaṁ, kutociṭṭhakathānayā;",
  "tika-abh06t73:91": "Lakkhaṇābhāvato tassā, sati tasmiṁ na niṭṭhiti.",
  "tika-abh06t73:92": "33.",
  "tika-abh06t73:93": " Kammacittānalannehi, piṇḍā nava ca satta ca;",
  "tika-abh06t73:94": "Cattāro dve ca viññeyyā, sajīve dve ajīvake.",
  "tika-abh06t73:95": "34.",
  "tika-abh06t73:96": " Aṭṭhakaṁ jīvitenāyunavakaṁ bhāvavatthunā;",
  "tika-abh06t73:97": "Cakkhādī pañca dasakā, kalāpā nava kammajā.",
  "tika-abh06t73:98": "35.",
  "tika-abh06t73:99": " Suddhaṭṭhaviññattiyuttanavakopi ca dasako;",
  "tika-abh06t73:100": "Suddhasaddena navako, lahutādidasekako.",
  "tika-abh06t73:101": "36.",
  "tika-abh06t73:102": " Viññattilahutādīhi, puna dvādasa terasa;",
  "tika-abh06t73:103": "Cittajā iti viññeyyā, kalāpā satta vā cha vā.",
  "tika-abh06t73:104": "37.",
  "tika-abh06t73:105": " Suddhaṭṭhaṁ saddanavakaṁ, lahutādidasekakaṁ;",
  "tika-abh06t73:106": "Saddenalahutādīhi, caturotujakaṇṇikā.",
  "tika-abh06t73:107": "38.",
  "tika-abh06t73:108": " Suddhaṭṭhalahutādīhi, annajā dvetime nava;",
  "tika-abh06t73:109": "Satta cattāri dve ceti, kalāpā vīsatī dvibhi.",
  "tika-abh06t73:110": "39.",
  "tika-abh06t73:111": " Tayaṭṭhakā ca cattāro, navakā dasakā nava;",
  "tika-abh06t73:112": "Tayo dveko ca ekena, dasa dvīhi ca tīhi ca.",
  "tika-abh06t73:113": "40.",
  "tika-abh06t73:114": " Catunnampi ca dhātūnaṁ, adhikaṁsavasenidha;",
  "tika-abh06t73:115": "Rūpabhedotha viññeyyo, kammacittānalannajo.",
  "tika-abh06t73:116": "41.",
  "tika-abh06t73:117": " Kesādimatthaluṅgantā, pathavaṁsāti vīsati;",
  "tika-abh06t73:118": "Pittādimuttakantā te, jalaṁsā dvādasīritā.",
  "tika-abh06t73:119": "42.",
  "tika-abh06t73:120": " Yena santappanaṁ yena, jīraṇaṁ dahanaṁ tathā;",
  "tika-abh06t73:121": "Yenasitādipākoti, caturaṁsānalādhikā.",
  "tika-abh06t73:122": "43.",
  "tika-abh06t73:123": " Uddhādhogamakucchiṭṭhā, koṭṭhāseyyaṅgasāri ca;",
  "tika-abh06t73:124": "Assāsoti ca viññeyyā, chaḷaṁsā vāyunissitā.",
  "tika-abh06t73:125": "44.",
  "tika-abh06t73:126": " Pubbamuttakarīsañcudariyaṁ caturotujā;",
  "tika-abh06t73:127": "Kammā pācaggi cittamhā-ssāsoti chapi ekajā.",
  "tika-abh06t73:128": "45.",
  "tika-abh06t73:129": " Sedasiṅghānikassu ca, kheḷo cittotusambhavā;",
  "tika-abh06t73:130": "Dvijā dvattiṁsa koṭṭhāsā, sesā eva catubbhavā.",
  "tika-abh06t73:131": "46.",
  "tika-abh06t73:132": " Ekajesvādicatūsu, utujā caturaṭṭhakā;",
  "tika-abh06t73:133": "Jīvītanavako pācessāse cittabhavaṭṭhako.",
  "tika-abh06t73:134": "47.",
  "tika-abh06t73:135": " Dvijesu manatejehi, dve dve honti panaṭṭhakā;",
  "tika-abh06t73:136": "Sesatejānilaṁsesu, ekekamhi tayo tayo.",
  "tika-abh06t73:137": "48.",
  "tika-abh06t73:138": " Aṭṭhakojamanaggīhi, honti aṭṭhasu kammato;",
  "tika-abh06t73:139": "Aṭṭhāyunavakā evaṁ, ime aṭṭha catubbhavā.",
  "tika-abh06t73:140": "49.",
  "tika-abh06t73:141": " Catuvīsesu sesesu, catujesuṭṭhakā tayo;",
  "tika-abh06t73:142": "Ekekamhi ca viññeyyā, piṇḍā cittānalannajā.",
  "tika-abh06t73:143": "50.",
  "tika-abh06t73:144": " Kammajā kāyabhāvavhā, dasakāpi siyuṁ tahiṁ;",
  "tika-abh06t73:145": "Catuvīsesu aṁsesu, ekekamhi duve duve.",
  "tika-abh06t73:146": "51.",
  "tika-abh06t73:147": " Pañcāpi cakkhusotādī, padesadasakā puna;",
  "tika-abh06t73:148": "Navakā saddasaṅkhātā, dveticcevaṁ kalāpato.",
  "tika-abh06t73:149": "52.",
  "tika-abh06t73:150": " Tepaññāsa dasekañca, navuttarasatāni ca;",
  "tika-abh06t73:151": "Dasakā navakā ceva, aṭṭhakā ca siyuṁ kamā.",
  "tika-abh06t73:152": "53.",
  "tika-abh06t73:153": " Sekapañcasataṁ kāye, sahassaṁ taṁ pavattati;",
  "tika-abh06t73:154": "Paripuṇṇindriye rūpaṁ, nipphannaṁ dhātubhedato.",
  "tika-abh06t73:155": "54.",
  "tika-abh06t73:156": " Cittuppāde siyuṁ rūpa-hetū kammādayo pana;",
  "tika-abh06t73:157": "Ṭhiti na pāṭhe cittassa, na bhaṅge rūpasambhavo.",
  "tika-abh06t73:158": "55.",
  "tika-abh06t73:159": " ‘‘Aññathattaṁ ṭhitassā’’ti, vuttattāva ṭhitikkhaṇaṁ;",
  "tika-abh06t73:160": "Atthīti ce pabandhena, ṭhiti tattha pavuccati.",
  "tika-abh06t73:161": "56.",
  "tika-abh06t73:162": " Atha vā tikkhaṇe kammaṁ, cittamattudayakkhaṇe;",
  "tika-abh06t73:163": "Utuojāttano ṭhāne, rūpahetū bhavanti hi.",
  "tika-abh06t73:164": "57.",
  "tika-abh06t73:165": " Seyyassādikkhaṇe kāya-",
  "tika-abh06t73:166": "Bhāvavatthuvasā tayo;",
  "tika-abh06t73:167": "Dasakā hontibhāvissa,",
  "tika-abh06t73:168": "Vinā bhāvaṁ duve siyuṁ.",
  "tika-abh06t73:169": "58.",
  "tika-abh06t73:170": " Tato parañca kammaggicittajā te ca piṇḍikā;",
  "tika-abh06t73:171": "Aṭṭhakā ca duve pubbe, vuttavuttakkhaṇe vade.",
  "tika-abh06t73:172": "59.",
  "tika-abh06t73:173": " Kālenāhārajaṁ hoti, cakkhādidasakāni ca;",
  "tika-abh06t73:174": "Catupaccayato rūpaṁ, sampiṇḍevaṁ pavattati.",
  "tika-abh06t73:175": "60.",
  "tika-abh06t73:176": " Taṁ sattarasacittāyu, vinā viññattilakkhaṇaṁ;",
  "tika-abh06t73:177": "Santatāmaraṇā rūpaṁ, jarādiphalamāvahaṁ.",
  "tika-abh06t73:178": "61.",
  "tika-abh06t73:179": " Bhaṅgā sattarasuppāde, jāyate kammajaṁ na taṁ;",
  "tika-abh06t73:180": "Taduddhaṁ jāyate tasmā, takkhayā maraṇaṁ bhave.",
  "tika-abh06t73:181": "62.",
  "tika-abh06t73:182": " Āyukammubhayesaṁ vā, khayena maraṇaṁ bhave;",
  "tika-abh06t73:183": "Upakkamena vā kesañcupacchedakakammunā.",
  "tika-abh06t73:184": "63.",
  "tika-abh06t73:185": " Opapātikabhāvissa, dasakā satta kammajā;",
  "tika-abh06t73:186": "Kāme ādo bhavantaggijāhi pubbeva bhūyate.",
  "tika-abh06t73:187": "64.",
  "tika-abh06t73:188": " Ādikappanarānañca, apāye andhakassa ca;",
  "tika-abh06t73:189": "Badhirassāpi ādo cha, pubbevetarajā siyuṁ.",
  "tika-abh06t73:190": "65.",
  "tika-abh06t73:191": " Tatthevandhabadhirassa, pañca honti abhāvino;",
  "tika-abh06t73:192": "Yuttiyā idha viññeyyā, pañca vā caturopi vā.",
  "tika-abh06t73:193": "66.",
  "tika-abh06t73:194": " Cakkhādittayahīnassa, caturova bhavantiti;",
  "tika-abh06t73:195": "Vuttaṁ upaparikkhitvā, gahetabbaṁ vijānatā.",
  "tika-abh06t73:196": "67.",
  "tika-abh06t73:197": " Rūpe jīvitachakkañca, cakkhādisattakattayaṁ;",
  "tika-abh06t73:198": "Pañca cha utucittehi, pañca chāsaññinaṁ bhave.",
  "tika-abh06t73:199": "68.",
  "tika-abh06t73:200": " Pañcadhātvādiniyamā, pāṭhe gandharasojanaṁ;",
  "tika-abh06t73:201": "Nuppatti tattha bhūtānaṁ, aphoṭṭhabbapavattinaṁ.",
  "tika-abh06t73:202": "69.",
  "tika-abh06t73:203": " Thaddhuṇhīraṇabhāvova, natthi dhātvādikiccato;",
  "tika-abh06t73:204": "Aññaṁ gandhādīnaṁ tesaṁ, takkiccenopaladdhito.",
  "tika-abh06t73:205": "70.",
  "tika-abh06t73:206": " Rūpe sappaṭighattādi, tattha ruppanatā viya;",
  "tika-abh06t73:207": "Ghaṭṭanañca ravuppādassaññatthasseva hetutā.",
  "tika-abh06t73:208": "71.",
  "tika-abh06t73:209": " Icchitabbamimekantamevaṁ pāṭhāvirodhato;",
  "tika-abh06t73:210": "Atha vā tehi viññeyyaṁ, dasakaṁ navakaṭṭhakaṁ.",
  "tika-abh06t73:211": "72.",
  "tika-abh06t73:212": " Sabbaṁ kāmabhave rūpaṁ, rūpe ekūnavīsati;",
  "tika-abh06t73:213": "Asaññīnaṁ dasa gandharasojāhi ca brahmunaṁ.",
  "tika-abh06t73:214": "Iti saccasaṅkhepe rūpasaṅkhepo nāma",
  "tika-abh06t73:215": "Paṭhamo paricchedo."
}