{
  "tika-vin11t43:0": "Āpattisamuṭṭhānakathāvaṇṇanā",
  "tika-vin11t43:1": "405.Ādināti paṭhamena kāyasaṅkhātena samuṭṭhānena.",
  "tika-vin11t43:2_0": "406-7.Dukkaṭādayoti ādi-saddena thullaccayasaṅghādisesā gahitā. Yathāha – “payoge",
  "tika-vin11t43:2_1": "dukkaṭaṁ. Ekaṁ piṇḍaṁ anāgate āpatti thullaccayassa. Tasmiṁ piṇḍe āgate āpatti saṅghādisesassā”ti.",
  "tika-vin11t43:2_2": "Vikāle pana pācittīti vikālabhojanapācitti. Aññātihatthatoti aññātikāya bhikkhuniyā",
  "tika-vin11t43:2_3": "antaragharaṁ paviṭṭhāya hatthato. Gahetvāti khādanīyaṁ vā bhojanīyaṁ vā sahatthā",
  "tika-vin11t43:2_4": "paṭiggahetvā. “Pañca imā āpattiyo”ti padacchedo.",
  "tika-vin11t43:3": "408.Dutiyenāti vācāsaṅkhātena samuṭṭhānena.",
  "tika-vin11t43:4_0": "409-10.Samādisati katheti ce. Sabbathā vipannanti adesitavatthukatādinā sabbappakārena",
  "tika-vin11t43:4_1": "vipannappadesaṁ. Kuṭinti saññācikāya kuṭiṁ. Yathāha parivāre “tassa kuṭiṁ karonti",
  "tika-vin11t43:4_2": "adesitavatthukaṁ pamāṇātikkantaṁ sārambhaṁ aparikkamana”nti. Padasodhammaṁ mūlaṁ",
  "tika-vin11t43:4_3": "samuṭṭhānaṁ yassa pācittiyassāti tathā vuttaṁ, tena padasodhammamūlena, sahatthe",
  "tika-vin11t43:4_4": "cetaṁ karaṇavacanaṁ.",
  "tika-vin11t43:5": "411.Tatiyena samuṭṭhānenāti kāyavācāsaṅkhātena samuṭṭhānena.",
  "tika-vin11t43:6": "412.Saṁvidahitvānāti saddhiṁ vidahitvā, “kuṭiṁ karomā”ti aññehi saddhiṁ mantetvāti attho.",
  "tika-vin11t43:7_0": "413.Vatvāti attano atthāya viññāpetvā. Bhikkhuninti bhikkhūnaṁ bhuñjanaṭṭhāne ṭhatvā",
  "tika-vin11t43:7_1": "“idha sūpaṁ detha, idha odanaṁ dethā”ti vosāsamānaṁ upāsakānaṁ vatvā dāpentiṁ bhikkhuniṁ.",
  "tika-vin11t43:7_2": "Na nivāretvāti “apasakka tāva, bhagini, yāva bhikkhū bhuñjantī”ti anapasādetvā bhuñjatoti yojanā.",
  "tika-vin11t43:8": "414. Catutthena kāyacittasamuṭṭhānena kati āpattiyo siyunti yojanā.",
  "tika-vin11t43:9": "417.Pañcamenāti vācācittasamuṭṭhānena. Vadanti vadanto samudācaranto.",
  "tika-vin11t43:10": "418.Kuṭinti nidassanamattaṁ, adesitavatthukaṁ pamāṇātikkantaṁ sārambhaṁ aparikkamanaṁ senāsanampi gahaṇaṁ veditabbaṁ.",
  "tika-vin11t43:11_0": "419.Vāceti padaso dhammanti ettha “anupasampanna”nti seso. Yathāha – “bhikkhu akappiyasaññī",
  "tika-vin11t43:11_1": "anupasampannaṁ padaso dhammaṁ vācetī”ti. Davakamyatā vadantassāti jātiādīhi akkosavatthūhi",
  "tika-vin11t43:11_2": "kīḷādhippāyena vadantassa. Davakamyatāti ca “paṭisaṅkhā yoniso”tiādīsu viya ya-kāralopena niddeso.",
  "tika-vin11t43:12_0": "420. Chaṭṭhena kāyavācācittasamuṭṭhānena. Saṁvidahitvānāti saṁvidhāya, “tvañca ahañca",
  "tika-vin11t43:12_1": "ekato avaharissāmā”ti sammantanaṁ katvā. Bhaṇḍaṁ haratīti “bhāriyaṁ tvaṁ ekaṁ passaṁ",
  "tika-vin11t43:12_2": "gaṇha, ahaṁ ima”nti vatvā tena saha ṭhānā cāveti ce.",
  "tika-vin11t43:13_0": "423.Idha imasmiṁ sāsane. Vimatūparamaṁ paramanti ettha “kappiyaṁ nu kho, akappiya”nti",
  "tika-vin11t43:13_1": "vā “āpatti nu kho, anāpattī”ti vā “dhammo nu kho, adhammo”ti vā evamādinā nayena",
  "tika-vin11t43:13_2": "vividhenākārena pavattā vimati vicikicchā vimati. Vimatiṁ uparameti vināsetīti vimatūparamaṁ.",
  "tika-vin11t43:13_3": "Paramaṁ uttamaṁ. Uttaranti vibhaṅgakhandhakāgatānaṁ nidānādivinicchayānaṁ pañhauttarabhāvena",
  "tika-vin11t43:13_4": "ṭhitattā uttaraṁ. Imaṁ uttaraṁ nāma pakaraṇaṁ yo uttarati paññāya ogāhetvā pariyosāpeti.",
  "tika-vin11t43:13_5": "Idha “uttaraṁ uttara”nti padadvaye ekaṁ guṇanidassanaṁ, ekaṁ satthanidassananti gahetabbaṁ.",
  "tika-vin11t43:13_6": "Sunayena yuto so puggalo vinayaṁ piṭakaṁ uttaratīti sambandho. Kiṁ visiṭṭhanti āha",
  "tika-vin11t43:13_7": "“sunaya”ntiādi. Suṭṭhu cārittavārittadaḷhīkaraṇasithilakaraṇabhedā paññattianaupaññattādinayā",
  "tika-vin11t43:13_8": "etthāti sunayo, taṁ. Suṭṭhu nīyati vinicchayo etenāti sunayo, uttaravinicchayo, tena.",
  "tika-vin11t43:13_9": "Vinicchayāvabodhena saṁyutto samannāgato. Dukkhena uttarīyatīti duttaraṁ. Pātimokkhasaṁvarasīladīpakattena",
  "tika-vin11t43:13_10": "samādhipaññānibbānasaṅkhātauttarappattiyā patiṭṭhābhāvato uttaraṁ uttarati ogāhetvā",
  "tika-vin11t43:13_11": "pariyosānaṁ pāpuṇātīti attho.",
  "tika-vin11t43:14_0": "Idha yo vimatūparamaṁ paramaṁ uttaraṁ uttaraṁ nāma pakaraṇaṁ uttarati, sunayena yuto",
  "tika-vin11t43:14_1": "so puggalo sunayaṁ duttaraṁ uttaraṁ vinayaṁ uttaratīti yojanā. Ca-saddena satthantarasamuccayatthena",
  "tika-vin11t43:14_2": "imamatthaṁ dīpeti. Seyyathidaṁ, idha yo sunayaṁ duttaraṁ uttaraṁ vinayaṁ uttarati,",
  "tika-vin11t43:14_3": "sunayena yuto so puggalo vimatūparamaṁ paramaṁ uttaraṁ uttaraṁ nāma pakaraṇaṁ uttaratīti.",
  "tika-vin11t43:14_4": "Iminā yo uttaraṁ jānāti, so vinayaṁ jānāti. Yo vinayaṁ jānāti, so uttaraṁ jānātīti",
  "tika-vin11t43:14_5": "uttarapakaraṇassa vinayapiṭakajānane accantūpakāritā vibhāvitāti daṭṭhabbaṁ.",
  "tika-vin11t43:15": "Iti uttare līnatthapakāsaniyā",
  "tika-vin11t43:16": "Āpattisamuṭṭhānakathāvaṇṇanā niṭṭhitā."
}