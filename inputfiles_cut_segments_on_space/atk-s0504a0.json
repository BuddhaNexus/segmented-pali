{
  "atk-s0504a0:0": " Namo tassa bhagavato arahato sammāsambuddhassa",
  "atk-s0504a0:1": "Khuddakanikāye",
  "atk-s0504a0:2": "Itivuttaka-aṭṭhakathā",
  "atk-s0504a0:3": "Ganthārambhakathā",
  "atk-s0504a0:4": "Mahākāruṇikaṁ nāthaṁ, ñeyyasāgarapāraguṁ;",
  "atk-s0504a0:5": "Vande nipuṇagambhīra-vicitranayadesanaṁ.",
  "atk-s0504a0:6": "Vijjācaraṇasampannā, yena niyyanti lokato;",
  "atk-s0504a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0504a0:8": "Sīlādiguṇasampanno, ṭhito maggaphalesu yo;",
  "atk-s0504a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0504a0:10": "Vandanājanitaṁ puññaṁ, iti yaṁ ratanattaye;",
  "atk-s0504a0:11": "Hatantarāyo sabbattha, hutvāhaṁ tassa tejasā.",
  "atk-s0504a0:12": "Ekakādippabhedena , desitāni mahesinā;",
  "atk-s0504a0:13": "Lobhādīnaṁ pahānāni, dīpanāni visesato.",
  "atk-s0504a0:14": "Suttāni ekato katvā, itivuttapadakkharaṁ;",
  "atk-s0504a0:15": "Dhammasaṅgāhakā therā, saṅgāyiṁsu mahesayo.",
  "atk-s0504a0:16": "Itivuttakamicceva, nāmena vasino pure;",
  "atk-s0504a0:17": "Yaṁ khuddakanikāyasmiṁ, gambhīratthapadakkamaṁ.",
  "atk-s0504a0:18": "Tassa gambhīrañāṇehi, ogāhetabbabhāvato;",
  "atk-s0504a0:19": "Kiñcāpi dukkarā kātuṁ, atthasaṁvaṇṇanā mayā.",
  "atk-s0504a0:20": "Sahasaṁvaṇṇanaṁ yasmā, dharate satthu sāsanaṁ;",
  "atk-s0504a0:21": "Pubbācariyasīhānaṁ, tiṭṭhateva vinicchayo.",
  "atk-s0504a0:22": "Tasmā taṁ avalambitvā, ogāhetvāna pañcapi;",
  "atk-s0504a0:23": "Nikāye upanissāya, porāṇaṭṭhakathānayaṁ.",
  "atk-s0504a0:24": "Nissitaṁ vācanāmaggaṁ, suvisuddhaṁ anākulaṁ;",
  "atk-s0504a0:25": "Mahāvihāravāsīnaṁ, nipuṇatthavinicchayaṁ.",
  "atk-s0504a0:26": "Punappunāgataṁ atthaṁ, vajjayitvāna sādhukaṁ;",
  "atk-s0504a0:27": "Yathābalaṁ karissāmi, itivuttakavaṇṇanaṁ.",
  "atk-s0504a0:28": "Iti ākaṅkhamānassa, saddhammassa ciraṭṭhitiṁ;",
  "atk-s0504a0:29": "Vibhajantassa tassatthaṁ, nisāmayatha sādhavoti.",
  "atk-s0504a0:30_0": "Tattha itivuttakaṁ nāma ekakanipāto, dukanipāto, tikanipāto, catukkanipātoti catunipātasaṅgahaṁ.",
  "atk-s0504a0:30_1": "Tampi vinayapiṭakaṁ, suttantapiṭakaṁ, abhidhammapiṭakanti tīsu piṭakesu suttantapiṭakapariyāpannaṁ;",
  "atk-s0504a0:30_2": "dīghanikāyo majjhimanikāyo, saṁyuttanikāyo, aṅguttaranikāyo, khuddakanikāyoti pañcasu",
  "atk-s0504a0:30_3": "nikāyesu khuddakanikāyapariyāpannaṁ; suttaṁ, geyyaṁ, veyyākaraṇaṁ, gāthā, udānaṁ,",
  "atk-s0504a0:30_4": "itivuttakaṁ, jātakaṁ, abbhutadhammaṁ, vedallanti navasu sāsanaṅgesu itivuttakaṅgabhūtaṁ.",
  "atk-s0504a0:31": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0504a0:32": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0504a0:33_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0504a0:33_1": "Suttato ekakanipāte tāva sattavīsati suttāni, dukanipāte dvāvīsati, tikanipāte paññāsa,",
  "atk-s0504a0:33_2": "catukkanipāte terasāti dvādasādhikasuttasatasaṅgahaṁ. Tassa nipātesu ekakanipāto",
  "atk-s0504a0:33_3": "ādi, vaggesu pāṭibhogavaggo, suttesu lobhasuttaṁ. Tassāpi ‘‘vuttañhetaṁ bhagavatā’’tiādikaṁ",
  "atk-s0504a0:33_4": "āyasmatā ānandena paṭhamamahāsaṅgītikāle vuttaṁ nidānamādi. Sā panāyaṁ paṭhamamahāsaṅgīti",
  "atk-s0504a0:33_5": "vinayapiṭake tantimāruḷhā eva. Yo panettha nidānakosallatthaṁ vattabbo kathāmaggo",
  "atk-s0504a0:33_6": ", sopi sumaṅgalavilāsiniyā dīghanikāya-aṭṭhakathāya vitthārato vuttoyevāti tattha",
  "atk-s0504a0:33_7": "vuttanayeneva veditabbo.",
  "atk-s0504a0:34": "Nidānavaṇṇanā",
  "atk-s0504a0:35_0": "Yaṁ panetaṁ vuttañhetaṁ bhagavatātiādikaṁ nidānaṁ. Ekadhammaṁ, bhikkhave, pajahathātiādikaṁ",
  "atk-s0504a0:35_1": "suttaṁ. Tattha vuttaṁ bhagavatātiādīni nāmapadāni. Itīti nipātapadaṁ. Pajahathāti",
  "atk-s0504a0:35_2": "ettha pa-iti upasaggapadaṁ, jahathā-ti ākhyātapadaṁ. Iminā nayena sabbattha padavibhāgo veditabbo.",
  "atk-s0504a0:36_0": "Atthato pana vuttasaddo tāva saupasaggo anupasaggo ca vapane vāpasamakaraṇe kesohāraṇe",
  "atk-s0504a0:36_1": "jīvitavuttiyaṁ pavuttabhāve pāvacanabhāvena pavattite ajjhesane kathaneti evamādīsu",
  "atk-s0504a0:36_2": "dissati. Tathā hesa –",
  "atk-s0504a0:37": "‘‘Gāvo tassa pajāyanti, khette vuttaṁ virūhati;",
  "atk-s0504a0:38": "Vuttānaṁ phalamasnāti, yo mittānaṁ na dubbhatī’’ti. –",
  "atk-s0504a0:39_0": "Ādīsu (jā. 2.22.19) vapane āgato. ‘‘No ca kho paṭivutta’’ntiādīsu (pārā. 289) aṭṭhadantakādīhi",
  "atk-s0504a0:39_1": "vāpasamakaraṇe. ‘‘Kāpaṭiko māṇavo daharo vuttasiro’’tiādīsu (ma. ni. 2.426) kesohāraṇe.",
  "atk-s0504a0:39_2": "‘‘Pannalomo paradattavutto migabhūtena cetasā viharatī’’tiādīsu (cūḷava. 332) jīvitavuttiyaṁ.",
  "atk-s0504a0:39_3": "‘‘Seyyathāpi nāma paṇḍupalāso bandhanā pavutto abhabbo haritatthāyā’’tiādīsu (pārā.",
  "atk-s0504a0:39_4": "92; pāci. 666; mahāva. 129) bandhanato pavuttabhāve. ‘‘Yesamidaṁ etarahi, brāhmaṇā,",
  "atk-s0504a0:39_5": "porāṇaṁ mantapadaṁ gītaṁ pavuttaṁ samihita’’ntiādīsu pāvacanabhāvena pavattite. Loke",
  "atk-s0504a0:39_6": "pana – ‘‘vutto gaṇo vutto pārāyano’’tiādīsu ajjhene. ‘‘Vuttaṁ kho panetaṁ bhagavatā",
  "atk-s0504a0:39_7": "dhammadāyādā me, bhikkhave, bhavatha, mā āmisadāyādā’’tiādīsu (ma. ni. 1.30) kathane.",
  "atk-s0504a0:39_8": "Idhāpi kathane daṭṭhabbo. Tasmā vuttaṁ kathitaṁ bhāsitanti attho.",
  "atk-s0504a0:40_0": "Dutiyo pana vuttasaddo vacane ciṇṇabhāve ca veditabbo. Hi-iti jātu vibyattanti etasmiṁ",
  "atk-s0504a0:40_1": "atthe nipāto. So idāni vuccamānasuttassa bhagavato vibyattaṁ bhāsitabhāvaṁ joteti.",
  "atk-s0504a0:40_2": "Vācakasaddasannidhāne hi payuttā nipātā. Tehi vattabbamatthaṁ jotenti. Etanti ayaṁ etasaddo –",
  "atk-s0504a0:41": "‘‘Yo ca buddhañca dhammañca, saṅghañca saraṇaṁ gato;",
  "atk-s0504a0:42": "Cattāri ariyasaccāni, sammappaññāya passati.",
  "atk-s0504a0:43": "‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0504a0:44": "Ariyañcaṭṭhaṅgikaṁ maggaṁ, dukkhūpasamagāminaṁ.",
  "atk-s0504a0:45": "‘‘Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0504a0:46": "Etaṁ saraṇamāgamma, sabbadukkhā pamuccatī’’ti. (dha. pa. 190-192) –",
  "atk-s0504a0:47_0": "Ādīsu yathāvutte āsannapaccakkhe āgato. ‘‘Appamattakaṁ kho panetaṁ, bhikkhave, oramattakaṁ",
  "atk-s0504a0:47_1": "sīlamattakaṁ, yena puthujjano tathāgatassa vaṇṇaṁ vadamāno vadeyyā’’tiādīsu (dī.",
  "atk-s0504a0:47_2": "ni. 1.7) pana vakkhamāne āsannapaccakkhe. Idhāpi vakkhamāneyeva daṭṭhabbo. Saṅgāyanavasena",
  "atk-s0504a0:47_3": "vakkhamānañhi suttaṁ dhammabhaṇḍāgārikena buddhiyaṁ ṭhapetvā tadā ‘‘eta’’nti vuttaṁ.",
  "atk-s0504a0:48": "Bhagavatāti ettha bhagavāti garuvacanaṁ. Garuṁ hi loke bhagavāti vadanti. Tathāgato ca sabbaguṇavisiṭṭhatāya sattānaṁ garu, tasmā bhagavāti veditabbo. Porāṇehipi vuttaṁ –",
  "atk-s0504a0:49": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0504a0:50": "Garu gāravayutto so, bhagavā tena vuccatī’’ti.",
  "atk-s0504a0:51_0": "Seṭṭhavācakañhi vacanaṁ seṭṭhaguṇasahacaraṇato seṭṭhanti vuttaṁ. Atha vā vuccatīti",
  "atk-s0504a0:51_1": "vacanaṁ, attho. Tasmā bhagavātivacanaṁ seṭṭhanti bhagavāti iminā vacanena vacanīyo",
  "atk-s0504a0:51_2": "yo attho, so seṭṭhoti attho. Bhagavāti vacanamuttamanti etthāpi eseva nayo. Gāravayuttoti",
  "atk-s0504a0:51_3": "garubhāvayutto garuguṇayogato, garukaraṇaṁ vā sātisayaṁ arahatīti gāravayutto, gāravārahoti",
  "atk-s0504a0:51_4": "attho. Evaṁ guṇavisiṭṭhasattuttamagarugāravādhivacanametaṁ yadidaṁ bhagavāti. Apica –",
  "atk-s0504a0:52": "‘‘Bhagī bhajī bhāgī vibhattavā iti,",
  "atk-s0504a0:53": "Akāsi bhagganti garūti bhāgyavā;",
  "atk-s0504a0:54": "Bahūhi ñāyehi subhāvitattano,",
  "atk-s0504a0:55": "Bhavantago so bhagavāti vuccatī’’ti. –",
  "atk-s0504a0:56": "Niddese āgatanayena –",
  "atk-s0504a0:57": "‘‘Bhāgyavā bhaggavā yutto, bhagehi ca vibhattavā;",
  "atk-s0504a0:58": "Bhattavā vantagamano, bhavesu bhagavā tato’’ti.",
  "atk-s0504a0:59": "Imissā gāthāya ca vasena bhagavāti padassa attho vattabbo. So panāyaṁ attho sabbākārena visuddhimagge buddhānussatiniddese vuttoti. Tattha vuttanayeneva veditabbo.",
  "atk-s0504a0:60": "Aparo nayo – bhāgavāti bhagavā, bhatavāti bhagavā, bhāge vanīti bhagavā, bhage vanīti bhagavā, bhattavāti bhagavā, bhage vamīti bhagavā, bhāge vamīti bhagavā.",
  "atk-s0504a0:61": "‘‘Bhāgavā bhatavā bhāge, bhage ca vani bhattavā;",
  "atk-s0504a0:62": "Bhage vami tathā bhāge, vamīti bhagavā jino’’.",
  "atk-s0504a0:63_0": "Tattha kathaṁ bhāgavāti bhagavā? Ye te sīlādayo dhammakkhandhā guṇakoṭṭhāsā, te anaññasādhāraṇā",
  "atk-s0504a0:63_1": "niratisayā tathāgatassa atthi upalabbhanti. Tathā hissa sīlaṁ, samādhi, paññā, vimutti,",
  "atk-s0504a0:63_2": "vimuttiñāṇadassanaṁ, hirī, ottappaṁ, saddhā, vīriyaṁ, sati, sampajaññaṁ, sīlavisuddhi,",
  "atk-s0504a0:63_3": "cittavisuddhi, diṭṭhivisuddhi, samatho, vipassanā, tīṇi kusalamūlāni, tīṇi sucaritāni,",
  "atk-s0504a0:63_4": "tayo sammāvitakkā, tisso anavajjasaññā, tisso dhātuyo, cattāro satipaṭṭhānā, cattāro",
  "atk-s0504a0:63_5": "sammappadhānā, cattāro iddhipādā, cattāro ariyamaggā, cattāri ariyaphalāni , catasso",
  "atk-s0504a0:63_6": "paṭisambhidā, catuyoniparicchedakañāṇāni, cattāro ariyavaṁsā, cattāri vesārajjañāṇāni,",
  "atk-s0504a0:63_7": "pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni,",
  "atk-s0504a0:63_8": "pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā",
  "atk-s0504a0:63_9": "saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā,",
  "atk-s0504a0:63_10": "cha anuttariyāni, cha nibbedhabhāgiyā saññā, cha abhiññā, cha asādhāraṇañāṇāni, satta",
  "atk-s0504a0:63_11": "aparihāniyā dhammā, satta ariyadhanāni, satta bojjhaṅgā, satta sappurisadhammā, satta",
  "atk-s0504a0:63_12": "nijjaravatthūni, satta saññā, satta dakkhiṇeyyapuggaladesanā, satta khīṇāsavabaladesanā,",
  "atk-s0504a0:63_13": "aṭṭha paññāpaṭilābhahetudesanā, aṭṭhasammattāni, aṭṭha lokadhammātikkamo, aṭṭha ārambhavatthūni,",
  "atk-s0504a0:63_14": "aṭṭha akkhaṇadesanā, aṭṭha mahāpurisavitakkā, aṭṭha abhibhāyatanadesanā, aṭṭha vimokkhā,",
  "atk-s0504a0:63_15": "nava yonisomanasikāramūlakā dhammā, nava pārisuddhipadhāniyaṅgāni, nava sattāvāsadesanā,",
  "atk-s0504a0:63_16": "nava āghātappaṭivinayā, nava saññā, nava nānattā, nava anupubbavihārā, dasa nāthakaraṇā",
  "atk-s0504a0:63_17": "dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā,",
  "atk-s0504a0:63_18": "dasa asekkhā dhammā, dasa tathāgatabalāni, ekādasa mettānisaṁsā, dvādasa dhammacakkākārā,",
  "atk-s0504a0:63_19": "terasa dhutaguṇā, cuddasa buddhañāṇāni, pañcadasa vimuttiparipācanīyā dhammā, soḷasavidhā",
  "atk-s0504a0:63_20": "ānāpānassati, soḷasa aparantapanīyā dhammā, aṭṭhārasa buddhadhammā, ekūnavīsati paccavekkhaṇañāṇāni,",
  "atk-s0504a0:63_21": "catucattālīsa ñāṇavatthūni, paññāsa udayabbayañāṇāni, paropaṇṇāsa kusaladhammā, sattasattati",
  "atk-s0504a0:63_22": "ñāṇavatthūni, catuvīsatikoṭisatasahassasamāpattisañcārimahāvajirañāṇaṁ, anantanayasamantapaṭṭhānapavicayapaccavekkhaṇadesanāñāṇāni,",
  "atk-s0504a0:63_23": "tathā anantāsu lokadhātūsu anantānaṁ sattānaṁ āsayādivibhāvanañāṇāni cāti, evamādayo",
  "atk-s0504a0:63_24": "anantā aparimāṇabhedā anaññasādhāraṇā niratisayā guṇabhāgā guṇakoṭṭhāsā vijjanti",
  "atk-s0504a0:63_25": "upalabbhanti. Tasmā yathāvuttavibhāgā guṇabhāgā assa atthīti bhāgavāti vattabbe.",
  "atk-s0504a0:63_26": "Ākārassa rassattaṁ katvā ‘‘bhagavā’’ti vutto. Evaṁ tāva bhāgavāti bhagavā.",
  "atk-s0504a0:64": "‘‘Yasmā sīlādayo sabbe, guṇabhāgā asesato;",
  "atk-s0504a0:65": "Vijjanti sugate tasmā, bhagavāti pavuccati’’.",
  "atk-s0504a0:66_0": "Kathaṁ bhatavāti bhagavā? Ye te sabbalokahitāya ussukkamāpannehi manussattādike aṭṭha",
  "atk-s0504a0:66_1": "dhamme samodhānetvā sammāsambodhiyā katamahābhinīhārehi mahābodhisattehi paripūretabbā",
  "atk-s0504a0:66_2": "dānapāramī, sīlanekkhammapaññāvīriyakhantisaccaadhiṭṭhānamettāupekkhāpāramīti dasa",
  "atk-s0504a0:66_3": "pāramiyo, dasa upapāramiyo, dasa paramatthapāramiyoti samatiṁsa pāramiyo, dānādīni",
  "atk-s0504a0:66_4": "cattāri saṅgahavatthūni, cattāri adhiṭṭhānāni, attapariccāgo, nayanadhanarajjaputtadārapariccāgoti",
  "atk-s0504a0:66_5": "pañca mahāpariccāgā, pubbayogo, pubbacariyā, dhammakkhānaṁ, lokatthacariyā, ñātatthacariyā,",
  "atk-s0504a0:66_6": "buddhatthacariyāti evamādayo saṅkhepato vā puññasambhārañāṇasambhārā buddhakaradhammā,",
  "atk-s0504a0:66_7": "te mahābhinīhārato paṭṭhāya kappānaṁ satasahassādhikāni cattāri asaṅkhyeyyāni yathā",
  "atk-s0504a0:66_8": "hānabhāgiyā, saṁkilesabhāgiyā , ṭhitibhāgiyā, vā na honti; atha kho uttaruttari visesabhāgiyāva",
  "atk-s0504a0:66_9": "honti; evaṁ sakkaccaṁ nirantaraṁ anavasesato bhatā sambhatā assa atthīti bhatavāti",
  "atk-s0504a0:66_10": "bhagavā; niruttinayena takārassa gakāraṁ katvā. Atha vā bhatavāti teyeva yathāvutte",
  "atk-s0504a0:66_11": "buddhakaradhamme vuttanayena bhari sambhari paripūresīti attho. Evampi bhatavāti bhagavā.",
  "atk-s0504a0:67": "‘‘Yasmā sambodhiyā sabbe, dānapāramiādike;",
  "atk-s0504a0:68": "Sambhāre bhatavā nātho, tasmāpi bhagavā mato’’.",
  "atk-s0504a0:69_0": "Kathaṁ bhāge vanīti bhagavā? Ye te catuvīsatikoṭisatasahassasaṅkhā devasikaṁ vaḷañjanakasamāpattibhāgā,",
  "atk-s0504a0:69_1": "te anavasesato lokahitatthaṁ attano diṭṭhadhammasukhavihāratthañca niccakappaṁ vani",
  "atk-s0504a0:69_2": "bhaji sevi bahulamakāsīti bhāge vanīti bhagavā. Atha vā abhiññeyyesu dhammesu kusalādīsu",
  "atk-s0504a0:69_3": "khandhādīsu ca ye te pariññeyyādivasena saṅkhepato vā catubbidhā abhisamayabhāgā,",
  "atk-s0504a0:69_4": "vitthārato pana ‘‘cakkhu pariññeyyaṁ …pe… jarāmaraṇaṁ pariññeyya’’ntiādinā (paṭi.",
  "atk-s0504a0:69_5": "ma. 1.21) aneke pariññeyyabhāgā, ‘‘cakkhussa samudayo pahātabbo…pe… jarāmaraṇassa",
  "atk-s0504a0:69_6": "samudayo pahātabbo’’tiādinā pahātabbabhāgā, ‘‘cakkhussa nirodho sacchikātabbo…pe…",
  "atk-s0504a0:69_7": "jarāmaraṇassa nirodho sacchikātabbo’’tiādinā sacchikātabbabhāgā, ‘‘cakkhunirodhagāminīpaṭipadā",
  "atk-s0504a0:69_8": "bhāvetabbā…pe… cattāro satipaṭṭhānā bhāvetabbā’’tiādinā ca anekabhedā bhāvetabbabhāgā",
  "atk-s0504a0:69_9": "ca dhammā, te sabbe vani bhaji yathārahaṁ gocarabhāvanāsevanānaṁ vasena sevi. Evampi",
  "atk-s0504a0:69_10": "bhāge vanīti bhagavā. Atha vā ye ime sīlādayo dhammakkhandhā sāvakehi sādhāraṇā guṇakoṭṭhāsā",
  "atk-s0504a0:69_11": "guṇabhāgā, kinti nu kho te veneyyasantānesu patiṭṭhapeyyanti mahākaruṇāya vani abhipatthayi.",
  "atk-s0504a0:69_12": "Sā cassa abhipatthanā yathādhippetaphalāvahā ahosi. Evampi bhāge vanīti bhagavā.",
  "atk-s0504a0:70": "‘‘Yasmā ñeyyasamāpatti-guṇabhāge tathāgato;",
  "atk-s0504a0:71": "Bhaji patthayi sattānaṁ, hitāya bhagavā tato’’.",
  "atk-s0504a0:72_0": "Kathaṁ bhage vanīti bhagavā? Samāsato tāva katapuññehi payogasampannehi yathāvibhavaṁ",
  "atk-s0504a0:72_1": "bhajīyantīti bhagā, lokiyalokuttarā sampattiyo. Tattha lokiye tāva tathāgato sambodhito",
  "atk-s0504a0:72_2": "pubbe bodhisattabhūto paramukkaṁsagate vani bhaji sevi, yattha patiṭṭhāya niravasesato",
  "atk-s0504a0:72_3": "buddhakaradhamme samannānento buddhadhamme paripācesi. Buddhabhūto pana te niravajjasukhūpasaṁhite",
  "atk-s0504a0:72_4": "anaññasādhāraṇe lokuttarepi vani bhaji sevi. Vitthārato pana padesarajjaissariyacakkavattisampattidevarajjasampattiādivasena",
  "atk-s0504a0:72_5": "jhānavimokkhasamādhisamāpattiñāṇadassanamaggabhāvanāphala- sacchikiriyādiuttarimanussadhammavasena",
  "atk-s0504a0:72_6": "ca anekavihite anaññasādhāraṇe bhage vani bhaji sevi. Evaṁ bhage vanīti bhagavā.",
  "atk-s0504a0:73": "‘‘Yā tā sampattiyo loke, yā ca lokuttarā puthū;",
  "atk-s0504a0:74": "Sabbā tā bhaji sambuddho, tasmāpi bhagavā mato’’.",
  "atk-s0504a0:75_0": "Kathaṁ bhattavāti bhagavā? Bhattā daḷhabhattikā assa bahū atthīti bhagavā. Tathāgato",
  "atk-s0504a0:75_1": "hi mahākaruṇāsabbaññutaññāṇādiaparimitanirupamappabhāvaguṇavisesasamaṅgibhāvato sabbasattuttamo,",
  "atk-s0504a0:75_2": "sabbānatthaparihārapubbaṅgamāya niravasesahitasukhavidhānatapparāya niratisayāya",
  "atk-s0504a0:75_3": "payogasampattiyā sadevamanussāya pajāya accantūpakāritāya dvattiṁsamahāpurisalakkhaṇaasītianubyañjanabyāmappabhādi-",
  "atk-s0504a0:75_4": "anaññasādhāraṇaguṇavisesapaṭimaṇḍitarūpakāyatāya, yathābhuccaguṇādhigatena ‘‘itipi",
  "atk-s0504a0:75_5": "so bhagavā’’tiādinayappavattena lokattayabyāpinā suvipulena suvisuddhena ca thutighosena",
  "atk-s0504a0:75_6": "samannāgatattā ukkaṁsapāramippattāsu appicchatāsantuṭṭhitādīsu suppatiṭṭhitabhāvato",
  "atk-s0504a0:75_7": "dasabalacatuvesārajjādiniratisayaguṇavisesasamaṅgibhāvato ca rūpappamāṇo rūpappasanno,",
  "atk-s0504a0:75_8": "ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasannoti",
  "atk-s0504a0:75_9": "evaṁ catuppamāṇike lokasannivāse sabbathāpi pasādāvahabhāvena samantapāsādikattā",
  "atk-s0504a0:75_10": "aparimāṇānaṁ sattānaṁ sadevamanussānaṁ ādarabahumānagāravāyatanatāya paramapemasambhattiṭṭhānaṁ.",
  "atk-s0504a0:75_11": "Ye ca tassa ovāde patiṭṭhitā aveccappasādena samannāgatā honti, kenaci asaṁhāriyā",
  "atk-s0504a0:75_12": "tesaṁ sambhatti samaṇena vā brāhmaṇena vā devena vā mārena vā brahmunā vā. Tathā",
  "atk-s0504a0:75_13": "hi te attano jīvitapariccāgepi tattha pasādaṁ na pariccajanti, tassa vā āṇaṁ daḷhabhattibhāvato. Tenevāha –",
  "atk-s0504a0:76": "‘‘Yo ve kataññū katavedi dhīro;",
  "atk-s0504a0:77": "Kalyāṇamitto daḷhabhatti ca hotī’’ti. (jā. 2.17.78);",
  "atk-s0504a0:78_0": "‘‘Seyyathāpi, bhikkhave, mahāsamuddo ṭhitadhammo velaṁ nātivattati; evameva kho,",
  "atk-s0504a0:78_1": "bhikkhave, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi",
  "atk-s0504a0:78_2": "nātikkamantī’’ti (a. ni. 8.20; udā. 45; cūḷava. 385) ca.",
  "atk-s0504a0:79": "Evaṁ bhattavāti bhagavā niruttinayena ekassa takārassa lopaṁ katvā itarassa gakāraṁ katvā.",
  "atk-s0504a0:80": "‘‘Guṇātisayayuttassa, yasmā lokahitesino;",
  "atk-s0504a0:81": "Sambhattā bahavo satthu, bhagavā tena vuccatī’’ti.",
  "atk-s0504a0:82_0": "Kathaṁ bhage vamīti bhagavā? Yasmā tathāgato bodhisattabhūtopi purimāsu jātīsu pāramiyo",
  "atk-s0504a0:82_1": "pūrento bhagasaṅkhātaṁ siriṁ issariyaṁ yasañca vami uggiri kheḷapiṇḍaṁ viya anapekkho",
  "atk-s0504a0:82_2": "chaḍḍayi. Tathā hissa somanassakumārakāle, hatthipālakumārakāle, ayogharapaṇḍitakāle,",
  "atk-s0504a0:82_3": "mūgapakkhapaṇḍitakāle, cūḷasutasomakāleti evamādīsu nekkhammapāramipūraṇavasena devarajjasadisāya",
  "atk-s0504a0:82_4": "rajjasiriyā pariccattattabhāvānaṁ parimāṇaṁ natthi. Carimattabhāvepi hatthagataṁ",
  "atk-s0504a0:82_5": "cakkavattisiriṁ devalokādhipaccasadisaṁ catuddīpissariyaṁ cakkavattisampattisannissayaṁ",
  "atk-s0504a0:82_6": "sattaratanasamujjalaṁ yasañca tiṇāyapi amaññamāno nirapekkho pahāya abhinikkhamitvā",
  "atk-s0504a0:82_7": "sammāsambodhiṁ abhisambuddho. Tasmā ime siriādike bhage vamīti bhagavā. Atha vā bhāni",
  "atk-s0504a0:82_8": "nāma nakkhattāni, tehi samaṁ gacchanti pavattantīti bhagā , sineruyugandharauttarakuruhimavantādibhājanalokavisesasannissayā",
  "atk-s0504a0:82_9": "sobhā kappaṭṭhitiyabhāvato. Tepi bhagavā vami taṁnivāsisattāvāsasamatikkamanatotappaṭibaddhachandarāgappahānena",
  "atk-s0504a0:82_10": "pajahīti. Evampi bhage vamīti bhagavā.",
  "atk-s0504a0:83": "‘‘Cakkavattisiriṁ yasmā, yasaṁ issariyaṁ sukhaṁ;",
  "atk-s0504a0:84": "Pahāsi lokacittañca, sugato bhagavā tato’’.",
  "atk-s0504a0:85_0": "Kathaṁ bhāge vamīti bhagavā? Bhāgā nāma koṭṭhāsā. Te khandhāyatanadhātādivasena,",
  "atk-s0504a0:85_1": "tatthāpi rūpavedanādivasena, atītādivasena ca anekavidhā. Te ca bhagavā sabbaṁ papañcaṁ,",
  "atk-s0504a0:85_2": "sabbaṁ yogaṁ, sabbaṁ ganthaṁ, sabbaṁ saṁyojanaṁ, samucchinditvā amatadhātuṁ samadhigacchanto",
  "atk-s0504a0:85_3": "vami uggiri anapekkho chaḍḍayi, na paccāgami. Tathā hesa sabbatthakameva pathaviṁ,",
  "atk-s0504a0:85_4": "āpaṁ, tejaṁ, vāyaṁ, cakkhuṁ, sotaṁ, ghānaṁ, jīvhaṁ, kāyaṁ, manaṁ, rūpe, sadde, gandhe,",
  "atk-s0504a0:85_5": "rase, phoṭṭhabbe, dhamme, cakkhuviññāṇaṁ…pe… manoviññāṇaṁ, cakkhusamphassaṁ …pe…",
  "atk-s0504a0:85_6": "manosamphassaṁ, cakkhusamphassajaṁ vedanaṁ…pe… manosamphassajaṁ vedanaṁ, cakkhusamphassajaṁ",
  "atk-s0504a0:85_7": "saññaṁ…pe… manosamphassajaṁ saññaṁ; cakkhusamphassajaṁ cetanaṁ…pe… manosamphassajaṁ",
  "atk-s0504a0:85_8": "cetanaṁ; rūpataṇhaṁ …pe… dhammataṇhaṁ; rūpavitakkaṁ…pe… dhammavitakkaṁ; rūpavicāraṁ…pe…",
  "atk-s0504a0:85_9": "dhammavicārantiādinā anupadadhammavibhāgavasenapi sabbeva dhammakoṭṭhāse anavasesato",
  "atk-s0504a0:85_10": "vami uggiri anapekkhapariccāgena chaḍḍayi. Vuttañhetaṁ –",
  "atk-s0504a0:86": "‘‘Yaṁ taṁ, ānanda, cattaṁ vantaṁ muttaṁ pahīnaṁ paṭinissaṭṭhaṁ, taṁ tathāgato puna paccāgamissatīti netaṁ ṭhānaṁ vijjatī’’ti. (Dī. ni. 2.183) –",
  "atk-s0504a0:87_0": "Evampi bhāge vamīti bhagavā. Atha vā bhāge vamīti sabbepi kusalākusale sāvajjānavajje",
  "atk-s0504a0:87_1": "hīnappaṇīte kaṇhasukkasappaṭibhāge dhamme ariyamaggañāṇamukhena vami uggiri anapekkho",
  "atk-s0504a0:87_2": "pariccaji pajahi, paresañca tathattāya dhammaṁ desesi. Vuttampi cetaṁ –",
  "atk-s0504a0:88": "‘‘Dhammāpi vo, bhikkhave, pahātabbā pageva adhammā, kullūpamaṁ, vo bhikkhave, dhammaṁ desessāmi, nittharaṇatthāya no gahaṇatthāyā’’tiādi. (Ma. ni. 1.240) –",
  "atk-s0504a0:89": "Evampi bhāge vamīti bhagavā.",
  "atk-s0504a0:90": "‘‘Khandhāyatanadhātādi-dhammabhedā mahesinā;",
  "atk-s0504a0:91": "Kaṇhasukkā yato vantā, tatopi bhagavā mato’’.",
  "atk-s0504a0:92": "Tena vuttaṁ –",
  "atk-s0504a0:93": "‘‘Bhāgavā bhatavā bhāge, bhage ca vani bhattavā;",
  "atk-s0504a0:94": "Bhage vami tathā bhāge, vamīti bhagavā jino’’ti.",
  "atk-s0504a0:95_0": "Tena bhagavatā. Arahatāti kilesehi ārakattā, anavasesānaṁ vā kilesārīnaṁ hatattā,",
  "atk-s0504a0:95_1": "saṁsāracakkassa vā arānaṁ hatattā, paccayādīnaṁ arahattā, pāpakaraṇe rahābhāvāti",
  "atk-s0504a0:95_2": "imehi kāraṇehi arahatā. Ayamettha saṅkhepo. Vitthāro pana visuddhimagge vuttanayena veditabbo.",
  "atk-s0504a0:96_0": "Ettha ca bhagavatāti imināssa bhāgyavantatādīpanena kappānaṁ anekesu asaṅkhyeyyesu",
  "atk-s0504a0:96_1": "upacitapuññasambhārabhāvato satapuññalakkhaṇadharassa dvattiṁsamahāpurisalakkhaṇaasītianubyañjana-",
  "atk-s0504a0:96_2": "byāmappabhāketumālādipaṭimaṇḍitā anaññasādhāraṇā rūpakāyasampattidīpitā hoti. Arahatāti",
  "atk-s0504a0:96_3": "imināssa anavasesakilesappahānadīpanena āsavakkhayapadaṭṭhānasabbaññutaññāṇādhigamaparidīpanato",
  "atk-s0504a0:96_4": "dasabalacatuvesārajjachaasādhāraṇañāṇaaṭṭhārasāveṇikabuddhadhammādi- acinteyyāparimeyyadhammakāyasampatti",
  "atk-s0504a0:96_5": "dīpitā hoti. Tadubhayenapi lokiyasarikkhakānaṁ bahumatabhāvo, gahaṭṭhapabbajitehi",
  "atk-s0504a0:96_6": "abhigamanīyatā, tathā abhigatānañca tesaṁ kāyikacetasikadukkhāpanayane paṭibalabhāvo,",
  "atk-s0504a0:96_7": "āmisadānadhammadānehi upakāritā, lokiyalokuttarehi guṇehi saṁyojanasamatthatā ca pakāsitā hoti.",
  "atk-s0504a0:97_0": "Tathā bhagavatāti iminā caraṇadhammesu muddhabhūtadibbavihārādivihāravisesasamāyogaparidīpanena",
  "atk-s0504a0:97_1": "caraṇasampadā dīpitā hoti. Arahatāti iminā sabbavijjāsu sikhāppattaāsavakkhayañāṇādhigamaparidīpanena",
  "atk-s0504a0:97_2": "vijjāsampadā dīpitā hoti. Purimena vā antarāyikaniyyānikadhammānaṁ aviparītavibhattabhāvadīpanena",
  "atk-s0504a0:97_3": "pacchimavesārajjadvayasamāyogo, pacchimena savāsananiravasesakilesappahānadīpanena",
  "atk-s0504a0:97_4": "purimavesārajjadvayasamāyogo vibhāvito hoti.",
  "atk-s0504a0:98_0": "Tathā purimena tathāgatassa paṭiññāsaccavacīsaccañāṇasaccaparidīpanena, kāmaguṇalokiyādhipaccayasalābhasakkārādipariccāgaparidīpanena,",
  "atk-s0504a0:98_1": "anavasesakilesābhisaṅkhārapariccāgaparidīpanena, ca saccādhiṭṭhānacāgādhiṭṭhānapāripūri",
  "atk-s0504a0:98_2": "pakāsitā hoti; dutiyena sabbasaṅkhārūpasamasamadhigamaparidīpanena, sammāsambodhiparidīpanena",
  "atk-s0504a0:98_3": "ca, upasamādhiṭṭhānapaññādhiṭṭhānapāripūri pakāsitā hoti. Tathā hi bhagavato bodhisattabhūtassa",
  "atk-s0504a0:98_4": "lokuttaraguṇe katābhinīhārassa mahākaruṇāyogena yathāpaṭiññaṁ sabbapāramitānuṭṭhānena",
  "atk-s0504a0:98_5": "saccādhiṭṭhānaṁ, pāramitāpaṭipakkhapariccāgena cāgādhiṭṭhānaṁ, pāramitāguṇehi cittavūpasamena",
  "atk-s0504a0:98_6": "upasamādhiṭṭhānaṁ, pāramitāhi eva parahitūpāyakosallato paññādhiṭṭhānaṁ pāripūrigataṁ.",
  "atk-s0504a0:99_0": "Tathā ‘yācakajanaṁ avisaṁvādetvā dassāmī’ti paṭijānanena paṭiññaṁ avisaṁvādetvā dānena",
  "atk-s0504a0:99_1": "ca saccādhiṭṭhānaṁ, deyyapariccāgato cāgādhiṭṭhānaṁ, deyyapaṭiggāhakadānadeyyaparikkhayesu",
  "atk-s0504a0:99_2": "lobhadosamohabhayavūpasamena upasamādhiṭṭhānaṁ, yathārahaṁ yathākālaṁ yathāvidhi",
  "atk-s0504a0:99_3": "ca dānena paññuttaratāya ca paññādhiṭṭhānaṁ pāripūrigataṁ. Iminā nayena sesapāramīsupi",
  "atk-s0504a0:99_4": "caturādhiṭṭhānapāripūri veditabbā. Sabbā hi pāramiyo saccappabhāvitā cāgābhibyañjitā",
  "atk-s0504a0:99_5": "upasamānubrūhitā paññāparisuddhāti evaṁ caturādhiṭṭhānasamudāgatassa tathāgatassa",
  "atk-s0504a0:99_6": "saccādhiṭṭhānaṁ saccādhiṭṭhānasamudāgamena sīlavisuddhi, cāgādhiṭṭhānasamudāgamena",
  "atk-s0504a0:99_7": "ājīvavisuddhi, upasamādhiṭṭhānasamudāgamena cittavisuddhi, paññādhiṭṭhānasamudāgamena",
  "atk-s0504a0:99_8": "diṭṭhivisuddhi. Tathā saccādhiṭṭhānasamudāgamenassa saṁvāsena sīlaṁ veditabbaṁ, cāgādhiṭṭhānasamudāgamena",
  "atk-s0504a0:99_9": "saṁvohārena soceyyaṁ veditabbaṁ, upasamādhiṭṭhānasamudāgamena āpadāsu thāmo veditabbo,",
  "atk-s0504a0:99_10": "paññādhiṭṭhānasamudāgamena sākacchāya paññā veditabbā.",
  "atk-s0504a0:100_0": "Tathā saccādhiṭṭhānasamudāgamena aduṭṭho adhivāseti, cāgādhiṭṭhānasamudāgamena aluddho",
  "atk-s0504a0:100_1": "paṭisevati, upasamādhiṭṭhānasamudāgamena abhīto parivajjeti, paññādhiṭṭhānasamudāgamena",
  "atk-s0504a0:100_2": "amūḷho vinodeti. Tathā saccādhiṭṭhānasamudāgamena cassa nekkhammasukhappatti, cāgādhiṭṭhānasamudāgamena",
  "atk-s0504a0:100_3": "pavivekasukhappatti, upasamādhiṭṭhānasamudāgamena upasamasukhappatti, paññādhiṭṭhānasamudāgamena",
  "atk-s0504a0:100_4": "sambodhisukhappatti dīpitā hoti. Saccādhiṭṭhānasamudāgamena vā vivekajapītisukhappatti,",
  "atk-s0504a0:100_5": "cāgādhiṭṭhānasamudāgamena samādhijapītisukhappatti, upasamādhiṭṭhānasamudāgamena",
  "atk-s0504a0:100_6": "apītijakāyasukhappatti, paññādhiṭṭhānasamudāgamena satipārisuddhijaupekkhāsukhappatti.",
  "atk-s0504a0:100_7": "Tathā saccādhiṭṭhānasamudāgamena parivārasampattilakkhaṇapaccayasukhasamāyogo paridīpito",
  "atk-s0504a0:100_8": "hoti avisaṁvādanato, cāgādhiṭṭhānasamudāgamena santuṭṭhilakkhaṇasabhāvasukhasamāyogo",
  "atk-s0504a0:100_9": "alobhabhāvato, upasamādhiṭṭhānasamudāgamena katapuññatālakkhaṇahetusukhasamāyogo",
  "atk-s0504a0:100_10": "kilesehi anabhibhūtabhāvato, paññādhiṭṭhānasamudāgamena vimuttisampattilakkhaṇadukkhūpasamasukhasamāyogo",
  "atk-s0504a0:100_11": "paridīpito hoti, ñāṇasampattiyā nibbānādhigamanato.",
  "atk-s0504a0:101_0": "Tathā saccādhiṭṭhānasamudāgamena ariyassa sīlakkhandhassa anubodhappaṭivedhasiddhi,",
  "atk-s0504a0:101_1": "cāgādhiṭṭhānasamudāgamena ariyassa samādhikkhandhassa, paññādhiṭṭhānasamudāgamena",
  "atk-s0504a0:101_2": "ariyassa paññākkhandhassa, upasamādhiṭṭhānasamudāgamena ariyassa vimuttikkhandhassa",
  "atk-s0504a0:101_3": "anubodhappaṭivedhasiddhi dīpitā hoti. Saccādhiṭṭhānaparipūraṇena ca tapasiddhi, cāgādhiṭṭhānaparipūraṇena",
  "atk-s0504a0:101_4": "sabbanissaggasiddhi, upasamādhiṭṭhānaparipūraṇena indriyasaṁvarasiddhi, paññādhiṭṭhānaparipūraṇena",
  "atk-s0504a0:101_5": "buddhisiddhi, tena ca nibbānasiddhi. Tathā saccādhiṭṭhānaparipūraṇena catuariyasaccābhisamayappaṭilābho,",
  "atk-s0504a0:101_6": "cāgādhiṭṭhānaparipūraṇena catuariyavaṁsappaṭilābho, 0.upasamādhiṭṭhānaparipūraṇena",
  "atk-s0504a0:101_7": "catuariyavihārappaṭilābho, paññādhiṭṭhānaparipūraṇena catuariyavohārappaṭilābho dīpito hoti.",
  "atk-s0504a0:102_0": "Aparo nayo – bhagavatāti etena sattānaṁ lokiyalokuttarasampattiabhikaṅkhādīpanena",
  "atk-s0504a0:102_1": "tathāgatassa mahākaruṇā pakāsitā hoti. Arahatāti etena pahānasampattidīpanena pahānapaññā",
  "atk-s0504a0:102_2": "pakāsitā hoti. Tattha paññāyassa dhammarajjapatti, karuṇāya dhammasaṁvibhāgo; paññāya",
  "atk-s0504a0:102_3": "saṁsāradukkhanibbidā, karuṇāya saṁsāradukkhasahanaṁ; paññāya paradukkhaparijānanaṁ,",
  "atk-s0504a0:102_4": "karuṇāya paradukkhappaṭikārārambho. Paññāya parinibbānābhimukhabhāvo , karuṇāya tadadhigamo;",
  "atk-s0504a0:102_5": "paññāya sayaṁ taraṇaṁ, karuṇāya paresaṁ tāraṇaṁ; paññāya buddhabhāvasiddhi, karuṇāya",
  "atk-s0504a0:102_6": "buddhakiccasiddhi. Karuṇāya vā bodhisattabhūmiyaṁ saṁsārābhimukhabhāvo, paññāya tattha",
  "atk-s0504a0:102_7": "anabhirati. Tathā karuṇāya paresaṁ avihiṁsanaṁ, paññāya sayaṁ parehi abhāyanaṁ; karuṇāya",
  "atk-s0504a0:102_8": "paraṁ rakkhanto attānaṁ rakkhati, paññāya attānaṁ rakkhanto paraṁ rakkhati. Tathā",
  "atk-s0504a0:102_9": "karuṇāya aparantapo, paññāya anattantapo. Tena attahitāya paṭipannādīsu catutthapuggalabhāvo siddho hoti .",
  "atk-s0504a0:103_0": "Tathā karuṇāya lokanāthatā, paññāya attanāthatā; karuṇāya cassa ninnatābhāvo, paññāya",
  "atk-s0504a0:103_1": "unnatābhāvo. Tathā karuṇāya sabbasattesu janitānuggaho, paññānugatattā na ca na sabbattha",
  "atk-s0504a0:103_2": "virattacitto; paññāya sabbadhammesu virattacitto, karuṇānugatattā na ca na sabbasattānuggahāya",
  "atk-s0504a0:103_3": "pavatto. Yathā hi karuṇā tathāgatassa sinehasokavirahitā, evaṁ paññā ahaṁkāramamaṁkāravinimuttāti",
  "atk-s0504a0:103_4": "aññamaññaṁ visodhitā paramavisuddhāti daṭṭhabbā. Tattha paññākhettaṁ balāni, karuṇākhettaṁ",
  "atk-s0504a0:103_5": "vesārajjāni. Tesu balasamāyogena parehi na abhibhuyyati, vesārajjasamāyogena pare",
  "atk-s0504a0:103_6": "abhibhavati. Balehi satthusampadāsiddhi, vesārajjehi sāsanasampadāsiddhi. Tathā balehi",
  "atk-s0504a0:103_7": "buddharatanasiddhi, vesārajjehi dhammaratanasiddhīti ayamettha ‘‘bhagavatā arahatā’’ti",
  "atk-s0504a0:103_8": "padadvayassa atthayojanāya mukhamattadassanaṁ.",
  "atk-s0504a0:104_0": "Kasmā panettha ‘‘vuttañhetaṁ bhagavatā’’ti vatvā puna ‘‘vutta’’nti vuttaṁ? Anussavapaṭikkhepena",
  "atk-s0504a0:104_1": "niyamadassanatthaṁ. Yathā hi kenaci parato sutvā vuttaṁ yadipi ca jānantena vuttaṁ,",
  "atk-s0504a0:104_2": "na teneva vuttaṁ parenapi vuttattā. Na ca taṁ tena vuttameva, apica kho sutampi,",
  "atk-s0504a0:104_3": "na evamidha. Bhagavatā hi parato asutvā sayambhuñāṇena attanā adhigatameva vuttanti",
  "atk-s0504a0:104_4": "imassa visesassa dassanatthaṁ dvikkhattuṁ ‘‘vutta’’nti vuttaṁ. Idaṁ vuttaṁ hoti –",
  "atk-s0504a0:104_5": "‘‘vuttañhetaṁ bhagavatā’’ tañca kho bhagavatāva vuttaṁ, na aññena, vuttameva ca,",
  "atk-s0504a0:104_6": "na sutanti. Adhikavacanañhi aññamatthaṁ bodhetīti na punaruttidoso. Esa nayo ito paresupi.",
  "atk-s0504a0:105_0": "Tathā pubbaracanābhāvadassanatthaṁ dvikkhattuṁ ‘‘vutta’’nti vuttaṁ. Bhagavā hi sammāsambuddhatāya",
  "atk-s0504a0:105_1": "ṭhānuppattikappaṭibhānena sampattaparisāya ajjhāsayānurūpaṁ dhammaṁ deseti, na tassa",
  "atk-s0504a0:105_2": "kāraṇā dānādīnaṁ viya pubbaracanākiccaṁ atthi. Tenetaṁ dasseti – ‘‘vuttañhetaṁ bhagavatā,",
  "atk-s0504a0:105_3": "tañca kho na pubbaracanāvasena takkapariyāhataṁ vīmaṁsānucaritaṁ, apica kho veneyyajjhāsayānurūpaṁ",
  "atk-s0504a0:105_4": "ṭhānaso vuttamevā’’ti.",
  "atk-s0504a0:106_0": "Appaṭivattiyavacanabhāvadassanatthaṁ vā dvikkhattuṁ ‘‘vutta’’nti vuttaṁ. Yañhi bhagavatā",
  "atk-s0504a0:106_1": "vuttaṁ, vuttameva taṁ, na kenaci paṭikkhipituṁ sakkā akkharasampattiyā atthasampattiyā ca. Vuttaṁ hetaṁ –",
  "atk-s0504a0:107": "‘‘Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ kenaci samaṇena vā brāhmaṇena vā’’tiādi (saṁ. ni. 5.1081; mahāva. 17).",
  "atk-s0504a0:108": "Aparampi vuttaṁ –",
  "atk-s0504a0:109_0": "‘‘Idha, bhikkhave, āgaccheyya samaṇo vā brāhmaṇo vā ‘na yidaṁ dukkhaṁ ariyasaccaṁ,",
  "atk-s0504a0:109_1": "yaṁ samaṇena gotamena paññattaṁ, ahamidaṁ dukkhaṁ ariyasaccaṁ ṭhapetvā aññaṁ dukkhaṁ",
  "atk-s0504a0:109_2": "ariyasaccaṁ paññāpessāmī’ti, netaṁ ṭhānaṁ vijjatī’’tiādi. –",
  "atk-s0504a0:110": "Tasmā appaṭivattiyavacanabhāvadassanatthampi dvikkhattuṁ ‘‘vutta’’nti vuttaṁ.",
  "atk-s0504a0:111_0": "Atha vā sotūnaṁ atthanipphādakabhāvadassanatthaṁ dvikkhattuṁ ‘‘vutta’’nti vuttaṁ.",
  "atk-s0504a0:111_1": "Yañhi paresaṁ āsayādiṁ ajānantena asabbaññunā adese akāle vā vuttaṁ, taṁ saccampi",
  "atk-s0504a0:111_2": "samānaṁ sotūnaṁ atthanipphādane asamatthatāya avuttaṁ nāma siyā, pageva asaccaṁ.",
  "atk-s0504a0:111_3": "Bhagavatā pana sammāsambuddhabhāvato sammadeva paresaṁ āsayādiṁ desakālaṁ atthasiddhiñca",
  "atk-s0504a0:111_4": "jānantena vuttaṁ ekantena sotūnaṁ yathādhippetatthanipphādanato vuttameva, natthi",
  "atk-s0504a0:111_5": "tassa avuttatāpariyāyo. Tasmā sotūnaṁ atthanipphādakabhāvadassanatthampi dvikkhattuṁ",
  "atk-s0504a0:111_6": "‘‘vutta’’nti vuttaṁ. Apica yathā na taṁ sutaṁ nāma, yaṁ na viññātatthaṁ yañca na",
  "atk-s0504a0:111_7": "tathattāya paṭipannaṁ, evaṁ na taṁ vuttaṁ nāma, yaṁ na sammā paṭiggahitaṁ. Bhagavato",
  "atk-s0504a0:111_8": "pana vacanaṁ catassopi parisā sammadeva paṭiggahetvā tathattāya paṭipajjanti. Tasmā",
  "atk-s0504a0:111_9": "sammadeva paṭiggahitabhāvadassanatthampi dvikkhattuṁ ‘‘vutta’’nti vuttaṁ.",
  "atk-s0504a0:112_0": "Atha vā ariyehi aviruddhavacanabhāvadassanatthaṁ dvikkhattuṁ ‘‘vutta’’nti vuttaṁ.",
  "atk-s0504a0:112_1": "Yathā hi bhagavā kusalākusalasāvajjānavajjabhede dhamme pavattinivattiyo sammutiparamatthe",
  "atk-s0504a0:112_2": "ca avisaṁvādento vadati, evaṁ dhammasenāpatippabhutayo ariyāpi bhagavati dharamāne",
  "atk-s0504a0:112_3": "parinibbute ca tasseva desanaṁ anugantvā vadanti, na tattha nānāvādatā. Tasmā vuttamarahatā",
  "atk-s0504a0:112_4": "tato parabhāge arahatā ariyasaṅghenāpīti evaṁ ariyehi aviruddhavacanabhāvadassanatthampi evaṁ vuttaṁ.",
  "atk-s0504a0:113_0": "Atha vā purimehi sammāsambuddhehi vuttanayabhāvadassanatthaṁ dvikkhattuṁ ‘‘vutta’’nti",
  "atk-s0504a0:113_1": "vuttaṁ. Satipi hi jātigottāyuppamāṇādivisese dasabalādiguṇehi viya dhammadesanāya",
  "atk-s0504a0:113_2": "buddhānaṁ viseso natthi, aññamaññaṁ attanā ca te pubbenāparaṁ aviruddhameva vadanti.",
  "atk-s0504a0:113_3": "Tasmā vuttañhetaṁ yathā buddhehi attanā ca pubbe, idānipi amhākaṁ bhagavatā tatheva",
  "atk-s0504a0:113_4": "vuttaṁ arahatāti evaṁ purimabuddhehi attanā ca suttantaresu vuttanayabhāvadassanatthampi",
  "atk-s0504a0:113_5": "dvikkhattuṁ ‘‘vutta’’nti vuttaṁ. Tena buddhānaṁ desanāya sabbattha avirodho dīpito hoti.",
  "atk-s0504a0:114_0": "Atha vā ‘‘vutta’’nti yadetaṁ dutiyaṁ padaṁ, taṁ arahantavuttabhāvavacanaṁ daṭṭhabbaṁ.",
  "atk-s0504a0:114_1": "Idaṁ vuttaṁ hoti – vuttañhetaṁ bhagavatā arahatāpi vuttaṁ – ‘‘ekadhammaṁ, bhikkhave’’tiādikaṁ",
  "atk-s0504a0:114_2": "idāni vuccamānaṁ vacananti. Atha vā ‘‘vutta’’nti yadetaṁ dutiyaṁ padaṁ, taṁ na vacanatthaṁ,",
  "atk-s0504a0:114_3": "atha kho vapanatthaṁ daṭṭhabbaṁ. Tenetaṁ dasseti – ‘‘vuttañhetaṁ bhagavatā, tañca",
  "atk-s0504a0:114_4": "kho na vuttamattaṁ, na kathitamattaṁ; atha kho veneyyānaṁ kusalamūlaṁ vapita’’nti",
  "atk-s0504a0:114_5": "attho. Atha vā yadetaṁ vuttanti dutiyaṁ padaṁ, taṁ vattanatthaṁ. Ayaṁ hissa attho",
  "atk-s0504a0:114_6": "– vuttañhetaṁ bhagavatā arahatā, tañca kho na vuttamattaṁ, apica tadatthajātaṁ vuttaṁ",
  "atk-s0504a0:114_7": "caritanti. Tena ‘‘yathā vādī bhagavā tathā kārī’’ti dasseti. Atha vā vuttaṁ bhagavatā,",
  "atk-s0504a0:114_8": "vuttavacanaṁ arahatā vattuṁ yuttenāti attho.",
  "atk-s0504a0:115_0": "Atha vā ‘‘vutta’’nti saṅkhepakathāuddisanaṁ sandhāyāha, puna ‘‘vutta’’nti vitthārakathānidassanaṁ.",
  "atk-s0504a0:115_1": "Bhagavā hi saṅkhepato vitthārato ca dhammaṁ deseti. Atha vā bhagavato duruttavacanābhāvadassanatthaṁ",
  "atk-s0504a0:115_2": "‘‘vuttañhetaṁ bhagavatā’’ti vatvā puna ‘‘vutta’’nti vuttaṁ. Sabbadā ñāṇānugatavacīkammatāya",
  "atk-s0504a0:115_3": "hi bhagavato savāsanapahīnasabbadosassa akkhalitabyappathassa kadācipi duruttaṁ nāma",
  "atk-s0504a0:115_4": "natthi. Yathā keci loke satisammosena vā davā vā ravā vā kiñci vatvā atha paṭiladdhasaññā",
  "atk-s0504a0:115_5": "pubbe vuttaṁ avuttaṁ vā karonti paṭisaṅkharonti vā, na evaṁ bhagavā. Bhagavā pana",
  "atk-s0504a0:115_6": "niccakālaṁ samāhito. Asammosadhammo asammohadhammo ca sabbaññutaññāṇasamupabyūḷhāya",
  "atk-s0504a0:115_7": "paṭibhānapaṭisambhidāya upanītamatthaṁ aparimitakālaṁ sambhatapuññasambhārasamudāgatehi",
  "atk-s0504a0:115_8": "anaññasādhāraṇehi visadavisuddhehi karaṇavisesehi sotāyatanarasāyanabhūtaṁ suṇantānaṁ",
  "atk-s0504a0:115_9": "amatavassaṁ vassanto viya sotabbasāraṁ savanānuttariyaṁ catusaccaṁ pakāsento karavīkarutamañjunā",
  "atk-s0504a0:115_10": "sarena sabhāvaniruttiyā veneyyajjhāsayānurūpaṁ vacanaṁ vadati, natthi tattha vālaggamattampi",
  "atk-s0504a0:115_11": "avakkhalitaṁ, kuto pana duruttāvakāso. Tasmā ‘‘yaṁ bhagavatā vuttaṁ, taṁ vuttameva,",
  "atk-s0504a0:115_12": "na avuttaṁ duruttaṁ vā kadāci hotī’’ti dassanatthaṁ – ‘‘vuttañhetaṁ bhagavatā’’ti",
  "atk-s0504a0:115_13": "vatvā puna – ‘‘vuttamarahatā’’ti vuttanti na ettha punaruttidosoti. Evamettha punaruttasaddassa",
  "atk-s0504a0:115_14": "sātthakatā veditabbā.",
  "atk-s0504a0:116_0": "Iti me sutanti ettha itīti ayaṁ itisaddo hetuparisamāpanādipadatthavipariyāyapakāranidassanāvadhāraṇādianekatthappabhedo.",
  "atk-s0504a0:116_1": "Tathā hesa – ‘‘ruppatīti kho, bhikkhave, tasmā rūpanti vuccatī’’tiādīsu (saṁ. ni.",
  "atk-s0504a0:116_2": "3.79) hetuatthe dissati. ‘‘Tasmātiha me, bhikkhave, dhammadāyādā bhavatha, mā āmisadāyādā.",
  "atk-s0504a0:116_3": "Atthi me tumhesu anukampā – kinti me sāvakā dhammadāyādā bhaveyyuṁ, no āmisadāyādā’’tiādīsu",
  "atk-s0504a0:116_4": "(ma. ni. 1.30) parisamāpane. ‘‘Iti vā iti evarūpā visūkadassanā paṭivirato’’tiādīsu",
  "atk-s0504a0:116_5": "(dī. ni. 1.10) ādiatthe. ‘‘Māgaṇḍiyoti vā tassa brāhmaṇassa saṅkhā samaññā paññatti",
  "atk-s0504a0:116_6": "vohāro nāmaṁ nāmakammaṁ nāmadheyyaṁ nirutti byañjanaṁ abhilāpo’’tiādīsu (mahāni.",
  "atk-s0504a0:116_7": "75) padatthavipariyāye. ‘‘Iti kho, bhikkhave, sappaṭibhayo bālo, appaṭibhayo paṇḍito;",
  "atk-s0504a0:116_8": "saupaddavo bālo, anupaddavo paṇḍito; saupasaggo bālo , anupasaggo paṇḍito’’tiādīsu",
  "atk-s0504a0:116_9": "(a. ni. 3.1) pakāre. ‘‘Sabbamatthīti kho, kaccāna, ayameko anto, sabbaṁ natthīti",
  "atk-s0504a0:116_10": "kho, kaccāna, ayaṁ dutiyo anto’’tiādīsu (saṁ. ni. 2.15) nidassane . ‘‘Atthi idappaccayā",
  "atk-s0504a0:116_11": "jarāmaraṇanti iti puṭṭhena satā, ānanda, atthītissa vacanīyaṁ. Kiṁpaccayā jarāmaraṇanti",
  "atk-s0504a0:116_12": "iti ce vadeyya, jātipaccayā jarāmaraṇanti iccassa vacanīya’’ntiādīsu (dī. ni. 2.96)",
  "atk-s0504a0:116_13": "avadhāraṇe, sanniṭṭhāneti attho. Svāyamidha pakāranidassanāvadhāraṇesu daṭṭhabbo.",
  "atk-s0504a0:117_0": "Tattha pakāratthena itisaddena etamatthaṁ dīpeti – nānānayanipuṇamanekajjhāsayasamuṭṭhānaṁ",
  "atk-s0504a0:117_1": "atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ",
  "atk-s0504a0:117_2": "sakasakabhāsānurūpato sotapathamāgacchantaṁ tassa bhagavato vacanaṁ sabbappakārena",
  "atk-s0504a0:117_3": "ko samattho viññātuṁ, sabbathāmena pana sotukāmataṁ janetvāpi iti me sutaṁ, mayāpi",
  "atk-s0504a0:117_4": "ekena pakārena sutanti.",
  "atk-s0504a0:118_0": "Ettha ca ekattanānattaabyāpāraevaṁdhammatāsaṅkhātā nandiyāvattatipukkhalasīhavikkīḷitadisālocanaaṅkusasaṅkhātā",
  "atk-s0504a0:118_1": "ca visayādibhedena nānāvidhā nayā nānānayā. Nayā vā pāḷigatiyo, tā ca paññattianupaññattiādivasena",
  "atk-s0504a0:118_2": "saṁkilesabhāgiyādilokiyāditadubhayavomissatādivasena, kusalādivasena, khandhādivasena,",
  "atk-s0504a0:118_3": "saṅgahādivasena, samayavimuttādivasena, ṭhapanādivasena, kusalamūlādivasena, tikapaṭṭhānādivasena",
  "atk-s0504a0:118_4": "ca nānappakārāti nānānayā. Tehi nipuṇaṁ saṇhaṁ sukhumanti nānānayanipuṇaṁ.",
  "atk-s0504a0:119_0": "Āsayova ajjhāsayo, so ca sassatādibhedena apparajakkhatādibhedena ca anekavidho.",
  "atk-s0504a0:119_1": "Attajjhāsayādiko eva vā aneko ajjhāsayo anekajjhāsayo. So samuṭṭhānaṁ uppattihetu",
  "atk-s0504a0:119_2": "etassāti anekajjhāsayasamuṭṭhānaṁ.",
  "atk-s0504a0:120_0": "Kusalādiatthasampattiyā tabbibhāvanabyañjanasampattiyā saṅkāsanapakāsanavivaraṇavibhajanauttānīkaraṇapaññattivasena",
  "atk-s0504a0:120_1": "chahi atthapadehi akkharapadabyañjanākāraniruttiniddesavasena chahi byañjanapadehi",
  "atk-s0504a0:120_2": "ca samannāgatattā atthabyañjanasampannaṁ.",
  "atk-s0504a0:121_0": "Iddhiādesanānusāsanībhedena tesu ca ekekassa visayādibhedena vividhaṁ bahuvidhaṁ",
  "atk-s0504a0:121_1": "vā pāṭihāriyaṁ etassāti vividhapāṭihāriyaṁ. Tattha paṭipakkhaharaṇato rāgādikilesāpanayanato",
  "atk-s0504a0:121_2": "paṭihāriyanti atthe sati bhagavato paṭipakkhā rāgādayo na santi ye haritabbā, puthujjanānampi",
  "atk-s0504a0:121_3": "vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati.",
  "atk-s0504a0:121_4": "Tasmā tattha pavattavohārena ca na sakkā idha pāṭihāriyanti vattuṁ. Yasmmāā pana",
  "atk-s0504a0:121_5": "mahākāruṇikassa bhagavato veneyyagatā ca kilesā paṭipakkhā, tasmā tesaṁ haraṇato",
  "atk-s0504a0:121_6": "pāṭihāriyaṁ. Atha vā bhagavato sāsanassa ca paṭipakkhā titthiyā, tesaṁ haraṇato pāṭihāriyaṁ.",
  "atk-s0504a0:121_7": "Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi",
  "atk-s0504a0:121_8": "haritā apanītā honti. Paṭīti vā pacchāti attho. Tasmā samāhite citte vigatūpakkilese",
  "atk-s0504a0:121_9": "katakiccena pacchā haritabbaṁ pavattetabbanti paṭihāriyaṁ. Attano vā upakkilesesu",
  "atk-s0504a0:121_10": "catutthajjhānamaggehi haritesu pacchā haraṇaṁ paṭihāriyaṁ. Iddhiādesanānusāsaniyo",
  "atk-s0504a0:121_11": "ca vigatūpakkilesena katakiccena sattahitatthaṁ puna pavattetabbā, haritesu ca attano",
  "atk-s0504a0:121_12": "upakkilesesu parasantāne upakkilesaharaṇāni hontīti paṭihāriyāni bhavanti. Paṭihāriyameva",
  "atk-s0504a0:121_13": "pāṭihāriyaṁ, paṭihāriye vā iddhiādesanānusāsanisamudāye bhavaṁ ekekaṁ pāṭihāriyanti",
  "atk-s0504a0:121_14": "vuccati. Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ,",
  "atk-s0504a0:121_15": "tasmiṁ vā nimittabhūte, tato vā āgatanti pāṭihāriyaṁ.",
  "atk-s0504a0:122_0": "Yasmā pana tantiatthadesanātabbohārābhisamayasaṅkhātā hetuhetuphalatadubhayapaññattipaṭivedhasaṅkhātā",
  "atk-s0504a0:122_1": "vā dhammatthadesanāpaṭivedhā gambhīrā, anupacitasambhārehi sasādīhi viya mahāsamuddo",
  "atk-s0504a0:122_2": "dukkhogāḷhā alabbhaneyyappatiṭṭhā ca. Tasmā tehi catūhi gambhīrabhāvehi yuttanti",
  "atk-s0504a0:122_3": "dhammatthadesanāpaṭivedhagambhīraṁ.",
  "atk-s0504a0:123_0": "Eko eva bhagavato dhammadesanāghoso ekasmiṁ khaṇe pavattamāno nānābhāsānaṁ sattānaṁ",
  "atk-s0504a0:123_1": "attano attano bhāsāvasena apubbaṁ acarimaṁ gahaṇūpago hutvā atthādhigamāya hoti.",
  "atk-s0504a0:123_2": "Acinteyyo hi buddhānaṁ buddhānubhāvoti sabbasattānaṁ sakasakabhāsānurūpato sotapathamāgacchatīti veditabbaṁ.",
  "atk-s0504a0:124": "Nidassanatthena – ‘‘nāhaṁ sayambhū, na mayā idaṁ sacchikata’’nti attānaṁ parimocento – ‘‘iti me sutaṁ, mayāpi evaṁ suta’’nti idāni vattabbaṁ sakalaṁ suttaṁ nidasseti.",
  "atk-s0504a0:125_0": "Avadhāraṇatthena – ‘‘etadaggaṁ, bhikkhave, mama sāvakānaṁ bhikkhūnaṁ bahussutānaṁ",
  "atk-s0504a0:125_1": "yadidaṁ ānando, gatimantānaṁ, satimantānaṁ, dhitimantānaṁ, upaṭṭhākānaṁ yadidaṁ ānando’’ti",
  "atk-s0504a0:125_2": "(a. ni. 1.219-223) evaṁ bhagavatā, ‘‘āyasmā ānando atthakusalo dhammakusalo byañjanakusalo",
  "atk-s0504a0:125_3": "niruttikusalo pubbāparakusalo’’ti (a. ni. 5.169) evaṁ dhammasenāpatinā ca pasatthabhāvānurūpaṁ",
  "atk-s0504a0:125_4": "attano dhāraṇabalaṁ dassento sattānaṁ sotukamyataṁ janeti – ‘‘iti me sutaṁ, tañca",
  "atk-s0504a0:125_5": "kho atthato vā byañjanato vā anūnamanadhikaṁ, evameva, na aññathā, daṭṭhabba’’nti.",
  "atk-s0504a0:125_6": "Aññathāti bhagavato sammukhā sutākārato aññathā, na pana bhagavatā desitākārato.",
  "atk-s0504a0:125_7": "Acinteyyānubhāvā hi bhagavato desanā, sā na sabbākārena sakkā viññātunti vuttovāyamattho.",
  "atk-s0504a0:125_8": "Sutākārāvirujjhanameva hi dhāraṇabalaṁ. Na hettha atthantaratāparihāro dvinnampi",
  "atk-s0504a0:125_9": "atthānaṁ ekavisayattā. Itarathā hi thero bhagavato desanāya sabbathā paṭiggahaṇe",
  "atk-s0504a0:125_10": "samattho asamatthoti vā āpajjeyyāti.",
  "atk-s0504a0:126_0": "Me-saddo tīsu atthesu dissati. Tathā hissa – ‘‘gāthābhigītaṁ me abhojaneyya’’ntiādīsu",
  "atk-s0504a0:126_1": "(saṁ. ni. 1.194; su. ni. 81) mayāti attho. ‘‘Sādhu me, bhante, bhagavā saṁkhittena",
  "atk-s0504a0:126_2": "dhammaṁ desetū’’tiādīsu (saṁ. ni. 4.88; 5.381; a. ni. 4.257) mayhanti attho. ‘‘Dhammadāyādā",
  "atk-s0504a0:126_3": "me, bhikkhave, bhavathā’’tiādīsu (ma. ni. 1.29) mamāti attho. Idha pana ‘‘mayā suta’’nti",
  "atk-s0504a0:126_4": "ca ‘‘mama suta’’nti ca atthadvaye yujjati.",
  "atk-s0504a0:127_0": "Ettha ca yo paro na hoti, so attāti evaṁ vattabbe niyakajjhattasaṅkhāte sakasantāne",
  "atk-s0504a0:127_1": "vattanato tividhopi me-saddo yadipi ekasmiṁyeva atthe dissati, karaṇasampadānādivisesasaṅkhāto",
  "atk-s0504a0:127_2": "panassa vijjatevāyaṁ atthabhedoti āha – ‘‘me-saddo tīsu atthesu dissatī’’ti.",
  "atk-s0504a0:128_0": "Sutanti ayaṁ suta-saddo saupasaggo anupasaggo ca gamanavissutakilinnūpacitānuyogasotaviññeyyasotadvārānusāraviññātādianekatthappabhedo.",
  "atk-s0504a0:128_1": "Kiñcāpi hi kiriyāvisesako upasaggo, jotakabhāvato pana satipi tasmiṁ suta-saddo eva",
  "atk-s0504a0:128_2": "taṁ taṁ atthaṁ vadatīti anupasaggassa sutasaddassa atthuddhāre saupasaggopi udāharīyati.",
  "atk-s0504a0:129_0": "Tattha ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu",
  "atk-s0504a0:129_1": "(udā. 11) vissutadhammassāti attho. ‘‘Avassutā avassutassā’’tiādīsu (pāci. 657) kilinnā",
  "atk-s0504a0:129_2": "kilinnassāti attho. ‘‘Tumhehi puññaṁ pasutaṁ anappaka’’ntiādīsu (khu. pā. 7.12) upacitanti",
  "atk-s0504a0:129_3": "attho. ‘‘Ye jhānappasutā dhīrā’’tiādīsu (dha. pa. 181) jhānānuyuttāti attho. ‘‘Diṭṭhaṁ",
  "atk-s0504a0:129_4": "sutaṁ muta’’ntiādīsu (ma. ni. 1.241) sotaviññeyyanti attho. ‘‘Sutadharo sutasannicayo’’tiādīsu",
  "atk-s0504a0:129_5": "(ma. ni. 1.339) sotadvārānusāraviññātadharoti attho. Idha panassa ‘‘sotadvārānusārena",
  "atk-s0504a0:129_6": "upadhārita’’nti vā ‘‘upadhāraṇa’’nti vā attho. Me-saddassa hi mayāti atthe sati ‘‘iti",
  "atk-s0504a0:129_7": "me sutaṁ, mayā sotadvārānusārena upadhārita’’nti attho. Mamāti atthe sati ‘‘iti mama",
  "atk-s0504a0:129_8": "sutaṁ sotadvārānusārena upadhāraṇa’’nti attho.",
  "atk-s0504a0:130_0": "Evametesu tīsu padesu yasmā sutasaddasannidhāne payuttena itisaddena savanakiriyājotakena",
  "atk-s0504a0:130_1": "bhavitabbaṁ. Tasmā itīti sotaviññāṇādiviññāṇakiccanidassanaṁ. Meti vuttaviññāṇasamaṅgipuggalanidassanaṁ.",
  "atk-s0504a0:130_2": "Sabbānipi vākyāni evakāratthasahitāniyeva avadhāraṇaphalattā. Tena sutanti assavanabhāvappaṭikkhepato",
  "atk-s0504a0:130_3": "anūnāviparītaggahaṇanidassanaṁ. Yathā hi sutaṁ sutamevāti vattabbataṁ arahati, taṁ",
  "atk-s0504a0:130_4": "sammā sutaṁ anūnaggahaṇaṁ aviparītaggahaṇañca hotīti. Atha vā saddantaratthāpohanavasena",
  "atk-s0504a0:130_5": "saddo atthaṁ vadatīti, yasmā sutanti etassa asutaṁ na hotīti ayamattho, tasmā sutanti",
  "atk-s0504a0:130_6": "assavanabhāvappaṭikkhepato anūnāviparītaggahaṇanidassanaṁ. Idaṁ vuttaṁ hoti – iti",
  "atk-s0504a0:130_7": "me sutaṁ, na diṭṭhaṁ, na sayambhuñāṇena sacchikataṁ, na aññathā vā upaladdhaṁ, apica",
  "atk-s0504a0:130_8": "sutaṁva, tañca kho sammadevāti. Avadhāraṇatthe vā itisadde ayamatthayojanāti tadapekkhassa",
  "atk-s0504a0:130_9": "suta-saddassa niyamattho sambhavatīti assavanabhāvappaṭikkhepo, anūnāviparītaggahaṇanidassanatā",
  "atk-s0504a0:130_10": "ca veditabbā. Evaṁ savanahetusavanavisesavasena padattayassa atthayojanā katāti daṭṭhabbaṁ.",
  "atk-s0504a0:131_0": "Tathā itīti sotadvārānusārena pavattāya viññāṇavīthiyā nānatthabyañjanaggahaṇato",
  "atk-s0504a0:131_1": "nānappakārena ārammaṇe pavattibhāvappakāsanaṁ ākārattho itisaddoti katvā. Meti attappakāsanaṁ.",
  "atk-s0504a0:131_2": "Sutanti dhammappakāsanaṁ yathāvuttāya viññāṇavīthiyā pariyattidhammārammaṇattā. Ayañhettha",
  "atk-s0504a0:131_3": "saṅkhepo – nānappakārena ārammaṇe pavattāya viññāṇavīthiyā kāraṇabhūtāya mayā na",
  "atk-s0504a0:131_4": "aññaṁ kataṁ, idaṁ pana kataṁ, ayaṁ dhammo sutoti.",
  "atk-s0504a0:132_0": "Tathā itīti nidassitabbappakāsanaṁ nidassanattho iti-saddoti katvā nidassetabbassa",
  "atk-s0504a0:132_1": "nidassitabbattābhāvābhāvato. Tasmā itisaddena sakalampi sutaṁ paccāmaṭṭhanti veditabbaṁ.",
  "atk-s0504a0:132_2": "Meti puggalappakāsanaṁ. Sutanti puggalakiccappakāsanaṁ. Suta-saddena hi labbhamānā",
  "atk-s0504a0:132_3": "savanakiriyā savanaviññāṇappabandhappaṭibaddhā, tattha ca puggalavohāro. Na hi puggalavohārarahite",
  "atk-s0504a0:132_4": "dhammappabandhe savanakiriyā labbhati. Tassāyaṁ saṅkhepattho – yaṁ suttaṁ niddisissāmi,",
  "atk-s0504a0:132_5": "taṁ mayā iti sutanti.",
  "atk-s0504a0:133_0": "Tathā itīti yassa cittasantānassa nānārammaṇappavattiyā nānatthabyañjanaggahaṇaṁ",
  "atk-s0504a0:133_1": "hoti, tassa nānākāraniddeso ākārattho itisaddoti katvā. Itīti hi ayaṁ ākārapaññatti",
  "atk-s0504a0:133_2": "dhammānaṁ taṁ taṁ pavattiākāraṁ upādāya paññāpetabbasabhāvattā. Meti kattuniddeso.",
  "atk-s0504a0:133_3": "Sutanti visayaniddeso. Sotabbo hi dhammo savanakiriyākattupuggalassa savanakiriyāvasena",
  "atk-s0504a0:133_4": "pavattiṭṭhānaṁ hoti. Ettāvatā nānappakārappavattena cittasantānena taṁsamaṅgino kattu",
  "atk-s0504a0:133_5": "visaye gahaṇasanniṭṭhānaṁ dassitaṁ hoti.",
  "atk-s0504a0:134_0": "Atha vā itīti puggalakiccaniddeso. Sutānañhi dhammānaṁ gahitākārassa nidassanassa",
  "atk-s0504a0:134_1": "avadhāraṇassa vā pakāsanabhāvena itisaddena tadākārādidhāraṇassa puggalavohārūpādānadhammabyāpārabhāvato",
  "atk-s0504a0:134_2": "puggalakiccaṁ nāma niddiṭṭhaṁ hotīti. Sutanti viññāṇakiccaniddeso. Puggalavādinopi",
  "atk-s0504a0:134_3": "hi savanakiriyā viññāṇanirapekkhā na hotīti. Meti ubhayakiccayuttapuggalaniddeso",
  "atk-s0504a0:134_4": ". Meti hi saddappavatti ekanteneva sattavisesavisayā, viññāṇakiccañca tattheva samodahitabbanti.",
  "atk-s0504a0:134_5": "Ayaṁ panettha saṅkhepo – mayā savanakiccaviññāṇasamaṅginā puggalena viññāṇavasena",
  "atk-s0504a0:134_6": "laddhassavanakiccavohārena sutanti.",
  "atk-s0504a0:135_0": "Tathā itīti ca meti ca saccikaṭṭhaparamatthavasena avijjamānapaññatti. Sabbassa hi",
  "atk-s0504a0:135_1": "saddādhigamanīyassa atthassa paññattimukheneva paṭipajjitabbattā sabbapaññattīnañca",
  "atk-s0504a0:135_2": "vijjamānādīsu chasveva paññattīsu avarodho, tasmā yo māyāmarīciādayo viya abhūtattho,",
  "atk-s0504a0:135_3": "anussavādīhi gahetabbo viya anuttamattho ca na hoti. So rūpasaddādiko ruppanānubhavanādiko",
  "atk-s0504a0:135_4": "ca paramatthasabhāvo saccikaṭṭhaparamatthavasena vijjati. Yo pana itīti ca meti ca",
  "atk-s0504a0:135_5": "vuccamāno ākārādiaparamatthasabhāvo saccikaṭṭhaparamatthavasena anupalabbhamāno avijjamānapaññatti",
  "atk-s0504a0:135_6": "nāma, kimettha taṁ paramatthato atthi, yaṁ itīti vā meti vā niddesaṁ labhetha. Sutanti",
  "atk-s0504a0:135_7": "vijjamānapaññatti. Yañhi taṁ sotena upaladdhaṁ, taṁ paramatthato vijjamānanti.",
  "atk-s0504a0:136_0": "Tathā itīti sotapathamāgate dhamme upādāya tesaṁ upadhāritākārādīnaṁ paccāmasanavasena.",
  "atk-s0504a0:136_1": "Meti sasantatipariyāpanne khandhe karaṇādivisesavisiṭṭhe upādāya vattabbato upādāpaññatti.",
  "atk-s0504a0:136_2": "Sutanti diṭṭhādīni upanidhāya vattabbato upanidhāpaññatti. Diṭṭhādisabhāvarahite",
  "atk-s0504a0:136_3": "saddāyatane pavattamānopi sutavohāro dutiyaṁ, tatiyanti ādiko viya paṭhamādiṁ nissāya",
  "atk-s0504a0:136_4": "‘‘yaṁ na diṭṭhamutaviññātanirapekkhaṁ, taṁ suta’’nti viññeyyattā diṭṭhādīni upanidhāya",
  "atk-s0504a0:136_5": "vattabbo hoti. Asutaṁ na hotīti hi sutanti pakāsitoyamatthoti.",
  "atk-s0504a0:137_0": "Ettha ca itīti vacanena asammohaṁ dīpeti. Paṭividdhā hi atthassa pakāravisesā itīti",
  "atk-s0504a0:137_1": "idha āyasmatā ānandena paccāmaṭṭhā, tenassa asammoho dīpito. Na hi sammūḷho nānappakārappaṭivedhasamattho",
  "atk-s0504a0:137_2": "hoti, lobhappahānādivasena nānappakārā duppaṭividdhā ca suttatthā niddisīyanti .",
  "atk-s0504a0:137_3": "Sutanti vacanena asammosaṁ dīpeti sutākārassa yāthāvato dassiyamānattā yassa hi sutaṁ",
  "atk-s0504a0:137_4": "sammuṭṭhaṁ hoti, na so kālantare mayā sutanti paṭijānāti. Iccassa asammohena sammohābhāvena",
  "atk-s0504a0:137_5": "paññāya eva vā savanakālasambhūtāya taduttarikālapaññāsiddhi, tathā asammosena satisiddhi.",
  "atk-s0504a0:137_6": "Tattha paññāpubbaṅgamāya satiyā byañjanāvadhāraṇasamatthatā. Byañjanānañhi paṭivijjhitabbo",
  "atk-s0504a0:137_7": "ākāro nātigambhīro, yathāsutadhāraṇameva tattha karaṇīyanti satiyā byāpāro adhiko,",
  "atk-s0504a0:137_8": "paññā tattha guṇībhūtā hoti paññāya pubbaṅgamāti katvā. Satipubbaṅgamāya paññāya",
  "atk-s0504a0:137_9": "atthappaṭivedhasamatthatā. Atthassa hi paṭivijjhitabbo ākāro gambhīroti paññāya byāpāro",
  "atk-s0504a0:137_10": "adhiko, sati tattha guṇībhūtā hoti satiyā pubbaṅgamāti katvā. Tadubhayasamatthatāyogena",
  "atk-s0504a0:137_11": "atthabyañjanasampannassa dhammakosassa anupālanasamatthatāya dhammabhaṇḍāgārikattasiddhi.",
  "atk-s0504a0:138_0": "Aparo nayo – itīti vacanena yonisomanasikāraṁ dīpeti. Tena vuccamānānaṁ ākāranidassanāvadhāraṇatthānaṁ",
  "atk-s0504a0:138_1": "upari vakkhamānānaṁ nānappakārappaṭivedhajotakānaṁ aviparītasaddhammavisayattā. Na",
  "atk-s0504a0:138_2": "hi ayoniso manasikaroto nānappakārappaṭivedho sambhavati. Sutanti vacanena avikkhepaṁ",
  "atk-s0504a0:138_3": "dīpeti, nidānapucchāvasena pakaraṇappattassa vakkhamānassa suttassa savanaṁ na samādhānamantarena",
  "atk-s0504a0:138_4": "sambhavati vikkhittacittassa savanābhāvato. Tathā hi vikkhittacitto puggalo sabbasampattiyā",
  "atk-s0504a0:138_5": "vuccamānopi ‘‘na mayā sutaṁ, puna bhaṇathā’’ti vadati. Yonisomanasikārena cettha",
  "atk-s0504a0:138_6": "attasammāpaṇidhiṁ pubbekatapuññatañca sādheti, sammā appaṇihitattassa pubbe akatapuññassa",
  "atk-s0504a0:138_7": "vā tadabhāvato. Avikkhepena saddhammassavanaṁ sappurisūpanissayañca sādheti, assutavato",
  "atk-s0504a0:138_8": "sappurisūpanissayarahitassa ca tadabhāvato. Na hi vikkhittacitto saddhammaṁ sotuṁ",
  "atk-s0504a0:138_9": "sakkoti, na ca sappurise anupassayamānassa savanaṁ atthi.",
  "atk-s0504a0:139_0": "Aparo nayo – ‘‘yassa cittasantānassa nānākārappavattiyā nānatthabyañjanaggahaṇaṁ",
  "atk-s0504a0:139_1": "hoti, tassa nānākāraniddeso’’ti vuttaṁ. Yasmā ca so bhagavato vacanassa atthabyañjanappabhedaparicchedavasena",
  "atk-s0504a0:139_2": "sakalasāsanasampatiogāhanena niravasesaparahitapāripūrikāraṇabhūto evaṁbhaddako ākāro",
  "atk-s0504a0:139_3": "na sammā appaṇihitattano pubbe akatapuññassa vā hoti, tasmā itīti iminā bhaddakena",
  "atk-s0504a0:139_4": "ākārena pacchimacakkadvayasampattimattano dīpeti, sutanti savanayogena purimacakkadvayasampattiṁ.",
  "atk-s0504a0:139_5": "Na hi appatirūpe dese vasato sappurisūpanissayarahitassa vā savanaṁ atthi. Iccassa",
  "atk-s0504a0:139_6": "pacchimacakkadvayasiddhiyā āsayasuddhi siddhā hoti, sammā paṇihitatto pubbe ca katapuñño",
  "atk-s0504a0:139_7": "visuddhāsayo hoti, tadavisuddhihetūnaṁ kilesānaṁ dūrībhāvato. Tathā hi vuttaṁ – ‘‘sammā",
  "atk-s0504a0:139_8": "paṇihitaṁ cittaṁ, seyyaso naṁ tato kare’’ti (dha. pa. 43) ‘‘katapuññosi tvaṁ, ānanda,",
  "atk-s0504a0:139_9": "padhānamanuyuñja, khippaṁ hohisi anāsavo’’ti (dī. ni. 2.207) ca. Purimacakkadvayasiddhiyā",
  "atk-s0504a0:139_10": "payogasuddhi. Patirūpadesavāsena hi sappurisūpanissayena ca sādhūnaṁ diṭṭhānugatiāpajjanenapi",
  "atk-s0504a0:139_11": "visuddhappayogo hoti. Tāya ca āsayasuddhiyā adhigamabyattisiddhi, pubbe eva taṇhādiṭṭhisaṁkilesānaṁ",
  "atk-s0504a0:139_12": "visodhitattā payogasuddhiyā āgamabyattisiddhi. Suparisuddhakāyavacīpayogo hi vippaṭisārābhāvato",
  "atk-s0504a0:139_13": "avikkhittacitto pariyattiyaṁ visārado hoti. Iti payogāsayasuddhassa āgamādhigamasampannassa",
  "atk-s0504a0:139_14": "vacanaṁ aruṇuggamanaṁ viya sūriyassa udayato, yonisomanasikāro viya ca kusaladhammassa,",
  "atk-s0504a0:139_15": "arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento iti me sutantiādimāha.",
  "atk-s0504a0:140_0": "Aparo nayo – itīti iminā pubbe vuttanayena nānappakārappaṭivedhadīpakena attano atthapaṭibhānapaṭisambhidāsampattisabbhāvaṁ",
  "atk-s0504a0:140_1": "dīpeti. Sutanti iminā itisaddasannidhānato vakkhamānāpekkhāya vā sotabbabhedappaṭivedhadīpakena",
  "atk-s0504a0:140_2": "dhammaniruttipaṭisambhidāsampattisabbhāvaṁ dīpeti. Itīti ca idaṁ vuttanayeneva yonisomanasikāradīpakaṁ",
  "atk-s0504a0:140_3": "vacanaṁ bhāsamāno ‘‘ete mayā dhammā manasānupekkhitā diṭṭhiyā suppaṭividdhā’’ti dīpeti.",
  "atk-s0504a0:140_4": "Pariyattidhammā hi ‘‘idha sīlaṁ kathitaṁ, idha samādhi, idha paññā, ettakā ettha",
  "atk-s0504a0:140_5": "anusandhiyo’’tiādinā nayena manasā anupekkhitā anussavākāraparivitakkasahitāya dhammanijjhānakkhantibhūtāya",
  "atk-s0504a0:140_6": "ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṁ,",
  "atk-s0504a0:140_7": "ettakaṁ rūpa’’ntiādinā nayena suṭṭhu vavatthapetvā paṭividdhā attano paresañca hitasukhāvahā",
  "atk-s0504a0:140_8": "hontīti. Suttanti idaṁ savanayogaparidīpakavacanaṁ bhāsamāno ‘‘bahū mayā dhammā sutā",
  "atk-s0504a0:140_9": "dhātā vacasā paricitā’’ti dīpeti. Sotāvadhānappaṭibaddhā hi pariyattidhammassa savanadhāraṇaparicayā.",
  "atk-s0504a0:140_10": "Tadubhayenapi dhammassa svākkhātabhāvena atthabyañjanapāripūriṁ dīpento savane ādaraṁ",
  "atk-s0504a0:140_11": "janeti. Atthabyañjanaparipuṇṇañhi dhammaṁ ādarena assuṇanto mahatā hitā paribāhiro",
  "atk-s0504a0:140_12": "hotīti ādaraṁ janetvā sakkaccaṁ dhammo sotabbo.",
  "atk-s0504a0:141_0": "Iti me sutanti iminā pana sakalena vacanena āyasmā ānando tathāgatappaveditaṁ dhammavinayaṁ",
  "atk-s0504a0:141_1": "attano adahanto asappurisabhūmiṁ atikkamati, sāvakattaṁ paṭijānanto sappurisabhūmiṁ",
  "atk-s0504a0:141_2": "okkamati. Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti. ‘‘Kevalaṁ",
  "atk-s0504a0:141_3": "sutamevetaṁ mayā, tasseva pana bhagavato vacana’’nti dīpento attānaṁ parimoceti,",
  "atk-s0504a0:141_4": "satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0504a0:142_0": "Apica iti me sutanti attanā uppāditabhāvaṁ appaṭijānanto purimassavanaṁ vivaranto",
  "atk-s0504a0:142_1": "sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa",
  "atk-s0504a0:142_2": "āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa",
  "atk-s0504a0:142_3": "dhammādhipatino dhammadīpassa dhammasaraṇassa saddhammavaracakkavattino sammāsambuddhassa.",
  "atk-s0504a0:142_4": "Na ettha atthe vā dhamme vā pade vā byañjane vā kaṅkhā vā vimati vā kātabbāti sabbadevamanussānaṁ",
  "atk-s0504a0:142_5": "imasmiṁ dhammavinaye assaddhiyaṁ vināseti, saddhāsampadaṁ uppādeti. Tenetaṁ vuccati –",
  "atk-s0504a0:143": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0504a0:144": "Iti me sutamiccevaṁ, vadaṁ gotamasāvako’’ti.",
  "atk-s0504a0:145_0": "Etthāha – ‘‘kasmā panettha yathā aññesu suttesu ‘evaṁ me sutaṁ, ekaṁ samayaṁ bhagavā’tiādinā",
  "atk-s0504a0:145_1": "kāladese apadisitvāva nidānaṁ bhāsitaṁ, evaṁ na bhāsita’’nti? Apare tāva āhu – na",
  "atk-s0504a0:145_2": "pana therena bhāsitattā. Idañhi nidānaṁ na āyasmatā ānandena paṭhamaṁ bhāsitaṁ khujjuttarāya",
  "atk-s0504a0:145_3": "pana bhagavatā upāsikāsu bahussutabhāvena etadagge ṭhapitāya sekkhappaṭisambhidāppattāya",
  "atk-s0504a0:145_4": "ariyasāvikāya sāmāvatippamukhānaṁ pañcannaṁ itthisatānaṁ paṭhamaṁ bhāsitaṁ.",
  "atk-s0504a0:146_0": "Tatrāyaṁ anupubbīkathā – ito kira kappasatasahassamatthake padumuttaro nāma sammāsambuddho",
  "atk-s0504a0:146_1": "loke uppajjitvā pavattitavaradhammacakko haṁsavatiyaṁ viharati. Athekadivasaṁ haṁsavatiyaṁ",
  "atk-s0504a0:146_2": "ekā kuladhītā satthu dhammadesanaṁ sotuṁ gacchantīhi upāsikāhi saddhiṁ ārāmaṁ gatā.",
  "atk-s0504a0:146_3": "Satthāraṁ ekaṁ upāsikaṁ bahussutānaṁ etadagge ṭhapentaṁ disvā adhikāraṁ katvā taṁ",
  "atk-s0504a0:146_4": "ṭhānantaraṁ patthesi. Satthāpi naṁ byākāsi ‘‘anāgate gotamassa nāma sammāsambuddhassa",
  "atk-s0504a0:146_5": "sāvikānaṁ upāsikānaṁ bahussutānaṁ aggā bhavissatī’’ti. Tassā yāvajīvaṁ kusalaṁ katvā",
  "atk-s0504a0:146_6": "devaloke nibbattitvā puna manussesūti evaṁ devamanussesu saṁsarantiyā kappasatasahassaṁ",
  "atk-s0504a0:146_7": "atikkantaṁ. Atha imasmiṁ bhaddakappe amhākaṁ bhagavato kāle sā devalokato cavitvā",
  "atk-s0504a0:146_8": "ghosakaseṭṭhissa gehe dāsiyā kucchismiṁ paṭisandhiṁ gaṇhi, uttarātissā nāmaṁ akaṁsu.",
  "atk-s0504a0:146_9": "Sā jātakāle khujjā ahosīti khujjuttarātveva paññāyittha. Sā aparabhāge ghosakaseṭṭhinā",
  "atk-s0504a0:146_10": "rañño utenassa sāmāvatiyā dinnakāle tassā paricārikabhāvena dinnā rañño utenassa antepure vasati.",
  "atk-s0504a0:147_0": "Tena ca samayena kosambiyaṁ ghosakaseṭṭhikukkuṭaseṭṭhipāvārikaseṭṭhino bhagavantaṁ",
  "atk-s0504a0:147_1": "uddissa tayo vihāre kāretvā janapadacārikaṁ carante tathāgate kosambinagaraṁ sampatte",
  "atk-s0504a0:147_2": "buddhappamukhassa bhikkhusaṅghassa vihāre niyyādetvā mahādānāni pavattesuṁ, māsamattaṁ",
  "atk-s0504a0:147_3": "atikkami. Atha nesaṁ etadahosi – ‘‘buddhā nāma sabbalokānukampakā, aññesampi okāsaṁ",
  "atk-s0504a0:147_4": "dassāmā’’ti kosambinagaravāsinopi janassa okāsaṁ akaṁsu. Tato paṭṭhāya nāgarā vīthisabhāgena",
  "atk-s0504a0:147_5": "gaṇasabhāgena mahādānaṁ denti. Athekadivasaṁ satthā bhikkhusaṅghaparivuto mālākārajeṭṭhakassa",
  "atk-s0504a0:147_6": "gehe nisīdi. Tasmiṁ khaṇe khujjuttarā sāmāvatiyā pupphāni gahetuṁ aṭṭha kahāpaṇe",
  "atk-s0504a0:147_7": "ādāya taṁ gehaṁ agamāsi. Mālākārajeṭṭhako taṁ disvā ‘‘amma uttare, ajja tuyhaṁ pupphāni",
  "atk-s0504a0:147_8": "dātuṁ khaṇo natthi, ahaṁ buddhappamukhaṁ bhikkhusaṅghaṁ parivisāmi, tvampi parivesanāya",
  "atk-s0504a0:147_9": "sahāyikā hohi, evaṁ ito paresaṁ veyyāvaccakaraṇato muccissasī’’ti āha. Tato khujjuttarā",
  "atk-s0504a0:147_10": "buddhānaṁ bhattagge veyyāvaccaṁ akāsi. Sā satthārā upanisinnakathāvasena kathitaṁ",
  "atk-s0504a0:147_11": "sabbameva dhammaṁ uggaṇhi, anumodanaṁ pana sutvā sotāpattiphale patiṭṭhāsi.",
  "atk-s0504a0:148_0": "Sā aññesu divasesu cattārova kahāpaṇe datvā pupphāni gahetvā gacchati, tasmiṁ pana",
  "atk-s0504a0:148_1": "divase diṭṭhasaccabhāvena parasantake cittaṁ anuppādetvā aṭṭhapi kahāpaṇe datvā pacchiṁ",
  "atk-s0504a0:148_2": "pūretvā pupphāni gahetvā sāmāvatiyā santikaṁ agamāsi. Atha naṁ sā pucchi ‘‘amma uttare,",
  "atk-s0504a0:148_3": "tvaṁ aññesu divasesu na bahūni pupphāni āharasi, ajja pana bahukāni, kiṁ no rājā",
  "atk-s0504a0:148_4": "uttaritaraṁ pasanno’’ti? Sā musā vattuṁ abhabbatāya atīte attanā kataṁ anigūhitvā",
  "atk-s0504a0:148_5": "sabbaṁ kathesi. Atha ‘‘kasmā ajja bahūni āharasī’’ti ca vuttā ‘‘ajjāhaṁ sammāsambuddhassa",
  "atk-s0504a0:148_6": "dhammaṁ sutvā amataṁ sacchākāsiṁ, tasmā tumhe na vañcemī’’ti āha. Taṁ sutvā ‘‘are",
  "atk-s0504a0:148_7": "duṭṭhadāsi, ettakaṁ kālaṁ tayā gahite kahāpaṇe dehī’’ti atajjetvā pubbahetunā codiyamānā",
  "atk-s0504a0:148_8": "‘‘amma, tayā pītaṁ amataṁ, amhepi pāyehī’’ti vatvā ‘‘tena hi maṁ nhāpehī’’ti vutte",
  "atk-s0504a0:148_9": "soḷasahi gandhodakaghaṭehi nhāpetvā dve maṭṭhasāṭake dāpesi. Sā ekaṁ nivāsetvā ekaṁ",
  "atk-s0504a0:148_10": "pārupitvā āsanaṁ paññāpetvā āsane nisīditvā vicitrabījaniṁ ādāya nīcāsanesu nisinnāni",
  "atk-s0504a0:148_11": "pañca mātugāmasatāni āmantetvā sekhappaṭisambhidāsu ṭhatvā satthārā desitaniyāmeneva",
  "atk-s0504a0:148_12": "tāsaṁ dhammaṁ desesi. Desanāvasāne tā sabbā sotāpattiphale patiṭṭhahiṁsu. Tā sabbāpi",
  "atk-s0504a0:148_13": "khujjuttaraṁ vanditvā ‘‘amma, ajja paṭṭhāya tvaṁ kiliṭṭhakammaṁ mā kari, amhākaṁ",
  "atk-s0504a0:148_14": "mātuṭṭhāne ācariyaṭṭhāne ca patiṭṭhāhī’’ti garuṭṭhāne ṭhapayiṁsu.",
  "atk-s0504a0:149_0": "Kasmā panesā dāsī hutvā nibbattāti? Sā kira kassapasammāsambuddhakāle bārāṇasiyaṁ",
  "atk-s0504a0:149_1": "seṭṭhidhītā hutvā nibbattā. Ekāya khīṇāsavattheriyā upaṭṭhākakulaṁ gatāya ‘‘etaṁ",
  "atk-s0504a0:149_2": "me ayye, pasādhanapeḷikaṁ dethā’’ti veyyāvaccaṁ kāresi. Therīpi ‘‘adentiyā mayi āghātaṁ",
  "atk-s0504a0:149_3": "uppādetvā niraye nibbattissati, dentiyā paresaṁ dāsī hutvā nibbattissati, nirayasantāpato",
  "atk-s0504a0:149_4": "dāsibhāvo seyyo’’ti anuddayaṁ paṭicca tassā vacanaṁ akāsi. Sā tena kammena pañca",
  "atk-s0504a0:149_5": "jātisatāni paresaṁ dāsīyeva hutvā nibbatti.",
  "atk-s0504a0:150_0": "Kasmā pana khujjā ahosi? Anuppanne kira buddhe ayaṁ bārāṇasirañño gehe vasantī ekaṁ",
  "atk-s0504a0:150_1": "rājakulūpakaṁ paccekabuddhaṁ thokaṁ khujjadhātukaṁ disvā attanā sahavāsīnaṁ mātugāmānaṁ",
  "atk-s0504a0:150_2": "purato parihāsaṁ karontī yathāvajjaṁ keḷivasena khujjākāraṁ dassesi, tasmā khujjā hutvā nibbatti.",
  "atk-s0504a0:151_0": "Kiṁ pana katvā paññavantī jātāti? Anuppanne kira buddhe ayaṁ bārāṇasirañño gehe vasantī",
  "atk-s0504a0:151_1": "aṭṭha paccekabuddhe rājagehato uṇhapāyāsassa pūrite patte parivattitvā parivattitvā",
  "atk-s0504a0:151_2": "gaṇhante disvā attano santakāni aṭṭha dantavalayāni ‘‘idha ṭhapetvā gaṇhathā’’ti",
  "atk-s0504a0:151_3": "adāsi. Te tathā katvā olokesuṁ. ‘‘Tumhākaññeva tāni pariccattāni, gahetvā gacchathā’’ti",
  "atk-s0504a0:151_4": "āha. Te nandamūlakapabbhāraṁ agamaṁsu. Ajjāpi tāni valayāni arogāneva. Sā tassa nissandena paññavantī jātā.",
  "atk-s0504a0:152_0": "Atha naṁ sāmāvatippamukhāni pañca itthisatāni ‘‘amma, tvaṁ divase divase satthu santikaṁ",
  "atk-s0504a0:152_1": "gantvā bhagavatā desitaṁ dhammaṁ sutvā amhākaṁ desehī’’ti vadiṁsu. Sā tathā karontī",
  "atk-s0504a0:152_2": "aparabhāge tipiṭakadharā jātā. Tasmā naṁ satthā – ‘‘etadaggaṁ, bhikkhave, mama sāvikānaṁ",
  "atk-s0504a0:152_3": "bahussutānaṁ upāsikānaṁ yadidaṁ khujjuttarā’’ti etadagge ṭhapesi. Iti upāsikāsu bahussutabhāvena",
  "atk-s0504a0:152_4": "satthārā etadagge ṭhapitā paṭisambhidāppattā khujjuttarā ariyasāvikā satthari kosambiyaṁ",
  "atk-s0504a0:152_5": "viharante kālena kālaṁ satthu santikaṁ gantvā dhammaṁ sutvā antepuraṁ gantvā sāmāvatippamukhānaṁ",
  "atk-s0504a0:152_6": "pañcannaṁ itthisatānaṁ ariyasāvikānaṁ satthārā desitaniyāmena yathāsutaṁ dhammaṁ",
  "atk-s0504a0:152_7": "kathentī attānaṁ parimocetvā satthu santike sutabhāvaṁ pakāsentī ‘‘vuttañhetaṁ bhagavatā",
  "atk-s0504a0:152_8": "vuttamarahatāti me suta’’nti nidānaṁ āropesi.",
  "atk-s0504a0:153_0": "Yasmā pana tasmiṁyeva nagare bhagavato sammukhā sutvā tadaheva tāya tāsaṁ bhāsitaṁ,",
  "atk-s0504a0:153_1": "tasmā ‘‘ekaṁ samayaṁ bhagavā kosambiyaṁ viharatī’’ti kāladesaṁ apadisituṁ payojanasambhavova",
  "atk-s0504a0:153_2": "natthi supākaṭabhāvato. Bhikkhuniyo cassā santike imāni suttāni gaṇhiṁsu. Evaṁ paramparāya",
  "atk-s0504a0:153_3": "bhikkhūsupi tāya āropitaṁ nidānaṁ pākaṭaṁ ahosi. Atha āyasmā ānando tathāgatassa",
  "atk-s0504a0:153_4": "parinibbānato aparabhāge sattapaṇṇiguhāyaṁ ajātasattunā kārāpite saddhammamaṇḍape",
  "atk-s0504a0:153_5": "mahākassapappamukhassa vasīgaṇassa majjhe nisīditvā dhammaṁ saṅgāyanto imesaṁ suttānaṁ",
  "atk-s0504a0:153_6": "nidānassa dveḷhakaṁ pariharanto tāya āropitaniyāmeneva nidānaṁ āropesīti.",
  "atk-s0504a0:154_0": "Keci panettha bahuppakāre papañcenti. Kiṁ tehi? Apica nānānayehi saṅgītikārā dhammavinayaṁ",
  "atk-s0504a0:154_1": "saṅgāyiṁsu. Anubuddhā hi dhammasaṅgāhakamahātherā, te sammadeva dhammavinayassa saṅgāyanākāraṁ",
  "atk-s0504a0:154_2": "jānantā katthaci ‘‘evaṁ me suta’’ntiādinā, katthaci ‘‘tena samayenā’’tiādinā, katthaci",
  "atk-s0504a0:154_3": "gāthābandhavasena nidānaṁ ṭhapentā, katthaci sabbena sabbaṁ nidānaṁ aṭṭhapentā vaggasaṅgahādivasena",
  "atk-s0504a0:154_4": "dhammavinayaṁ saṅgāyiṁsu. Tattha idha vuttañhetantiādinā nidānaṁ ṭhapetvā saṅgāyiṁsu,",
  "atk-s0504a0:154_5": "kiñci suttageyyādivasena navaṅgamidaṁ buddhavacanaṁ. Yathā cetaṁ, evaṁ sabbesampi",
  "atk-s0504a0:154_6": "sammāsambuddhānaṁ. Vuttañhetaṁ ‘‘appakañca nesaṁ ahosi suttaṁ geyya’’ntiādi. Tattha",
  "atk-s0504a0:154_7": "itivuttakaṅgassa aññaṁ kiñci na paññāyati tabbhāvanimittaṁ ṭhapetvā ‘‘vuttañhetaṁ…pe…",
  "atk-s0504a0:154_8": "me suta’’nti idaṁ vacanaṁ. Tenāhu aṭṭhakathācariyā ‘‘vuttañhetaṁ bhagavatāti ādinayappavattā",
  "atk-s0504a0:154_9": "dvādasuttarasatasuttantā itivuttaka’’nti. Tasmā satthu adhippāyaṁ jānantehi dhammasaṅgāhakehi",
  "atk-s0504a0:154_10": "ariyasāvikāya vā imesaṁ suttānaṁ itivuttakaṅgabhāvañāpanatthaṁ imināva nayena nidānaṁ",
  "atk-s0504a0:154_11": "ṭhapitanti veditabbaṁ.",
  "atk-s0504a0:155_0": "Kimatthaṁ pana dhammavinayasaṅgahe kayiramāne nidānavacanaṁ? Nanu bhagavatā bhāsitavacanasseva",
  "atk-s0504a0:155_1": "saṅgaho kātabboti? Vuccate – desanāya ṭhitiasammosasaddheyyabhāvasampādanatthaṁ.",
  "atk-s0504a0:155_2": "Kāladesadesakaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā",
  "atk-s0504a0:155_3": "saddheyyā ca desakālakattuhetunimittehi upanibaddho viya vohāravinicchayo. Teneva",
  "atk-s0504a0:155_4": "ca āyasmatā mahākassapena brahmajālamūlapariyāyasuttādīnaṁ desādipucchāsu katāsu",
  "atk-s0504a0:155_5": "tāsaṁ vissajjanaṁ karontena dhammabhaṇḍāgārikena ‘‘evaṁ me suta’’ntiādinā nidānaṁ",
  "atk-s0504a0:155_6": "bhāsitaṁ. Idha pana desakālassa aggahaṇe kāraṇaṁ vuttameva.",
  "atk-s0504a0:156_0": "Apica satthu sampattippakāsanatthaṁ nidānavacanaṁ. Tathāgatassa hi bhagavato pubbaracanānumānāgamatakkābhāvato",
  "atk-s0504a0:156_1": "sammāsambuddhabhāvasiddhi. Na hi sammāsambuddhassa pubbaracanādīhi attho atthi sabbattha",
  "atk-s0504a0:156_2": "appaṭihatañāṇācāratāya ekappamāṇattā ca ñeyyadhammesu. Tathā ācariyamuṭṭhidhammamacchariyasāsanasāvakānurāgābhāvato",
  "atk-s0504a0:156_3": "khīṇāsavabhāvasiddhi. Na hi sabbaso khīṇāsavassa te sambhavantīti suvisuddhassa parānuggahapavatti.",
  "atk-s0504a0:156_4": "Evaṁ desakasaṁkilesabhūtānaṁ diṭṭhisīlasampadādūsakānaṁ avijjātaṇhānaṁ accantābhāvasaṁsūcakehi",
  "atk-s0504a0:156_5": "ñāṇasampadāpahānasampadābhibyañjakehi ca sambuddhavisuddhabhāvehi purimavesārajjadvayasiddhi,",
  "atk-s0504a0:156_6": "tato ca antarāyikaniyyānikadhammesu asammohabhāvasiddhito pacchimavesārajjadvayasiddhīti",
  "atk-s0504a0:156_7": "bhagavato catuvesārajjasamannāgamo attahitaparahitapaṭipatti ca nidānavacanena pakāsitā",
  "atk-s0504a0:156_8": "hoti, tattha tattha sampattaparisāya ajjhāsayānurūpaṁ ṭhānuppattikappaṭibhānena dhammadesanādīpanato.",
  "atk-s0504a0:156_9": "Idha pana anavasesato kāmadosappahānaṁ vidhāya desanādīpanato cāti yojetabbaṁ. Tena",
  "atk-s0504a0:156_10": "vuttaṁ ‘‘satthu sampattippakāsanatthaṁ nidānavacana’’nti. Ettha ca ‘‘bhagavatā arahatā’’ti",
  "atk-s0504a0:156_11": "imehi padehi yathāvuttaatthavibhāvanatā heṭṭhā dassitā eva.",
  "atk-s0504a0:157_0": "Tathā sāsanasampattippakāsanatthaṁ nidānavacanaṁ. Ñāṇakaruṇāpariggahitasabbakiriyassa",
  "atk-s0504a0:157_1": "hi bhagavato natthi niratthakā paṭipatti attahitā vā. Tasmā paresaṁyevatthāya pavattasabbakiriyassa",
  "atk-s0504a0:157_2": "sammāsambuddhassa sakalampi kāyavacīmanokammaṁ yathāpavattaṁ vuccamānaṁ diṭṭhadhammikasamparāyikaparamatthehi",
  "atk-s0504a0:157_3": "yathārahaṁ sattānaṁ anusāsanatthena sāsanaṁ, na kabbaracanā. Tayidaṁ satthu caritaṁ",
  "atk-s0504a0:157_4": "kāladesadesakaparisāpadesehi tattha tattha nidānavacanehi yathārahaṁ pakāsiyati.",
  "atk-s0504a0:157_5": "Idha pana desakaparisāpadesehīti yojetabbaṁ. Tena vuttaṁ ‘‘sāsanasampattippakāsanatthaṁ nidānavacana’’nti.",
  "atk-s0504a0:158_0": "Apica satthuno pamāṇabhāvappakāsanena sāsanassa pamāṇabhāvadassanatthaṁ nidānavacanaṁ.",
  "atk-s0504a0:158_1": "Tañcassa pamāṇabhāvadassanaṁ heṭṭhā vuttanayānusārena ‘‘bhagavatā arahatā’’ti imehi",
  "atk-s0504a0:158_2": "padehi vibhāvitanti veditabbaṁ. Idamettha nidānavacanappayojanassa mukhamattanidassananti.",
  "atk-s0504a0:159": "Nidānavaṇṇanā niṭṭhitā."
}