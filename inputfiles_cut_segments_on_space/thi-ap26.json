{
  "thi-ap26:0.1": "Therīapadāna ",
  "thi-ap26:0.2": "Kuṇḍalakesīvagga ",
  "thi-ap26:0.3": "6. Soṇātherīapadāna ",
  "thi-ap26:1.1": "“Padumuttaro nāma jino, ",
  "thi-ap26:1.2": "sabbadhammāna pāragū; ",
  "thi-ap26:1.3": "Ito satasahassamhi, ",
  "thi-ap26:1.4": "kappe uppajji nāyako. ",
  "thi-ap26:2.1": "Tadā seṭṭhikule jātā, ",
  "thi-ap26:2.2": "sukhitā pūjitā piyā; ",
  "thi-ap26:2.3": "Upetvā taṁ munivaraṁ, ",
  "thi-ap26:2.4": "assosiṁ madhuraṁ vacaṁ. ",
  "thi-ap26:3.1": "Āraddhavīriyānaggaṁ, ",
  "thi-ap26:3.2": "vaṇṇesi bhikkhuniṁ jino; ",
  "thi-ap26:3.3": "Taṁ sutvā muditā hutvā, ",
  "thi-ap26:3.4": "kāraṁ katvāna satthuno. ",
  "thi-ap26:4.1": "Abhivādiya sambuddhaṁ, ",
  "thi-ap26:4.2": "ṭhānaṁ taṁ patthayiṁ tadā; ",
  "thi-ap26:4.3": "Anumodi mahāvīro, ",
  "thi-ap26:4.4": "‘sijjhataṁ paṇidhī tava. ",
  "thi-ap26:5.1": "Satasahassito kappe, ",
  "thi-ap26:5.2": "okkākakulasambhavo; ",
  "thi-ap26:5.3": "Gotamo nāma gottena, ",
  "thi-ap26:5.4": "satthā loke bhavissati. ",
  "thi-ap26:6.1": "Tassa dhammesu dāyādā, ",
  "thi-ap26:6.2": "orasā dhammanimmitā; ",
  "thi-ap26:6.3": "Soṇāti nāma nāmena, ",
  "thi-ap26:6.4": "hessati satthu sāvikā’. ",
  "thi-ap26:7.1": "Taṁ sutvā muditā hutvā, ",
  "thi-ap26:7.2": "yāvajīvaṁ tadā jinaṁ; ",
  "thi-ap26:7.3": "Mettacittā paricariṁ, ",
  "thi-ap26:7.4": "paccayehi vināyakaṁ. ",
  "thi-ap26:8.1": "Tena kammena sukatena, ",
  "thi-ap26:8.2": "cetanāpaṇidhīhi ca; ",
  "thi-ap26:8.3": "Jahitvā mānusaṁ dehaṁ, ",
  "thi-ap26:8.4": "tāvatiṁsamagacchahaṁ. ",
  "thi-ap26:9.1": "Pacchime ca bhave dāni, ",
  "thi-ap26:9.2": "jātā seṭṭhikule ahaṁ; ",
  "thi-ap26:9.3": "Sāvatthiyaṁ puravare, ",
  "thi-ap26:9.4": "iddhe phīte mahaddhane. ",
  "thi-ap26:10.1": "Yadā ca yobbanappattā, ",
  "thi-ap26:10.2": "gantvā patikulaṁ ahaṁ; ",
  "thi-ap26:10.3": "Dasa puttāni ajaniṁ, ",
  "thi-ap26:10.4": "surūpāni visesato. ",
  "thi-ap26:11.1": "Sukhedhitā ca te sabbe, ",
  "thi-ap26:11.2": "jananettamanoharā; ",
  "thi-ap26:11.3": "Amittānampi rucitā, ",
  "thi-ap26:11.4": "mama pageva te piyā. ",
  "thi-ap26:12.1": "Tato mayhaṁ akāmāya, ",
  "thi-ap26:12.2": "dasaputtapurakkhato; ",
  "thi-ap26:12.3": "Pabbajittha sa me bhattā, ",
  "thi-ap26:12.4": "devadevassa sāsane. ",
  "thi-ap26:13.1": "Tadekikā vicintesiṁ, ",
  "thi-ap26:13.2": "‘jīvitenālamatthu me; ",
  "thi-ap26:13.3": "Cattāya patiputtehi, ",
  "thi-ap26:13.4": "vuḍḍhāya ca varākiyā. ",
  "thi-ap26:14.1": "Ahampi tattha gacchissaṁ, ",
  "thi-ap26:14.2": "sampatto yattha me pati’; ",
  "thi-ap26:14.3": "Evāhaṁ cintayitvāna, ",
  "thi-ap26:14.4": "pabbajiṁ anagāriyaṁ. ",
  "thi-ap26:15.1": "Tato ca maṁ bhikkhuniyo, ",
  "thi-ap26:15.2": "ekaṁ bhikkhunupassaye; ",
  "thi-ap26:15.3": "Vihāya gacchumovādaṁ, ",
  "thi-ap26:15.4": "‘tāpehi udakaṁ’ iti. ",
  "thi-ap26:16.1": "Tadā udakamāhitvā, ",
  "thi-ap26:16.2": "okiritvāna kumbhiyā; ",
  "thi-ap26:16.3": "Culle ṭhapetvā āsīnā, ",
  "thi-ap26:16.4": "tato cittaṁ samādahiṁ. ",
  "thi-ap26:17.1": "Khandhe aniccato disvā, ",
  "thi-ap26:17.2": "dukkhato ca anattato; ",
  "thi-ap26:17.3": "Khepetvā āsave sabbe, ",
  "thi-ap26:17.4": "arahattamapāpuṇiṁ. ",
  "thi-ap26:18.1": "Tadāgantvā bhikkhuniyo, ",
  "thi-ap26:18.2": "uṇhodakamapucchisuṁ; ",
  "thi-ap26:18.3": "Tejodhātumadhiṭṭhāya, ",
  "thi-ap26:18.4": "khippaṁ santāpayiṁ jalaṁ. ",
  "thi-ap26:19.1": "Vimhitā tā jinavaraṁ, ",
  "thi-ap26:19.2": "etamatthamasāvayuṁ; ",
  "thi-ap26:19.3": "Taṁ sutvā mudito nātho, ",
  "thi-ap26:19.4": "imaṁ gāthaṁ abhāsatha. ",
  "thi-ap26:20.1": "‘Yo ca vassasataṁ jīve, ",
  "thi-ap26:20.2": "kusīto hīnavīriyo; ",
  "thi-ap26:20.3": "Ekāhaṁ jīvitaṁ seyyo, ",
  "thi-ap26:20.4": "vīriyamārabhato daḷhaṁ’. ",
  "thi-ap26:21.1": "Ārādhito mahāvīro, ",
  "thi-ap26:21.2": "mayā suppaṭipattiyā; ",
  "thi-ap26:21.3": "Āraddhavīriyānaggaṁ, ",
  "thi-ap26:21.4": "mamāha sa mahāmuni. ",
  "thi-ap26:22.1": "Kilesā jhāpitā mayhaṁ, ",
  "thi-ap26:22.2": "…pe… ",
  "thi-ap26:22.3": "viharāmi anāsavā. ",
  "thi-ap26:23.1": "Svāgataṁ vata me āsi, ",
  "thi-ap26:23.2": "…pe… ",
  "thi-ap26:23.3": "kataṁ buddhassa sāsanaṁ. ",
  "thi-ap26:24.1": "Paṭisambhidā catasso, ",
  "thi-ap26:24.2": "…pe… ",
  "thi-ap26:24.3": "kataṁ buddhassa sāsanaṁ”. ",
  "thi-ap26:25.1": "Itthaṁ sudaṁ soṇā bhikkhunī imā gāthāyo abhāsitthāti. ",
  "thi-ap26:26.1": "Soṇātheriyāpadānaṁ chaṭṭhaṁ. "
}