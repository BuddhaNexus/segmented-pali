{
  "tika-abh02t4:0": "5. Indriyavibhaṅgo",
  "tika-abh02t4:1": "1. Abhidhammabhājanīyavaṇṇanā",
  "tika-abh02t4:2_0": "219.Cakkhudvāreindaṭṭhaṁ kāretīti cakkhudvārabhāve taṁdvārikehi attano indabhāvaṁ",
  "tika-abh02t4:2_1": "paramissarabhāvaṁ kārayatīti attho. Tañhi te rūpaggahaṇe attānaṁ anuvatteti, te ca",
  "tika-abh02t4:2_2": "taṁ anuvattantīti. Esa nayo itaresupi. Yena taṁsamaṅgīpuggalo taṁsampayuttadhammā",
  "tika-abh02t4:2_3": "vā aññātāvino honti, so aññātāvibhāvo pariniṭṭhitakiccajānanaṁ.",
  "tika-abh02t4:3_0": "Katthaci dveti ‘‘dvinnaṁ kho, bhikkhave, indriyānaṁ bhāvitattā bahulīkatattā khīṇāsavo",
  "tika-abh02t4:3_1": "bhikkhu aññaṁ byākaroti…pe… ariyāya ca paññāya ariyāya ca vimuttiyā. Yā hissa, bhikkhave,",
  "tika-abh02t4:3_2": "ariyā paññā, tadassa paññindriyaṁ. Yā hissa ariyā vimutti, tadassa samādhindriya’’ntiādīsu",
  "tika-abh02t4:3_3": "(saṁ. ni. 5.516) dve, ‘‘tiṇṇaṁ kho, bhikkhave, indriyānaṁ bhāvitattā bahulīkatattā",
  "tika-abh02t4:3_4": "piṇḍolabhāradvājena bhikkhunā aññā byākatā…pe… satindriyassa samādhindriyassa paññindriyassā’’ti",
  "tika-abh02t4:3_5": "(saṁ. ni. 5.519), ‘‘tīṇimāni, bhikkhave, indriyāni. Katamāni tīṇi? Anaññātaññassāmītindriyaṁ",
  "tika-abh02t4:3_6": "aññindriyaṁ aññātāvindriya’’nti (saṁ. ni. 5.493), ‘‘tīṇimāni…pe… itthindriyaṁ purisindriyaṁ",
  "tika-abh02t4:3_7": "jīvitindriya’’nti (saṁ. ni. 5.492) ca evamādīsu tīṇi, ‘‘pañcimāni, brāhmaṇa, indriyāni",
  "tika-abh02t4:3_8": "nānāvisayāni…pe… cakkhundriyaṁ…pe… kāyindriya’’nti (saṁ. ni. 5.512), ‘‘pañci…pe…",
  "tika-abh02t4:3_9": "sukhindriyaṁ…pe… upekkhindriya’’nti (saṁ. ni. 5.501 ādayo), ‘‘pañci…pe… saddhindriyaṁ…pe…",
  "tika-abh02t4:3_10": "paññindriya’’nti (saṁ. ni. 5.486 ādayo) ca evamādīsu pañca. Tattha suttante dukādivacanaṁ",
  "tika-abh02t4:3_11": "nissaraṇupāyādibhāvato dukādīnaṁ. Sabbāni pana indriyāni abhiññeyyāni, abhiññeyyadhammadesanā",
  "tika-abh02t4:3_12": "ca abhidhammoti idha sabbāni ekato vuttāni.",
  "tika-abh02t4:4": "Khīṇāsavassa bhāvabhūto hutvā uppattito ‘‘khīṇāsavasseva uppajjanato’’ti vuttaṁ.",
  "tika-abh02t4:5_0": "Liṅgeti gameti ñāpetīti liṅgaṁ, liṅgīyati vā etenāti liṅgaṁ, kiṁ liṅgeti, kiñca vā",
  "tika-abh02t4:5_1": "liṅgīyatīti? Indaṁ indo vā, indassa liṅgaṁ indaliṅgaṁ, indaliṅgassa attho taṁsabhāvo",
  "tika-abh02t4:5_2": "indaliṅgaṭṭho, indaliṅgameva vā indriya-saddassa attho indaliṅgaṭṭho. Sajjitaṁ uppāditanti",
  "tika-abh02t4:5_3": "siṭṭhaṁ, indena siṭṭhaṁ indasiṭṭhaṁ. Juṭṭhaṁ sevitaṁ. Kammasaṅkhātassa indassa liṅgāni,",
  "tika-abh02t4:5_4": "tena ca siṭṭhānīti kammajāneva yojetabbāni, na aññāni. Te ca dve atthā kamme eva",
  "tika-abh02t4:5_5": "yojetabbā, itare ca bhagavati evāti ‘‘yathāyoga’’nti āha. Tenāti bhagavato kammassa",
  "tika-abh02t4:5_6": "ca indattā. Etthāti etesu indriyesu. Ulliṅgenti pakāsenti phalasampattivipattīhi",
  "tika-abh02t4:5_7": "kāraṇasampattivipattiavabodhato. ‘‘So taṁ nimittaṁ āsevatī’’tiādīsu (a. ni. 9.35)",
  "tika-abh02t4:5_8": "gocarakaraṇampi āsevanāti vuttāti āha ‘‘kānici gocarāsevanāyā’’ti. Tattha sabbesaṁ",
  "tika-abh02t4:5_9": "gocarīkātabbattepi ‘‘kānicī’’ti vacanaṁ avipassitabbānaṁ bahulīmanasikaraṇena anāsevanīyattā.",
  "tika-abh02t4:5_10": "Paccavekkhaṇāmattameva hi tesu hotīti. ‘‘Tassa taṁ maggaṁ āsevato’’tiādīsu (a. ni.",
  "tika-abh02t4:5_11": "4.170) bhāvanā ‘‘āsevanā’’ti vuttāti bhāvetabbāni saddhādīni sandhāyāha ‘‘kānici",
  "tika-abh02t4:5_12": "bhāvanāsevanāyā’’ti. Ādhipaccaṁ indriyapaccayabhāvo, asati ca indriyapaccayabhāve",
  "tika-abh02t4:5_13": "itthipurisindriyānaṁ attano paccayavasena pavattamānehi taṁsahitasantāne aññākārena",
  "tika-abh02t4:5_14": "anuppajjamānehi liṅgādīhi anuvattanīyabhāvo, imasmiñcatthe indanti paramissariyaṁ",
  "tika-abh02t4:5_15": "karonticceva indriyāni. Cakkhādīsu dassitena nayena aññesañca tadanuvattīsu ādhipaccaṁ",
  "tika-abh02t4:5_16": "yathārahaṁ yojetabbaṁ.",
  "tika-abh02t4:6_0": "Heṭṭhāti aṭṭhasāliniyaṁ. Amoho eva, na visuṁ cattāro dhammā, tasmā amohassa paññindriyapade",
  "tika-abh02t4:6_1": "vibhāvitāni lakkhaṇādīni tesañca veditabbānīti adhippāyo. Sesāni aṭṭhasāliniyaṁ lakkhaṇādīhi",
  "tika-abh02t4:6_2": "sarūpeneva āgatāni. Nanu ca sukhindriyadukkhindriyānaṁ tattha lakkhaṇādīni na vuttānīti?",
  "tika-abh02t4:6_3": "Kiñcāpi na vuttāni, somanassadomanassindriyānaṁ pana vuttalakkhaṇādivasena viññeyyato",
  "tika-abh02t4:6_4": "etesampi vuttāneva honti. Kathaṁ? Iṭṭhaphoṭṭhabbānubhavanalakkhaṇaṁ sukhindriyaṁ,",
  "tika-abh02t4:6_5": "iṭṭhākārasambhogarasaṁ, kāyikassādapaccupaṭṭhānaṁ, kāyindriyapadaṭṭhānaṁ . Aniṭṭhaphoṭṭhabbānubhavanalakkhaṇaṁ",
  "tika-abh02t4:6_6": "dukkhindriyaṁ, aniṭṭhākārasambhogarasaṁ, kāyikābādhapaccupaṭṭhānaṁ, kāyindriyapadaṭṭhānanti.",
  "tika-abh02t4:6_7": "Ettha ca iṭṭhāniṭṭhākārānameva ārammaṇānaṁ sambhogarasatā veditabbā, na viparītepi",
  "tika-abh02t4:6_8": "iṭṭhākārena aniṭṭhākārena ca sambhogarasatāti.",
  "tika-abh02t4:7_0": "Sattānaṁ ariyabhūmipaṭilābho bhagavato desanāya sādhāraṇaṁ padhānañca payojananti",
  "tika-abh02t4:7_1": "āha ‘‘ajjhattadhammaṁ pariññāyā’’tiādi. Aṭṭhakathāyaṁ itthipurisindriyānantaraṁ jīvitindriyadesanakkamo",
  "tika-abh02t4:7_2": "vutto, so indriyayamakadesanāya sameti. Idha pana indriyavibhaṅge manindriyānantaraṁ",
  "tika-abh02t4:7_3": "jīvitindriyaṁ vuttaṁ, taṁ purimapacchimānaṁ ajjhattikabāhirānaṁ anupālakattena tesaṁ",
  "tika-abh02t4:7_4": "majjhe vuttanti veditabbaṁ. Yañca kiñci vedayitaṁ, sabbaṁ taṁ dukkhaṁ. Yāva ca duvidhattabhāvānupālakassa",
  "tika-abh02t4:7_5": "jīvitindriyassa pavatti, tāva dukkhabhūtānaṁ etesaṁ vedayitānaṁ anivattīti ñāpanatthaṁ.",
  "tika-abh02t4:7_6": "Tena ca cakkhādīnaṁ dukkhānubandhatāya pariññeyyataṁ ñāpeti. Tato anantaraṁ bhāvetabbattāti",
  "tika-abh02t4:7_7": "bhāvanāmaggasampayuttaṁ aññindriyaṁ sandhāya vuttaṁ. Dassanānantarā hi bhāvanāti.",
  "tika-abh02t4:8_0": "Satipi purejātādipaccayabhāve indriyapaccayabhāvena sādhetabbameva kiccaṁ ‘‘kicca’’nti",
  "tika-abh02t4:8_1": "āha tassa anaññasādhāraṇattā indriyakathāya ca pavattattā. Pubbaṅgamabhāvena manindriyassa",
  "tika-abh02t4:8_2": "vasavattāpanaṁ hoti, nāññesaṁ. Taṁsampayuttānipi hi indriyāni sādhetabbabhūtāneva",
  "tika-abh02t4:8_3": "attano attano indriyakiccaṁ sādhenti cetasikattāti. ‘‘Sabbattha ca indriyapaccayabhāvena",
  "tika-abh02t4:8_4": "sādhetabba’’nti ayaṁ adhikāro anuvattatīti daṭṭhabbo. Anuppādane anupatthambhe ca",
  "tika-abh02t4:8_5": "tappaccayānaṁ tappavattane nimittabhāvo anuvidhānaṁ. Chādetvā pharitvā uppajjamānā",
  "tika-abh02t4:8_6": "sukhadukkhavedanā sahajāte abhibhavitvā sayameva pākaṭā hoti, sahajātā ca tabbasena",
  "tika-abh02t4:8_7": "sukhadukkhabhāvappattā viyāti āha ‘‘yathāsakaṁ oḷārikākārānupāpana’’nti. Asantassa",
  "tika-abh02t4:8_8": "apaṇītassapi akusalatabbipākādisampayuttassa majjhattākārānupāpanaṁ yojetabbaṁ, samānajātiyaṁ",
  "tika-abh02t4:8_9": "vā sukhadukkhehi santapaṇītākārānupāpanañca. Pasannapaggahitaupaṭṭhitasamāhitadassanākārānupāpanaṁ",
  "tika-abh02t4:8_10": "yathākkamaṁ saddhādīnaṁ. Ādi-saddena uddhambhāgiyasaṁyojanāni gahitāni, maggasampayuttasseva",
  "tika-abh02t4:8_11": "ca indriyassa kiccaṁ dassitaṁ, teneva phalasampayuttassa taṁtaṁsaṁyojanānaṁyeva paṭippassaddhipahānakiccatā",
  "tika-abh02t4:8_12": "dassitā hotīti. Sabbakatakiccaṁ aññātāvindriyaṁ aññassa kātabbassa abhāvā amatābhimukhameva",
  "tika-abh02t4:8_13": "tabbhāvapaccayo ca hoti, na itarāni viya kiccantarapasutañca. Tenāha ‘‘amatābhimukhabhāvapaccayatā cā’’ti.",
  "tika-abh02t4:9_0": "220.Evaṁsantepīti satipi sabbasaṅgāhakatte vīriyindriyapadādīhi saṅgahetabbāni kusalākusalavīriyādīni,",
  "tika-abh02t4:9_1": "cakkhundriyapadādīhi saṅgahetabbāni kālapuggalapaccayādibhedena bhinnāni cakkhādīni",
  "tika-abh02t4:9_2": "saṅgaṇhanticceva sabbasaṅgāhakāni, na yassā bhūmiyā yāni na vijjanti, tesaṁ saṅgāhakattāti",
  "tika-abh02t4:9_3": "attho. Tena ca avisesitattā sabbesaṁ sabbabhūmikattagahaṇappasaṅge taṁnivattanena",
  "tika-abh02t4:9_4": "sabbasaṅgāhakavacanaṁ avijjamānassa saṅgāhakattadīpakaṁ na hotīti dasseti.",
  "tika-abh02t4:10": "Abhidhammabhājanīyavaṇṇanā niṭṭhitā.",
  "tika-abh02t4:11": "2. Pañhapucchakavaṇṇanā",
  "tika-abh02t4:12_0": "223.Idha anābhaṭṭhanti ekantānārammaṇattena bhāsitaṁ. ‘‘Rūpamissakattā anārammaṇesu",
  "tika-abh02t4:12_1": "rūpadhammesu saṅgahita’’nti kasmā vuttaṁ, nanu missakattā eva jīvitindriyaṁ anārammaṇesu",
  "tika-abh02t4:12_2": "asaṅgahitaṁ. Na hi aṭṭhindriyā anārammaṇāti vuttāti? Saccametaṁ, jīvitindriyaekadesassa",
  "tika-abh02t4:12_3": "pana anārammaṇesu rūpadhammesu saṅgahitataṁ sandhāyetaṁ vuttaṁ, arūpakoṭṭhāsena parittārammaṇāditā",
  "tika-abh02t4:12_4": "atthīti siyāpakkhe saṅgahitanti adhippāyo. Arūpakoṭṭhāsena pana parittārammaṇāditā,",
  "tika-abh02t4:12_5": "rūpakoṭṭhāsena ca navattabbatā atthīti missakassa samudāyasseva vasena siyāpakkhe",
  "tika-abh02t4:12_6": "saṅgahitaṁ, na ekadesavasenāti daṭṭhabbaṁ. Na hi anārammaṇaṁ parittārammaṇādibhāvena",
  "tika-abh02t4:12_7": "navattabbaṁ na hotīti. ‘‘Rūpañca nibbānañca anārammaṇā, sattindriyā anārammaṇā’’tiādivacanañca",
  "tika-abh02t4:12_8": "avijjamānārammaṇānārammaṇesu navattabbesu anārammaṇattā navattabbataṁ dasseti, na",
  "tika-abh02t4:12_9": "sārammaṇasseva navattabbataṁ, navattabbassa vā sārammaṇataṁ. Na hi navattabba-saddo",
  "tika-abh02t4:12_10": "sārammaṇe niruḷho. Yadipi siyā, ‘‘tisso ca vedanā rūpañca nibbānañca ime dhammā navattabbā",
  "tika-abh02t4:12_11": "sukhāya vedanāya sampayuttā’’tiādi na vucceyya, athāpi parittārammaṇādisambandho",
  "tika-abh02t4:12_12": "navattabba-saddo sārammaṇesveva vattati, ‘‘dvāyatanā siyā parittārammaṇā’’tiādiṁ",
  "tika-abh02t4:12_13": "avatvā ‘‘manāyatanaṁ siyā parittārammaṇaṁ…pe… appamāṇārammaṇa’’ntipi, ‘‘dhammāyatanaṁ",
  "tika-abh02t4:12_14": "siyā parittārammaṇaṁ…pe… appamāṇārammaṇa’’ntipi, ‘‘siyā anārammaṇa’’ntipi vattabbaṁ",
  "tika-abh02t4:12_15": "siyā. Na hi pañhapucchake sāvasesā desanā atthīti . ‘‘Aṭṭhindriyā siyā ajjhattārammaṇā’’ti",
  "tika-abh02t4:12_16": "ettha ca jīvitindriyassa ākiñcaññāyatanakāle arūpassa rūpassa ca anārammaṇattā navattabbatā veditabbā.",
  "tika-abh02t4:13": "Pañhapucchakavaṇṇanā niṭṭhitā.",
  "tika-abh02t4:14": "Indriyavibhaṅgavaṇṇanā niṭṭhitā."
}