{
  "atk-s0511a8:0": "8. Sobhitabuddhavaṁsavaṇṇanā",
  "atk-s0511a8:1_0": "Tassa pana aparabhāge tassa sāsanepi antarahite sobhito nāma bodhisatto kappasatasahassādhikāni",
  "atk-s0511a8:1_1": "cattāri asaṅkhyeyyāni pāramiyo pūretvā tusitapure nibbattitvā tattha yāvatāyukaṁ",
  "atk-s0511a8:1_2": "ṭhatvā devehi āyācito tusitapurato cavitvā sudhammanagare sudhammarājassa kule sudhammāya",
  "atk-s0511a8:1_3": "nāma deviyā kucchismiṁ paṭisandhiṁ aggahesi. So dasannaṁ māsānaṁ accayena sudhammuyyāne",
  "atk-s0511a8:1_4": "mātukucchito parisuddhavirājitaghanameghapaṭalato puṇṇacando viya nikkhami. Tassa",
  "atk-s0511a8:1_5": "paṭisandhiyaṁ jātiyañca pāṭihāriyāni pubbe vuttappakārāni.",
  "atk-s0511a8:2_0": "So dasavassasahassāni agāraṁ ajjhāvasitvā sattattiṁsanāṭakitthisahassānaṁ aggāya",
  "atk-s0511a8:2_1": "aggamahesiyā makhiladeviyā kucchismiṁ sīhakumāre nāma putte uppanne cattāri nimittāni",
  "atk-s0511a8:2_2": "disvā sañjātasaṁvego pāsādeyeva pabbajitvā tattheva ānāpānassatisamādhiṁ bhāvetvā",
  "atk-s0511a8:2_3": "cattāri jhānāni paṭilabhitvā sattāhaṁ tattheva padhānacariyamacari. Tato makhilamahādeviyā",
  "atk-s0511a8:2_4": "dinnaṁ paramamadhuraṁ madhupāyāsaṁ paribhuñjitvā abhinikkhamanatthāya cittamuppādesi",
  "atk-s0511a8:2_5": "– “ayaṁ pāsādo alaṅkatapaṭiyatto mahājanassa passantasseva ākāsena gantvā bodhirukkhaṁ",
  "atk-s0511a8:2_6": "majjhekatvā pathaviyaṁ otaratu, imā ca itthiyo mayi bodhimūle nisinne avuttā sayameva",
  "atk-s0511a8:2_7": "pāsādato nikkhamantū”ti. Sahacittuppādā pāsādo ca sudhammarājabhavanato uppatitvā",
  "atk-s0511a8:2_8": "asitañjanasaṅkāsamākāsamabbhuggañchi. So samosaritasurabhikusumadāmasamalaṅkatapāsādatalo",
  "atk-s0511a8:2_9": "sakalampi gaganatalaṁ samalaṅkurumāno viya kanakarasadhārāsadisarucirakaranikaro",
  "atk-s0511a8:2_10": "divasakaro viya ca saradasamayarajanikaro viya ca virocamāno vilambamānavividhavicittakiṅkiṇikajālo",
  "atk-s0511a8:2_11": "yassa kira vāteritassa sukusalajanavāditassa pañcaṅgikassa turiyassa viya saddo vaggu",
  "atk-s0511a8:2_12": "ca rajanīyo ca kamanīyo ca ahosi.",
  "atk-s0511a8:3_0": "Dūrato paṭṭhāya suyyamānena madhurena sarena sattānaṁ sotāni odahamāno gharacaccaracatukkavīthiādīsu",
  "atk-s0511a8:3_1": "ṭhatvā pavattitakathāsallāpesu manussesu nātinīcena nātiuccena taruvaravanamatthakāvidūrenākāsena",
  "atk-s0511a8:3_2": "palobhayamāno viya taruvarasākhānānāratanajutivisarasamujjalena vaṇṇena jananayanāni",
  "atk-s0511a8:3_3": "ākaḍḍhento viya ca puññānubhāvaṁ samugghosayanto viya ca gaganatalaṁ paṭipajji. Tattha",
  "atk-s0511a8:3_4": "nāṭakitthiyopi pañcaṅgikassa varaturiyassa madhurena sarena upagāyiṁsu ceva vilapiṁsu",
  "atk-s0511a8:3_5": "ca. Caturaṅginī kirassa senāpi alaṅkāra-kāyābharaṇa-juti-samudaya-samujjotanānāvirāga-surabhikusumavasanābharaṇasobhitā",
  "atk-s0511a8:3_6": "amaravarasenā viya paramaruciradassanā dharaṇī viya gaganatalena pāsādaṁ parivāretvā agamāsi.",
  "atk-s0511a8:4_0": "Tato pāsādo gantvā aṭṭhāsītihatthubbedhaṁ ujuvipulavaṭṭakkhandhaṁ kusumapallavamakulasamalaṅkataṁ",
  "atk-s0511a8:4_1": "nāgarukkhaṁ majjhekatvā otaritvā bhūmiyaṁ patiṭṭhahi. Nāṭakitthiyo ca kenaci avuttāva",
  "atk-s0511a8:4_2": "tato pāsādato otaritvā pakkamiṁsu. Anekaguṇasobhito kira sobhitopi mahāpuriso mahājanakataparivāroyeva",
  "atk-s0511a8:4_3": "rattiyā tīsu yāmesu tisso vijjāyo uppādesi. Mārabalaṁ panassa dhammatābaleneva yathāgatamagamāsi.",
  "atk-s0511a8:4_4": "Pāsādo pana tattheva aṭṭhāsi. Sobhito pana bhagavatā sambodhiṁ patvā – “anekajātisaṁsāraṁ…pe…",
  "atk-s0511a8:4_5": "taṇhānaṁ khayamajjhagā”ti udānaṁ udānetvā bodhisamīpeyeva sattasattāhaṁ vītināmetvā",
  "atk-s0511a8:4_6": "brahmuno dhammajjhesanaṁ paṭijānitvā – “kassa nu kho paṭhamaṁ dhammaṁ deseyya”nti",
  "atk-s0511a8:4_7": "buddhacakkhunā olokento attano vemātike kaniṭṭhabhātike asamakumārañca sunettakumārañca",
  "atk-s0511a8:4_8": "disvā – “ime dve kumārā upanissayasampannā gambhīraṁ nipuṇaṁ dhammaṁ paṭivijjhituṁ",
  "atk-s0511a8:4_9": "samatthā, handāhaṁ imesaṁ dhammaṁ deseyya”nti ākāsenāgantvā sudhammuyyāne otaritvā",
  "atk-s0511a8:4_10": "dvepi kumāre uyyānapālena pakkosāpetvā tehi saparivārehi parivuto mahājanamajjhe",
  "atk-s0511a8:4_11": "dhammacakkaṁ pavattesi. Tena vuttaṁ –",
  "atk-s0511a8:5": "1.",
  "atk-s0511a8:6": "“Revatassa aparena, sobhito nāma nāyako;",
  "atk-s0511a8:7": "Samāhito santacitto, asamo appaṭipuggalo.",
  "atk-s0511a8:8": "2.",
  "atk-s0511a8:9": "“So jino sakagehamhi, mānasaṁ vinivattayi;",
  "atk-s0511a8:10": "Patvāna kevalaṁ bodhiṁ, dhammacakkaṁ pavattayi.",
  "atk-s0511a8:11": "3.",
  "atk-s0511a8:12": "“Yāva heṭṭhā avīcito, bhavaggā cāpi uddhato;",
  "atk-s0511a8:13": "Etthantare ekaparisā, ahosi dhammadesane.",
  "atk-s0511a8:14": "4.",
  "atk-s0511a8:15": "“Tāya parisāya sambuddho, dhammacakkaṁ pavattayi;",
  "atk-s0511a8:16": "Gaṇanāya na vattabbo, paṭhamābhisamayo ahū”ti.",
  "atk-s0511a8:17_0": "Tattha sakagehamhīti attano bhavaneyeva, antopāsādataleyevāti attho. Mānasaṁ vinivattayīti",
  "atk-s0511a8:17_1": "cittaṁ parivattesi, sakagehe ṭhatvā sattadivasabbhantareyeva puthujjanabhāvato cittaṁ",
  "atk-s0511a8:17_2": "vinivattetvā buddhattaṁ pāpuṇīti attho. Heṭṭhāti heṭṭhato. Bhavaggāti akaniṭṭhabhavanato.",
  "atk-s0511a8:17_3": "Tāya parisāyāti tassā parisāya majjhe. Gaṇanāya na vattabboti gaṇanapathamatītāti",
  "atk-s0511a8:17_4": "attho. Paṭhamābhisamayoti paṭhamo dhammābhisamayo. Ahūti gaṇanāya na vattabbā parisā",
  "atk-s0511a8:17_5": "ahosīti attho. “Paṭhame abhisamiṁsuyevā”tipi pāṭho, tassa paṭhamadhammadesane abhisamiṁsu",
  "atk-s0511a8:17_6": "ye janā, te gaṇanāya na vattabbāti attho.",
  "atk-s0511a8:18_0": "Athāparena samayena sudassananagaradvāre cittapāṭaliyā mūle yamakapāṭihāriyaṁ katvā",
  "atk-s0511a8:18_1": "navakanakamaṇimayabhavane tāvatiṁsabhavane pāricchattakamūle paṇḍukambalasilātale",
  "atk-s0511a8:18_2": "nisīditvā abhidhammaṁ desesi. Desanāpariyosāne navutikoṭisahassānaṁ dhammābhisamayo",
  "atk-s0511a8:18_3": "ahosi. Ayaṁ dutiyo abhisamayo ahosi. Tena vuttaṁ –",
  "atk-s0511a8:19": "5.",
  "atk-s0511a8:20": "“Tato parampi desente, marūnañca samāgame;",
  "atk-s0511a8:21": "Navutikoṭisahassānaṁ, dutiyābhisamayo ahū”ti.",
  "atk-s0511a8:22_0": "Athāparena samayena sudassananagare jayaseno nāma rājakumāro yojanappamāṇaṁ vihāraṁ",
  "atk-s0511a8:22_1": "kāretvā asokassakaṇṇacampakanāgapunnāgavakulasurabhicūtapanasāsanasālakunda- sahakārakaravīrāditaruvaranirantaraṁ",
  "atk-s0511a8:22_2": "ārāmaṁ ropetvā buddhappamukhassa bhikkhusaṅghassa niyyātesi. Dānānumodanaṁ katvā",
  "atk-s0511a8:22_3": "yāgaṁ vaṇṇetvā bhagavā dhammaṁ desesi. Tadā koṭisatasahassasattanikāyassa dhammābhisamayo",
  "atk-s0511a8:22_4": "ahosi. Ayaṁ tatiyābhisamayo ahosi. Tena vuttaṁ –",
  "atk-s0511a8:23": "6.",
  "atk-s0511a8:24": "“Punāparaṁ rājaputto, jayaseno nāma khattiyo;",
  "atk-s0511a8:25": "Ārāmaṁ ropayitvāna, buddhe niyyātayī tadā.",
  "atk-s0511a8:26": "7.",
  "atk-s0511a8:27": "“Tassa yāgaṁ pakittento, dhammaṁ desesi cakkhumā;",
  "atk-s0511a8:28": "Tadā koṭisahassānaṁ, tatiyābhisamayo ahū”ti.",
  "atk-s0511a8:29_0": "Puna uggato nāma rājā sunandanagare sunandaṁ nāma vihāraṁ kāretvā buddhappamukhassa",
  "atk-s0511a8:29_1": "bhikkhusaṅghassa adāsi. Tasmiṁ dāne ehibhikkhupabbajjāya pabbajitānaṁ koṭisataṁ arahantānaṁ",
  "atk-s0511a8:29_2": "sannipāto, tesaṁ majjhe sobhito bhagavā pātimokkhaṁ uddisi. Ayaṁ paṭhamo sannipāto",
  "atk-s0511a8:29_3": "ahosi. Puna mekhalānagare dhammagaṇo dhammagaṇārāmaṁ nāma pavarārāmaṁ mahāvihāraṁ",
  "atk-s0511a8:29_4": "kāretvā buddhappamukhassa bhikkhusaṅghassa datvā saha sabbaparikkhārehi dānaṁ adāsi.",
  "atk-s0511a8:29_5": "Tasmiṁ samāgame ehibhikkhubhāvena pabbajitānaṁ navutiyā arahantakoṭīnaṁ sannipāte",
  "atk-s0511a8:29_6": "pātimokkhaṁ uddisi. Ayaṁ dutiyo sannipāto ahosi. Yadā pana bhagavā dasasatanayanapure",
  "atk-s0511a8:29_7": "vassaṁ vasitvā pavāraṇāya suravaraparivuto otari, tadā asītiyā arahantakoṭīhi saddhiṁ",
  "atk-s0511a8:29_8": "caturaṅgike sannipāte pavāresi. Ayaṁ tatiyo sannipāto ahosi. Tena vuttaṁ –",
  "atk-s0511a8:30": "8.",
  "atk-s0511a8:31": "“Sannipātā tayo āsuṁ, sobhitassa mahesino;",
  "atk-s0511a8:32": "Khīṇāsavānaṁ vimalānaṁ, santacittāna tādinaṁ.",
  "atk-s0511a8:33": "9.",
  "atk-s0511a8:34": "“Uggato nāma so rājā, dānaṁ deti naruttame;",
  "atk-s0511a8:35": "Tamhi dāne samāgañchuṁ, arahantā satakoṭiyo.",
  "atk-s0511a8:36": "10.",
  "atk-s0511a8:37": "“Punāparaṁ puragaṇo, deti dānaṁ naruttame;",
  "atk-s0511a8:38": "Tadā navutikoṭīnaṁ, dutiyo āsi samāgamo.",
  "atk-s0511a8:39": "11.",
  "atk-s0511a8:40": "“Devaloke vasitvāna, yadā orohatī jino;",
  "atk-s0511a8:41": "Tadā asītikoṭīnaṁ, tatiyo āsi samāgamo”ti.",
  "atk-s0511a8:42_0": "Tadā kira amhākaṁ bodhisatto rammavatīnagare ubhato sujāto ‘sujāto’ nāma brāhmaṇo",
  "atk-s0511a8:42_1": "hutvā sobhitassa bhagavato dhammadesanaṁ sutvā saraṇesu patiṭṭhāya buddhappamukhassa",
  "atk-s0511a8:42_2": "bhikkhusaṅghassa temāsaṁ mahādānamadāsi. Sopi naṁ “anāgate gotamo nāma buddho bhavissatī”ti",
  "atk-s0511a8:42_3": "byākāsi. Tena vuttaṁ –",
  "atk-s0511a8:43": "12.",
  "atk-s0511a8:44": "“Ahaṁ tena samayena, sujāto nāma brāhmaṇo;",
  "atk-s0511a8:45": "Tadā sasāvakaṁ buddhaṁ, annapānena tappayiṁ.",
  "atk-s0511a8:46": "13.",
  "atk-s0511a8:47": "“Sopi maṁ buddho byākāsi, sobhito lokanāyako;",
  "atk-s0511a8:48": "Aparimeyyito kappe, ayaṁ buddho bhavissati.",
  "atk-s0511a8:49": "14.",
  "atk-s0511a8:50": "“Padhānaṁ padahitvāna…pe… hessāma sammukhā imaṁ.",
  "atk-s0511a8:51": "15.",
  "atk-s0511a8:52": "“Tassāpi vacanaṁ sutvā, haṭṭho saṁviggamānaso;",
  "atk-s0511a8:53": "Tamevatthamanuppattiyā, uggaṁ dhitimakāsaha”nti.",
  "atk-s0511a8:54_0": "Tattha tamevatthamanuppattiyāti tassa buddhattassa anuppattiatthaṁ, tassa pana sobhitabuddhassa",
  "atk-s0511a8:54_1": "– “anāgate ayaṁ gotamo nāma buddho bhavissatī”ti vacanaṁ sutvā “avitathavacanā hi",
  "atk-s0511a8:54_2": "buddhā”ti buddhattappattiatthanti attho. Ugganti tibbaṁ ghoraṁ. Dhitinti vīriyaṁ.",
  "atk-s0511a8:54_3": "Akāsahanti akāsiṁ ahaṁ.",
  "atk-s0511a8:55_0": "Tassa pana sobhitassa bhagavato sudhammaṁ nāma nagaraṁ ahosi, pitā sudhammo nāma",
  "atk-s0511a8:55_1": "rājā, mātā sudhammā nāma devī, asamo ca sunetto ca dve aggasāvakā, anomo nāmupaṭṭhāko,",
  "atk-s0511a8:55_2": "nakulā ca sujātā ca dve aggasāvikā, nāgarukkho bodhi, aṭṭhapaṇṇāsahatthubbedhaṁ sarīraṁ",
  "atk-s0511a8:55_3": "ahosi, navutivassasahassāni āyuppamāṇaṁ, makhilā nāmassa mahādevī, sīhakumāro nāma",
  "atk-s0511a8:55_4": "atrajo, nāṭakitthīnaṁ sattattiṁsasahassāni navavassasahassāni agāraṁ ajjhāvasi. Pāsādena",
  "atk-s0511a8:55_5": "abhinikkhami. Jayaseno nāma rājā upaṭṭhāko. Setārāme kira vasīti. Tena vuttaṁ –",
  "atk-s0511a8:56": "16.",
  "atk-s0511a8:57": "“Sudhammaṁ nāma nagaraṁ, sudhammo nāma khattiyo;",
  "atk-s0511a8:58": "Sudhammā nāma janikā, sobhitassa mahesino.",
  "atk-s0511a8:59": "21.",
  "atk-s0511a8:60": "“Asamo ca sunetto ca, ahesuṁ aggasāvakā;",
  "atk-s0511a8:61": "Anomo nāmupaṭṭhāko, sobhitassa mahesino.",
  "atk-s0511a8:62": "22.",
  "atk-s0511a8:63": "“Nakulā ca sujātā ca, ahesuṁ aggasāvikā;",
  "atk-s0511a8:64": "Bujjhamāno ca so buddho, nāgamūle abujjhatha.",
  "atk-s0511a8:65": "24.",
  "atk-s0511a8:66": "“Aṭṭhapaṇṇāsaratanaṁ, accuggato mahāmuni;",
  "atk-s0511a8:67": "Obhāseti disā sabbā, sataraṁsīva uggato.",
  "atk-s0511a8:68": "25.",
  "atk-s0511a8:69": "“Tathā suphullaṁ pavanaṁ, nānāgandhehi dhūpitaṁ;",
  "atk-s0511a8:70": "Tatheva tassa pāvacanaṁ, sīlagandhehi dhūpitaṁ.",
  "atk-s0511a8:71": "26.",
  "atk-s0511a8:72": "“Yathāpi sāgaro nāma, dassanena atappiyo;",
  "atk-s0511a8:73": "Tatheva tassa pāvacanaṁ, savanena atappiyaṁ.",
  "atk-s0511a8:74": "27.",
  "atk-s0511a8:75": "“Navutivassasahassāni, āyu vijjati tāvade;",
  "atk-s0511a8:76": "Tāvatā tiṭṭhamāno so, tāresi janataṁ bahuṁ.",
  "atk-s0511a8:77": "28.",
  "atk-s0511a8:78": "“Ovādaṁ anusiṭṭhiñca, datvāna sesake jane;",
  "atk-s0511a8:79": "Hutāsanova tāpetvā, nibbuto so sasāvako.",
  "atk-s0511a8:80": "29.",
  "atk-s0511a8:81": "“So ca buddho asamasamo, tepi sāvakā balappattā;",
  "atk-s0511a8:82": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a8:83_0": "Tattha sataraṁsīvātiādicco viya, sabbā disā obhāsetīti attho. Pavananti mahāvanaṁ.",
  "atk-s0511a8:83_1": "Dhūpitanti vāsitaṁ gandhitaṁ. Atappiyoti atittikaro, atittijanano vā. Tāvadeti tasmiṁ",
  "atk-s0511a8:83_2": "kāle, tāvatakaṁ kālanti attho. Tāresīti tārayī. Ovādanti sakiṁ vādo ovādo nāma. Anusiṭṭhinti",
  "atk-s0511a8:83_3": "punappunaṁ vacanaṁ anusiṭṭhi nāma. Sesake janeti saccappaṭivedhaṁ appattassa sesajanassa,",
  "atk-s0511a8:83_4": "sāmiatthe bhummavacanaṁ. Hutāsanova tāpetvāti aggi viya tappetvā. Ayameva vā pāṭho,",
  "atk-s0511a8:83_5": "upādānakkhayā bhagavā parinibbutoti attho. Sesagāthāsu sabbattha uttānamevāti.",
  "atk-s0511a8:84": "Sobhitabuddhavaṁsavaṇṇanā niṭṭhitā.",
  "atk-s0511a8:85": "Niṭṭhito chaṭṭho buddhavaṁso."
}