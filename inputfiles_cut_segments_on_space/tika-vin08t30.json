{
  "tika-vin08t30:0": "30. Garubhaṇḍavinicchayakathā",
  "tika-vin08t30:1": "227. Evaṁ kathinavinicchayaṁ kathetvā idāni garubhaṇḍādivinicchayaṁ dassetuṁ ‘‘garubhaṇḍānīti etthā’’tiādimāha. Tattha garūti –",
  "tika-vin08t30:2": "‘‘Pume ācariyādimhi, garu mātāpitūsupi;",
  "tika-vin08t30:3": "Garu tīsu mahante ca, dujjarālahukesu cā’’ti. –",
  "tika-vin08t30:4_0": "Vuttesu anekatthesu alahukavācako. Bhaṇḍa-saddo ‘‘bhājanādiparikkhāre, bhaṇḍaṁ mūladhanepi",
  "tika-vin08t30:4_1": "cā’’ti ettha bhājanādiparikkhārattho hoti. Vacanattho pana garanti uggacchanti uggatā",
  "tika-vin08t30:4_2": "pākaṭā hontīti garūni, bhaḍitabbāni icchitabbānīti bhaṇḍāni, garūni ca tāni bhaṇḍāni",
  "tika-vin08t30:4_3": "cāti garubhaṇḍāni, ārāmādīni vatthūni. Iti ādinā nayena senāsanakkhandhake bhagavatā",
  "tika-vin08t30:4_4": "dassitāni imāni pañca vatthūni garubhaṇḍāni nāmāti yojetabbaṁ.",
  "tika-vin08t30:5_0": "Mañcesu masārakoti mañcapāde vijjhitvā tattha aṭaniyo pavesetvā kato. Bundikābaddhoti",
  "tika-vin08t30:5_1": "aṭanīhi mañcapāde ḍaṁsāpetvā pallaṅkasaṅkhepena kato. Kuḷīrapādakoti assameṇḍakādīnaṁ",
  "tika-vin08t30:5_2": "pādasadisehi pādehi kato. Yo vā pana koci vaṅkapādako, ayaṁ vuccati ‘‘kuḷīrapādako’’ti.",
  "tika-vin08t30:5_3": "Āhaccapādakoti ayaṁ pana ‘‘āhaccapādako nāma mañco aṅge vijjhitvā kato hotī’’ti evaṁ",
  "tika-vin08t30:5_4": "parato pāḷiyaṁyeva (pāci. 131) vutto, tasmā aṭaniyo vijjhitvā tattha pādasikhaṁ pavesetvā",
  "tika-vin08t30:5_5": "upari āṇiṁ datvā katamañco āhaccapādakoti veditabbo. Pīṭhepi eseva nayo.",
  "tika-vin08t30:6_0": "Uṇṇabhisiādīnaṁ pañcannaṁ aññatarāti uṇṇabhisi coḷabhisi vākabhisi tiṇabhisi paṇṇabhisīti",
  "tika-vin08t30:6_1": "imesaṁ pañcannaṁ bhisīnaṁ aññatarā . Pañca bhisiyoti pañcahi uṇṇādīhi pūritabhisiyo.",
  "tika-vin08t30:6_2": "Tūlagaṇanāya hi etāsaṁ gaṇanā. Tattha uṇṇaggahaṇena na kevalaṁ eḷakalomameva gahitaṁ,",
  "tika-vin08t30:6_3": "ṭhapetvā pana manussalomaṁ yaṁ kiñci kappiyākappiyamaṁsajātīnaṁ pakkhicatuppadānaṁ",
  "tika-vin08t30:6_4": "lomaṁ, sabbaṁ idha uṇṇaggahaṇeneva gahitaṁ, tasmā channaṁ cīvarānaṁ, channaṁ anulomacīvarānañca",
  "tika-vin08t30:6_5": "aññatarena bhisicchaviṁ katvā taṁ sabbaṁ pakkhipitvā bhisiṁ kātuṁ vaṭṭati. Eḷakalomāni",
  "tika-vin08t30:6_6": "pana apakkhipitvā kambalameva catugguṇaṁ vā pañcaguṇaṁ vā pakkhipitvā katāpi uṇṇabhisisaṅkhameva",
  "tika-vin08t30:6_7": "gacchati. Coḷabhisiādīsu yaṁ kiñci navacoḷaṁ vā purāṇacoḷaṁ vā saṁharitvā vā anto",
  "tika-vin08t30:6_8": "pakkhipitvā vā katā coḷabhisi, yaṁ kiñci vākaṁ pakkhipitvā katā vākabhisi, yaṁ kiñci",
  "tika-vin08t30:6_9": "tiṇaṁ pakkhipitvā katā tiṇabhisi, aññatra suddhatamālapattaṁ yaṁ kiñci paṇṇaṁ pakkhipitvā",
  "tika-vin08t30:6_10": "katā paṇṇabhisīti veditabbā. Tamālapattaṁ pana aññena missameva vaṭṭati, suddhaṁ",
  "tika-vin08t30:6_11": "na vaṭṭati. Bhisiyā pamāṇaniyamo natthi, mañcabhisi pīṭhabhisi bhūmattharaṇabhisi",
  "tika-vin08t30:6_12": "caṅkamanabhisi pādapuñchanabhisīti etāsaṁ anurūpato sallakkhetvā attano rucivasena",
  "tika-vin08t30:6_13": "pamāṇaṁ kātabbaṁ. Yaṁ panetaṁ uṇṇādipañcavidhatūlampi bhisiyaṁ vaṭṭati, taṁ masūrakepi",
  "tika-vin08t30:6_14": "vaṭṭatīti kurundiyaṁ vuttaṁ. Tattha masūraketi cammamayabhisiyaṁ. Etena masūrakaṁ",
  "tika-vin08t30:6_15": "paribhuñjituṁ vaṭṭatīti siddhaṁ hoti.",
  "tika-vin08t30:7_0": "Bimbohane tīṇi tūlāni rukkhatūlaṁ latātūlaṁ poṭakītūlanti. Tattha rukkhatūlanti simbalirukkhādīnaṁ",
  "tika-vin08t30:7_1": "yesaṁ kesañci rukkhānaṁ tūlaṁ. Latātūlanti khīravalliādīnaṁ yāsaṁ kāsañci latānaṁ",
  "tika-vin08t30:7_2": "tūlaṁ. Poṭakītūlanti poṭakītiṇādīnaṁ yesaṁ kesañci tiṇajātikānaṁ antamaso ucchunaḷādīnampi",
  "tika-vin08t30:7_3": "tūlaṁ. Sāratthadīpaniyaṁ (sārattha. ṭī. cūḷavagga 3.297) pana ‘‘poṭakītūlanti erakatiṇatūla’’nti",
  "tika-vin08t30:7_4": "vuttaṁ, etehi tīhi sabbabhūtagāmā saṅgahitā honti. Rukkhavallitiṇajātiyo hi muñcitvā",
  "tika-vin08t30:7_5": "añño bhūtagāmo nāma natthi, tasmā yassa kassaci bhūtagāmassa tūlaṁ bimbohane vaṭṭati,",
  "tika-vin08t30:7_6": "bhisiṁ pana pāpuṇitvā sabbampetaṁ ‘‘akappiyatūla’’nti vuccati na kevalañca bimbohane",
  "tika-vin08t30:7_7": "etaṁ tūlameva, haṁsamorādīnaṁ sabbasakuṇānaṁ, sīhādīnaṁ sabbacatuppadānañca lomampi",
  "tika-vin08t30:7_8": "vaṭṭati. Piyaṅgupupphabakuḷapupphādi pana yaṁ kiñci pupphaṁ na vaṭṭati. Tamālapattaṁ",
  "tika-vin08t30:7_9": "suddhameva na vaṭṭati, missakaṁ pana vaṭṭati, bhisīnaṁ anuññātaṁ pañcavidhaṁ uṇṇāditūlampi",
  "tika-vin08t30:7_10": "vaṭṭati. Addhakāyikāni pana bimbohanāni na vaṭṭanti. Addhakāyikānīti upaḍḍhakāyappamāṇāni,",
  "tika-vin08t30:7_11": "yesu kaṭito paṭṭhāya yāva sīsaṁ upadahanti ṭhapenti. Sīsappamāṇaṁ pana vaṭṭati, sīsappamāṇaṁ",
  "tika-vin08t30:7_12": "nāma yassa vitthārato tīsu kaṇṇesu dvinnaṁ kaṇṇānaṁ antaraṁ miniyamānaṁ vidatthi",
  "tika-vin08t30:7_13": "ceva caturaṅgulañca hoti, majjhaṭṭhānaṁ muṭṭhiratanaṁ hoti, dīghato pana diyaḍḍharatanaṁ",
  "tika-vin08t30:7_14": "vā dviratanaṁ vāti kurundiyaṁ vuttaṁ, ayaṁ sīsappamāṇassa ukkaṭṭhaparicchedo, ito",
  "tika-vin08t30:7_15": "uddhaṁ na vaṭṭati, heṭṭhā pana vaṭṭatīti aṭṭhakathāyaṁ (cūḷava. aṭṭha. 297) vuttaṁ.",
  "tika-vin08t30:7_16": "Tattha ‘‘tīsu kaṇṇesu dvinnaṁ kaṇṇāna’’nti pāṭhaṁ upanidhāya bimbohanassa ubhosu",
  "tika-vin08t30:7_17": "antesu ṭhapetabbacoḷakaṁ tikoṇameva karonti ekacce. ‘‘Idañca ṭhānaṁ gaṇṭhiṭṭhāna’’nti vadanti.",
  "tika-vin08t30:8_0": "Vimativinodaniyaṁ (vi. vi. ṭī. cūḷavagga 2.297) pana ‘‘sīsappamāṇaṁ nāma yattha gīvāya",
  "tika-vin08t30:8_1": "saha sakalaṁ sīsaṁ ṭhapetuṁ sakkā, tassa ca muṭṭhiratanaṁ vitthārappamāṇanti dassento",
  "tika-vin08t30:8_2": "‘vitthārato’tiādimāha. Idañca bimbohanassa ubhosu antesu ṭhapetabbacoḷappamāṇadassanaṁ,",
  "tika-vin08t30:8_3": "tassa vasena bimbohanassa vitthārappamāṇaṁ paricchijjati, taṁ vaṭṭaṁ vā caturassaṁ",
  "tika-vin08t30:8_4": "vā katvā sibbitaṁ yathā koṭito koṭi vitthārato puthulaṭṭhānaṁ muṭṭhiratanappamāṇaṁ",
  "tika-vin08t30:8_5": "hoti, evaṁ sibbitabbaṁ, ito adhikaṁ na vaṭṭati. Taṁ pana antesu ṭhapitacoḷaṁ koṭiyā",
  "tika-vin08t30:8_6": "koṭiṁ āhacca diguṇaṁ kataṁ tikaṇṇaṁ hoti, tesu tīsu kaṇṇesu dvinnaṁ kaṇṇānaṁ antaraṁ",
  "tika-vin08t30:8_7": "vidatthicaturaṅgulaṁ hoti, majjhaṭṭhānaṁ koṭito koṭiṁ āhacca muṭṭhiratanaṁ hoti,",
  "tika-vin08t30:8_8": "idamassa ukkaṭṭhappamāṇa’’nti vuttattā bimbohanassa ubhosu antesu ṭhapetabbacoḷakaṁ",
  "tika-vin08t30:8_9": "pakatiyāyeva tikaṇṇaṁ na hoti, atha kho koṭiyā koṭiṁ āhacca diguṇakatakāleyeva hoti,",
  "tika-vin08t30:8_10": "tasmā taṁ coḷakaṁ vaṭṭaṁ vā hotu caturassaṁ vā, diguṇaṁ katvā miniyamānaṁ tikaṇṇameva",
  "tika-vin08t30:8_11": "hoti, dvinnañca kaṇṇānaṁ antaraṁ caturaṅgulādhikavidatthimattaṁ hoti, tassa ca coḷakassa",
  "tika-vin08t30:8_12": "majjhaṭṭhānaṁ muṭṭhiratanaṁ hoti, tasseva coḷakassa pamāṇena bimbohanassa majjhaṭṭhānampi",
  "tika-vin08t30:8_13": "muṭṭhiratanaṁ hotīti viññāyatīti.",
  "tika-vin08t30:9_0": "‘‘Kambalameva…pe… uṇṇabhisisaṅkhameva gacchatīti sāmaññato vuttattā gonakādiakappiyampi",
  "tika-vin08t30:9_1": "uṇṇamayattharaṇaṁ bhisiyaṁ pakkhipitvā sayituṁ vaṭṭatīti daṭṭhabbaṁ. Masūraketi cammamayabhisiyaṁ,",
  "tika-vin08t30:9_2": "cammamayaṁ pana bimbohanaṁ tūlapuṇṇampi na vaṭṭatī’’ti ca vimativinodaniyaṁ (vi.",
  "tika-vin08t30:9_3": "vi. ṭī. cūḷavagga 2.297) vuttaṁ. Sāratthadīpaniyaṁ (sārattha. ṭī. cūḷavagga 3.297)",
  "tika-vin08t30:9_4": "pana ‘‘sīsappamāṇanti yattha galavāṭakato paṭṭhāya sabbasīsaṁ upadahanti, taṁ sīsappamāṇaṁ",
  "tika-vin08t30:9_5": "hoti, tañca ukkaṭṭhaparicchedato tiriyaṁ muṭṭhiratanaṁ hotīti dassetuṁ ‘yattha vitthārato",
  "tika-vin08t30:9_6": "tīsu kaṇṇesū’tiādimāha. Majjhaṭṭhānaṁ muṭṭhiratanaṁ hotīti bimbohanassa majjhaṭṭhānaṁ",
  "tika-vin08t30:9_7": "tiriyato muṭṭhiratanappamāṇaṁ hotī’’ti vuttaṁ. Arañjaroti bahuudakagaṇhanakā mahācāṭi.",
  "tika-vin08t30:9_8": "Jalaṁ gaṇhituṁ alanti arañjaro, vaṭṭacāṭi viya hutvā thokaṁ dīghamukho majjhe paricchedaṁ",
  "tika-vin08t30:9_9": "dassetvā katoti gaṇṭhipadesu vuttaṁ. Vuttañhetaṁ aṭṭhakathāyanti ajjhāhārasambandho.",
  "tika-vin08t30:10_0": "Dvisaṅgahānidve hontīti dve paṭhamadutiyaavissajjiyāni ‘‘ārāmo ārāmavatthū’’ti ca",
  "tika-vin08t30:10_1": "‘‘vihāro vihāravatthū’’ti ca vuttadvedvevatthusaṅgahāni honti. Tatiyaṁ avissajjiyaṁ",
  "tika-vin08t30:10_2": "‘‘mañco pīṭhaṁ bhisi bimbohana’’nti vuttacatuvatthusaṅgahaṁ hoti. Catutthaṁ avissajjiyaṁ",
  "tika-vin08t30:10_3": "‘‘lohakumbhī lohabhāṇakaṁ lohavārako lohakaṭāhaṁ vāsi pharasu kuṭhārī kudālo nikhādana’’nti",
  "tika-vin08t30:10_4": "vuttanavakoṭṭhāsavantaṁ hoti. Pañcamaṁ avissajjiyaṁ ‘‘valli veḷu muñjaṁ pabbajaṁ",
  "tika-vin08t30:10_5": "tiṇaṁ mattikā dārubhaṇḍaṁ mattikābhaṇḍa’’nti vuttaaṭṭhabhedanaṁ aṭṭhapabhedavantaṁ",
  "tika-vin08t30:10_6": "hotīti yojanā. Pañcanimmalalocanoti maṁsacakkhudibbacakkhudhammacakkhubuddhacakkhusamantacakkhūnaṁ",
  "tika-vin08t30:10_7": "vasena nimmalapañcalocano.",
  "tika-vin08t30:11_0": "Senāsanakkhandhake avissajjiyaṁ kīṭāgirivatthusmiṁ avebhaṅgiyanti ettha ‘‘senāsanakkhandhake",
  "tika-vin08t30:11_1": "gāmakāvāsavatthusmiṁ avissajjiyaṁ kīṭāgirivatthusmiṁ avebhaṅgiya’’nti vattabbaṁ.",
  "tika-vin08t30:11_2": "Kasmā? Dvinnampi vatthūnaṁ senāsanakkhandhake āgatattā. Senāsanakkhandhaketi ayaṁ",
  "tika-vin08t30:11_3": "sāmaññādhāro. Gāmakāvāsavatthusmiṁ kīṭāgirivatthusminti visesādhāro. Ayamattho pāḷiṁ",
  "tika-vin08t30:11_4": "oloketvā paccetabbo. Teneva hi samantapāsādikāyaṁ (cūḷava. aṭṭha. 321) ‘‘senāsanakkhandhake’’ti",
  "tika-vin08t30:11_5": "avatvā ‘‘idha’’icceva vuttaṁ, idhāti iminā gāmakāvāsavatthuṁ dasseti, kīṭāgirivatthu",
  "tika-vin08t30:11_6": "pana sarūpato dassitameva. Sāmaññādhāro pana taṁsaṁvaṇṇanābhāvato avuttopi sijjhatīti",
  "tika-vin08t30:11_7": "na vuttoti viññāyati.",
  "tika-vin08t30:12_0": "228.Thāvarena ca thāvaraṁ, garubhaṇḍena ca garubhaṇḍanti ettha pañcasu koṭṭhāsesu",
  "tika-vin08t30:12_1": "purimadvayaṁ thāvaraṁ, pacchimattayaṁ garubhaṇḍanti veditabbaṁ. Samakameva detīti",
  "tika-vin08t30:12_2": "ettha ūnakaṁ dentampi vihāravatthusāmantaṁ gahetvā dūrataraṁ dukkhagopaṁ vissajjetuṁ",
  "tika-vin08t30:12_3": "vaṭṭatīti daṭṭhabbaṁ. Vakkhati hi ‘‘bhikkhūnañce mahagghataraṁ…pe… sampaṭicchituṁ",
  "tika-vin08t30:12_4": "vaṭṭatī’’ti. Jānāpetvāti bhikkhusaṅghassa jānāpetvā, apaloketvāti attho. Nanu tumhākaṁ",
  "tika-vin08t30:12_5": "bahutaraṁ rukkhāti vattabbanti idaṁ sāmikesu attano bhaṇḍassa mahagghataṁ ajānitvā",
  "tika-vin08t30:12_6": "dentesu taṁ ñatvā theyyacittena gaṇhato avahāro hotīti vuttaṁ. Vihārena vihāro parivattetabboti",
  "tika-vin08t30:12_7": "savatthukena aññesaṁ bhūmiyaṁ katapāsādādinā, avatthukena vā savatthukaṁ parivattetabbaṁ,",
  "tika-vin08t30:12_8": "avatthukaṁ pana avatthukeneva parivattetabbaṁ kevalaṁ pāsādassa bhūmito athāvarattā.",
  "tika-vin08t30:12_9": "Evaṁ thāvaresupi thāvaravibhāgaṁ ñatvāva parivattetabbaṁ.",
  "tika-vin08t30:13_0": "‘‘Kappiyamañcā sampaṭicchitabbāti iminā suvaṇṇādivicittaṁ akappiyamañcaṁ ‘saṅghassā’ti",
  "tika-vin08t30:13_1": "vuttepi sampaṭicchituṁ na vaṭṭatīti dasseti. ‘Vihārassa demā’ti vutte saṅghassa vaṭṭati,",
  "tika-vin08t30:13_2": "na puggalassa khettādi viyāti daṭṭhabba’’nti vimativinodaniyaṁ (vi. vi. ṭī. cūḷavagga",
  "tika-vin08t30:13_3": "2.321) vuttaṁ. Sāratthadīpaniyaṁ (sārattha. ṭī. cūḷvagga 3.321) pana ‘‘kappiyamañcā",
  "tika-vin08t30:13_4": "sampaṭicchitabbāti ‘saṅghassa demā’ti dinnaṁ sandhāya vuttaṁ. Sace pana ‘vihārassa",
  "tika-vin08t30:13_5": "demā’ti vadanti, suvaṇṇarajatamayādiakappiyamañcepi sampaṭicchituṁ vaṭṭatī’’ti vuttaṁ.",
  "tika-vin08t30:13_6": "Na kevalaṁ…pe… parivattetuṁ vaṭṭantīti iminā athāvarena thāvarampi athāvarampi parivattetuṁ",
  "tika-vin08t30:13_7": "vaṭṭatīti dasseti. Thāvarena athāvarameva hi parivattetuṁ na vaṭṭati. ‘‘Akappiyaṁ",
  "tika-vin08t30:13_8": "vā mahagghaṁ kappiyaṁ vāti ettha akappiyaṁ nāma suvaṇṇamayamañcādi akappiyabhisibimbohanāni",
  "tika-vin08t30:13_9": "ca. Mahagghaṁ kappiyaṁ nāma dantamayamañcādi, pāvārādikappiyaattharaṇādīni cā’’ti",
  "tika-vin08t30:13_10": "sāratthadīpaniyaṁ vuttaṁ, vimativinodaniyaṁ pana ‘‘akappiyaṁ vāti āsandiādi, pamāṇātikkantaṁ",
  "tika-vin08t30:13_11": "bimbohanādi ca. Mahagghaṁ kappiyaṁ vāti suvaṇṇādivicittaṁ kappiyavohārena dinna’’nti vuttaṁ.",
  "tika-vin08t30:14_0": "229.‘‘Kāḷaloha…pe… bhājetabbo’’ti vuttattā vaṭṭakaṁsalohamayampi bhājanaṁ puggalikampi",
  "tika-vin08t30:14_1": "sampaṭicchitumpi pariharitumpi vaṭṭati puggalānaṁ pariharitabbasseva bhājetabbattāti",
  "tika-vin08t30:14_2": "vadanti, taṁ upari ‘‘kaṁsalohavaṭṭalohabhājanavikati saṅghikaparibhogena vā gihivikaṭā",
  "tika-vin08t30:14_3": "vā vaṭṭatī’’tiādikena mahāpaccarivacanena virujjhati. Imassa hi ‘‘vaṭṭalohakaṁsalohānaṁ",
  "tika-vin08t30:14_4": "yena kenaci kato sīhaḷadīpe pādaggaṇhanako bhājetabbo’’ti vuttassa mahāaṭṭhakathāvacanassa",
  "tika-vin08t30:14_5": "paṭikkhepāya taṁ mahāpaccarivacanaṁ pacchā dassitaṁ, tasmā vaṭṭalohakaṁsalohamayaṁ",
  "tika-vin08t30:14_6": "yaṁ kiñci pādaggaṇhanakavārakampi upādāya abhājanīyameva, gihīhi dīyamānampi puggalassa",
  "tika-vin08t30:14_7": "sampaṭicchitumpi na vaṭṭati. Pārihāriyaṁ na vaṭṭatīti pattādiparikkhāraṁ viya sayameva",
  "tika-vin08t30:14_8": "paṭisāmetvā paribhuñjituṁ na vaṭṭati. Gihisantakaṁ viya ārāmikādayo ce sayameva gopetvā",
  "tika-vin08t30:14_9": "viniyogakāle ānetvā paṭidenti, paribhuñjituṁ vaṭṭati, ‘‘paṭisāmetvā bhikkhūnaṁ dethā’’ti vattumpi vaṭṭatīti.",
  "tika-vin08t30:15_0": "Paṇṇasūci nāma lekhanīti vadanti. Attanā laddhānipītiādinā paṭiggahaṇe doso natthi,",
  "tika-vin08t30:15_1": "pariharitvā paribhogova āpattikaroti dasseti. Yathā cettha, evaṁ upari bhājanīyavāsiādīsu attano santakesupi.",
  "tika-vin08t30:16": "Anāmāsampīti suvaṇṇādimayampi, sabbaṁ taṁ āmasitvā paribhuñjituṁ vaṭṭati.",
  "tika-vin08t30:17": "Upakkhareti upakaraṇe. Sikharaṁ nāma yena paribbhamantā chindanti. Pattabandhako nāma pattassa gaṇṭhiādikārako. ‘‘Paṭimānaṁ suvaṇṇādipattakārako’’tipi vadanti.",
  "tika-vin08t30:18_0": "‘‘Aḍḍhabāhūti kapparato paṭṭhāya yāva aṁsakūṭa’’nti gaṇṭhipadesu vuttaṁ. ‘‘Aḍḍhabāhu",
  "tika-vin08t30:18_1": "nāma vidatthicaturaṅgulantipi vadantī’’ti sāratthadīpaniyaṁ (sārattha. ṭī. cūḷavagga",
  "tika-vin08t30:18_2": "2.321) vuttaṁ. Vajirabuddhiṭīkāyampi (vajira. ṭī. cūḷavagga 321) ‘‘aḍḍhabāhūti kapparato",
  "tika-vin08t30:18_3": "paṭṭhāya yāva aṁsakūṭanti likhita’’nti vuttaṁ. Vimativinodaniyaṁ (vi. vi. ṭī. cūḷavagga",
  "tika-vin08t30:18_4": "2.321) pana ‘‘aḍḍhabāhuppamāṇā nāma aḍḍhabāhumattā, aḍḍhabyāmamattātipi vadantī’’ti",
  "tika-vin08t30:18_5": "vuttaṁ. Yottānīti cammarajjukā. Tatthajātakāti saṅghikabhūmiyaṁ jātā.",
  "tika-vin08t30:19_0": "‘‘Aṭṭhaṅgulasūcidaṇḍamattoti dīghaso aṭṭhaṅgulamatto pariṇāhato paṇṇasūcidaṇḍamatto’’ti",
  "tika-vin08t30:19_1": "sāratthadīpaniyaṁ (sārattha. ṭī.. Cūḷavagga 3.321) vimativinodaniyaṁ pana (vi. vi.",
  "tika-vin08t30:19_2": "ṭī. cūḷavagga 2.321) ‘‘aṭṭhaṅgulasūcidaṇḍamattoti saradaṇḍādisūciākāratanudaṇḍakamattopī’’ti",
  "tika-vin08t30:19_3": "vuttaṁ. Aṭṭhaṅgulappamāṇoti dīghato aṭṭhaṅgulappamāṇo. Rittapotthakopīti alikhitapotthakopi,",
  "tika-vin08t30:19_4": "idañca paṇṇappasaṅgena vuttaṁ.",
  "tika-vin08t30:20_0": "Āsandikoti caturassapīṭhaṁ vuccati ‘‘uccakampi āsandika’’nti (cūḷava. 297) vacanato",
  "tika-vin08t30:20_1": ". Ekatobhāgena dīghapīṭhameva hi aṭṭhaṅgulapādakaṁ vaṭṭati, caturassāsandiko pana",
  "tika-vin08t30:20_2": "pamāṇātikkantopi vaṭṭatīti veditabbo. Sattaṅgo nāma tīsu disāsu apassayaṁ katvā katamañco,",
  "tika-vin08t30:20_3": "ayampi pamāṇātikkantopi vaṭṭati. Bhaddapīṭhanti vettamayaṁ pīṭhaṁ vuccati. Pīṭhikāti",
  "tika-vin08t30:20_4": "pilotikabandhaṁ pīṭhameva. Eḷakapādapīṭhaṁ nāma dārupaṭikāya uparipāde ṭhapetvā bhojanaphalakaṁ",
  "tika-vin08t30:20_5": "viya katapīṭhaṁ vuccati. Āmaṇḍakavaṇṭakapīṭhaṁ nāma āmalakākārena yojitabahaupādapīṭhaṁ.",
  "tika-vin08t30:20_6": "Imāni tāva pāḷiyaṁ āgatapīṭhāni. Dārumayaṁ pana sabbampi pīṭhaṁ vaṭṭati.",
  "tika-vin08t30:21_0": "‘‘Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti. Ghaṭṭanamuggaro",
  "tika-vin08t30:21_1": "nāma anuvātādighaṭṭanatthaṁ katoti vadantī’’ti sāratthadīpaniyaṁ (sārattha. ṭī. cūḷavagga",
  "tika-vin08t30:21_2": "3.321) vuttaṁ. Vimativinodaniyaṁ (vi. vi. ṭī. cūḷavagga 2.321) ‘‘ghaṭṭanaphalakaṁ",
  "tika-vin08t30:21_3": "ghaṭṭanamuggaroti idaṁ rajitacīvaraṁ ekasmiṁ maṭṭhe daṇḍamuggare veṭhetvā ekassa",
  "tika-vin08t30:21_4": "maṭṭhaphalakassa upari ṭhapetvā upari aparena maṭṭhaphalakena nikkujjitvā eko upari",
  "tika-vin08t30:21_5": "akkamitvā tiṭṭhati, dve janā upariphalakaṁ dvīsu koṭīsu gahetvā aparāparaṁ ākaḍḍhanavikaḍḍhanaṁ",
  "tika-vin08t30:21_6": "karonti, etaṁ sandhāya vuttaṁ. Hatthe ṭhapāpetvā hatthena paharaṇaṁ pana niṭṭhitarajanassa",
  "tika-vin08t30:21_7": "cīvarassa allakāle kātabbaṁ, idaṁ pana phalakamuggarehi ghaṭṭanaṁ sukkhakāle thaddhabhāvavimocanatthanti",
  "tika-vin08t30:21_8": "daṭṭhabba’’nti vuttaṁ. ‘‘Ambaṇanti phalakehi pokkharaṇīsadisakatapānīyabhājanaṁ.",
  "tika-vin08t30:21_9": "Rajanadoṇīti yattha pakkarajanaṁ ākiritvā ṭhapentī’’ti sāratthadīpaniyaṁ. Vimativinodaniyaṁ",
  "tika-vin08t30:21_10": "pana ‘‘ambaṇanti ekadoṇikanāvāphalakehi pokkharaṇīsadisaṁ kataṁ. Pānīyabhājanantipi",
  "tika-vin08t30:21_11": "vadanti. Rajanadoṇīti ekadārunāva kataṁ rajanabhājanaṁ. Udakadoṇīti ekadārunāva kataṁ",
  "tika-vin08t30:21_12": "udakabhājana’’nti vuttaṁ.",
  "tika-vin08t30:22_0": "‘‘Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ. Paccattharaṇagatikanti",
  "tika-vin08t30:22_1": "iminā mañcapīṭhepi attharituṁ vaṭṭatīti dīpeti. Pāvārādipaccattharaṇampi garubhaṇḍanti",
  "tika-vin08t30:22_2": "eke. Noti apare, vīmaṁsitvā gahetabba’’nti sāratthadīpaniyaṁ (sārattha. ṭī. cūḷavagga",
  "tika-vin08t30:22_3": "3.321) vuttaṁ. Vajirabuddhiṭīkāyaṁ (vajira. ṭī. cūḷavagga 321) pana ‘‘daṇḍamuggaro",
  "tika-vin08t30:22_4": "nāma ‘yena rajitacīvaraṁ pothenti, tampi garubhaṇḍamevā’ti vuttattā, ‘paccattharaṇagatika’nti",
  "tika-vin08t30:22_5": "vuttattā ca api-saddena pāvārādipaccattharaṇaṁ sabbaṁ garubhaṇḍamevāti vadanti. Eteneva",
  "tika-vin08t30:22_6": "suttena aññathā atthaṁ vatvā pāvārādipaccattharaṇaṁ na garubhaṇḍaṁ, bhājanīyameva,",
  "tika-vin08t30:22_7": "senāsanatthāya dinnapaccattharaṇameva garubhaṇḍanti vadanti. Upaparikkhitabba’’nti",
  "tika-vin08t30:22_8": "vuttaṁ. Vimativinodaniyaṁ (vi. vi. ṭī. cūḷavagga 2.321) pana ‘‘bhūmattharaṇaṁ kātuṁ",
  "tika-vin08t30:22_9": "vaṭṭatīti akappiyacammaṁ sandhāya vuttaṁ. Tattha bhūmattharaṇasaṅkhepena sayitumpi",
  "tika-vin08t30:22_10": "vaṭṭatiyeva. Paccattharaṇagatikanti iminā mañcādīsu attharitabbaṁ mahācammaṁ eḷakacammaṁ",
  "tika-vin08t30:22_11": "nāmāti dassetī’’ti vuttaṁ. Chattamuṭṭhipaṇṇanti tālapaṇṇaṁ sandhāya vuttaṁ. Pattakaṭāhanti",
  "tika-vin08t30:22_12": "pattapacanakaṭāhaṁ. Gaṇṭhikāti cīvaragaṇṭhikā. Vidhoti kāyabandhanavidho.",
  "tika-vin08t30:23_0": "Idāni vinayatthamañjūsāyaṁ (kaṅkhā. abhi. ṭī. dubbalasikkhāpadavaṇṇanā) āgatanayo",
  "tika-vin08t30:23_1": "vuccate – ārāmo nāma pupphārāmo vā phalārāmo vā. Ārāmavatthu nāma tesaṁyeva ārāmānaṁ",
  "tika-vin08t30:23_2": "atthāya paricchinditvā ṭhapitokāso. Tesu vā ārāmesu vinaṭṭhesu tesaṁ porāṇakabhūmibhāgo.",
  "tika-vin08t30:23_3": "Vihāro nāma yaṁ kiñci pāsādādisenāsanaṁ. Vihāravatthu nāma tassa patiṭṭhānokāso.",
  "tika-vin08t30:23_4": "Mañco nāma masārako bundikābaddho kuḷīrapādako āhaccapādakoti imesaṁ pubbe vuttānaṁ",
  "tika-vin08t30:23_5": "catunnaṁ mañcānaṁ aññataro. Pīṭhaṁ nāma masārakādīnaṁyeva catunnaṁ pīṭhānaṁ aññataraṁ.",
  "tika-vin08t30:23_6": "Bhisi nāma uṇṇabhisiādīnaṁ pañcannaṁ bhisīnaṁ aññataraṁ. Bimbohanaṁ nāma rukkhatūlalatātūlapoṭakītūlānaṁ",
  "tika-vin08t30:23_7": "aññatarena puṇṇaṁ. Lohakumbhī nāma kāḷalohena vā tambalohena vā yena kenaci katakumbhī.",
  "tika-vin08t30:23_8": "Lohabhāṇakādīsupi eseva nayo. Ettha pana bhāṇakanti arañjaro vuccati. Vārakoti ghaṭo.",
  "tika-vin08t30:23_9": "Kaṭāhaṁ kaṭāhameva. Vāsiādīsu valliādīsu ca duviññeyyaṁ nāma natthi…pe….",
  "tika-vin08t30:24_0": "Tattha thāvarena thāvaranti vihāravihāravatthunā ārāmaārāmavatthuṁ vihāravihāravatthuṁ.",
  "tika-vin08t30:24_1": "Itarenāti athāvarena, pacchimarāsittayenāti vuttaṁ hoti. Akappiyenāti suvaṇṇamayamañcādinā",
  "tika-vin08t30:24_2": "ceva akappiyabhisibimbohanehi ca. Mahagghakappiyenāti dantamayamañcādinā ceva pāvārādinā",
  "tika-vin08t30:24_3": "ca. Itaranti athāvaraṁ. Kappiyaparivattanena parivattetunti yathā akappiyaṁ na hoti,",
  "tika-vin08t30:24_4": "evaṁ parivattetuṁ…pe… evaṁ tāva thāvarena thāvaraparivattanaṁ veditabbaṁ. Itarena",
  "tika-vin08t30:24_5": "itaraparivattane pana mañcapīṭhaṁ mahantaṁ vā hotu, khuddakaṁ vā, antamaso caturaṅgulapādakaṁ",
  "tika-vin08t30:24_6": "gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ",
  "tika-vin08t30:24_7": "hoti…pe… satagghanakena vā sahassagghanakena vā mañcena aññaṁ mañcasatampi labhati,",
  "tika-vin08t30:24_8": "parivattetvā gahetabbaṁ. Na kevalaṁ mañcena mañcoyeva, ārāmaārāmavatthuvihāravihāravatthupīṭhabhisibimbohanānipi",
  "tika-vin08t30:24_9": "parivattetuṁ vaṭṭanti. Esa nayo pīṭhabhisibimbohanesupi.",
  "tika-vin08t30:25_0": "Kāḷalohatambalohakaṁsalohavaṭṭalohānanti ettha kaṁsalohaṁ vaṭṭalohañca kittimalohaṁ.",
  "tika-vin08t30:25_1": "Tīṇi hi kittimalohāni kaṁsalohaṁ vaṭṭalohaṁ hārakūṭanti. Tattha tiputambe missetvā",
  "tika-vin08t30:25_2": "kataṁ kaṁsalohaṁ. Sīsatambe missetvā kataṁ vaṭṭalohaṁ. Rasatambe missetvā kataṁ hārakūṭaṁ.",
  "tika-vin08t30:25_3": "Tena vuttaṁ ‘‘kaṁsalohaṁ vaṭṭalohañca kittimaloha’’nti. Tato atirekanti tato atirekagaṇhanako.",
  "tika-vin08t30:25_4": "Sārakoti majjhe makuḷaṁ dassetvā mukhavaṭṭivitthataṁ katvā piṭṭhito nāmetvā kātabbaṁ",
  "tika-vin08t30:25_5": "ekaṁ bhājanaṁ. Sarāvantipi vadanti. Ādi-saddena kañcanakādīnaṁ gihiupakaraṇānaṁ gahaṇaṁ.",
  "tika-vin08t30:25_6": "Tāni hi khuddakānipi garubhaṇḍāneva gihiupakaraṇattā. Pi-saddena pageva mahantānīti",
  "tika-vin08t30:25_7": "dasseti, imāni pana bhājanīyāni bhikkhupakaraṇattāti adhippāyo. Yathā ca etāni, evaṁ",
  "tika-vin08t30:25_8": "kuṇḍikāpi bhājanīyā. Vakkhati hi ‘‘yathā ca mattikābhaṇḍe, evaṁ lohabhaṇḍepi kuṇḍikā",
  "tika-vin08t30:25_9": "bhājanīyakoṭṭhāsameva bhajatī’’ti. Saṅghikaparibhogenāti āgantukānaṁ vuḍḍhatarānaṁ",
  "tika-vin08t30:25_10": "datvā paribhogena. Gihivikaṭāti gihīhi vikatā paññattā, attano vā santakakaraṇena",
  "tika-vin08t30:25_11": "virūpaṁ katā. Puggalikaparibhogena na vaṭṭatīti āgantukānaṁ adatvā attano santakaṁ",
  "tika-vin08t30:25_12": "viya gahetvā paribhuñjituṁ na vaṭṭati. Pipphalikoti kattari. Ārakaṇṭakaṁ sūcivedhakaṁ.",
  "tika-vin08t30:25_13": "Tāḷaṁ yantaṁ. Kattarayaṭṭhivedhako kattarayaṭṭhivalayaṁ. Yathā tathā ghanakataṁ lohanti",
  "tika-vin08t30:25_14": "lohavaṭṭi lohaguḷo lohapiṇḍi lohacakkalikanti evaṁ ghanakataṁ lohaṁ. Khīrapāsāṇamayānīti",
  "tika-vin08t30:25_15": "mudukakhīravaṇṇapāsāṇamayāni.",
  "tika-vin08t30:26_0": "Gihivikaṭānipi na vaṭṭanti anāmāsattā. Pi-saddena pageva saṅghikaparibhogena vā puggalikaparibhogena",
  "tika-vin08t30:26_1": "vāti dasseti. Senāsanaparibhogo pana sabbakappiyo, tasmā jātarūpādimayaā sabbāpi",
  "tika-vin08t30:26_2": "senāsanaparikkhārā āmāsā. Tenāha ‘‘senāsanaparibhoge panā’’tiādi.",
  "tika-vin08t30:27_0": "Sesāti tato mahattarī vāsi. Yā panāti yā kuṭhārī pana. Kudālo antamaso caturaṅgulamattopi",
  "tika-vin08t30:27_1": "garubhaṇḍameva. Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ",
  "tika-vin08t30:27_2": "vā, antamaso sammuñjanīdaṇḍavedhanampi, daṇḍabandhañce, garubhaṇḍameva. Tenāha ‘‘kudālo",
  "tika-vin08t30:27_3": "daṇḍabandhanikhādanaṁ vā agarubhaṇḍaṁ nāma natthī’’ti. Sipāṭikā nāma khurakoso, sikharaṁ",
  "tika-vin08t30:27_4": "pana daṇḍabandhanikhādanaṁ anulometīti āha ‘‘sikharampi nikhādaneneva saṅgahita’’nti.",
  "tika-vin08t30:27_5": "Sace pana vāsi adaṇḍakaṁ phalamattaṁ, bhājanīyaṁ. Upakkhareti vāsiādibhaṇḍe.",
  "tika-vin08t30:28_0": "Pattabandhako nāma pattassa gaṇṭhikādikārako. ‘‘Paṭimānaṁ suvaṇṇādipattakārako’’tipi",
  "tika-vin08t30:28_1": "vadanti. Tipucchedanakasatthaṁ suvaṇṇacchedanakasatthaṁ kataparikammacammacchindanakakhuddakasatthanti",
  "tika-vin08t30:28_2": "imāni cettha tīṇi pipphalikaṁ anulomantīti āha ‘‘ayaṁ pana viseso’’tiādi. Itarānīti mahākattariādīni.",
  "tika-vin08t30:29_0": "Aḍḍhabāhuppamāṇāti kapparato paṭṭhāya yāva aṁsakūṭappamāṇā, vidatthicaturaṅgulappamāṇāti",
  "tika-vin08t30:29_1": "vuttaṁ hoti. Tatthajātakāti saṅghikabhūmiyaṁ jātā, ārakkhasaṁvidhānena rakkhitattā",
  "tika-vin08t30:29_2": "rakkhitā ca sā mañjūsādīsu pakkhittaṁ viya yathā taṁ na nassati, evaṁ gopanato gopitā",
  "tika-vin08t30:29_3": "cāti rakkhitagopitā. Tatthajātakāpi pana arakkhitā garubhaṇḍameva na hoti. Saṅghakamme",
  "tika-vin08t30:29_4": "ca cetiyakamme ca kateti iminā saṅghasantakena cetiyasantakaṁ rakkhituṁ parivattituñca",
  "tika-vin08t30:29_5": "vaṭṭatīti dīpeti. Suttaṁ panāti vaṭṭitañceva avaṭṭitañca suttaṁ.",
  "tika-vin08t30:30_0": "Aṭṭhaṅgulasūcidaṇḍamattoti antamaso dīghaso aṭṭhaṅgulamatto pariṇāhato sīhaḷa-paṇṇasūcidaṇḍamatto.",
  "tika-vin08t30:30_1": "Etthāti veḷubhaṇḍe. Daḍḍhaṁ gehaṁ yesaṁ teti daḍḍhagehā. Na vāretabbāti ‘‘mā gaṇhitvā",
  "tika-vin08t30:30_2": "gacchathā’’ti na nisedhetabbā. Desantaragatena sampattavihāre saṅghikāvāse ṭhapetabbā.",
  "tika-vin08t30:31_0": "Avasesañca chadanatiṇanti muñjapabbajehi avasesaṁ yaṁ kiñci chadanatiṇaṁ. Aṭṭhaṅgulappamāṇopīti",
  "tika-vin08t30:31_1": "vitthārato aṭṭhaṅgulappamāṇo. Likhitapotthako pana garubhaṇḍaṁ na hoti. Kappiyacammānīti",
  "tika-vin08t30:31_2": "migādīnaṁ cammāni. Sabbaṁ cakkayuttayānanti rathasakaṭādikaṁ sabbaṁ cakkayuttayānaṁ.",
  "tika-vin08t30:31_3": "Visaṅkhatacakkaṁ pana yānaṁ bhājanīyaṁ. Anuññātavāsi nāma yā sipāṭikāya pakkhipitvā",
  "tika-vin08t30:31_4": "pariharituṁ sakkāti vuttā. Muṭṭhipaṇṇaṁ tālapattaṁ. Tañhi muṭṭhinā gahetvā pariharantīti",
  "tika-vin08t30:31_5": "‘‘muṭṭhipaṇṇa’’nti vuccati. ‘‘Muṭṭhipaṇṇanti chattacchadapaṇṇamevā’’ti keci. Araṇīsahitanti",
  "tika-vin08t30:31_6": "araṇīyugaḷaṁ, uttarāraṇī adharāraṇīti araṇīdvayanti attho. Phātikammaṁ katvāti antamaso",
  "tika-vin08t30:31_7": "taṁagghanakavālikāyapi thāvaraṁ vaḍḍhikammaṁ katvā. Kuṇḍikāti ayakuṇḍikā ceva tambalohakuṇḍikā",
  "tika-vin08t30:31_8": "ca. Bhājanīyakoṭṭhāsameva bhajatīti bhājanīyapakkhameva sevati , na tu garubhaṇḍanti",
  "tika-vin08t30:31_9": "attho. Kañcanako pana garubhaṇḍamevāti adhippāyo.",
  "tika-vin08t30:32": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t30:33": "Garubhaṇḍavinicchayakathālaṅkāro nāma",
  "tika-vin08t30:34": "Tiṁsatimo paricchedo."
}