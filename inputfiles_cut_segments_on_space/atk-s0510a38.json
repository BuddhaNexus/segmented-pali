{
  "atk-s0510a38:0": "49. Paṁsukūlavaggo",
  "atk-s0510a38:1": "1-10. Paṁsukūlasaññakattheraapadānādivaṇṇanā",
  "atk-s0510a38:2": "Ekūnapaññāsamavagge paṭhamāpadānaṁ suviññeyyameva.",
  "atk-s0510a38:3": "14. Dutiyāpadāne adhiccuppattikā buddhāti adhiccena akāraṇena uppattikā sayambhūtā, aññehi devabrahmamārādīhi upadesadāyakehi rahitā sayambhūñāṇena uppannā jātā pātubhūtāti attho.",
  "atk-s0510a38:4_0": "16.Odumbarikapupphaṁ vāti udumbararukkhe pupphaṁ dullabhaṁ dullabhuppattikaṁ iva.",
  "atk-s0510a38:4_1": "Candamhi sasakaṁ yathāti candamaṇḍale sasalekhāya rūpaṁ dullabhaṁ yathā. Vāyasānaṁ",
  "atk-s0510a38:4_2": "yathā khīranti kākānaṁ niccaṁ rattindivaṁ khuddāpīḷitabhāvena khīraṁ dullabhaṁ yathā,",
  "atk-s0510a38:4_3": "evaṁ dullabhaṁ lokanāyakaṁ caturāsaṅkhyeyyaṁ vā aṭṭhāsaṅkhyeyyaṁ vā soḷasāsaṅkhyeyyaṁ",
  "atk-s0510a38:4_4": "vā kappasatasahassaṁ pāramiyo pūretvā buddhabhāvato dullabho lokanāyakoti attho.",
  "atk-s0510a38:5_0": "30. Tatiyāpadāne madhuṁ bhisehi savatīti pokkharamadhupadumakesarehi savati paggharati.",
  "atk-s0510a38:5_1": "Khīraṁ sappiṁ muḷālibhīti khīrañca sappirasañca padumamuḷālehi savati paggharati.",
  "atk-s0510a38:5_2": "Tasmā tadubhayaṁ mama santakaṁ buddho paṭiggaṇhatūti attho.",
  "atk-s0510a38:6": "Catutthapañcamachaṭṭhāpadānāni uttānāneva.",
  "atk-s0510a38:7_0": "119. Sattamāpadāne cattālīsadijāpi cāti dvikkhattuṁ jātāti dijā. Kumāravaye uṭṭhitadantānaṁ",
  "atk-s0510a38:7_1": "patitattā puna uṭṭhitadantā dijā, te ca dantā. Byākaraṇañca heṭṭhā nidānakathāyaṁ vuttameva.",
  "atk-s0510a38:8": "Aṭṭhamāpadānaṁ uttānamevāti.",
  "atk-s0510a38:9_0": "171. Navamāpadāne tadāhaṁ māṇavo āsinti yadā sumedhapaṇḍito dīpaṅkarabhagavato santikā",
  "atk-s0510a38:9_1": "byākaraṇaṁ labhi, tadā ahaṁ megho nāma brāhmaṇamāṇavo hutvā sumedhatāpasena saha",
  "atk-s0510a38:9_2": "isipabbajjaṁ pabbajitvā sikkhāpadesu sikkhito kenaci pāpasahāyena saṁsaṭṭho saṁsaggadosena",
  "atk-s0510a38:9_3": "pāpavitakkādivasaṁ gato mātughātakammavasena narake aggijālādidukkhamanubhavitvā",
  "atk-s0510a38:9_4": "tato cuto samudde timiṅgalamahāmaccho hutvā nibbatto, samuddamajjhe gacchantaṁ mahānāvaṁ",
  "atk-s0510a38:9_5": "gilitukāmo gato. Disvā maṁ vāṇijā bhītā ‘‘aho gotamo bhagavā’’ti saddamakaṁsu. Atha",
  "atk-s0510a38:9_6": "mahāmaccho pubbavāsanāvasena buddhagāravaṁ uppādetvā tato cuto sāvatthiyaṁ vibhavasampanne",
  "atk-s0510a38:9_7": "brāhmaṇakule nibbatto saddho pasanno satthu dhammadesanaṁ sutvā pabbajitvā saha paṭisambhidāhi",
  "atk-s0510a38:9_8": "arahattaṁ pāpuṇitvā divasassa tikkhattuṁ upaṭṭhānaṁ gantvā saramāno vandati. Tadā",
  "atk-s0510a38:9_9": "bhagavā ‘‘ciraṁ dhammarucī’’ti maṁ āha.",
  "atk-s0510a38:10_0": "184. Atha so thero ‘‘suciraṁ satapuññalakkhaṇa’’ntiādīhi gāthāhi thomesi. Bhante,",
  "atk-s0510a38:10_1": "satapuññalakkhaṇadhara gotama. Patipubbena visuddhapaccayanti pubbe dīpaṅkarapādamūle",
  "atk-s0510a38:10_2": "paripuṇṇapāramīpaccayasambhāro suṭṭhu ciraṁ kālaṁ mayā na diṭṭho asīti attho. Ahamajjasupekkhananti",
  "atk-s0510a38:10_3": "ajja imasmiṁ divase ahaṁ supekkhanaṁ sundaradassanaṁ, sundaradiṭṭhaṁ vā nirupamaṁ",
  "atk-s0510a38:10_4": "viggahaṁ upamārahitasarīraṁ gotamaṁ vata ekantena passāmi dakkhāmīti attho.",
  "atk-s0510a38:11_0": "185-186.Suciraṁ vihatatamo mayāti visesena hatatamo viddhaṁsitamoho tvaṁ mayāpi suṭṭhu",
  "atk-s0510a38:11_1": "ciraṁ thomitoti attho. Sucirakkhena nadī visositāti esā taṇhānadī sundararakkhena",
  "atk-s0510a38:11_2": "gopanena visesena sositā, abhabbuppattikatā tayāti attho. Suciraṁ amalaṁ visodhitanti",
  "atk-s0510a38:11_3": "suṭṭhu ciraṁ dīghena addhunā amalaṁ nibbānaṁ visesena sodhitaṁ, suṭṭhu kataṁ adhigataṁ",
  "atk-s0510a38:11_4": "tayāti attho. Nayanaṁ ñāṇamayaṁ mahāmune. Cirakālasamaṅgitoti mahāmune mahāsamaṇa",
  "atk-s0510a38:11_5": "ñāṇamayaṁ nayanaṁ dibbacakkhuṁ cirakālaṁ samadhigato sampatto tvanti attho. Avinaṭṭho",
  "atk-s0510a38:11_6": "punarantaranti ahaṁ puna antaraṁ antarābhave majjhe parinaṭṭho parihīno ahosinti",
  "atk-s0510a38:11_7": "attho. Punarajjasamāgato tayāti ajja imasmiṁ kāle tayā saddhiṁ punapi samāgato ekībhūto",
  "atk-s0510a38:11_8": "saha vasāmīti attho. Na hi nassanti katāni gotamāti gotama sabbaññubuddha, tayā saddhiṁ",
  "atk-s0510a38:11_9": "katāni samāgamādīni na hi nassanti yāva khandhaparinibbānā na vinā bhavissantīti",
  "atk-s0510a38:11_10": "attho. Sesaṁ uttānamevāti.",
  "atk-s0510a38:12": "Dhammaruciyattheraapadānavaṇṇanā samattā.",
  "atk-s0510a38:13": "Dasamāpadānaṁ suviññeyyamevāti.",
  "atk-s0510a38:14": "Ekūnapaññāsamavaggavaṇṇanā samattā."
}