{
  "atk-s0305a10:0": "11. Sotāpattisaṁyuttaṁ",
  "atk-s0305a10:1": "1. Veḷudvāravaggo",
  "atk-s0305a10:2": "1. Cakkavattirājasuttavaṇṇanā",
  "atk-s0305a10:3_0": "997. Sotāpattisaṁyuttassa paṭhame kiñcāpīti anuggahagarahaṇesu nipāto. Catunnañhi",
  "atk-s0305a10:3_1": "mahādīpānaṁ issariyādhipaccaṁ rajjaṁ anuggaṇhanto catunnañca apāyānaṁ appahīnabhāvaṁ",
  "atk-s0305a10:3_2": "garahanto satthā “kiñcāpi, bhikkhave, rājā cakkavattī”tiādimāha. Tattha catunnaṁ",
  "atk-s0305a10:3_3": "dīpānanti dvisahassadīpaparivārānaṁ catunnaṁ mahādīpānaṁ. Issariyādhipaccanti issarabhāvo",
  "atk-s0305a10:3_4": "issariyaṁ, adhipatibhāvo ādhipaccaṁ, issariyaṁ ādhipaccaṁ etasmiṁ rajje, na chedanabhedananti",
  "atk-s0305a10:3_5": "issariyādhipaccaṁ. Kāretvāti evarūpaṁ rajjaṁ pavattāpetvā. Kiñcāpi, bhikkhave, ariyasāvakoti",
  "atk-s0305a10:3_6": "ettha anuggahapasaṁsāsu nipāto. Piṇḍiyālopena hi yāpanaṁ anuggahanto catunnañca apāyānaṁ",
  "atk-s0305a10:3_7": "pahīnabhāvaṁ pasaṁsanto satthā “kiñcāpi, bhikkhave, ariyasāvako”tiādimāha. Tattha",
  "atk-s0305a10:3_8": "nantakānīti anantakāni. Terasahatthopi hi vatthasāṭako dasacchedanato paṭṭhāya nantakanteva saṅkhaṁ gacchati.",
  "atk-s0305a10:4_0": "Aveccappasādenāti acalappasādena. So panāyaṁ pasādo kiṁ eko, anekoti? Ekova, so maggena",
  "atk-s0305a10:4_1": "āgatappasādo. Yesu pana vatthūsu apubbaṁ acarimaṁ ruhati, tesaṁ vasena “buddhe aveccappasādenā”tiādinā",
  "atk-s0305a10:4_2": "nayena tidhā vutto. Yasmā ca eko, tasmāva ninnānākaraṇo hoti. Ariyasāvakassa hi buddheyeva",
  "atk-s0305a10:4_3": "pasādo ca pemañca gāravañca mahantaṁ, na dhamme vā saṅghe vā, dhammeyeva vā mahantaṁ,",
  "atk-s0305a10:4_4": "na buddhe vā saṅghe vā, saṅgheyeva vā mahantaṁ, na buddhe vā dhamme vāti etaṁ natthi.",
  "atk-s0305a10:4_5": "Itipi so bhagavātiādīni visuddhimagge vitthāritāneva.",
  "atk-s0305a10:5_0": "Ariyakantehīti ariyānaṁ kantehi piyehi manāpehi. Pañca hi sīlāni bhavantaragatāpi",
  "atk-s0305a10:5_1": "ariyā na kopenti, evaṁ tesaṁ piyāni. Tāni sandhāyetaṁ vuttaṁ. Akhaṇḍehītiādi sadisavasena",
  "atk-s0305a10:5_2": "vuttaṁ. Mukhavaṭṭiyañhi chinnekadesā pāti khaṇḍāti vuccati, majjhe bhinnā chiddāti,",
  "atk-s0305a10:5_3": "ekasmiṁ padese visabhāgavaṇṇā gāvī sabalāti, nānābinducittā kammāsāti, evameva paṭipāṭiyā",
  "atk-s0305a10:5_4": "ādimhi vā ante vā bhinnaṁ sīlaṁ khaṇḍaṁ nāma, majjhe bhinnaṁ chiddaṁ, yattha katthaci",
  "atk-s0305a10:5_5": "dvinnaṁ vā tiṇṇaṁ vā paṭipāṭiyā bhinnattā sabalaṁ, ekantaraṁ bhinnaṁ kammāsaṁ. Tesaṁ",
  "atk-s0305a10:5_6": "dosānaṁ abhāvena akhaṇḍāditā veditabbā. Bhujissehīti bhujissabhāvakarehi. Viññuppasatthehīti",
  "atk-s0305a10:5_7": "buddhādīhi viññūhi pasaṁsitehi. Aparāmaṭṭhehīti “idaṁ nāma tayā kataṁ, idaṁ vītikkanta”nti",
  "atk-s0305a10:5_8": "evaṁ parāmasituṁ asakkuṇeyyehi. Samādhisaṁvattanikehīti appanāsamādhiṁ upacārasamādhiṁ",
  "atk-s0305a10:5_9": "vā saṁvattetuṁ samatthehi.",
  "atk-s0305a10:6": "2. Brahmacariyogadhasuttavaṇṇanā",
  "atk-s0305a10:7_0": "998. Dutiye yesaṁ saddhāti padena buddhe pasādo gahito. Sīlanti padena ariyakantāni",
  "atk-s0305a10:7_1": "sīlāni gahitāni. Pasādoti padena saṅghe pasādo gahito. Dhammadassananti padena dhamme",
  "atk-s0305a10:7_2": "pasādo gahitoti evaṁ cattāri sotāpattiyaṅgāni vuttāni. Kālena paccentīti kālena pāpuṇanti.",
  "atk-s0305a10:7_3": "Brahmacariyogadhaṁ sukhanti brahmacariyaṁ ogāhitvā ṭhitaṁ uparimaggattayasampayuttaṁ",
  "atk-s0305a10:7_4": "sukhaṁ. Yo panesa gāthāya āgato pasādo, so katarapasādo hotīti. Tipiṭakacūḷābhayatthero",
  "atk-s0305a10:7_5": "tāva “maggapasādo”ti āha, tipiṭakacūḷanāgatthero “āgatamaggassa paccavekkhaṇappasādo”ti.",
  "atk-s0305a10:7_6": "Ubhopi therā paṇḍitā bahussutā, ubhinnaṁ subhāsitaṁ. Missakappasādo esoti.",
  "atk-s0305a10:8": "3. Dīghāvuupāsakasuttavaṇṇanā",
  "atk-s0305a10:9_0": "999. Tatiye tasmāti yasmā catūsu sotāpattiyaṅgesu sandissasi, tasmā. Vijjābhāgiyeti",
  "atk-s0305a10:9_1": "vijjākoṭṭhāsike. Sabbasaṅkhāresūti sabbesu tebhūmakasaṅkhāresu. Evamassa upari tiṇṇaṁ",
  "atk-s0305a10:9_2": "maggānaṁ vipassanā kathitā. Vighātanti dukkhaṁ.",
  "atk-s0305a10:10": "4-5. Paṭhamasāriputtasuttādivaṇṇanā",
  "atk-s0305a10:11_0": "1000-1001. Catuttha uttānameva. Pañcame sotāpattiyaṅganti sotāpattiyā pubbabhāgapaṭilābhaṅgaṁ.",
  "atk-s0305a10:11_1": "Buddhe aveccappasādādayo pana paṭiladdhaguṇā sotāpannassa aṅgā nāma, tepi pana sotāpattiyaṅganti",
  "atk-s0305a10:11_2": "āgatā. Tatrāyaṁ dvinnampi vacanattho – sappurise sevanto bhajanto payirupāsanto dhammaṁ",
  "atk-s0305a10:11_3": "suṇanto yoniso manasikaronto dhammānudhammaṁ pubbabhāgapaṭipadaṁ paṭipajjanto sotāpattiṁ",
  "atk-s0305a10:11_4": "paṭilabhatīti sappurisasaṁsevādayo sotāpattiatthāya aṅganti sotāpattiyaṅgaṁ nāma,",
  "atk-s0305a10:11_5": "itare paṭhamamaggasaṅkhātāya sotāpattiyā aṅgantipi sotāpattiyaṅgaṁ, paṭividdhasotāpattimaggassa",
  "atk-s0305a10:11_6": "sotāpattimaggo aṅgantipi sotāpattiyaṅgaṁ.",
  "atk-s0305a10:12": "6. Thapatisuttavaṇṇanā",
  "atk-s0305a10:13_0": "1002. Chaṭṭhe sādhuke paṭivasantīti sādhukanāmake attano bhogagāmake vasanti. Tesu",
  "atk-s0305a10:13_1": "isidatto sakadāgāmī, purāṇo sotāpanno sadārasantuṭṭho. Magge purisaṁ ṭhapesunti tesaṁ",
  "atk-s0305a10:13_2": "kira gāmadvārena bhagavato gamanamaggo. Tasmā “bhagavā kāle vā akāle vā amhākaṁ suttānaṁ",
  "atk-s0305a10:13_3": "vā pamattānaṁ vā gaccheyya, atha passituṁ na labheyyāmā”ti maggamajjhe purisaṁ ṭhapesuṁ.",
  "atk-s0305a10:14_0": "Anubandhiṁsūti na dūratova piṭṭhito piṭṭhito anubandhiṁsu, bhagavā pana sakaṭamaggassa",
  "atk-s0305a10:14_1": "majjhe jaṅghamaggena agamāsi, itare ubhosu passesu anugacchantā agamaṁsu. Maggā okkammāti",
  "atk-s0305a10:14_2": "buddhānañhi kenaci saddhiṁ gacchantānaṁyeva paṭisanthāraṁ kātuṁ vaṭṭati kenaci saddhiṁ",
  "atk-s0305a10:14_3": "ṭhitakānaṁ, kenaci saddhiṁ divasabhāgaṁ nisinnānaṁ. Tasmā bhagavā cintesi – “imehi",
  "atk-s0305a10:14_4": "me saddhiṁ gacchantassa paṭisanthāraṁ kātuṁ ayuttaṁ, ṭhitakenapi kātuṁ na yuttaṁ,",
  "atk-s0305a10:14_5": "ime hi mayhaṁ sāsane sāmino āgataphalā. Imehi saddhiṁ nisīditvāva divasabhāgaṁ paṭisanthāraṁ",
  "atk-s0305a10:14_6": "karissāmī”ti maggā okkamma yena aññataraṁ rukkhamūlaṁ tenupasaṅkami.",
  "atk-s0305a10:15_0": "Paññatte āsane nisīdīti te kira chattupāhanaṁ kattaradaṇḍaṁ pādabbhañjanatelādīni",
  "atk-s0305a10:15_1": "ceva aṭṭhavidhañca pānakaṁ sarabhapādapallaṅkañca gāhāpetvā agamaṁsu, ābhataṁ pallaṅkampi",
  "atk-s0305a10:15_2": "paññāpetvā adaṁsu, satthā tasmiṁ nisīdi. Ekamantaṁ nisīdiṁsūti sesāni chattupāhanādīni",
  "atk-s0305a10:15_3": "bhikkhusaṅghassa dethāti vatvā sayampi bhagavantaṁ vanditvā ekamantaṁ nisīdiṁsu.",
  "atk-s0305a10:16_0": "Sāvatthiyākosalesu cārikaṁ pakkamissatītiādi sabbaṁ majjhimapadesavasenava vuttaṁ.",
  "atk-s0305a10:16_1": "Kasmā? Niyatattā. Bhagavato hi cārikācaraṇampi aruṇuṭṭhāpanampi niyataṁ, majjhimapadeseyeva",
  "atk-s0305a10:16_2": "cārikaṁ carati, majjhimadese aruṇaṁ uṭṭhapetīti niyatattā majjhimadesavasena vuttaṁ.",
  "atk-s0305a10:16_3": "Āsanne no bhagavā bhavissatīti ettha na kevalaṁ āsannattāyeva tesaṁ somanassaṁ hoti,",
  "atk-s0305a10:16_4": "atha kho “idāni dānaṁ dātuṁ gandhamālādīhi pūjaṁ kātuṁ dhammaṁ sotuṁ pañhaṁ pucchituṁ",
  "atk-s0305a10:16_5": "labhissāmā”ti tesaṁ somanassaṁ hoti.",
  "atk-s0305a10:17_0": "Tasmātiha thapatayo sambādho gharāvāsoti thapatayo yasmā tumhākaṁ mayi dūrībhūte",
  "atk-s0305a10:17_1": "anappakaṁ domanassaṁ, āsanne anappakaṁ somanassaṁ hoti, tasmāpi veditabbametaṁ “sambādho",
  "atk-s0305a10:17_2": "gharāvāso”ti. Gharāvāsassa hi dosena tumhākaṁ evaṁ hoti. Sace pana gharāvāsaṁ pahāya",
  "atk-s0305a10:17_3": "pabbajitā, atha evaṁ vo mayā saddhiṁyeva gacchantānañca āgacchantānañca taṁ na bhaveyyāti",
  "atk-s0305a10:17_4": "imamatthaṁ dīpento evamāha. Tattha sakiñcanasapalibodhaṭṭhena sambādhatā veditabbā.",
  "atk-s0305a10:17_5": "Mahāvāse vasantassapi hi sakiñcanasapalibodhaṭṭhena gharāvāso sambādhova. Rajāpathoti",
  "atk-s0305a10:17_6": "rāgadosamoharajānaṁ āpatho, āgamanaṭṭhānanti attho. Abbhokāsopabbajjāti pabbajjā",
  "atk-s0305a10:17_7": "pana akiñcanaapalibodhaṭṭhena abbhokāso. Caturatanikepi hi gabbhe dvinnaṁ bhikkhūnaṁ",
  "atk-s0305a10:17_8": "pallaṅkena pallaṅkaṁ ghaṭetvā nisinnānampi akiñcanaapalibodhaṭṭhena pabbajjā abbhokāso",
  "atk-s0305a10:17_9": "nāma hoti. Alañca pana vo thapatayo appamādāyāti evaṁ sambādhe gharāvāse vasantānaṁ",
  "atk-s0305a10:17_10": "tumhākaṁ appamādameva kātuṁ yuttanti attho.",
  "atk-s0305a10:18_0": "Ekaṁ purato ekaṁ pacchato nisīdāpemāti te kira dvepi janā sabbālaṅkārapaṭimaṇḍitesu",
  "atk-s0305a10:18_1": "dvīsu nāgesu tā itthiyo evaṁ nisīdāpetvā rañño nāgaṁ majjhe katvā ubhosu passesu",
  "atk-s0305a10:18_2": "gacchanti, tasmā evamāhaṁsu. Nāgopi rakkhitabboti yathā kiñci visevitaṁ na karoti,",
  "atk-s0305a10:18_3": "evaṁ rakkhitabbo hoti. Tāpi bhaginiyoti yathā pamādaṁ nāpajjanti, evaṁ rakkhitabbā",
  "atk-s0305a10:18_4": "honti. Attāpīti sitahasitakathitavipekkhitādīni akarontehi attāpi rakkhitabbo hoti.",
  "atk-s0305a10:18_5": "(Tehi tathā karontehi na attāpi rakkhitabbo hoti). Tathā karonto hi “sāmidubbho eso”ti",
  "atk-s0305a10:18_6": "niggahetabbo hoti. Tasmātiha thapatayoti yasmā tumhe rājā niccaṁ rājabhaṇḍaṁ paṭicchāpeti,",
  "atk-s0305a10:18_7": "tasmāpi sambādho gharāvāso rajāpatho. Yasmā pana paṁsukūlikabhikkhuṁ evaṁ paṭicchāpento",
  "atk-s0305a10:18_8": "natthi, tasmā abbhokāso pabbajjā. Evaṁ sabbatthāpi alañca pana vo thapatayo appamādāya",
  "atk-s0305a10:18_9": "appamādameva karothāti dasseti.",
  "atk-s0305a10:19_0": "Muttacāgoti vissaṭṭhacāgo. Payatapāṇīti āgatāgatānaṁ dānatthāya dhotahattho. Vossaggaratoti",
  "atk-s0305a10:19_1": "vossaggasaṅkhāte cāge rato. Yācayogoti yācitabbakayutto. Dānasaṁvibhāgaratoti dānena",
  "atk-s0305a10:19_2": "ceva appamattakampi kiñci laddhā tatopi saṁvibhāge rato. Appaṭivibhattanti “idaṁ",
  "atk-s0305a10:19_3": "amhākaṁ bhavissati, idaṁ bhikkhūna”nti evaṁ akatavibhāgaṁ, sabbaṁ dātabbameva hutvā ṭhitanti attho.",
  "atk-s0305a10:20": "7. Veḷudvāreyyasuttavaṇṇanā",
  "atk-s0305a10:21_0": "1003. Sattame veḷudvāranti gāmadvāre paveṇiāgatassa veḷugacchassa atthitāya evaṁladdhanāmo",
  "atk-s0305a10:21_1": "gāmo. Attupanāyikanti attani upanetabbaṁ. Samphabhāsenāti amantabhāsena. Samphappalāpabhāsenāti",
  "atk-s0305a10:21_2": "samphappalāpasambhāsena niratthakena aññāṇavacanenāti attho.",
  "atk-s0305a10:22": "8-9. Paṭhamagiñjakāvasathasuttādivaṇṇanā",
  "atk-s0305a10:23_0": "1004-5. Aṭṭhame ñātiketi ekaṁ taḷākaṁ nissāya dvinnaṁ cūḷapitimahāpitiputtānaṁ dve",
  "atk-s0305a10:23_1": "gāmā, tesu ekasmiṁ gāmake. Giñjakāvasatheti iṭṭhakāmaye āvasathe. Orambhāgiyānanti",
  "atk-s0305a10:23_2": "heṭṭhābhāgiyānaṁ, kāmabhaveyeva paṭisandhiggāhāpakānanti attho. Oranti laddhanāmehi",
  "atk-s0305a10:23_3": "vā tīhi maggehi pahātabbānītipi orambhāgiyāni. Tattha kāmacchando byāpādoti imāni",
  "atk-s0305a10:23_4": "dve samāpattiyā vā avikkhambhitāni maggena vā asamucchinnāni nibbattivasena uddhaṁ",
  "atk-s0305a10:23_5": "bhāgaṁ rūpabhavaṁ arūpabhavaṁ vā gantuṁ na denti. Sakkāyadiṭṭhiādīni tīṇi tattha",
  "atk-s0305a10:23_6": "nibbattampi ānetvā puna idheva nibbattāpentīti sabbānipi orambhāgiyāneva. Anāvattidhammoti",
  "atk-s0305a10:23_7": "paṭisandhivasena anāgamanasabhāvo.",
  "atk-s0305a10:24_0": "Rāgadosamohānaṁtanuttāti ettha kadāci uppattiyā ca pariyuṭṭhānamandatāya cāti dvedhāpi",
  "atk-s0305a10:24_1": "tanubhāvo veditabbo. Sakadāgāmissa hi puthujjanānaṁ viya abhiṇhaṁ rāgādayo na uppajjanti,",
  "atk-s0305a10:24_2": "kadāci karahaci uppajjanti. Uppajjamānā ca na puthujjanānaṁ viya bahalabahalā uppajjanti,",
  "atk-s0305a10:24_3": "makkhipattaṁ viya tanukā uppajjanti. Dīghabhāṇakatipiṭakamahāsīvatthero panāha –",
  "atk-s0305a10:24_4": "“yasmā sakadāgāmissa puttadhītaro honti, orodhā ca honti, tasmā bahalā kilesā. Idaṁ",
  "atk-s0305a10:24_5": "pana bhavatanukavasena kathita”nti. Taṁ aṭṭhakathāyaṁ “sotāpannassa satta bhave ṭhapetvā",
  "atk-s0305a10:24_6": "aṭṭhame bhave bhavatanukaṁ natthi, sakadāgāmissa dve bhave ṭhapetvā pañcasu bhavesu",
  "atk-s0305a10:24_7": "bhavatanukaṁ natthi, anāgāmissa rūpārūpabhavaṁ ṭhapetvā kāmabhave bhavatanukaṁ natthi,",
  "atk-s0305a10:24_8": "khīṇāsavassa kismiñci bhave bhavatanukaṁ natthī”ti vuttattā paṭikkhittaṁ hoti.",
  "atk-s0305a10:25_0": "Imaṁlokanti imaṁ kāmāvacaralokaṁ sandhāya vuttaṁ. Ayañhettha adhippāyo – sace hi",
  "atk-s0305a10:25_1": "manussesu sakadāgāmiphalaṁ patto devesu nibbattitvā arahattaṁ sacchikaroti, iccetaṁ",
  "atk-s0305a10:25_2": "kusalaṁ. Asakkonto pana avassaṁ manussalokaṁ āgantvā sacchikaroti. Devesu sakadāgāmiphalaṁ",
  "atk-s0305a10:25_3": "pattopi sace manussesu nibbattitvā arahattaṁ sacchikaroti, iccetaṁ kusalaṁ. Asakkonto",
  "atk-s0305a10:25_4": "pana avassaṁ devalokaṁ gantvā sacchikarotīti.",
  "atk-s0305a10:26_0": "Vinipatanaṁ vinipāto, nāssa vinipāto dhammoti avinipātadhammo, catūsu apāyesu avinipātanasabhāvoti",
  "atk-s0305a10:26_1": "attho. Niyatoti dhammaniyāmena niyato. Sambodhiparāyaṇoti uparimaggattayasaṅkhātā",
  "atk-s0305a10:26_2": "sambodhi paraṁ ayanaṁ assa gati paṭisaraṇaṁ avassaṁ pattabbāti sambodhiparāyaṇo.",
  "atk-s0305a10:26_3": "Vihesāvesāti tesaṁ tesaṁ ñāṇagatiṁ ñāṇūpapattiṁ ñāṇābhisamparāyaṁ olokentassa kāyakilamathova",
  "atk-s0305a10:26_4": "esa, ānanda, tathāgatassāti dīpeti. Cittavihesā pana buddhānaṁ natthi.",
  "atk-s0305a10:27_0": "Dhammādāsanti dhammamayaṁ ādāsaṁ. Yenāti yena dhammādāsena samannāgato. Khīṇāpāyaduggativinipātoti",
  "atk-s0305a10:27_1": "idaṁ nirayādīnaṁyeva vevacanavaseneva vuttaṁ. Nirayādayo hi vaḍḍhisaṅkhātato ayato",
  "atk-s0305a10:27_2": "apetattā apāyo, dukkhassa gati paṭisaraṇanti. Duggati, dukkaṭakārino ettha vivasā",
  "atk-s0305a10:27_3": "nipatantīti vinipāto. Navamaṁ uttānameva.",
  "atk-s0305a10:28": "10. Tatiyagiñjakāvasathasuttavaṇṇanā",
  "atk-s0305a10:29_0": "1006. Dasame paropaññāsāti atirekapaññāsa. Sādhikanavutīti atirekanavuti. Chātirekānīti",
  "atk-s0305a10:29_1": "chahi adhikāni. So kira gāmo kiñcāpi nātimahā ahosi, ariyasāvakā panettha bahū. Tattha",
  "atk-s0305a10:29_2": "tattha ahivātarogena ekappahāreneva catuvīsati pāṇasatasahassāni kālamakaṁsu, tesu",
  "atk-s0305a10:29_3": "ariyasāvakā ettakā nāma ahesuṁ. Sesaṁ sabbattha uttānamevāti.",
  "atk-s0305a10:30": "Veḷudvāravaggo paṭhamo.",
  "atk-s0305a10:31": "2. Rājakārāmavaggo",
  "atk-s0305a10:32": "1. Sahassabhikkhunisaṅghasuttavaṇṇanā",
  "atk-s0305a10:33_0": "1007. Dutiyassa paṭhame rājakārāmeti raññā kāritattā evaṁ laddhanāme ārāme, taṁ raññā",
  "atk-s0305a10:33_1": "pasenadikosalena kataṁ. Paṭhamabodhiyaṁ kira lābhaggayasaggapattaṁ satthāraṁ disvā",
  "atk-s0305a10:33_2": "titthiyā cintayiṁsu – “samaṇo gotamo lābhaggayasaggapatto, na kho panesa aññaṁ kiñci",
  "atk-s0305a10:33_3": "sīlaṁ vā samādhiṁ vā nissāya evaṁ lābhaggayasaggapatto. Bhūmisīsaṁ pana tena gahitaṁ,",
  "atk-s0305a10:33_4": "sace mayampi jetavanasamīpe ārāmaṁ kārāpetuṁ sakkuṇeyyāma, lābhaggayasaggapattā bhaveyyāmā”ti.",
  "atk-s0305a10:33_5": "Te attano attano upaṭṭhāke samādapetvā satasahassamatte kahāpaṇe labhitvā te ādāya",
  "atk-s0305a10:33_6": "rañño santikaṁ agamaṁsu. Rājā “kiṁ eta”nti? Pucchi. Mayaṁ jetavanasamīpe titthiyārāmaṁ",
  "atk-s0305a10:33_7": "karoma, sace samaṇo gotamo vā samaṇassa gotamassa sāvakā vā āgantvā vāressanti, vāretuṁ",
  "atk-s0305a10:33_8": "mā adatthāti lañjaṁ adaṁsu. Rājā lañjaṁ gahetvā “gacchatha kārethā”ti āha.",
  "atk-s0305a10:34_0": "Te gantvā, attano upaṭṭhākehi dabbasambhāre āharāpetvā, thambhussāpanādīni karontā,",
  "atk-s0305a10:34_1": "uccāsaddā mahāsaddā ekakolāhalaṁ akaṁsu. Satthā gandhakuṭito nikkhamma pamukhe ṭhatvā",
  "atk-s0305a10:34_2": "“ke pana te, ānanda, uccāsaddā mahāsaddā kevaṭṭā maññe macchavilope”ti?, Pucchi.",
  "atk-s0305a10:34_3": "Titthiyā, bhante, jetavanasamīpe titthiyārāmaṁ karontīti. Ānanda, ime sāsanena paṭiviruddhā",
  "atk-s0305a10:34_4": "bhikkhusaṅghassa aphāsuvihāraṁ karissanti, rañño ārocetvā vārāpehīti.",
  "atk-s0305a10:35_0": "Thero bhikkhusaṅghena saddhiṁ gantvā rājadvāre aṭṭhāsi. Rañño “therā, deva, āgatā”ti",
  "atk-s0305a10:35_1": "nivedayiṁsu. Rājā lañjassa gahitattā na nikkhami. Therā gantvā satthu ārocayiṁsu.",
  "atk-s0305a10:35_2": "Satthā sāriputtamoggallāne pesesi. Rājā tesampi dassanaṁ na adāsi. Te āgantvā satthu",
  "atk-s0305a10:35_3": "ārocayiṁsu “na, bhante, rājā nikkhanto”ti. Satthā taṅkhaṇaṁyeva byākāsi – “attano",
  "atk-s0305a10:35_4": "rajje ṭhatvā kālaṁ kātuṁ na labhissatī”ti.",
  "atk-s0305a10:36_0": "Dutiyadivase ca sāmaṁyeva bhikkhusaṅghaparivāro gantvā rājadvāre aṭṭhāsi. Rājā “satthā",
  "atk-s0305a10:36_1": "āgato”ti sutvā nikkhamitvā, nivesanaṁ pavesetvā, sārapallaṅke nisīdāpetvā, yāgukhajjakaṁ",
  "atk-s0305a10:36_2": "adāsi. Satthā paribhuttayāgukhādanīyo “yāva bhattaṁ niṭṭhāti, tāva satthu santike",
  "atk-s0305a10:36_3": "nisīdissāmī”ti āgantvā nisinnaṁ rājānaṁ “tayā, mahārāja, idaṁ nāma kata”nti avatvā,",
  "atk-s0305a10:36_4": "“kāraṇeneva naṁ saññāpessāmī”ti idaṁ atītakāraṇaṁ āhari – mahārāja, pabbajite nāma",
  "atk-s0305a10:36_5": "aññamaññaṁ yujjhāpetuṁ na vaṭṭati. Atītepi isayo aññamaññaṁ yujjhāpetvā saha raṭṭhena",
  "atk-s0305a10:36_6": "rājā samuddaṁ paviṭṭhoti. Kadā bhagavāti?",
  "atk-s0305a10:37_0": "Atīte, mahārāja, bharuraṭṭhe bharurājā nāma rajjaṁ kāreti. Pañcasatā pañcasatā dve",
  "atk-s0305a10:37_1": "isigaṇā pabbatapādato loṇambilasevanatthāya bharunagaraṁ gantvā nagarassa avidūre",
  "atk-s0305a10:37_2": "dve rukkhā atthi, paṭhamaṁ āgato isigaṇo ekassa rukkhassa mūle nisīdi, pacchāgatopi",
  "atk-s0305a10:37_3": "ekassāti. Te yathābhirantaṁ viharitvā pabbatapādaṁ eva agamaṁsu. Te puna āgacchantāpi",
  "atk-s0305a10:37_4": "attano rukkhamūleyeva nisīdanti. Addhāne gacchante eko rukkho sukkhi, tasmiṁ sukkhe",
  "atk-s0305a10:37_5": "āgatā tāpasā “ayaṁ rukkho mahā, amhākampi tesampi pahossatī”ti itaresaṁ rukkhamūlassa",
  "atk-s0305a10:37_6": "ekapadese nisīdiṁsu. Te pacchā āgacchantā rukkhamūlaṁ apavisitvā bahi ṭhitāva “kasmā",
  "atk-s0305a10:37_7": "tumhe ettha nisīdathā”ti āhaṁsu. Ācariyā amhākaṁ rukkho sukkho, ayaṁ rukkho mahā,",
  "atk-s0305a10:37_8": "tumhepi pavisatha, tumhākampi amhākampi pahossatīti. Te “na mayaṁ pavisāma, nikkhamatha",
  "atk-s0305a10:37_9": "tumhe”ti kathaṁ vaḍḍhetvā “na tumhe attanova manena nikkhamissathā”ti hatthādīsu",
  "atk-s0305a10:37_10": "gahetvā nikkaḍḍhiṁsu. Te “hotu sikkhāpessāma ne”ti iddhiyā sovaṇṇamayāni dve cakkāni",
  "atk-s0305a10:37_11": "rajatamayañca akkhaṁ māpetvā pavaṭṭentā rājadvāraṁ agamiṁsu. Rañño “evarūpaṁ, deva,",
  "atk-s0305a10:37_12": "tāpasā paṇṇākāraṁ gahetvā ṭhitā”ti nivedayiṁsu. Rājā tuṭṭho “pakkosathā”ti te pakkosāpetvā",
  "atk-s0305a10:37_13": "“mahākammaṁ tumhehi kataṁ, atthi vo kiñci mayā kattabba”nti āha. Āma, mahārāja, amhākaṁ",
  "atk-s0305a10:37_14": "nisinnaṭṭhānaṁ ekarukkhamūlaṁ atthi, taṁ aññehi isīhi gahitaṁ, taṁ no dāpehīti. Rājā",
  "atk-s0305a10:37_15": "purise pesetvā tāpase nikkaḍḍhāpesi.",
  "atk-s0305a10:38_0": "Te bahi ṭhitā “kiṁ nu kho datvā labhiṁsū”ti olokayamānā “idaṁ nāmā”ti disvā “mayampi",
  "atk-s0305a10:38_1": "lañjaṁ datvā puna gaṇhissāmā”ti iddhiyā sovaṇṇamayaṁ rathapañjaraṁ māpetvā ādāya",
  "atk-s0305a10:38_2": "agamaṁsu. Rājā disvā tuṭṭho – “kiṁ, bhante, kātabba”nti?, Āha. Mahārāja amhākaṁ rukkhamūle",
  "atk-s0305a10:38_3": "añño isigaṇo nisinno, taṁ no rukkhamūlaṁ dāpehīti. Rājā purise pesetvā te nikkaḍḍhāpesi.",
  "atk-s0305a10:38_4": "Tāpasā aññamaññaṁ kalahaṁ katvā, “ananucchavikaṁ amhehi kata”nti vippaṭisārino hutvā",
  "atk-s0305a10:38_5": "pabbatapādameva agamaṁsu. Tato devatā “ayaṁ rājā dvinnaṁ isigaṇānaṁ hatthato lañjaṁ",
  "atk-s0305a10:38_6": "gahetvā aññamaññaṁ kalahaṁ kārāpesī”ti kujjhitvā mahāsamuddaṁ ubbaṭṭetvā tassa rañño",
  "atk-s0305a10:38_7": "vijitaṁ yojanasahassamattaṭṭhānaṁ samuddameva akaṁsūti.",
  "atk-s0305a10:39": "“Isīnamantaraṁ katvā, bharurājāti me sutaṁ;",
  "atk-s0305a10:40": "Ucchinno saha raṭṭhehi, sa rājā vibhavaṅgato”ti. –",
  "atk-s0305a10:41_0": "Evaṁ bhagavatā imasmiṁ atīte dassite yasmā buddhānaṁ nāma kathā okappaniyā hoti,",
  "atk-s0305a10:41_1": "“tasmā rājā attano kiriyaṁ sallakkhetvā anupadhāretvā mayā akattabbaṁ kammaṁ kata”nti",
  "atk-s0305a10:41_2": "“gacchatha, bhaṇe, titthiye nikkaḍḍhathā”ti nikkaḍḍhāpetvā cintesi – “mayā kārito",
  "atk-s0305a10:41_3": "vihāro nāma natthi, tasmiṁyeva ṭhāne vihāraṁ kāressāmī”ti tesaṁ dabbasambhārepi adatvā",
  "atk-s0305a10:41_4": "vihāraṁ kāresi. Taṁ sandhāyetaṁ vuttaṁ.",
  "atk-s0305a10:42": "2-3. Brāhmaṇasuttādivaṇṇanā",
  "atk-s0305a10:43": "1008-9. Dutiye udayagāmininti attano samaye vaḍḍhigāminiṁ. Maraṇaṁ āgameyyāsīti maraṇaṁ iccheyyāsi, pattheyyāsi vā. Tatiyaṁ uttānameva.",
  "atk-s0305a10:44": "4. Duggatibhayasuttavaṇṇanā",
  "atk-s0305a10:45": "1010. Catutthe sabbaduggatibhayaṁ samatikkantoti manussadobhaggaṁ paṭikkhittaṁ.",
  "atk-s0305a10:46": "5. Duggativinipātabhayasuttavaṇṇanā",
  "atk-s0305a10:47": "1011. Pañcame sabbaduggativinipātabhayaṁ samatikkantoti manussadobhaggena saddhiṁ cattāro apāyā paṭikkhittā.",
  "atk-s0305a10:48": "6. Paṭhamamittāmaccasuttavaṇṇanā",
  "atk-s0305a10:49_0": "1012. Chaṭṭhe mittāti aññamaññassa gehe āmisaparibhogavasena vohāramittā. Amaccāti",
  "atk-s0305a10:49_1": "āmantanapaṭimantanairiyāpathādīsu ekato pavattakiccā. Ñātīti sassusasurapakkhikā.",
  "atk-s0305a10:49_2": "Sālohitāti samānalohitā bhātibhaginimātulādayo.",
  "atk-s0305a10:50": "7. Dutiyamittāmaccasuttavaṇṇanā",
  "atk-s0305a10:51_0": "1013. Sattame aññathattaṁ nāma pasādaññathattaṁ bhāvaññathattaṁ gatiaññathattaṁ lakkhaṇaññathattaṁ",
  "atk-s0305a10:51_1": "vipariṇāmaññathattanti anekavidhaṁ. Tattha mahābhūtesu bhāvaññathattaṁ adhippetaṁ.",
  "atk-s0305a10:51_2": "Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṁ āpajjamānāya",
  "atk-s0305a10:51_3": "purimabhāvo vigacchati, bhāvaññathattaṁ paññāyati. Lakkhaṇaṁ pana na vigacchati,",
  "atk-s0305a10:51_4": "kakkhaḷalakkhaṇāva hoti. Ucchurasādibhāvena ca yūsākārasaṇṭhitāya āpodhātuyā sussitvā",
  "atk-s0305a10:51_5": "ghanapathavibhāvaṁ āpajjamānāya purimabhāvo vigacchati, bhāvaññathattaṁ paññāyati.",
  "atk-s0305a10:51_6": "Lakkhaṇaṁ pana na vigacchati, ābandhanalakkhaṇāva hoti. Tatridaṁ aññathattanti ettha",
  "atk-s0305a10:51_7": "pana gatiaññathattaṁ adhippetaṁ, tañhi ariyasāvakassa natthi. Pasādaññathattampi",
  "atk-s0305a10:51_8": "natthiyeva, idha pana pasādaphalaṁ pakāsetuṁ gatiaññathattameva dassitaṁ. Sesaṁ sabbattha uttānamevāti.",
  "atk-s0305a10:52": "Rājakārāmavaggo dutiyo.",
  "atk-s0305a10:53": "3. Saraṇānivaggo",
  "atk-s0305a10:54": "1-2. Paṭhamamahānāmasuttādivaṇṇanā",
  "atk-s0305a10:55_0": "1017-18. Tatiyassa paṭhame iddhanti telamadhuphāṇitādīhi samiddhaṁ. Phītanti hatthūpagasīsūpagagīvūpagādialaṅkāravasena",
  "atk-s0305a10:55_1": "supupphitaṁ. Ākiṇṇamanussanti nirantaramanussaṁ. Sambādhabyūhanti byūhā vuccanti",
  "atk-s0305a10:55_2": "avinibbiddharacchāyo, yā paviṭṭhamaggeneva niggacchanti, tā sambādhā byūhā bahukā",
  "atk-s0305a10:55_3": "etthāti sambādhabyūhaṁ. Imināpi nagarassa ghanavāsameva dīpeti. Bhantenāti ito cito",
  "atk-s0305a10:55_4": "ca paribbhamantena uddhatacārinā. Dutiyaṁ uttānameva.",
  "atk-s0305a10:56": "3. Godhasakkasuttavaṇṇanā",
  "atk-s0305a10:57_0": "1019. Tatiye bhagavāva etaṁ jāneyya etehi dhammehi samannāgataṁ vā asamannāgataṁ",
  "atk-s0305a10:57_1": "vāti idaṁ so sakko tīhi dhammehi samannāgatassa puggalassa sotāpannabhāvaṁ, catūhi",
  "atk-s0305a10:57_2": "vā dhammehi samannāgatassa sotāpannabhāvaṁ bhagavāva jānātīti adhippāyena āha.",
  "atk-s0305a10:58_0": "Kocideva dhammasamuppādo uppajjeyyāti kiñcideva kāraṇaṁ uppajjeyya. Ekato assa bhagavā,",
  "atk-s0305a10:58_1": "ekato bhikkhusaṅghoti yasmiṁ kāraṇe uppanne bhagavā bhikkhusaṅghena nānāladdhiko",
  "atk-s0305a10:58_2": "hutvā ekaṁ vādaṁ vadanto ekato assa, bhikkhusaṅghopi ekaṁ vadanto ekatoti attho.",
  "atk-s0305a10:58_3": "Tenevāhanti yaṁ vādaṁ tumhe vadetha, tamevāhaṁ gaṇheyyanti. Nanu ca ariyasāvakassa",
  "atk-s0305a10:58_4": "ratanattaye pasādanānattaṁ natthi, atha kasmā esa evamāhāti? Bhagavato sabbaññutāya.",
  "atk-s0305a10:58_5": "Evañhissa hoti “bhikkhusaṅgho attano asabbaññutāya ajānitvāpi katheyya, satthu pana",
  "atk-s0305a10:58_6": "aññāṇaṁ nāma natthī”ti. Tasmā evamāha. Aññatra kalyāṇā aññatra kusalāti kalyāṇameva",
  "atk-s0305a10:58_7": "kusalameva vadāmi, na kalyāṇakusalavimuttanti. Apicassa anavajjanadoso esoti.",
  "atk-s0305a10:59": "4. Paṭhamasaraṇānisakkasuttavaṇṇanā",
  "atk-s0305a10:60_0": "1020. Catutthe idha mahānāma ekacco puggaloti idaṁ na kevalaṁ saraṇāni eva apāyato",
  "atk-s0305a10:60_1": "mutto, imepi puggalā muttāti dassetuṁ āraddhaṁ. Mattaso nijjhānaṁ khamantīti pamāṇena",
  "atk-s0305a10:60_2": "ca olokanaṁ khamanti. Iminā dhammānusārimaggaṭṭhapuggalaṁ dasseti. Agantā nirayanti",
  "atk-s0305a10:60_3": "maggaṭṭhapuggalo hi apāyato parimuttoti vā parimuccissatīti vā vattuṁ na vaṭṭati,",
  "atk-s0305a10:60_4": "parimuccatīti pana vattuṁ vaṭṭati. Yasmā ca parimuccati, tasmā gantā nāma na hotīti,",
  "atk-s0305a10:60_5": "“agantā”ti vutto, na gacchatīti attho. Saddhāmattaṁ pemamattanti iminā saddhānusārimaggaṭṭhapuggalaṁ",
  "atk-s0305a10:60_6": "dasseti. Mahāsālāti samīpe ṭhiteva cattāro mahāsārarukkhe dassento āha. Maraṇakāle",
  "atk-s0305a10:60_7": "sikkhaṁ samādiyīti maraṇasamaye tīsu sikkhāsu paripūrakārī ahosīti dasseti.",
  "atk-s0305a10:61": "5. Dutiyasaraṇānisakkasuttavaṇṇanā",
  "atk-s0305a10:62_0": "1021. Pañcame dukkhettanti visamakhettaṁ. Dubbhūmanti ūsarabhūmiṁ loṇūpahataṁ. Khaṇḍānīti",
  "atk-s0305a10:62_1": "paribhinnāni. Pūtīnīti udakena temetvā pūtibhāvaṁ āpannāni. Vātātapahatānīti vātātapena",
  "atk-s0305a10:62_2": "hatattā nirojabhāvaṁ gatāni. Asārādānīti anādinnasārāni agahitasārāni. Asukhasayitānīti",
  "atk-s0305a10:62_3": "na koṭṭhādīsu pakkhipitvā suṭṭhu ṭhapitāni. Sukhasayitānīti ṭhapitaṭṭhānato cattāro māse acalitāni.",
  "atk-s0305a10:63": "6. Paṭhamaanāthapiṇḍikasuttavaṇṇanā",
  "atk-s0305a10:64_0": "1022. Chaṭṭhe ṭhānaso vedanā paṭippassambheyyāti khaṇena vedanā paṭippassambheyya.",
  "atk-s0305a10:64_1": "Micchāñāṇenāti micchāpaccavekkhaṇena micchāvimuttiyāti aniyyānikavimuttiyā. Tasmā",
  "atk-s0305a10:64_2": "saddhañca sīlañcāti gāthā vuttatthā eva. Yatra hi nāmāti yo nāma.",
  "atk-s0305a10:65": "7. Dutiyaanāthapiṇḍikasuttavaṇṇanā",
  "atk-s0305a10:66": "1023. Sattame samparāyikaṁ maraṇabhayanti samparāyahetukaṁ maraṇabhayaṁ gihisāmīcikānīti gihīnaṁ anucchavikāni. Sesaṁ sabbattha uttānamevāti.",
  "atk-s0305a10:67": "Saraṇānivaggo tatiyo.",
  "atk-s0305a10:68": "4. Puññābhisandavaggo",
  "atk-s0305a10:69": "1. Paṭhamapuññābhisandasuttavaṇṇanā",
  "atk-s0305a10:70": "1027. Catutthassa paṭhame puññābhisandā kusalābhisandāti puññanadiyo kusalanadiyo. Sukhassāhārāti sukhassa paccayā.",
  "atk-s0305a10:71": "4. Paṭhamadevapadasuttavaṇṇanā",
  "atk-s0305a10:72_0": "1030. Catutthe devapadānīti devānaṁ ñāṇena, devassa vā ñāṇena akkantapadāni. Visuddhiyāti",
  "atk-s0305a10:72_1": "visujjhanatthāya. Pariyodapanāyāti puriyodapanatthāya jotanatthāya. Imasmiṁ sutte",
  "atk-s0305a10:72_2": "cattāropi phalaṭṭhapuggalā visuddhaṭṭhena devā nāma jātā.",
  "atk-s0305a10:73": "8. Vassasuttavaṇṇanā",
  "atk-s0305a10:74_0": "1034. Aṭṭhame pāraṁgantvāti pāraṁ vuccati nibbānaṁ, taṁ patvāti attho. Āsavānaṁ khayāya",
  "atk-s0305a10:74_1": "saṁvattantīti na paṭhamaṁ nibbānaṁ gantvā pacchā saṁvattanti, gacchamānā eva saṁvattanti.",
  "atk-s0305a10:74_2": "Desanā pana evaṁ katā.",
  "atk-s0305a10:75": "10. Nandiyasakkasuttavaṇṇanā",
  "atk-s0305a10:76_0": "1036. Dasame divā pavivekāya rattiṁ paṭisallānāyāti divā pavivekatthāya rattiṁ paṭisallānatthāya.",
  "atk-s0305a10:76_1": "Dhammā na pātubhavantīti samathavipassanā dhammā na uppajjanti. Sesaṁ sabbattha uttānamevāti.",
  "atk-s0305a10:77": "Puññābhisandavaggo catuttho.",
  "atk-s0305a10:78": "5. Sagāthakapuññābhisandavaggo",
  "atk-s0305a10:79": "1. Paṭhamaabhiasandasuttavaṇṇanā",
  "atk-s0305a10:80_0": "1037. Pañcamassa paṭhame asaṅkhyeyyoti āḷhakagaṇanāya asaṅkhyeyyo, yojanavasena panassa",
  "atk-s0305a10:80_1": "saṅkhyā atthi. Bahubheravanti saviññāṇakaaviññāṇakānaṁ bheravārammaṇānaṁ vasena bahubheravaṁ.",
  "atk-s0305a10:80_2": "Puthūti bahu. Savantīti sandamānā. Upayantīti upagacchanti.",
  "atk-s0305a10:81": "2. Dutiyaabhisandasuttavaṇṇanā",
  "atk-s0305a10:82": "1038. Dutiye yatthimā mahānadiyo saṁsandanti samentīti yasmiṁ saṁbhajje etā mahānadiyo ekībhavanti, nirantarā bhavantīti attho.",
  "atk-s0305a10:83": "3. Tatiyaabhisandasuttavaṇṇanā",
  "atk-s0305a10:84_0": "1039. Tatiye puññakāmoti puññatthiko. Kusale patiṭṭhitoti maggakusale patiṭṭhito.",
  "atk-s0305a10:84_1": "Bhāveti maggaṁ amatassa pattiyāti nibbānassa pāpuṇanatthaṁ arahattamaggaṁ bhāveti.",
  "atk-s0305a10:84_2": "Dhammasārādhigamoti dhammasāro vuccati ariyaphalaṁ dhammasāro, adhigamo assāti dhammasārādhigamo,",
  "atk-s0305a10:84_3": "adhigataphaloti attho. Khaye ratoti kilesakkhaye rato.",
  "atk-s0305a10:85": "4. Paṭhamamahaddhanasuttavaṇṇanā",
  "atk-s0305a10:86": "1040. Catutthe aḍḍho mahaddhanoti sattavidhena ariyadhanena aḍḍho ceva mahaddhano ca. Teneva bhogena mahābhogo. Sesaṁ sabbattha uttānamevāti.",
  "atk-s0305a10:87": "Sagāthakapuññābhisandavaggo pañcamo.",
  "atk-s0305a10:88": "6. Sappaññavaggo",
  "atk-s0305a10:89": "2. Vassaṁvuttasuttavaṇṇanā",
  "atk-s0305a10:90_0": "1048. Chaṭṭhassa dutiye ayamadhippāyo – sotāpanno bhikkhu ettakena vosānaṁ anāpajjitvā",
  "atk-s0305a10:90_1": "tāneva indriyabalabojjhaṅgāni samodhānetvā vipassanaṁ vaḍḍhetvā sakadāgāmimaggaṁ",
  "atk-s0305a10:90_2": "pāpuṇissati, sakadāgāmī anāgāmimaggaṁ, anāgāmī arahattamagganti imamatthaṁ sandhāya",
  "atk-s0305a10:90_3": "bhagavatā imasmiṁ sutte sāsane tanti paveṇī kathitāti.",
  "atk-s0305a10:91": "3. Dhammadinnasuttavaṇṇanā",
  "atk-s0305a10:92_0": "1049. Tatiye dhammadinnoti sattasu janesu eko. Buddhakālasmiñhi dhammadinno upāsako,",
  "atk-s0305a10:92_1": "visākho upāsako, uggo gahapati, citto gahapati, hatthako āḷavako, cūḷaanāthapiṇḍiko,",
  "atk-s0305a10:92_2": "mahāanāthapiṇḍikoti ime satta janā pañcasataupāsakaparivārā ahesuṁ. Etesu esa aññataro.",
  "atk-s0305a10:93_0": "Gambhīrāti dhammagambhīrā sallasuttādayo. Gambhīratthāti atthagambhīrā cetanāsuttantādayo.",
  "atk-s0305a10:93_1": "Lokuttarāti lokuttaratthadīpakā asaṅkhatasaṁyuttādayo. Suññatappaṭisaṁyuttāti sattasuññatādīpakā",
  "atk-s0305a10:93_2": "khajjanikasuttantādayo. Upasampajja viharissāmāti paṭilabhitvā viharissāma. Evañhi",
  "atk-s0305a10:93_3": "vo, dhammadinna, sikkhitabbanti evaṁ tumhehi candopamapaṭipadaṁ rathavinītapaṭipadaṁ",
  "atk-s0305a10:93_4": "moneyyapaṭipadaṁ mahāariyavaṁsapaṭipadaṁ pūrentehi sikkhitabbaṁ. Iti satthā imesaṁ",
  "atk-s0305a10:93_5": "upāsakānaṁ asayhabhāraṁ āropesi. Kasmā ? Ete kira na attano bhūmiyaṁ ṭhatvā ovādaṁ",
  "atk-s0305a10:93_6": "yāciṁsu, avisesena pana sabbabhāraṁ ukkhipituṁ samatthā viya “ovadatu no, bhante,",
  "atk-s0305a10:93_7": "bhagavā”ti yāciṁsu. Tena tesaṁ satthā asayhabhāraṁ āropento evamāha. Na kho netanti",
  "atk-s0305a10:93_8": "na kho etaṁ. Nakāro panettha byañjanasandhimattamevāti veditabbo. Tasmāti yasmā idāni",
  "atk-s0305a10:93_9": "attano bhūmiyaṁ ṭhatvā ovādaṁ yācatha, tasmā.",
  "atk-s0305a10:94": "4. Gilānasuttavaṇṇanā",
  "atk-s0305a10:95_0": "1050. Catutthe na kho panetanti na kho amhehi etaṁ. Sappañño upāsakoti sotāpanno",
  "atk-s0305a10:95_1": "adhippeto. Assāsanīyehi dhammehīti assāsakarehi dhammehi. Assāsatāyasmāti assāsatu",
  "atk-s0305a10:95_2": "āyasmā. Mārisoti maraṇapaṭibaddho. Maraṇadhammoti maraṇasabhāvo. Adhimocehīti ṭhapehi.",
  "atk-s0305a10:95_3": "Adhimocitanti ṭhapitaṁ. Evaṁvimuttacittassāti evaṁ arahattaphalavimuttiyā vimuttacittassa.",
  "atk-s0305a10:95_4": "Yadidaṁ vimuttiyā vimuttanti yaṁ idaṁ vimuttiṁ ārabbha vimuttiyā nānākaraṇaṁ vattabbaṁ",
  "atk-s0305a10:95_5": "siyā, na taṁ vadāmi. Bhikkhusaṅghassa hi cetiyaṅgaṇabodhiyaṅgaṇavattesu ceva asītikkhandhakavattesu",
  "atk-s0305a10:95_6": "cāti āgamanīyaguṇesu pamāṇaṁ nāma natthi, paṭividdhe pana magge vā phale vā upāsakānañca",
  "atk-s0305a10:95_7": "bhikkhūnañca nānākaraṇaṁ natthi.",
  "atk-s0305a10:96": "9. Paññāpaṭilābhasuttavaṇṇanā",
  "atk-s0305a10:97_0": "1055. Navame paññāpaṭilābhāya saṁvattantīti ettha satta sekkhā paññaṁ paṭilabhanti",
  "atk-s0305a10:97_1": "nāma, khīṇāsavo paṭiladdhapañño nāmāti veditabbo. Parato paññābuddhiyātiādīsupi eseva",
  "atk-s0305a10:97_2": "nayo. Sesaṁ sabbattha uttānamevāti.",
  "atk-s0305a10:98": "Sappaññavaggo chaṭṭho.",
  "atk-s0305a10:99": "7. Mahāpaññavaggo",
  "atk-s0305a10:100": "1. Mahāpaññāsuttavaṇṇanā",
  "atk-s0305a10:101_0": "1058. Sattame mahāpaññatāya saṁvattantītiādīsu “mahante atthe pariggaṇhātīti mahāpaññā”tiādinā",
  "atk-s0305a10:101_1": "paṭisambhidāyaṁ vuttanayeneva sabbattha sabbapadesu attho veditabbo. Sesaṁ sabbattha uttānamevāti.",
  "atk-s0305a10:102": "Sotāpattisaṁyuttavaṇṇanā niṭṭhitā."
}