{
  "tika-vin02t27:0": "8. Vattakkhandhakaṁ",
  "tika-vin02t27:1": "Āgantukavattakathāvaṇṇanā",
  "tika-vin02t27:2_0": "356-357. Vattakkhandhake uparipiṭṭhitoti piṭṭhisaṅghāṭassa uparibhāgato, dvārabāhassa",
  "tika-vin02t27:2_1": "uparipadesatoti attho. Vissajjetabbanti sukkhāpanatthaṁ ātape vissajjitabbaṁ. Abhivādāpetabboti",
  "tika-vin02t27:2_2": "tassa vasse pucchite yadi daharo hoti, sayameva vandissati, tadā imināva vandāpito",
  "tika-vin02t27:2_3": "nāma hoti. Nilloketabboti oloketabbo. Yathābhāganti pubbe paññattaṁ padesabhāgaṁ",
  "tika-vin02t27:2_4": "anatikkamitvā. Santānakanti uṇṇanābhisuttaṁ. Ullokāti gehassa uparibhāgato paṭṭhāya,",
  "tika-vin02t27:2_5": "paṭhamaṁ uparibhāgo sammajjitabboti vuttaṁ hoti.",
  "tika-vin02t27:3": "Āvāsikavattakathāvaṇṇanā",
  "tika-vin02t27:4": "359.Mahāāvāseti mahāvihārasadise mahāāvāse.",
  "tika-vin02t27:5": "Anumodanavattakathāvaṇṇanā",
  "tika-vin02t27:6": "362.Pañcame nisinneti anumodanatthāya nisinne. Upanisinnakathā nāma bahūsu sannipatitesu parikathākathanaṁ.",
  "tika-vin02t27:7": "Bhattaggavattakathāvaṇṇanā",
  "tika-vin02t27:8_0": "364.Manussānaṁ parivisanaṭṭhānanti yattha manussā saputtadārā āvasitvā denti. Hatthadhovanaudakaṁ",
  "tika-vin02t27:8_1": "sandhāyāti bhuttāvissa bhojanāvasāne hatthadhovanaudakaṁ sandhāya. Tenevāha ‘‘antarā",
  "tika-vin02t27:8_2": "pipāsitena pana…pe… hatthā na dhovitabbā’’ti. Potthakesu pana ‘‘pānīyaṁ pivitvā hatthā",
  "tika-vin02t27:8_3": "na dhovitabbā’’ti likhanti, ‘‘hatthā dhovitabbā’’ti pāṭhena bhavitabbanti amhākaṁ",
  "tika-vin02t27:8_4": "khanti. Aññathā ‘‘na tāva udakanti idaṁ hatthadhovanaudakaṁ sandhāya vutta’’nti vatvā",
  "tika-vin02t27:8_5": "‘‘antarā pipāsitena panā’’tiādinā vuttaviseso na upalabbhati. Atha mataṁ ‘‘na tāva",
  "tika-vin02t27:8_6": "therena udakaṁ paṭiggahetabbanti idaṁ kiṁ pānīyapaṭiggahaṇaṁ sandhāya vuttaṁ, udāhu",
  "tika-vin02t27:8_7": "hatthadhovanaudakaggahaṇaṁ sandhāyāti āsaṅkānivattanatthaṁ ‘idaṁ hatthadhovanaudakaṁ",
  "tika-vin02t27:8_8": "sandhāya vutta’ntiādi kathita’’nti, tañca na, tattha āsaṅkāya eva asambhavato. Na",
  "tika-vin02t27:8_9": "hi bhagavā ‘‘yāva aññe na bhuttāvino honti, tāva pānīyaṁ na pātabba’’nti vakkhatīti",
  "tika-vin02t27:8_10": "sakkā viññātuṁ. Yadi cetaṁ pānīyapaṭiggahaṇaṁ sandhāya vuttaṁ, ‘‘na tāva therena",
  "tika-vin02t27:8_11": "udakaṁ paṭiggahetabba’’nti udakasaddappayogo ca na kattabbo siyā, aṭṭhakathāyañca",
  "tika-vin02t27:8_12": "‘‘idaṁ hatthadhovanaudakaṁ sandhāya vutta’’nti vatvā tena nivattitabbamatthaṁ dassentena",
  "tika-vin02t27:8_13": "‘‘antarā pipāsitena pana gale vilaggāmisena vā pānīyaṁ pivitabba’’nti ettakameva",
  "tika-vin02t27:8_14": "vattabbaṁ, ‘‘pānīyaṁ pivitvā hatthā na dhovitabbā’’ti evaṁ pana na vattabbanti. Dhure",
  "tika-vin02t27:8_15": "nisinnā hontīti dvārasamīpe nisinnā honti.",
  "tika-vin02t27:9": "Piṇḍacārikavattakathāvaṇṇanā",
  "tika-vin02t27:10": "366.Parāmasatīti gaṇhāti. Ṭhapeti vāti ‘‘tiṭṭhatha, bhante’’ti vadantī ṭhapeti nāma.",
  "tika-vin02t27:11": "Āraññikavattakathāvaṇṇanā",
  "tika-vin02t27:12": "367.Kenajja, bhante, yuttanti kena nakkhattena ajja cando yuttoti evaṁ vadantena nakkhattaṁ pucchitaṁ hoti.",
  "tika-vin02t27:13": "Senāsanavattakathāvaṇṇanā",
  "tika-vin02t27:14_0": "369-370.Aṅgaṇeti abbhokāse. Na vuḍḍhaṁ anāpucchāti ettha tassa ovarake tadupacāre",
  "tika-vin02t27:14_1": "ca āpucchitabbanti vadanti. Bhojanasālādīsupi evameva paṭipajjitabbanti bhojanasālādīsupi",
  "tika-vin02t27:14_2": "uddesadānādi āpucchitvāva kātabbanti attho.",
  "tika-vin02t27:15": "Vaccakuṭivattakathāvaṇṇanā",
  "tika-vin02t27:16_0": "373-374.Idaṁativivaṭanti idaṁ ṭhānaṁ gumbādīhi appaṭicchannattā ativiya pakāsanaṁ.",
  "tika-vin02t27:16_1": "Nibaddhagamanatthāyāti attano nibaddhagamanatthāya. Puggalikaṭṭhānaṁ vāti attano",
  "tika-vin02t27:16_2": "vihāraṁ sandhāya vuttaṁ. Sesamettha suviññeyyameva.",
  "tika-vin02t27:17_0": "Imasmiṁ vattakkhandhake āgatāni āgantukāvāsikagamiyānumodanabhattaggapiṇḍacārikāraññika",
  "tika-vin02t27:17_1": "senāsana jantāghara vaccakuṭi upajjhācariya saddhivihārika antevāsikavattāni cuddasa",
  "tika-vin02t27:17_2": "mahāvattāni nāma, ito aññāni pana kadāci tajjanīyakammakatādikāleyeva caritabbāni",
  "tika-vin02t27:17_3": "asīti khandhakavattānīti veditabbāni. Gaṇṭhipadesu pana ‘‘imāniyeva cuddasa mahāvattāni",
  "tika-vin02t27:17_4": "aggahitaggahaṇena gahiyamānāni asīti khandhakavattāānī’’ti vuttaṁ, taṁ na gahetabbaṁ.",
  "tika-vin02t27:18": "Vattakkhandhakavaṇṇanā niṭṭhitā."
}