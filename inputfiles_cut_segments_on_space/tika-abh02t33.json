{
  "tika-abh02t33:0": "16. Ñāṇavibhaṅgo",
  "tika-abh02t33:1": "1. Ekakamātikādivaṇṇanā",
  "tika-abh02t33:2_0": "751. Sampayuttānaṁ nissayapaccayatāya, ārammaṇassa pavattiṭṭhānatāya okāsaṭṭho veditabbo.",
  "tika-abh02t33:2_1": "Nahetādīti ādi-saddena “ahetukā”tiādikaṁ sabbaṁ ekavidhena ñāṇavatthuṁ saṅgaṇhāti.",
  "tika-abh02t33:2_2": "Ekaṁ nahetūti nahetutāya ekaṁ pañcaviññāṇaṁ nahetūti vuttā tesaṁ nahetutā. Ekantāhetubhāvena",
  "tika-abh02t33:2_3": "hi te ekappakārāvāti. Aññampīti ahetukādi. Avitathasāmaññayuttanti teneva ahetukatādinā",
  "tika-abh02t33:2_4": "yathābhūtena samānabhāvena yuttaṁ. Ñāṇārammaṇanti ñāṇassa ārammaṇaṁ yathāvuttapañcaviññāṇādi.",
  "tika-abh02t33:2_5": "Vatthuvibhāvanāti pañcaviññāṇādikassa ñāṇavatthussa yathāvuttavisesena vibhāvanā pakāsanā paññā.",
  "tika-abh02t33:3": "Osānadukassāti “atthajāpikā paññā, jāpitatthā paññā”ti imassa dukassa. Dukamātikā dhammasaṅgaṇiyaṁ vuttadukamātikāti āha “dukamātikaṁ anissāyā”ti.",
  "tika-abh02t33:4_0": "“Cintāmayā paññā”tiādikā tikamātikaṁ anissāya vuttāti āha “evaṁ tikānurūpehīti etthāpi",
  "tika-abh02t33:4_1": "daṭṭhabba”nti. Yadipi jāpa-saddo byattavacane, mānase ca pavattati, jananatthepi",
  "tika-abh02t33:4_2": "pana daṭṭhabboti dassento āha “anekatthattā dhātusaddāna”ntiādi. Kusalapaññā vipākasaṅkhātassa,",
  "tika-abh02t33:4_3": "kiriyapaññā parikammādibhūtā attanā nibbattetabbaphalasaṅkhātassa atthassa nibbattanato",
  "tika-abh02t33:4_4": "atthajāpikāti vuttāti āha “atthajāpikā kāraṇagatā paññā”ti. Vipākapaññā, kiriyapaññā",
  "tika-abh02t33:4_5": "ca sahajātādipaccayavasena taṁtaṁvipākādiatthaṁ jāpeti janetīti āha “jāpito janito",
  "tika-abh02t33:4_6": "attho etissāti jāpitatthā”ti. Satipi sahajātānaṁ paccayabhāve vipākakiriyapaññā na",
  "tika-abh02t33:4_7": "kusalā viya vipākānaṁ nippariyāyena kāraṇavohāraṁ labhatīti āha “kāraṇapaññāsadisī”ti.",
  "tika-abh02t33:4_8": "Vibhāvanatthena paññā ārammaṇaṁ viya sampayuttepi pakāsetiyevāti vuttaṁ “phalappakāsanabhūtā”ti.",
  "tika-abh02t33:4_9": "Yato sā ālokobhāsapajjotapariyāyehi vibhāvitā.",
  "tika-abh02t33:5": "10. Dasakamātikāvaṇṇanā",
  "tika-abh02t33:6_0": "760. “Jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ. Atītampi",
  "tika-abh02t33:6_1": "addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ.",
  "tika-abh02t33:6_2": "Anāgatampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti",
  "tika-abh02t33:6_3": "ñāṇaṁ. Yampissa taṁ dhammaṭṭhitiñāṇaṁ, tampi khayadhammaṁ vayadhammaṁ virāgadhammaṁ",
  "tika-abh02t33:6_4": "nirodhadhammanti ñāṇaṁ. Bhavapaccayā…pe… avijjāpaccayā saṅkhārā…pe… nirodhadhamma”nti",
  "tika-abh02t33:6_5": "evamāgatāni sattasattati ñāṇāni. “Jarāmaraṇe ñāṇaṁ, jarāmaraṇasamudaye ñāṇaṁ, jarāmaraṇanirodhe",
  "tika-abh02t33:6_6": "ñāṇaṁ, jarāmaraṇanirodhagāminiyā paṭipadāya ñāṇaṁ. Jātiyā ñāṇaṁ…pe… saṅkhāresu ñāṇaṁ…pe…",
  "tika-abh02t33:6_7": "paṭipadāya ñāṇa”nti evamāgatāni catucattārīsaṁ ñāṇāni. Sutamayañāṇādīni anāvaraṇañāṇapariyosānāni",
  "tika-abh02t33:6_8": "paṭisambhidāmagge āgatāni tesattati ñāṇāni. Tenāha “tesattati pana…pe… na saṁyuttake”ti.",
  "tika-abh02t33:6_9": "“Saṁyuttake”ti vā idaṁ “sattasattati ñāṇānī”ti iminā sambandhitabbaṁ, na “tesattatī”ti",
  "tika-abh02t33:6_10": "iminā. Aññattha nikkhepakaṇḍādīsu. Yathā sammāpaṭivedhābhāvato micchāñāṇādi thusarāsimhi",
  "tika-abh02t33:6_11": "nikhātakhāṇuko viya ārammaṇe cañcalaṁ hoti, na evaṁ hoti yathābhūtāvabodhakaṁ ñāṇanti",
  "tika-abh02t33:6_12": "āha “yāthāvapaṭivedhato sayañca akampiya”nti. Adhibalakaraṇaṁ upatthambhananti taṁ",
  "tika-abh02t33:6_13": "puggale āropento āha “puggalañca…pe… karotī”ti. Visabhāgadhammesu vā akampiyattho,",
  "tika-abh02t33:6_14": "sabhāgadhammesu upatthambhanattho veditabbo.",
  "tika-abh02t33:7_0": "Abhimukhaṁ gacchantīti “upagacchantī”ti padassa atthavacanaṁ. Upagamanañcettha sabbaññutāya",
  "tika-abh02t33:7_1": "paṭijānanamevāti vuttaṁ “paṭijānanavasenā”ti. Aṭṭha vā parisā upasaṅkamantīti etthāpi",
  "tika-abh02t33:7_2": "paṭijānanavasena sabbaññutanti yojetabbaṁ. Aṭṭhasu parisāsu dassitaakampiyañāṇayuttoti sambandho.",
  "tika-abh02t33:8_0": "Phalasampattipavattīti sappurisūpanissayādīnaṁ kāraṇasampattīnaṁ phalabhūtāya patirūpadesavāsaattasammāpaṇidhiādisampattiyā",
  "tika-abh02t33:8_1": "pavattanaṁ. Ādi-saddena suttasesā saṅgahitā. Tattha sappurisūpanissayādike. Kasmā",
  "tika-abh02t33:8_2": "panettha samāne atthakicce paṭivedhañāṇassa viya desanāñāṇassāpi yāva arahattamaggā",
  "tika-abh02t33:8_3": "uppajjamānatā na vuttāti codanaṁ sandhāyāha “paṭivedhaniṭṭhattā”tiādi. Paṭivedhaniṭṭhattāti",
  "tika-abh02t33:8_4": "paṭivedhassa pariyosānattā. Tenāti paṭivedhapariyosānabhūtena arahattamaggañāṇena.",
  "tika-abh02t33:8_5": "Tadadhigamena hi sampattasakalasabbaññuguṇo bhagavā anantapaṭibhāno anupamāya buddhalīḷāya",
  "tika-abh02t33:8_6": "dhammaṁ desetuṁ samattho ahosi. “Paṭiladdhassāpī”ti iminā sabbathā labhāpakassa paṭivedhānurūpatā",
  "tika-abh02t33:8_7": "desanāñāṇassa asakkuṇeyyāti dīpeti, tena ca paṭivedhanamattenettha atthasiddhīti",
  "tika-abh02t33:8_8": "dasseti. Tenāha “desanāñāṇassā”tiādi.",
  "tika-abh02t33:9_0": "Hānabhāgiyadhammanti vā hānabhāgiyabhāvassa kāraṇaṁ. Kāmasahagatasaññādidhammanti",
  "tika-abh02t33:9_1": "kāmaguṇārammaṇaṁ saññāmanasikārādiṁ. Pubbeva katābhisaṅkhārādinti “cande vā sūriye",
  "tika-abh02t33:9_2": "vā ettakaṁ gate vuṭṭhahissāmī”tiādinā samāpajjanato pubbe pavattacittābhisaṅkhāraparikammādiṁ.",
  "tika-abh02t33:10_0": "Tadabhāvaggahaṇenāti kilesāvaraṇābhāvaggahaṇena. Ṭhitinti atthibhāvaṁ. Tabbiparītāyāti",
  "tika-abh02t33:10_1": "“natthi dinna”ntiādikāya micchādiṭṭhiyā. Ṭhānābhāvanti appavattiṁ, natthibhāvaṁ vā.",
  "tika-abh02t33:10_2": "Uparīti imissā balānaṁ anukkamakathāya upari anantarameva. Vipākāvaraṇābhāvadassanādikassāti",
  "tika-abh02t33:10_3": "ādi-saddena kammāvaraṇābhāvadassanaṁ saṅgaṇhāti. Itaranti adhigamassa aṭṭhānadassanaṁ.",
  "tika-abh02t33:10_4": "Taṁsahitānaṁ dhātūnanti rāgādisahitānaṁ sabhāvānaṁ. Vemattatā ca tesaṁ paccayavisesasiddhena",
  "tika-abh02t33:10_5": "avatthādivisesena veditabbā. Cariyāhetūnanti rāgādicariyākāraṇabhūtānaṁ dhammānaṁ.",
  "tika-abh02t33:11": "1. Ekakaniddesavaṇṇanā",
  "tika-abh02t33:12_0": "761.Ayaṁ visesoti samānepi nayadvayassa tesaṁ ahetubhāvādidīpane ekassa hetubhāvādipaṭisedhatā,",
  "tika-abh02t33:12_1": "itarassa rāsantarāsaṅgahoti idaṁ nānākaraṇaṁ. Ekāya jātiyāti ādānanikkhepaparicchinnassa",
  "tika-abh02t33:12_2": "ekassa bhavassa. Tadantogadhatāyāti gatiantogadhatāya. Tattha tatthāti taṁtaṁgaticutibhavesu.",
  "tika-abh02t33:13_0": "762.Tathāti aññadvārārammaṇatāya. Khīrādīnaṁ…pe… vilakkhaṇatāti yathā khīrassa dadhibhāvena,",
  "tika-abh02t33:13_1": "dadhino takkabhāvena vilakkhaṇatāpatti, na evaṁ pañcaviññāṇānaṁ nahetubhāvādito aññassa",
  "tika-abh02t33:13_2": "sabhāvāpatti atthīti attho.",
  "tika-abh02t33:14_0": "763.Mahattepīti puthuttepi. Bahubhāvavācako hi ayaṁ mahā-saddo “mahājano”tiādīsu",
  "tika-abh02t33:14_1": "viya rūpasaṅghāṭassa adhippetattā. Aññathā sabhāvadhammassa kā mahantatā, sukhumatā",
  "tika-abh02t33:14_2": "vā. Cakkhuviññāṇassa vacanaṁ katvā vuttattā āha “cakkhupasāde mama vatthumhī”ti.",
  "tika-abh02t33:14_3": "Issariyaṭṭhānanti issariyapavattanaṭṭhānaṁ. Tathā hi naṁ aññattha bhāvitaṁ vibhāventameva",
  "tika-abh02t33:14_4": "tiṭṭhati, aññaviññāṇāni ca tena dinnanayāneva tattha pavattanti, api dibbacakkhuñāṇaṁ,",
  "tika-abh02t33:14_5": "yato taṁ andhassa na nipphajjati.",
  "tika-abh02t33:15": "764.Vavatthitānampīti aññamaññaṁ asaṁkiṇṇānampi. Paṭipāṭiniyamo niyatānupubbikatā. Tenāti “abbokiṇṇā”ti vacanena.",
  "tika-abh02t33:16": "766.Āvaṭṭanabhāvo āvajjanakiccatā.",
  "tika-abh02t33:17_0": "Tesanti rūpādīnaṁ. Etesañhi rūpādīnaṁ pañcahi viññāṇehi samāgamo. Abhinipatitabbāni",
  "tika-abh02t33:17_1": "ālambitabbāni, vijānitabbānīti attho. Tenāha “ārammaṇakaraṇena paṭivijānitabbānī”ti.",
  "tika-abh02t33:17_2": "Kusalākusalacetanāya, taṁsampayuttānañca yathāvuttānaṁ “manopubbaṅgamā…pe… akusalaṁ",
  "tika-abh02t33:17_3": "vā”ti evaṁ vuttānaṁ paṭivijānitabbānaṁ paṭivijānananti sambandho. Kammatthe hi etaṁ",
  "tika-abh02t33:17_4": "sāmivacanaṁ. Sahajapubbaṅgamadhammenāti dassanādīhi sahajātaphassādinā pubbaṅgamena",
  "tika-abh02t33:17_5": "āvajjanādinā. Kiccantaranti dassanādikiccato aññaṁ sampaṭicchanādikiccaṁ.",
  "tika-abh02t33:18_0": "Avipākabhāvena kāraṇena, tena vā saddhiṁ. Aññanti rūpabhāvādiṁ. Bhāsanakaraṇakarāti",
  "tika-abh02t33:18_1": "viññattisamuṭṭhāpanavasena pavattakusalākusalacittuppādadhammā. Te eva kāyaṅgavācaṅgaṁ",
  "tika-abh02t33:18_2": "acopetvā pavattā taṁsadisā. Pubbaṅgamapaṭivijānananti pubbaṅgamabhāvena vijānanaṁ",
  "tika-abh02t33:18_3": "manodvārikajavanānaṁ purecarabhāvena gahaṇaṁ. Tatthāti pañcadvāre. “Na paṭisiddha”nti",
  "tika-abh02t33:18_4": "vatvā svāyamappaṭisedho sāmatthiyaladdhoti dassetuṁ “na kāyakammaṁ…pe… anuññātattā”ti",
  "tika-abh02t33:18_5": "vuttaṁ. “Tathā”ti idaṁ yathā kāyavacīkammapaṭṭhapanaṁ, evaṁ kusalādidhammasamādānampi",
  "tika-abh02t33:18_6": "natthīti upasaṁharaṇatthaṁ veditabbaṁ. Yadi na bhavato cavati, kathaṁ pañcadvāre",
  "tika-abh02t33:18_7": "cuti vuttāti āha “na pañcadvārika…pe… ataṁdvārikattā”ti. Tassā pāḷiyā. Āpāthamattanti",
  "tika-abh02t33:18_8": "āpāthagamanamattaṁ ārammaṇapaccayabhāvamattaṁ. Aññanti “rūpaṁ nīla”nti evamādidhammavisesaṁ.",
  "tika-abh02t33:18_9": "Tenāha “dhammasabhāva”nti. Rūpanti ca na gaṇhātīti rūpārammaṇampi samānaṁ “rūpaṁ",
  "tika-abh02t33:18_10": "nāmeta”nti na gaṇhāti. Tathā cāhu eke “cakkhuviññāṇasamaṅgī nīlaṁ vijānāti, no tu",
  "tika-abh02t33:18_11": "nīla”nti. Rūpanīlādiākāro rūpārammaṇarūpādānākārapaññatti. Tajjāpaññatti hesā yathā",
  "tika-abh02t33:18_12": "aniccatādi. Sātisayaṁ savitakkasavicārattā. Tato aññanti saddārammaṇato aññaṁ nāmapaññattiārammaṇaṁ,",
  "tika-abh02t33:18_13": "aññathā sahuppattipaṭisedho na sambhaveyyāti adhippāyo.",
  "tika-abh02t33:19": "Manodvārepīti na pañcadvāreyeva dutiye moghavāre, atha kho manodvārepi. Āvajjanaṁ dvattikkhattuṁ…pe… daṭṭhabbaṁ ekacittakkhaṇikassa āvajjanassa uppattiyaṁ tathā asambhavato.",
  "tika-abh02t33:20": "Tassāti yāthāvakavatthuvibhāvanāya paññāya.",
  "tika-abh02t33:21": "Ekakaniddesavaṇṇanā niṭṭhitā.",
  "tika-abh02t33:22": "2. Dukaniddesavaṇṇanā",
  "tika-abh02t33:23_0": "767.Adhikaraṇesūti padatthesu. Aññatra sabhāvaṁ gahetvāti atthasaddassa tattha pavattanākāradassanaṁ,",
  "tika-abh02t33:23_1": "tena atthasaddassa sabhāvatthataṁ dasseti. Adhikaraṇavasena liṅgaparivattiṁ gacchati.",
  "tika-abh02t33:23_2": "“Abhidheyyānurūpaṁ liṅgavacanānī”ti hi saddavidū vadanti.",
  "tika-abh02t33:24": "Dukaniddesavaṇṇanā niṭṭhitā.",
  "tika-abh02t33:25": "3. Tikaniddesavaṇṇanā",
  "tika-abh02t33:26_0": "768.Paripācitesūti sādhitesu. “Vihitesū”ti ettha duddhādīsu viya bhūtakālatā nādhippetāti",
  "tika-abh02t33:26_1": "āha “visayavisesanamattamevā”ti. “Kammaṁ, sippa”nti paññā kāraṇūpacārena vuttāti",
  "tika-abh02t33:26_2": "āha “paññā eva vā…pe… veditabbā”ti.",
  "tika-abh02t33:27_0": "Kusalaṁkammaṁ sakaṁ ekantaṁ hitasukhāvahattā. Tappaṭipakkhattā itaraṁ akusalaṁ kammaṁ",
  "tika-abh02t33:27_1": "nosakaṁ. Saccapaṭivedhānulomanaṁ saccānulomanaṁ vuttanti āha “tappaṭivedhapaccayabhāvenā”ti.",
  "tika-abh02t33:27_2": "Maggasaccassa anulomanato vā saccānulomikatā, tathā paramatthasaccassa anulomanato.",
  "tika-abh02t33:27_3": "Tenāha aṭṭhakathāyaṁ “maggasaccassā”tiādi. Paññā vuttā paññāvisaye paññākiccassa",
  "tika-abh02t33:27_4": "dassitattā. “Yogavihitesū”tiādinā vuttabhūminiddeso, “kammassakataṁ saccānulomika”nti",
  "tika-abh02t33:27_5": "vuttasarūpaniddeso, “rūpaṁ anicca”ntiādinā vuttappakāraniddeso ca yathāvuttā…pe…",
  "tika-abh02t33:27_6": "niddesā. “Yogavihitesu kammāyatanesu khantiṁ, kammassakataṁ khantiṁ, ‘rūpaṁ anicca’nti",
  "tika-abh02t33:27_7": "khanti”ntiādinā khantiādipadehi yojetabbā. Olokanaṁ paccakkhakaraṇaṁ. Dhammā olokanaṁ",
  "tika-abh02t33:27_8": "khamantīti paññāya tadolokanasamatthatamāha.",
  "tika-abh02t33:28": "769.Muñcatīti pajahati. Ārabbha-kiriyāya adhiṭṭhānaṁ samaṅgibhāvo, adhikaraṇaṁ paṭṭhapananti āha “muñca…pe… vattuṁ yutta”nti.",
  "tika-abh02t33:29_0": "770. Pañcasīladasasīlāni kammavaṭṭekadesabhūtāni sandhāya tesaṁ dhammaṭṭhitiyaṁ samavarodho",
  "tika-abh02t33:29_1": "vutto. Satipi savaneti “idha, bhikkhave, ariyasāvako pāṇātipātā paṭivirato”tiādinā",
  "tika-abh02t33:29_2": "tathāgatato savane satipi. Bhikkhuādīnampi taṁ vuttaṁ adhisīlapaññāpanaṁ viya na buddhāveṇikanti.",
  "tika-abh02t33:30": "Adhipaññānibbattesūti ṭhapetvā adhipaññaṁ tadaññesu maggaphaladhammesu. Tadadhiṭṭhānesūti tassā adhipaññāya adhiṭṭhānesu vipassanādhammesu.",
  "tika-abh02t33:31": "771.Apāyuppādanaṁ avaḍḍhinibbattanaṁ. Tasmiṁyeva ṭhāneti tasmiṁyeva khaṇe.",
  "tika-abh02t33:32": "Tikaniddesavaṇṇanā niṭṭhitā.",
  "tika-abh02t33:33": "4. Catukkaniddesavaṇṇanā",
  "tika-abh02t33:34": "793. Paritassanaṁ parittāso, cittutrāso cāti “na paritassatī”ti padassa “na pattheti na uttasatī”ti atthamāha.",
  "tika-abh02t33:35_0": "796.Ariyasaccesudhammasaddo “diṭṭhadhammo”tiādīsu viya. Ariyamaggo, tassa ca phalaṁ",
  "tika-abh02t33:35_1": "dhammo yathānusiṭṭhaṁ paṭipanne apāyesu apatamāne dhāretīti. Tattha paññāti tasmiṁ",
  "tika-abh02t33:35_2": "ariyamaggaphale nissayabhūte paññā. Tenāha “taṁsahagatā”ti. Aviditaṁ viditaṁ viya",
  "tika-abh02t33:35_3": "neti ñāpetīti nayo, anumānaṁ, tassa nayanaṁ pavattanaṁ, taṁ pana visuṁyevekaṁ ñāṇuppādananti",
  "tika-abh02t33:35_4": "āsaṅkāya nivattanatthamāha “na añña…pe… viseso”ti. Attano hi adhigamānusārena parādhigatānaṁ",
  "tika-abh02t33:35_5": "kālattaye maggādīnaṁ pavattiākārānumānaṁ nayanayanaṁ. Anuminanākārameva hissa sandhāya",
  "tika-abh02t33:35_6": "vuttaṁ “ñāṇasseva pavattiviseso”ti. Kāraṇañca nayanayanassa saccesu paccakkhapavattanato.",
  "tika-abh02t33:35_7": "“Tathā”ti iminā yathā maggañāṇato aññāpi “iminā dhammenā”ti vattuṁ yuttaṁ, tathā",
  "tika-abh02t33:35_8": "pakārantarenapi “iminā dhammena ñāṇenā”ti ettha attho yujjatīti imamatthaṁ upasaṁharati.",
  "tika-abh02t33:35_9": "Tenāti tasmā ñāṇena ñātato sampayogehi nayanayanato. Ñāṇavisayabhāvenāti paṭivedhañāṇassa",
  "tika-abh02t33:35_10": "visayabhāvena. Ñātena paṭividdhena catusaccadhammena, ñāṇasampayogena vā ñātena jānitvā",
  "tika-abh02t33:35_11": "ṭhitena maggaphaladhammena.",
  "tika-abh02t33:36_0": "Sabbena sabbanti sabbappakārena sabbaṁ, anavasesanti attho. Addhattayapariyāpannañhi",
  "tika-abh02t33:36_1": "sabbaṁ tebhūmakasaṅkhāragataṁ sammasīyati. Nayanatoti nayaggāhato. Anurūpatthavācako",
  "tika-abh02t33:36_2": "vā kāraṇasaddo “kāraṇaṁ vadatī”tiādīsu viya.",
  "tika-abh02t33:37_0": "Anvayañāṇassapi pariyogāhetvā pavattanato saviseso visayāvabodhoti vuttaṁ “dhamme",
  "tika-abh02t33:37_1": "ñāṇa…pe… abhāvā”ti. Visayobhāsanamattajānanasāmaññenāti asatipi abhisamecca gahaṇe",
  "tika-abh02t33:37_2": "visayavibhāvanasaṅkhātaavabodhasāmaññamattena. “Ñāṇa”nti sammatesūti “ñāṇa”nti voharitesu",
  "tika-abh02t33:37_3": "laddhañāṇavohāresu. Sammutivasenāti dhammañāṇādi viya samukhena visaye appavattitvā",
  "tika-abh02t33:37_4": "paññattimukhena pavattaṁ. Avasesanti sammutiñāṇamevāha. Itarañāṇattayavisabhāganti",
  "tika-abh02t33:37_5": "dhammañāṇādiñāṇattayavidhuraṁ.",
  "tika-abh02t33:38": "797.Kāmabhavadhammeti kāmabhavasaṅkhāte dhamme.",
  "tika-abh02t33:39_0": "798.Sāti paṭhamajjhānapaññā. Vītarāgabhāvanāvatthassāti “vītarāgo hotī”ti evaṁ vuttassa.",
  "tika-abh02t33:39_1": "Tanti chaṭṭhābhiññaṁ. Maggañāṇañhi kiccato maggasaccampi paṭivijjhati. Itarāti heṭṭhimamaggapaññā.",
  "tika-abh02t33:39_2": "Tadupanissayattāti tassā chaṭṭhābhiññāya, tassa vā paṭivijjhanassa upanissayattā",
  "tika-abh02t33:39_3": "paṭivijjhati nāma. Yathānurūpanti diṭṭhāsavādīnaṁ yathānurūpaṁ. Āsavakkhayeti āsavakkhayapariyāye",
  "tika-abh02t33:39_4": "kāraṇūpacārena. Taṁnibbattanatoti tassa āsavakkhayasaṅkhātassa phalassa nibbattanato.",
  "tika-abh02t33:39_5": "Idañca “āsavānaṁ khaye ñāṇaṁ chaṭṭhābhiññā”ti sutte āgatattā vuttaṁ.",
  "tika-abh02t33:40": "801.Abhivisiṭṭhena vā ñāṇena pākaṭaṁ karontassāti adhigamavasena pakāsaṁ vibhūtaṁ karontassa.",
  "tika-abh02t33:41": "802.Vasitāpañcakarahitaṁ vasibhāvaṁ apāpitaṁ paṭiladdhamattaṁ. Paṭipadārammaṇasahagatā paññā paṭipadārammaṇasambandhinīti āha “paññāya paṭipadārammaṇuddesenā”ti.",
  "tika-abh02t33:42": "Catukkaniddesavaṇṇanā niṭṭhitā.",
  "tika-abh02t33:43": "5. Pañcakaniddesavaṇṇanā",
  "tika-abh02t33:44_0": "804.Tameva paññaṁ “dvīsu jhānesu paññā pītipharaṇenā”tiādinā vibhajati. Abhisandanaparisandanaparipūraṇānipi",
  "tika-abh02t33:44_1": "parippharaṇaṁ viya pharaṇāpītiyā, taṁsahagatasukhassa ca kiccavisesabhūtāni adhippetānīti",
  "tika-abh02t33:44_2": "āha “abhisandetīti…pe… veditabba”nti. Ādinā nayenāti “abhisandetī”tiādinā sutte āgatanayena.",
  "tika-abh02t33:44_3": "Pharaṇañcettha pītisukhasamuṭṭhitapaṇītarūpehi kāyassa abhibyāpanaṁ daṭṭhabbaṁ. Ārammaṇeti",
  "tika-abh02t33:44_4": "pītipharaṇatāsukhapharaṇatāsīsena vuttānaṁ tikadukajhānānaṁ ārammaṇe. Tāti pītipharaṇatāsukhapharaṇatā.",
  "tika-abh02t33:45_0": "Samādhimukhenāti samādhiṁ mukhaṁ pamukhaṁ katvā, samādhisīsenāti attho, samādhipamukhena",
  "tika-abh02t33:45_1": "vā uddesaniddesena. Aññe kilesā diṭṭhimānādayo. Appayogenāti jhānavimokkhādīnaṁ viya",
  "tika-abh02t33:45_2": "uppādanīyaparikammapayogena vinā. Āvajjanāsadiso hi phalasamāpattiattho sammasanacāro.",
  "tika-abh02t33:45_3": "Ṭhapitattāti pavattitattā. Satibahulatāyāti satiyā abhiṇhuppattiyā. Paricchindanasatiyā",
  "tika-abh02t33:45_4": "kālassa satoti dassetīti yojanā.",
  "tika-abh02t33:46": "Pañcakaniddesavaṇṇanā niṭṭhitā.",
  "tika-abh02t33:47": "6. Chakkaniddesavaṇṇanā",
  "tika-abh02t33:48_0": "805.Visuddhibhāvanti visuddhiyā sabbhāvaṁ. “Dibbacakkhuñāṇekadesattā”ti idaṁ tassa",
  "tika-abh02t33:48_1": "paribhaṇḍañāṇattā vuttaṁ. Tathā hi pāḷiyaṁ “sattānaṁ cutūpapātañāṇāya cittaṁ abhinīharati",
  "tika-abh02t33:48_2": "abhininnāmetī”ti ārabhitvā “so dibbena cakkhunā visuddhenā”tiādi vuttaṁ. Dibbassa",
  "tika-abh02t33:48_3": "tirohitavippakaṭṭhādibhedassa, itarassa ca rūpāyatanassa dassanasamatthassāpi dibbacakkhuñāṇassa",
  "tika-abh02t33:48_4": "sikhāpatti cavamānopapajjamānasattadassananti āha “muddhappattena cā”tiādi.",
  "tika-abh02t33:49": "Chakkaniddesavaṇṇanā niṭṭhitā.",
  "tika-abh02t33:50": "7. Sattakaniddesavaṇṇanā",
  "tika-abh02t33:51_0": "806.Chabbidhampi paccavekkhaṇañāṇanti “jātipaccayā jarāmaraṇanti ñāṇa”ntiādinā vuttaṁ",
  "tika-abh02t33:51_1": "paṭiccasamuppādaṅgānaṁ paccavekkhaṇavasena pavattañāṇaṁ. Saha gahetvāti ekajjhaṁ",
  "tika-abh02t33:51_2": "gahetvā vipassanārammaṇabhāvasāmaññena ekattena gahetvā. Saṅkhipitvā vuttenāti pubbe",
  "tika-abh02t33:51_3": "chadhā vuttaṁ viya dassitaṁ dhammaṭṭhitiñāṇanti evaṁ saṅkhipitvā vuttena. “Khayadhamma”ntiādinā",
  "tika-abh02t33:51_4": "pakārena dassananti sambandho. Pavattañāṇassāti “jātipaccayā jarāmaraṇa”ntiādinā",
  "tika-abh02t33:51_5": "pavattassa ñāṇassa, pavatte vā saṁsāravaṭṭe ñāṇassa. Ñāṇārammaṇā vipassanā ñāṇavipassanā.",
  "tika-abh02t33:51_6": "Vipassanāti ca “jātipaccayā jarāmaraṇa”ntiādinā paccayapaccayuppannadhamme vibhāgena",
  "tika-abh02t33:51_7": "dassanato dhammaṭṭhitiñāṇaṁ idhādhippetaṁ. Tassa khayadhammatādijānanaṁ paṭivipassanā.",
  "tika-abh02t33:51_8": "Tenāha “vipassanāpaṭivipassanādassanamatta”nti.",
  "tika-abh02t33:52_0": "Evamettha aṭṭhakathādhippāyavasena pāḷiyā atthaṁ dassetvā idāni attano adhippāyavasena",
  "tika-abh02t33:52_1": "dassetuṁ “pāḷiyaṁ panā”tiādimāha. Sabbatthāti addhattaye paccayavisesena paccayuppannavisesaniddhāraṇe.",
  "tika-abh02t33:52_2": "Ñāṇavacanenāti “jātipaccayā jarāmaraṇa”ntiādinā ñāṇassa gahaṇena. Aṅgānanti sattasattatiyā",
  "tika-abh02t33:52_3": "aṅgānaṁ. Itisaddenāti “nirodhadhamma”nti ettha vuttaitisaddena. Pakāsetvāti ñāṇassa",
  "tika-abh02t33:52_4": "pavattiākāraṁ jotetvā. Tena dhammaṭṭhitiñāṇato aññaṁyeva pariyosāne vuttaṁ ñāṇanti",
  "tika-abh02t33:52_5": "dasseti. Tenāha “vipassanāñāṇaṁ sattamaṁ ñāṇa”nti. Ayameva cettha attho yuttoti dassento",
  "tika-abh02t33:52_6": "“na hī”tiādimāha. Tattha “tampi ñāṇanti sambandho na hotī”ti evaṁ sambandho na yutto",
  "tika-abh02t33:52_7": "aṅgantarabhāvassa avibhāvanatoti attho. Tena vuttaṁ “taṁñāṇa…pe… anadhippetattā”ti.",
  "tika-abh02t33:52_8": "Na hi visuṁ visuṁ vuttameva ekajjhaṁ vacanamattena atthantaraṁ hotīti. “Khayadhammaṁ…pe…",
  "tika-abh02t33:52_9": "cā”ti iminā purimasmiṁ pakkhe upacayena dosamāha.",
  "tika-abh02t33:53": "Sattakaniddesavaṇṇanā niṭṭhitā.",
  "tika-abh02t33:54": "8. Aṭṭhakaniddesavaṇṇanā",
  "tika-abh02t33:55": "808.Paccanīkadhammeti nīvaraṇādipaccanīkadhamme. Dukkhanti samāpajjane asati uppajjanakadukkhaṁ.",
  "tika-abh02t33:56": "Aṭṭhakaniddesavaṇṇanā niṭṭhitā.",
  "tika-abh02t33:57": "10. Dasakaniddeso",
  "tika-abh02t33:58": "Paṭhamabalaniddesavaṇṇanā",
  "tika-abh02t33:59_0": "809. Na ṭhānanti aṭṭhānaṁ, anupalabbhanattho ayamakāroti āha “avijjamānaṁ ṭhānaṁ",
  "tika-abh02t33:59_1": "aṭṭhāna”nti. Abhāvattho vā, na aññapaṭipakkhādiatthoti āha “natthi ṭhānanti vā aṭṭhāna”nti.",
  "tika-abh02t33:59_2": "Ko panetassa atthadvayassa visesoti? Paṭhamo hetupaccayehi anupalabbhamānataṁ vadati,",
  "tika-abh02t33:59_3": "dutiyo sabbena sabbaṁ abhāvanti ayametesaṁ viseso. Taṇhupādānādīnampi sukhato upagamanassa",
  "tika-abh02t33:59_4": "hetubhāve diṭṭhivipallāsassa so sātisayo asukhepi daḷhaṁ pavattāpanatoti āha “diṭṭhivipallāsova…pe…",
  "tika-abh02t33:59_5": "adhippeta”nti. “Attadiṭṭhivasenā”ti kasmā visesetvā vuttaṁ, nanu ariyasāvakassa sabbāpi",
  "tika-abh02t33:59_6": "diṭṭhiyo natthīti? Saccaṁ natthi, attadiṭṭhisannissayā pana sabbadiṭṭhiyoti dassetuṁ",
  "tika-abh02t33:59_7": "“attadiṭṭhivasenāti padhānadiṭṭhimāhā”ti vuttaṁ. Bhedānurūpassa vatthuno. Bhedānurūpena",
  "tika-abh02t33:59_8": "“adhamme dhammo”tiādinayappavattena.",
  "tika-abh02t33:60_0": "So evāti yo liṅge aparivatte tasmiṁ attabhāve bhavaṅgajīvitindriyappabandho, so eva.",
  "tika-abh02t33:60_1": "Tañhi upādāya ekajātisamaññā, na cettha bhāvakalāpajīvitindriyassa vasena codanā",
  "tika-abh02t33:60_2": "kātabbā tadaññasseva adhippetattā. Tañhi tattha avicchedavuttiyā pabandhavohāraṁ",
  "tika-abh02t33:60_3": "labhati, itarampi vā bhāvānupālanatāsāmaññenāti anokāsāva codanā.",
  "tika-abh02t33:61_0": "Sapattavasena yojetabbanti “sapattaṁ māremīti abhisandhinā sapattena nipannaṭṭhāne",
  "tika-abh02t33:61_1": "nipannaṁ manussabhūto manussabhūtaṁ mātaraṁ pitaraṁ vā mārento”tiādinā yojetabbaṁ.",
  "tika-abh02t33:61_2": "Sabbatthāti catūsupi vikappesu. Purimaṁ abhisandhicittanti pubbabhāgiyo maraṇādhippāyo.",
  "tika-abh02t33:61_3": "Appamāṇaṁ tena atthasiddhiyā abhāvato. Puthujjanasseva taṁ dinnaṁ hotīti ettha yathā",
  "tika-abh02t33:61_4": "arahattaṁ patvā paribhuttampi puthujjanakāle dinnaṁ puthujjanadānameva hoti, evaṁ",
  "tika-abh02t33:61_5": "maraṇādhippāyena puthujjanakāle pahāre dinne arahattaṁ patvā teneva pahārena mate",
  "tika-abh02t33:61_6": "kasmā arahantaghātoyeva hoti, na puthujjanaghātoti? Visesasambhavato. Yathā hi dānaṁ",
  "tika-abh02t33:61_7": "deyyadhammassa pariccāgamattena hoti, na evaṁ vadho. So hi pāṇo, pāṇasaññitā, vadhakacetanā,",
  "tika-abh02t33:61_8": "upakkamo, tena maraṇanti imesaṁ pañcannaṁ aṅgānaṁ pāripūriyāva hoti, na apāripūriyā.",
  "tika-abh02t33:61_9": "Tasmā arahattaṁ pattasseva maraṇanti arahantaghātoyeva hoti, na puthujjanaghāto.",
  "tika-abh02t33:61_10": "Yasmā pana “imaṁ māremī”ti yaṁ santānaṁ ārabbha māraṇicchā, tassa puthujjanakhīṇāsavabhāvena",
  "tika-abh02t33:61_11": "payogamaraṇakkhaṇānaṁ vasena satipi santānabhede abhedoyeva. Yadā ca atthasiddhi,",
  "tika-abh02t33:61_12": "tadā khīṇāsavabhāvo. Tasmā arahantaghātova hotīti nicchitaṁ. Kathaṁ panettha vadhakacetanā",
  "tika-abh02t33:61_13": "vattamānavisayā siyāti āha “vadhakacittaṁ paccuppannārammaṇampi…pe… pavattatī”ti.",
  "tika-abh02t33:61_14": "Tattha pabandhavicchedavasenāti yena pabandho vicchijjati, tādisaṁ payogaṁ nibbattetīti",
  "tika-abh02t33:61_15": "attho. Tena yadā pabandhavicchedo, tadā arahāti yathāvuttaṁ arahantaghātaṁ patiṭṭhāpeti.",
  "tika-abh02t33:61_16": "Na evanti yathā kālantarāpekkhakiccasiddhaṁ vadhakacittaṁ, na evaṁ cāgacetanā. “Sā",
  "tika-abh02t33:61_17": "hī”tiādinā cāgacetanāya kālantarānapekkhakiccasiddhitaṁyeva vibhāveti. Aññasakakaraṇanti",
  "tika-abh02t33:61_18": "attato vinimocetvā aññassa dakkhiṇeyyassa santakabhāvakaraṇaṁ. Tassāti cajitabbassa",
  "tika-abh02t33:61_19": "vatthuno. Yassāti yassa puthujjanassa. Tasseva taṁ dinnaṁ hoti, sacepi arahattaṁ",
  "tika-abh02t33:61_20": "patvā tena paribhuttanti attho.",
  "tika-abh02t33:62_0": "“Kappavināse”ti idaṁ “saṇṭhahante kappe”ti vuttattā mahākappavināsaṁ sandhāya vuttanti",
  "tika-abh02t33:62_1": "āha “kappaṭṭhakathāya na sametī”ti ettha āyukappassa adhippetattā. Āyukappo cettha",
  "tika-abh02t33:62_2": "avīciyaṁ nibbattasattānaṁ antarakappaparimāṇaṁ paramāyu veditabbaṁ. Tañhi sandhāya",
  "tika-abh02t33:62_3": "“ekaṁ kappaṁ asītibhāge katvā tato ekabhāgamattaṁ kāla”nti vuttaṁ. Tayidaṁ “ekaṁ",
  "tika-abh02t33:62_4": "kappa”nti yadi ekaṁ mahākappanti attho, tathā sati vīsatiantarakappaparimāṇo eko",
  "tika-abh02t33:62_5": "asaṅkhyeyyakappoti vuttaṁ hoti. Atha ekaṁ asaṅkhyeyyakappanti attho, sabbathāpi “catusaṭṭhi",
  "tika-abh02t33:62_6": "antarakappā”ti vacanena virujjhatīti vīmaṁsitabbaṁ. Yathā pana kappaṭṭhakathāya ayaṁ",
  "tika-abh02t33:62_7": "aṭṭhakathā sameti, taṁ dassetuṁ “kappavināseyevāti panā”tiādimāha.",
  "tika-abh02t33:63": "Pakatatto vā apārājiko. Samānasaṁvāsako kammaladdhīnaṁ vasena anānāsaṁvāsakoti evamettha attho veditabbo.",
  "tika-abh02t33:64_0": "Niyatassa puggalassa vijjamānataṁ paṭisedhetvāti yojanā. Tattha paṭisedhetvāti “puggalo",
  "tika-abh02t33:64_1": "pana niyato nāma natthī”ti evaṁ paṭisedhetvā. Tattha kāraṇamāha “micchattasammattaniyatadhammānaṁ",
  "tika-abh02t33:64_2": "viya sabhāvato”ti. Paññattimattañhetaṁ micchattasammattaniyatadhammanissayaṁ, yadidaṁ",
  "tika-abh02t33:64_3": "niyato puggaloti. Yathāpucchitanti “kiṁ pubbahetu niyametī”tiādinā pucchitappakāraṁ",
  "tika-abh02t33:64_4": "niyāmakahetuṁ. Yenāti yena uparimaggattayavipassanāñāṇena. Niyatāniyatabhedanti sotāpannādiniyatabhedaṁ,",
  "tika-abh02t33:64_5": "sattakkhattuparamādianiyatabhedañca. Sotāpanno eva hi eko sattakkhattuparamo nāma",
  "tika-abh02t33:64_6": "hoti, eko kolaṁkolo nāma, eko ekabījī nāmāti sotāpannassa niyatabhāvo vuttoti āha",
  "tika-abh02t33:64_7": "“sotāpanno ca niyato”ti. Byatirekattho hi ayaṁ ca-saddo. Tato pubbeti sotāpattimaggato",
  "tika-abh02t33:64_8": "pubbe. “Pubbahetukiccaṁ natthī”ti idaṁ sotāpannassa niyatatāya vuttattā vakkhamānañca",
  "tika-abh02t33:64_9": "dosaṁ hadaye ṭhapetvā vuttaṁ. Uparimaggānaṁ saupanissayatte paṭhamamaggassāpi saupanissayatā",
  "tika-abh02t33:64_10": "siddhā evāti codanaṁ sandhāyāha “yadi hī”tiādi. Tañca niyatattaṁ. Assāti sotāpattimaggassa.",
  "tika-abh02t33:65_0": "Teneva khīṇāti sotāpattimaggeneva khīṇā. Kāraṇupacchedena hi phalupacchedo siyā.",
  "tika-abh02t33:65_1": "Tatoti sattakkhattuparamādito. Sāti sattakkhattuparamāditā. Pavattitoti vipākappabandhato.",
  "tika-abh02t33:65_2": "Tenāti sotāpattimaggena. Vuṭṭhāneti vuṭṭhāne sati. Kāraṇena vinā phalaṁ natthīti",
  "tika-abh02t33:65_3": "āha “sakkāya…pe… bhavitabba”nti. “Nāmakaraṇanimittato”ti iminā nāmakaraṇahetutāya",
  "tika-abh02t33:65_4": "niyāmakataṁ vibhāveti ekabījiādisamaññānaṁ anvatthasaññābhāvato. Tenāha “vipassanā…pe… sandhāya vutta”nti.",
  "tika-abh02t33:66_0": "Ādi-saddena “ekomhi sammāsambuddho, sītībhūtosmi nibbuto”tiādīni saṅgayhanti. Ettha",
  "tika-abh02t33:66_1": "ca “sadiso me na vijjati, ekomhi sammāsambuddho. ‘Atthetarahi aññe samaṇā vā brāhmaṇā",
  "tika-abh02t33:66_2": "vā bhagavatā samasamā sambodhiya’nti evaṁ puṭṭho ahaṁ, bhante, ‘no’ti vadeyya”ntiādi",
  "tika-abh02t33:66_3": "vacanehi imissā lokadhātuyā viya aññassa buddhassa aññissā lokadhātuyā uppādo nivāritoti",
  "tika-abh02t33:66_4": "daṭṭhabbaṁ. Na hi vijjamāne “sadiso me na vijjatī”tiādi sakkā vattuṁ. Yaṁ pana vadanti",
  "tika-abh02t33:66_5": "“lokadhātuvisesāpekkhāya vutta”nti, tampi natthi tathā visesanassa abhāvato, buddhānubhāvassa",
  "tika-abh02t33:66_6": "ca asamatthabhāvavibhāvanato. Āṇākhettakittanañcettha dhammatādassanatthaṁ. Sakkoti",
  "tika-abh02t33:66_7": "hi bhagavā yattha yattha icchati, tattha tattha āṇaṁ vattetuṁ. “Ekissā lokadhātuyā”ti",
  "tika-abh02t33:66_8": "ca idaṁ buddhakhettabhūtāya lokadhātuyā dassanatthaṁ vuttaṁ. Tatthāyamattho – buddhakhettabhūtā",
  "tika-abh02t33:66_9": "ekāvāyaṁ lokadhātu. Tattha ekasmiṁ kāle eko eva sammāsambuddho uppajjatīti. Tenāha",
  "tika-abh02t33:66_10": "“buddhakhetta…pe… adhippāyo”ti.",
  "tika-abh02t33:67_0": "Tasmāti yasmā upasampadādhīnaṁ pātimokkhaṁ, upasampadā ca pabbajjādhīnā, tasmā. Pātimokkhe",
  "tika-abh02t33:67_1": "siddhe, siddhāsu tāsu pabbajjūpasampadāsu. Tato paraṁ vinaṭṭhaṁ nāma hotīti pacchimapaṭivedhato",
  "tika-abh02t33:67_2": "paraṁ paṭivedhasāsanaṁ, pacchimasīlabhedato ca paraṁ paṭipattisāsanaṁ vinaṭṭhaṁ nāma",
  "tika-abh02t33:67_3": "hotīti sāsanabhāvasāmaññena pana ubhayaṁ ekajjhaṁ katvā dassento “pacchima…pe… ekato katvā”ti āha.",
  "tika-abh02t33:68": "Paridevanakāruññanti paridevanena karuṇāyitabbatā karuṇāyanā.",
  "tika-abh02t33:69_0": "Dhammānaṁ sabhāvaviseso na sakkā dhāretuṁ, yato pāramīpavicayādīsu udakapariyantaṁ",
  "tika-abh02t33:69_1": "katvā mahāpathavīkampo ahosi, abhisambodhidivase ca ṭhapetvā pubbuttaradisābhāge",
  "tika-abh02t33:69_2": "bodhirukkhamūle bhūmibhāgo mahāpurisaṁ dhāretuṁ nāsakkhi, aññadatthu ekapasse pakkhittaatibhārabharitanāvā",
  "tika-abh02t33:69_3": "viya cakkavāḷagabbho viparivatto. “Samuppādikā”ti vattabbe sa-kāre a-kārassa ā-kāro,",
  "tika-abh02t33:69_4": "ekassa ca pa-kārassa lopo katoti dassento āha “samaṁ uddhaṁ pajjatīti sāmupādikā”ti.",
  "tika-abh02t33:69_5": "Samaṁ upādiyatīti vā samupādā, samupādā eva sāmupādikā, samupāhinīti attho.",
  "tika-abh02t33:70_0": "Santatikhaṇavasenāti santativasena āyūhanasamaṅgitā, sapubbapacchābhāgassa gahaṇavasena",
  "tika-abh02t33:70_1": "cetanākkhaṇavasena cetanāsamaṅgitāti yojetabbā. Ekasmiṁ upaṭṭhite paccayavasena tadaññassa",
  "tika-abh02t33:70_2": "upaṭṭhānaṁ parivattanaṁ.",
  "tika-abh02t33:71": "Paṭhamabalaniddesavaṇṇanā niṭṭhitā.",
  "tika-abh02t33:72": "Dutiyabalaniddesavaṇṇanā",
  "tika-abh02t33:73": "810. Bhoge bhuñjituṁ na jānāti, vināsetīti yojanā.",
  "tika-abh02t33:74": "Lahuparivattitāya jīvitassāti adhippāyo.",
  "tika-abh02t33:75": "Naadāsi payuttavācāya uppannanti adhippāyena.",
  "tika-abh02t33:76": "Sammāpayogenāti sammāpaṭipattiyā.",
  "tika-abh02t33:77": "Dutiyabalaniddesavaṇṇanā niṭṭhitā.",
  "tika-abh02t33:78": "Pañcamabalaniddesavaṇṇanā",
  "tika-abh02t33:79_0": "813.Dhātusabhāvoti bhūtādisaṅkhātadhātūnaṁ sabhāvo. Sabhāgavasena phalabhūtena. Ajjhāsayadhātuparicchindanatoti",
  "tika-abh02t33:79_1": "ajjhāsayasabhāvassa “hīnaṁ, paṇīta”nti vā paricchijja jānanato, vuṭṭhinimittena viya",
  "tika-abh02t33:79_2": "mahoghena uparimeghavuṭṭhiyā.",
  "tika-abh02t33:80": "Pañcamabalaniddesavaṇṇanā niṭṭhitā.",
  "tika-abh02t33:81": "Chaṭṭhabalaniddesavaṇṇanā",
  "tika-abh02t33:82_0": "Saddattho sambhavati samāsanteneva tathā saddasiddhito. Tesanti paroparānaṁ visadāvisadānaṁ",
  "tika-abh02t33:82_1": "saddhādiindriyānaṁ. Evañca katvāti āsayādito indriyaparopariyattassa, indriyaparopariyattato",
  "tika-abh02t33:82_2": "ca adhimuttibhedassa visiṭṭhasabhāvattā eva.",
  "tika-abh02t33:83_0": "815. “Ke pana te ariyāvāsā”ti pucchitvā te sutteneva dassento “idha, bhikkhave”tiādipāḷiṁ",
  "tika-abh02t33:83_1": "āharitvā “evaṁ vuttā”ti nigametvā puna maggādhigameneva tesaṁ adhigamaṁ dassento",
  "tika-abh02t33:83_2": "“etesū”tiādimāha. Tattha itareti chaḷaṅgasamannāgamaekārakkhāsaṅkhāyapaṭisevanādayo.",
  "tika-abh02t33:84_0": "816.Ārammaṇasantānānusayanesūti ārammaṇānusayanaṁ, santānānusayananti dvīsu anusayanesu.",
  "tika-abh02t33:84_1": "Yathā hi maggena asamucchinno rāgo kāraṇalābhe uppajjanāraho thāmagataṭṭhena santāne",
  "tika-abh02t33:84_2": "anusetīti vuccati, evaṁ iṭṭhārammaṇepīti tassa ārammaṇānusayanaṁ daṭṭhabbaṁ. Taṁ",
  "tika-abh02t33:84_3": "panassa anusayanaṁ uppattiyā pākaṭaṁ hotīti dassetuṁ aṭṭhakathāyaṁ “yathā nāmā”tiādi",
  "tika-abh02t33:84_4": "vuttaṁ. “Āciṇṇasamāciṇṇā”ti etena iṭṭhārammaṇe rāgassa ciraparibhāvanaṁ vibhāveti.",
  "tika-abh02t33:84_5": "Yasmā pana evaṁ ciraparibhāvitaṁ pariveṭhetvā viya ṭhitaṁ hoti, tasmā “samantato",
  "tika-abh02t33:84_6": "veṭhetvā viya ṭhitabhāvena anusayitataṁ dassetī”ti vuttaṁ. Tathā hi udake nimuggasadiso",
  "tika-abh02t33:84_7": "udāhaṭo. “Sabbepi tebhūmakā dhammā kāmanīyaṭṭhena kāmā”tiādipāḷivasena bhavarāgassāpi",
  "tika-abh02t33:84_8": "vatthukāmatā veditabbā. Rāgavasenāti ārammaṇarajjanavasena.",
  "tika-abh02t33:85": "818.Indriyaviseso vineyyānaṁ indriyaparopariyattaṁ.",
  "tika-abh02t33:86_0": "819. Pahātabbena upaddutanirodhanatthaṁ pahāyakaṁ pariyesatīti paṭhamaṁ pahātabbaṁ,",
  "tika-abh02t33:86_1": "pacchā pahāyakanti ayaṁ pahātabbapajahanakkamo pahānakkamapadena vutto. Yassāti pahātabbassa.",
  "tika-abh02t33:86_2": "Tanti pahātabbaṁ. Paṭhamaṁ vuccatīti pahānavicāraṇānaṁ paṭhamaṁ vuccati. Tato pacchā",
  "tika-abh02t33:86_3": "appahātabbaṁ yathā taṁ dassanattikādīsu.",
  "tika-abh02t33:87": "826.Tanti bhavaṅgaṁ. Tassāti lokuttarassa. Pādakanti antimabhavikassa bhavaṅgaṁ sandhāyāha.",
  "tika-abh02t33:88": "Chaṭṭhabalaniddesavaṇṇanā niṭṭhitā.",
  "tika-abh02t33:89": "Sattamabalaniddesavaṇṇanā",
  "tika-abh02t33:90": "828.Samāpannomhīti maññatīti attho.",
  "tika-abh02t33:91": "Samādhi vā tassa ārammaṇabhūtaṁ kammaṭṭhānaṁ vā cittamañjūsāti yojanā. Ṭhapetunti yathāparicchinnaṁ kālaṁ samāpatticittaṁ pavattetuṁ.",
  "tika-abh02t33:92": "Tehīti saññāmanasikārehi. Taṁsabhāvatāti kāmādidutiyajjhānādianupakkhandanasabhāvatā. Paguṇavodānaṁ paguṇabhāvasiddhā jhānassa paṭipakkhato visuddhi.",
  "tika-abh02t33:93": "Sattamabalaniddesavaṇṇanā niṭṭhitā.",
  "tika-abh02t33:94": "Dasamabalaniddesavaṇṇanā",
  "tika-abh02t33:95_0": "831.Paññāva vimuttīti rāgādīhi vimuttibhūtā paññāva vimuttīti yojanā. Kammantarassa",
  "tika-abh02t33:95_1": "vipākantaramevāti attho vipākantarajānanasseva dutiyabalakiccattā, kammantarajānanassa",
  "tika-abh02t33:95_2": "ca tatiyabalakiccattā. Balasadisatanti ekaccabalasadisataṁ. Kasmā panettha balañāṇakicce",
  "tika-abh02t33:95_3": "vuccamāne jhānādiabalañāṇaṁ udāhaṭanti codanaṁ sandhāyāha “yadipī”tiādi. Tadantogadhanti",
  "tika-abh02t33:95_4": "tasmiṁ jhānādipaccavekkhaṇāsabhāve sattamabalañāṇe antogadhaṁ. Evanti jhānādiñāṇaṁ",
  "tika-abh02t33:95_5": "viya. Appetuṁ, vikubbituñcāti attanā vuttākāraṁ sandhāyāha. Samudayappahānādiekaccañāṇakiccampi",
  "tika-abh02t33:95_6": "akarontaṁ sabbaññutaññāṇaṁ kathamappanādikaṁ jhānādikiccaṁ kareyya, balañāṇehi pana",
  "tika-abh02t33:95_7": "jānitabbaṁ, tato uttariñca jānantampi yasmā ekaccabalakiccaṁ na karoti, tasmā aññāneva",
  "tika-abh02t33:95_8": "balañāṇāni, aññaṁ sabbaññutaññāṇanti dassanatthaṁ “etesaṁ pana kiccaṁ na sabbaṁ karotī”tiādi",
  "tika-abh02t33:95_9": "aṭṭhakathāyaṁ vuttaṁ. Tattha yathā sabbaññutaññāṇaṁ abalakiccaṁ ekaccaṁ na karoti,",
  "tika-abh02t33:95_10": "evaṁ balakiccampīti udāharaṇadassanavasena “tañhi jhānaṁ hutvā appetu”ntiādi vuttanti",
  "tika-abh02t33:95_11": "dassetuṁ “atha vā…pe… daṭṭhabba”nti vuttaṁ.",
  "tika-abh02t33:96": "Dasamabalaniddesavaṇṇanā niṭṭhitā.",
  "tika-abh02t33:97": "Ñāṇavibhaṅgavaṇṇanā niṭṭhitā."
}