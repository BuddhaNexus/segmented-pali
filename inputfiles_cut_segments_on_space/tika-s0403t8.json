{
  "tika-s0403t8:0": "(9) 4. Theravaggo",
  "tika-s0403t8:1": "1-2. Rajanīyasuttādivaṇṇanā",
  "tika-s0403t8:2_0": "81-82. Catutthassa paṭhamaṁ suviññeyyameva. Dutiye guṇamakkhanāya pavattopi attano",
  "tika-s0403t8:2_1": "kārakaṁ gūthena paharantaṁ gūtho viya paṭhamataraṁ makkhetīti makkho, so etassa atthīti",
  "tika-s0403t8:2_2": "makkhī. Paḷāsatīti paḷāso, parassa guṇe ḍaṁsitvā viya apanetīti attho. So etassa",
  "tika-s0403t8:2_3": "atthīti paḷāsī. Paḷāsī puggalo hi dutiyassa dhuraṁ na deti, sampasāretvā tiṭṭhati.",
  "tika-s0403t8:2_4": "Tenāha “yugaggāhalakkhaṇena paḷāsena samannāgato”ti.",
  "tika-s0403t8:3": "Rajanīyasuttādivaṇṇanā niṭṭhitā.",
  "tika-s0403t8:4": "3. Kuhakasuttavaṇṇanā",
  "tika-s0403t8:5_0": "83. Tatiye tīhi kuhanavatthūhīti sāmantajappanairiyāpathasannissitapaccayappaṭisevanabhedato",
  "tika-s0403t8:5_1": "tippabhedehi kuhanavatthūhi. Tividhena kuhanavatthunā lokaṁ kuhayati vimhāpayati",
  "tika-s0403t8:5_2": "“aho acchariyapuriso”ti attani paresaṁ vimhayaṁ uppādetīti kuhako. Lābhasakkāratthiko",
  "tika-s0403t8:5_3": "hutvā lapati attānaṁ dāyakaṁ vā ukkhipitvā yathā so kiñci dadāti, evaṁ ukkācetvā",
  "tika-s0403t8:5_4": "kathetīti lapako. Nimittaṁ sīlaṁ tassāti nemittiko, nimittena vā carati, nimittaṁ",
  "tika-s0403t8:5_5": "vā karotīti nemittiko. Nimittanti ca paresaṁ paccayadānasaññuppādakaṁ kāyavacīkammaṁ",
  "tika-s0403t8:5_6": "vuccati. Nippeso sīlamassāti nippesiko. Nippisatīti vā nippeso, nippesoyeva nippesiko.",
  "tika-s0403t8:5_7": "Nippesoti ca saṭhapuriso viya lābhasakkāratthaṁ akkosanuppaṇḍanaparapiṭṭhimaṁsikatādi.",
  "tika-s0403t8:6": "Kuhakasuttavaṇṇanā niṭṭhitā.",
  "tika-s0403t8:7": "6-7. Paṭisambhidāppattasuttādivaṇṇanā",
  "tika-s0403t8:8_0": "86-87. Chaṭṭhe paṭisambhidāsu yaṁ vattabbaṁ, taṁ heṭṭhā vuttameva. Uccāvacānīti uccanīcāni.",
  "tika-s0403t8:8_1": "Tenāha “mahantakhuddakānī”ti. Kiṁkaraṇīyānīti “kiṁ karomī”ti evaṁ vatvā kattabbakammāni.",
  "tika-s0403t8:8_2": "Tattha uccakammāni nāma cīvarassa karaṇaṁ, rajanaṁ, cetiye sudhākammaṁ, uposathāgāracetiyagharabodhigharesu",
  "tika-s0403t8:8_3": "kattabbakammanti evamādi. Avacakammaṁ nāma pādadhovanamakkhanādi khuddakakammaṁ.",
  "tika-s0403t8:8_4": "Tatrupāyāsāti tatrupagamaniyā, tatra tatra mahante khuddake ca kamme sādhanavasena",
  "tika-s0403t8:8_5": "upagacchantiyāti attho. Tassa tassa kammassa nipphādane samatthāyāti vuttaṁ hoti.",
  "tika-s0403t8:8_6": "Tatrupāyāyāti vā tatra tatra kamme sādhetabbe upāyabhūtāya. Alaṁ kātunti kātuṁ samattho",
  "tika-s0403t8:8_7": "hoti. Alaṁ saṁvidhātunti vicāretuṁ samattho. Sattamaṁ uttānameva.",
  "tika-s0403t8:9": "Paṭisambhidāppattasuttādivaṇṇanā niṭṭhitā.",
  "tika-s0403t8:10": "8. Therasuttavaṇṇanā",
  "tika-s0403t8:11_0": "88. Aṭṭhame thirabhāvappattoti sāsane thirabhāvaṁ anivattibhāvaṁ pattho. Pabbajito",
  "tika-s0403t8:11_1": "hutvā bahū rattiyo jānātīti rattaññū. Tenāha “pabbajitadivasato paṭṭhāyā”tiādi. Pākaṭoti",
  "tika-s0403t8:11_2": "ayathābhūtaguṇehi ceva yathābhūtaguṇehi ca samuggato. Yaso etassa atthīti yasassī,",
  "tika-s0403t8:11_3": "yasaṁ sito nissito vā yasassī. Tenāha “yasanissito”ti. Asataṁ asādhūnaṁ dhammā asaddhammā,",
  "tika-s0403t8:11_4": "asantā vā asundarā gārayhā lāmakā dhammāti asaddhammā. Vipariyāyena saddhammā veditabbā.",
  "tika-s0403t8:12": "Therasuttavaṇṇanā niṭṭhitā.",
  "tika-s0403t8:13": "9. Paṭhamasekhasuttavaṇṇanā",
  "tika-s0403t8:14_0": "89. Navame āramitabbaṭṭhena kammaṁ ārāmo etassāti kammārāmo, tassa bhāvo kammārāmatā.",
  "tika-s0403t8:14_1": "Tattha kammanti itikattabbaṁ kammaṁ vuccati. Seyyathidaṁ – cīvaravicāraṇaṁ cīvarakammakaraṇaṁ",
  "tika-s0403t8:14_2": "upatthambhanaṁ pattatthavikaaṁsabaddhakakāyabandhanadhammakaraṇaādhārakapādakathalikasammajjaniādīnaṁ",
  "tika-s0403t8:14_3": "karaṇanti. Ekacco hi etāni karonto sakaladivasaṁ etāneva karoti, taṁ sandhāyesa paṭikkhepo.",
  "tika-s0403t8:14_4": "Yo pana etesaṁ karaṇavelāyameva tāni karoti, uddesavelāya uddesaṁ gaṇhāti, sajjhāyavelāya",
  "tika-s0403t8:14_5": "sajjhāyati, cetiyaṅgaṇavattavelāya cetiyaṅgaṇavattaṁ karoti, manasikāravelāya manasikāraṁ",
  "tika-s0403t8:14_6": "karoti, na so kammārāmo nāma. Bhassārāmatāti ettha yo itthivaṇṇapurisavaṇṇādivasena",
  "tika-s0403t8:14_7": "ālāpasallāpaṁ karontoyeva divasañca rattiñca vītināmeti, evarūpo bhasse pariyantakārī",
  "tika-s0403t8:14_8": "na hoti, ayaṁ bhassārāmo nāma. Yo pana rattimpi divasampi dhammaṁ katheti, pañhaṁ",
  "tika-s0403t8:14_9": "vissajjeti, ayaṁ appabhasso bhasse pariyantakārīyeva. Kasmā? “Sannipatitānaṁ vo,",
  "tika-s0403t8:14_10": "bhikkhave, dvayaṁ karaṇīyaṁ dhammī vā kathā, ariyo vā tuṇhībhāvo”ti vuttattā.",
  "tika-s0403t8:15_0": "Niddārāmatāti ettha yo gacchantopi nisinnopi nipannopi thinamiddhābhibhūto niddāyatiyeva,",
  "tika-s0403t8:15_1": "ayaṁ niddārāmo nāma. Yassa pana karajakāye gelaññena cittaṁ bhavaṅge otarati, nāyaṁ",
  "tika-s0403t8:15_2": "niddārāmo. Tenevāha – “abhijānāmi kho panāhaṁ, aggivessana, gimhānaṁ pacchime māse",
  "tika-s0403t8:15_3": "pacchābhattaṁ piṇḍapātappaṭikkanto catugguṇaṁ saṅghāṭiṁ paññāpetvā dakkhiṇena passena",
  "tika-s0403t8:15_4": "sato sampajāno niddaṁ okkamitā”ti. Saṅgaṇikārāmatāti ettha yo ekassa dutiyo, dvinnaṁ",
  "tika-s0403t8:15_5": "tatiyo, tiṇṇaṁ catutthoti evaṁ saṁsaṭṭhova viharati, ekako assādaṁ na labhati, ayaṁ",
  "tika-s0403t8:15_6": "saṅgaṇikārāmo. Yo pana catūsu iriyāpathesu ekakova assādaṁ labhati, nāyaṁ saṅgaṇikārāmo",
  "tika-s0403t8:15_7": "veditabbo. Sekhānaṁ paṭiladdhaguṇassa parihānāsambhavato “upariguṇehī”tiādi vuttaṁ.",
  "tika-s0403t8:16": "Paṭhamasekhasuttavaṇṇanā niṭṭhitā.",
  "tika-s0403t8:17": "10. Dutiyasekhasuttavaṇṇanā",
  "tika-s0403t8:18_0": "90. Dasame atipātovāti sabbarattiṁ niddāyitvā balavapaccūse koṭisammuñjaniyā thokaṁ",
  "tika-s0403t8:18_1": "sammajjitvā mukhaṁ dhovitvā yāgubhikkhatthāya pātova pavisati. Taṁ atikkamitvāti",
  "tika-s0403t8:18_2": "gihisaṁsaggavasena kālaṁ vītināmento majjhanhikasamayaṁ atikkamitvā pakkamati. Pātoyeva",
  "tika-s0403t8:18_3": "hi gāmaṁ pavisitvā yāguṁ ādāya āsanasālaṁ gantvā pivitvā ekasmiṁ ṭhāne nipanno niddāyitvā",
  "tika-s0403t8:18_4": "manussānaṁ bhojanavelāya “paṇītabhikkhaṁ labhissāmī”ti upakaṭṭhe majjhanhike uṭṭhāya",
  "tika-s0403t8:18_5": "dhammakaraṇena udakaṁ gahetvā akkhīni puñchitvā piṇḍāya caritvā yāvadatthaṁ bhuñjitvā",
  "tika-s0403t8:18_6": "gihisaṁsaṭṭho kālaṁ vītināmetvā majjhanhe vītivatte paṭikkamati.",
  "tika-s0403t8:19_0": "Appicchakathāti, “āvuso, atricchatā pāpicchatāti ime dhammā pahātabbā”ti tesu ādīnavaṁ",
  "tika-s0403t8:19_1": "dassetvā “evarūpaṁ appicchataṁ samādāya vattitabba”ntiādinayappavattā kathā. Tīhi",
  "tika-s0403t8:19_2": "vivekehīti kāyaviveko, cittaviveko, upadhivivekoti imehi tīhi vivekehi. Tattha eko",
  "tika-s0403t8:19_3": "gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati,",
  "tika-s0403t8:19_4": "eko paṭikkamati, eko caṅkamaṁ adhiṭṭhāti, eko carati, eko viharatīti ayaṁ kāyaviveko",
  "tika-s0403t8:19_5": "nāma. Aṭṭha samāpattiyo pana cittaviveko nāma. Nibbānaṁ upadhiviveko nāma. Vuttampi",
  "tika-s0403t8:19_6": "hetaṁ – “kāyaviveko ca vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ",
  "tika-s0403t8:19_7": "paramavodānappattānaṁ, upadhiviveko ca nirupadhīnaṁ puggalānaṁ visaṅkhāragatāna”nti.",
  "tika-s0403t8:19_8": "Duvidhaṁ vīriyanti kāyikaṁ, cetasikañca vīriyaṁ. Sīlanti catupārisuddhisīlaṁ. Samādhinti",
  "tika-s0403t8:19_9": "vipassanāpādakā aṭṭha samāpattiyo. Vimuttikathāti vā ariyaphalaṁ ārabbha pavattā",
  "tika-s0403t8:19_10": "kathā. Sesaṁ uttānameva.",
  "tika-s0403t8:20": "Dutiyasekhasuttavaṇṇanā niṭṭhitā.",
  "tika-s0403t8:21": "Theravaggavaṇṇanā niṭṭhitā."
}