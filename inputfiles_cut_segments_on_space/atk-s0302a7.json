{
  "atk-s0302a7:0": "8. Lakkhaṇasaṁyuttaṁ",
  "atk-s0302a7:1": "1. Paṭhamavaggo",
  "atk-s0302a7:2": "1. Aṭṭhisuttavaṇṇanā",
  "atk-s0302a7:3_0": "202. Lakkhaṇasaṁyutte yvāyaṁ āyasmā ca lakkhaṇoti lakkhaṇatthero vutto, esa jaṭilasahassabbhantare",
  "atk-s0302a7:3_1": "ehibhikkhūpasampadāya upasampanno ādittapariyāyāvasāne arahattaṁ patto eko mahāsāvakoti",
  "atk-s0302a7:3_2": "veditabbo. Yasmā panesa lakkhaṇasampannena sabbākāraparipūrena brahmasamena attabhāvena",
  "atk-s0302a7:3_3": "samannāgato, tasmā ‘‘lakkhaṇo’’ti saṅkhaṁ gato. Mahāmoggallāno pana pabbajitadivasato",
  "atk-s0302a7:3_4": "sattame divase arahattaṁ patto dutiyo aggasāvako.",
  "atk-s0302a7:4_0": "Sitaṁ pātvākāsīti mandahasitaṁ pātuakāsi, pakāsayi dassesīti vuttaṁ hoti. Kiṁ pana",
  "atk-s0302a7:4_1": "disvā thero sitaṁ pātvākāsīti? Upari pāḷiyaṁ āgataṁ aṭṭhikasaṅkhalikaṁ ekaṁ petaloke",
  "atk-s0302a7:4_2": "nibbattaṁ sattaṁ disvā. Tañca kho dibbena cakkhunā, na pasādacakkhunā. Pasādacakkhussa",
  "atk-s0302a7:4_3": "hi ete attabhāvā na āpāthaṁ āgacchanti. Evarūpaṁ pana attabhāvaṁ disvā kāruññe kattabbe",
  "atk-s0302a7:4_4": "kasmā sitaṁ pātvākāsīti? Attano ca buddhañāṇassa ca sampattiṁ samanussaraṇato. Tañhi",
  "atk-s0302a7:4_5": "disvā thero ‘‘adiṭṭhasaccena nāma puggalena paṭilabhitabbā evarūpā attabhāvā mutto",
  "atk-s0302a7:4_6": "ahaṁ, lābhā vata me, suladdhaṁ vata me’’ti attano ca sampattiṁ anussaritvā – ‘‘aho",
  "atk-s0302a7:4_7": "buddhassa bhagavato ñāṇasampatti, ‘yo kammavipāko, bhikkhave, acinteyyo na cintetabbo’ti",
  "atk-s0302a7:4_8": "desesi, paccakkhaṁ vata katvā buddhā desenti, suppaṭividdhā buddhānaṁ dhammadhātū’’ti",
  "atk-s0302a7:4_9": "evaṁ buddhañāṇasampattiñca anussaritvā sitaṁ pātvākāsīti.",
  "atk-s0302a7:5_0": "Atha lakkhaṇatthero kasmā na addasa, kimassa dibbacakkhu natthīti? No natthi, mahāmoggallāno",
  "atk-s0302a7:5_1": "pana āvajjento addasa, itaro pana anāvajjanena na addasa. Yasmā pana khīṇāsavā nāma",
  "atk-s0302a7:5_2": "na akāraṇā sitaṁ karonti, tasmā taṁ lakkhaṇatthero pucchi ko nu kho, āvuso moggallāna,",
  "atk-s0302a7:5_3": "hetu, ko paccayo sitassa pātukammāyāti? Thero pana yasmā yehi ayaṁ upapatti sāmaṁ",
  "atk-s0302a7:5_4": "adiṭṭhā, te dussaddhāpayā honti, tasmā bhagavantaṁ sakkhiṁ katvā byākātukāmatāya",
  "atk-s0302a7:5_5": "akālo kho, āvusotiādimāha. Tato bhagavato santike puṭṭho idhāhaṁ, āvusotiādinā nayena byākāsi.",
  "atk-s0302a7:6_0": "Tattha aṭṭhikasaṅkhalikanti setaṁ nimmaṁsalohitaṁ aṭṭhisaṅghātaṁ. Gijjhāpi kākāpi",
  "atk-s0302a7:6_1": "kulalāpīti etepi yakkhagijjhā ceva yakkhakākā ca yakkhakulalā ca paccetabbā. Pākatikānaṁ",
  "atk-s0302a7:6_2": "pana gijjhādīnaṁ āpāthampi etaṁ rūpaṁ nāgacchati. Anupatitvā anupatitvāti anubandhitvā",
  "atk-s0302a7:6_3": "anubandhitvā. Vitudentīti asidhārūpamehi tikhiṇehi lohatuṇḍakehi vijjhitvā vijjhitvā",
  "atk-s0302a7:6_4": "ito cito ca caranti gacchanti. Sā sudaṁ aṭṭassaraṁ karotīti ettha sudanti nipāto,",
  "atk-s0302a7:6_5": "sā aṭṭhikasaṅkhalikā aṭṭassaraṁ āturassaraṁ karotīti attho. Akusalavipākānubhavanatthaṁ",
  "atk-s0302a7:6_6": "kira yojanappamāṇāpi tādisā attabhāvā nibbattanti, pasādussadā ca honti pakkagaṇḍasadisā.",
  "atk-s0302a7:6_7": "Tasmā sā aṭṭhikasaṅkhalikā balavavedanāturā tādisaṁ saddamakāsīti.",
  "atk-s0302a7:7_0": "Evañca pana vatvā puna āyasmā mahāmoggallāno ‘‘vaṭṭagāmisattā nāma evarūpā attabhāvā",
  "atk-s0302a7:7_1": "na muccantī’’ti sattesu kāruññaṁ paṭicca uppannaṁ dhammasaṁvegaṁ dassento tassa mayhaṁ,",
  "atk-s0302a7:7_2": "āvuso, etadahosi acchariyaṁ vata bhotiādimāha. Tato bhagavā therassa ānubhāvaṁ pakāsento",
  "atk-s0302a7:7_3": "cakkhubhūtā vata, bhikkhave, sāvakā viharantītiādimāha. Tattha cakkhu bhūtaṁ jātaṁ",
  "atk-s0302a7:7_4": "uppannaṁ etesanti cakkhubhūtā, bhūtacakkhukā uppannacakkhukā cakkhuṁ uppādetvā viharantīti",
  "atk-s0302a7:7_5": "attho. Dutiyapadepi eseva nayo. Yatra hi nāmāti ettha yatrāti kāraṇavacanaṁ. Tatrāyaṁ",
  "atk-s0302a7:7_6": "atthayojanā – yasmā nāma sāvakopi evarūpaṁ ñassati vā dakkhati vā sakkhiṁ vā karissati,",
  "atk-s0302a7:7_7": "tasmā avocumha – ‘‘cakkhubhūtā vata, bhikkhave, sāvakā viharanti, ñāṇabhūtā vata,",
  "atk-s0302a7:7_8": "bhikkhave, sāvakā viharantī’’ti. Pubbeva me so, bhikkhave, satto diṭṭhoti bodhimaṇḍe",
  "atk-s0302a7:7_9": "sabbaññutaññāṇapaṭivedhena appamāṇesu cakkavāḷesu appamāṇe sattanikāye bhavagatiyoniṭhitinivāse",
  "atk-s0302a7:7_10": "ca paccakkhaṁ karontena mayā pubbeva so satto diṭṭhoti vadati.",
  "atk-s0302a7:8_0": "Goghātakoti gāvo vadhitvā aṭṭhito maṁsaṁ mocetvā vikkiṇitvā jīvikaṁ kappanakasatto.",
  "atk-s0302a7:8_1": "Tasseva kammassa vipākāvasesenāti tassa nānācetanāhi āyūhitassa aparāpariyakammassa.",
  "atk-s0302a7:8_2": "Tatra hi yāya cetanāya narake paṭisandhi janitā, tassā vipāke parikkhīṇe avasesakammaṁ",
  "atk-s0302a7:8_3": "vā kammanimittaṁ vā ārammaṇaṁ katvā puna petādīsu paṭisandhi nibbattati, tasmā sā",
  "atk-s0302a7:8_4": "paṭisandhi kammasabhāgatāya ārammaṇasabhāgatāya vā ‘‘tasseva kammassa vipākāvaseso’’ti",
  "atk-s0302a7:8_5": "vuccati. Ayañca satto evaṁ uppanno. Tenāha – ‘‘tasseva kammassa vipākāvasesenā’’ti.",
  "atk-s0302a7:8_6": "Tassa kira narakā cavanakāle nimmaṁsakatānaṁ gunnaṁ aṭṭhirāsiyeva nimittaṁ ahosi.",
  "atk-s0302a7:8_7": "So paṭicchannampi taṁ kammaṁ viññūnaṁ pākaṭaṁ viya karonto aṭṭhisaṅkhalikapeto jāto. Paṭhamaṁ.",
  "atk-s0302a7:9": "2. Pesisuttavaṇṇanā",
  "atk-s0302a7:10_0": "203. Maṁsapesivatthusmiṁ goghātakoti gomaṁsapesiyo katvā sukkhāpetvā vallūravikkayena",
  "atk-s0302a7:10_1": "anekāni vassāni jīvikaṁ kappesi, tenassa narakā cavanakāle maṁsapesiyeva nimittaṁ",
  "atk-s0302a7:10_2": "ahosi. So maṁsapesipeto jāto. Dutiyaṁ.",
  "atk-s0302a7:11": "3. Piṇḍasuttavaṇṇanā",
  "atk-s0302a7:12_0": "204. Maṁsapiṇḍavatthusmiṁ sākuṇikoti sakuṇe gahetvā vikkiṇanakāle nippakkhacamme",
  "atk-s0302a7:12_1": "maṁsapiṇḍamatte katvā vikkiṇanto jīvikaṁ kappesi, tenassa narakā cavanakāle maṁsapiṇḍova",
  "atk-s0302a7:12_2": "nimittaṁ ahosi. So maṁsapiṇḍapeto jāto. Tatiyaṁ.",
  "atk-s0302a7:13": "4. Nicchavisuttavaṇṇanā",
  "atk-s0302a7:14_0": "205. Nicchavivatthusmiṁ tassa orabbhikassa eḷake vadhitvā vadhitvā niccamme katvā",
  "atk-s0302a7:14_1": "kappitajīvikassa purimanayeneva niccammaṁ eḷakasarīraṁ nimittaṁ ahosi. So nicchavipeto jāto. Catutthaṁ.",
  "atk-s0302a7:15": "5. Asilomasuttavaṇṇanā",
  "atk-s0302a7:16_0": "206. Asilomavatthusmiṁ so sūkariko dīgharattaṁ nivāpapuṭṭhe sūkare asinā vadhitvā",
  "atk-s0302a7:16_1": "vadhitvā dīgharattaṁ jīvikaṁ kappesi, tassa ukkhittāsikabhāvova nimittaṁ ahosi. Tasmā",
  "atk-s0302a7:16_2": "asilomapeto jāto. Pañcamaṁ.",
  "atk-s0302a7:17": "6. Sattisuttavaṇṇanā",
  "atk-s0302a7:18_0": "207. Sattilomavatthusmiṁ so māgaviko ekaṁ migañca sattiñca gahetvā vanaṁ gantvā tassa",
  "atk-s0302a7:18_1": "migassa samīpaṁ āgatāgate mige sattiyā vijjhitvā māresi, tassa sattiyā vijjhanakabhāvoyeva",
  "atk-s0302a7:18_2": "nimittaṁ ahosi. Tasmā sattilomapeto jāto. Chaṭṭhaṁ.",
  "atk-s0302a7:19": "7. Usulomasuttavaṇṇanā",
  "atk-s0302a7:20_0": "208. Usulomavatthusmiṁ kāraṇikoti rājāparādhike anekāhi kāraṇāhi pīḷetvā avasāne",
  "atk-s0302a7:20_1": "kaṇḍena vijjhitvā māraṇakapuriso. So kira ‘‘amukasmiṁ padese viddho maratī’’ti ñatvāva",
  "atk-s0302a7:20_2": "vijjhati. Tassevaṁ jīvikaṁ kappetvā narake uppannassa tato pakkāvasesena idhūpapattikāle",
  "atk-s0302a7:20_3": "usunā vijjhanabhāvoyeva nimittaṁ ahosi. Tasmā usulomapeto jāto. Sattamaṁ.",
  "atk-s0302a7:21": "8. Sūcilomasuttavaṇṇanā",
  "atk-s0302a7:22": "209. Sūcilomavatthusmiṁ sūtoti assadamako. Godamakotipi vadantiyeva. Tassa patodasūciyā vijjhanabhāvoyeva nimittaṁ ahosi. Tasmā sūcilomapeto jāto. Aṭṭhamaṁ.",
  "atk-s0302a7:23": "9. Dutiyasūcilomasuttavaṇṇanā",
  "atk-s0302a7:24_0": "210. Dutiye sūcilomavatthusmiṁ sūcakoti pesuññakārako. So kira manusse aññamaññañca",
  "atk-s0302a7:24_1": "bhindi, rājakule ca ‘‘imassa imaṁ nāma atthi, iminā idaṁ nāma kata’’nti sūcetvā sūcetvā",
  "atk-s0302a7:24_2": "anayabyasanaṁ pāpesi. Tasmā yathā tena sūcetvā manussā bhinnā, tathā sūcīhi bhedanadukkhaṁ",
  "atk-s0302a7:24_3": "paccanubhotuṁ kammameva nimittaṁ katvā sūcilomapeto jāto. Navamaṁ.",
  "atk-s0302a7:25": "10. Kumbhaṇḍasuttavaṇṇanā",
  "atk-s0302a7:26_0": "211. Aṇḍabhārivatthusmiṁ gāmakūṭakoti vinicchayāmacco. Tassa kammasabhāgatāya kumbhamattā",
  "atk-s0302a7:26_1": "mahāghaṭappamāṇā aṇḍā ahesuṁ. So hi yasmā raho paṭicchanne ṭhāne lañjaṁ gahetvā kūṭavinicchayena",
  "atk-s0302a7:26_2": "pākaṭaṁ dosaṁ karonto sāmike assāmike akāsi, tasmāssa rahassaṁ aṅgaṁ pākaṭaṁ nibbattaṁ.",
  "atk-s0302a7:26_3": "Yasmā daṇḍaṁ paṭṭhapento paresaṁ asayhaṁ bhāraṁ āropesi, tasmāssa rahassaṁ aṅgaṁ",
  "atk-s0302a7:26_4": "asayhabhāro hutvā nibbattaṁ. Yasmā yasmiṁ ṭhāne ṭhitena samena bhavitabbaṁ, tasmiṁ",
  "atk-s0302a7:26_5": "ṭhatvā visamo ahosi, tasmāssa rahassaṅge visamā nisajjāva ahosīti. Dasamaṁ.",
  "atk-s0302a7:27": "Paṭhamo vaggo.",
  "atk-s0302a7:28": "2. Dutiyavaggo",
  "atk-s0302a7:29": "1. Sasīsakasuttavaṇṇanā",
  "atk-s0302a7:30_0": "212. Pāradārikavatthusmiṁ so satto parassa rakkhitagopitaṁ sassāmikaṁ phassaṁ phusanto",
  "atk-s0302a7:30_1": "mīḷhasukhena kāmasukhena cittaṁ ramayitvā kammasabhāgatāya gūthaphassaṁ phusanto",
  "atk-s0302a7:30_2": "dukkhamanubhavituṁ tattha nibbatto. Paṭhamaṁ.",
  "atk-s0302a7:31": "2. Gūthakhādasuttavaṇṇanā",
  "atk-s0302a7:32": "213. Duṭṭhabrāhmaṇavatthu pākaṭameva. Dutiyaṁ.",
  "atk-s0302a7:33": "3. Nicchavitthisuttavaṇṇanā",
  "atk-s0302a7:34_0": "214. Nicchavitthivatthusmiṁ yasmā mātugāmo nāma attano phasse anissaro, sā ca taṁ",
  "atk-s0302a7:34_1": "sāmikassa santakaṁ phassaṁ thenetvā paresaṁ abhiratiṁ uppādesi, tasmā kammasabhāgatāya",
  "atk-s0302a7:34_2": "sukhasamphassā vaṭṭitvā dukkhasamphassaṁ anubhavituṁ nicchavitthī hutvā uppannā. Tatiyaṁ.",
  "atk-s0302a7:35": "4. Maṅgulitthisuttavaṇṇanā",
  "atk-s0302a7:36_0": "215. Maṅgulitthivatthusmiṁ maṅgulinti virūpaṁ duddasikaṁ bībhacchaṁ. Sā kira yakkhadāsikammaṁ",
  "atk-s0302a7:36_1": "karontī ‘‘iminā ca iminā ca evaṁ balikamme kate ayaṁ nāma tumhākaṁ vaḍḍhi bhavissatī’’ti",
  "atk-s0302a7:36_2": "mahājanassa gandhapupphādīni vañcanāya gahetvā mahājanaṁ duddiṭṭhiṁ micchādiṭṭhiṁ",
  "atk-s0302a7:36_3": "gaṇhāpesi, tasmā tāya kammasabhāgatāya gandhapupphādīnaṁ thenitattā duggandhā, duddassanassa",
  "atk-s0302a7:36_4": "gāhitattā duddasikā virūpā bībhacchā hutvā nibbattā. Catutthaṁ.",
  "atk-s0302a7:37": "5. Okilinīsuttavaṇṇanā",
  "atk-s0302a7:38_0": "216. Okilinīvatthusmiṁ uppakkaṁ okiliniṁ okirininti sā kira aṅgāracitake nipannā",
  "atk-s0302a7:38_1": "vipphandamānā viparivattamānā paccati, tasmā uppakkā ceva hoti uṇhena agginā pakkasarīrā,",
  "atk-s0302a7:38_2": "okilinī ca kilinnasarīrā, bindūnissā sarīrato paggharanti, okirinī ca aṅgārasamparikiṇṇā.",
  "atk-s0302a7:38_3": "Tassā hi heṭṭhatopi kiṁsukapupphavaṇṇā aṅgārā, ubhayapassesupi, ākāsatopissā upari",
  "atk-s0302a7:38_4": "patanti. Tena vuttaṁ – ‘‘uppakkaṁ okiliniṁ okirini’’nti. Sā issāpakatā sapattiṁ aṅgārakaṭāhena",
  "atk-s0302a7:38_5": "okirīti tassa kira rañño ekā nāṭakinī aṅgārakaṭāhaṁ samīpe ṭhapetvā gattato udakaṁ",
  "atk-s0302a7:38_6": "puñchati, pāṇinā ca sedaṁ karoti. Rājāpi tāya saddhiṁ kathañca karoti, parituṭṭhākārañca",
  "atk-s0302a7:38_7": "dasseti. Aggamahesī taṁ asahamānā issāpakatā hutvā acirapakkantassa rañño taṁ aṅgārakaṭāhaṁ",
  "atk-s0302a7:38_8": "gahetvā tassā upari aṅgāre okiri. Sā taṁ kammaṁ katvā tādisaṁyeva vipākaṁ paccanubhavituṁ",
  "atk-s0302a7:38_9": "petaloke nibbattā. Pañcamaṁ.",
  "atk-s0302a7:39": "6. Asīsakasuttavaṇṇanā",
  "atk-s0302a7:40": "217. Coraghātavatthusmiṁ so rañño āṇāya dīgharattaṁ corānaṁ sīsāni chinditvā petaloke nibbattanto asīsakaṁ kabandhaṁ hutvā nibbatti. Chaṭṭhaṁ.",
  "atk-s0302a7:41": "7-11. Pāpabhikkhusuttādivaṇṇanā",
  "atk-s0302a7:42_0": "218-222. Bhikkhuvatthusmiṁ pāpabhikkhūti lāmakabhikkhu. So kira lokassa saddhādeyye",
  "atk-s0302a7:42_1": "cattāro paccaye paribhuñjitvā kāyavacīdvārehi asaṁyato bhinnājīvo cittakeḷiṁ kīḷanto",
  "atk-s0302a7:42_2": "vicari. Tato ekaṁ buddhantaraṁ niraye paccitvā petaloke nibbattanto bhikkhusadiseneva",
  "atk-s0302a7:42_3": "attabhāvena nibbatti. Bhikkhunīsikkhamānāsāmaṇerasāmaṇerīvatthūsupi ayameva vinicchayo. Sattamādīni.",
  "atk-s0302a7:43": "Lakkhaṇasaṁyuttavaṇṇanā niṭṭhitā."
}