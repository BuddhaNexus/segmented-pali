{
  "mil3.7.16:0.1": "Milindapañha",
  "mil3.7.16:0.2": "Arūpadhammavavatthānavagga",
  "mil3.7.16:0.3": "16. Arūpadhammavavatthānadukkarapañha",
  "mil3.7.16:1.1": "Rājā āha—",
  "mil3.7.16:1.2": "“bhante nāgasena, dukkaraṁ nu kho bhagavatā katan”ti?",
  "mil3.7.16:1.3": "Thero āha—",
  "mil3.7.16:1.4": "“dukkaraṁ, mahārāja, bhagavatā katan”ti.",
  "mil3.7.16:1.5": "“Kiṁ pana, bhante nāgasena, bhagavatā dukkaraṁ katan”ti.",
  "mil3.7.16:1.6_0": "“Dukkaraṁ, mahārāja, bhagavatā kataṁ imesaṁ arūpīnaṁ cittacetasikānaṁ dhammānaṁ ekārammaṇe",
  "mil3.7.16:1.6_1": "vattamānānaṁ vavatthānaṁ akkhātaṁ ‘ayaṁ phasso, ayaṁ vedanā, ayaṁ saññā, ayaṁ cetanā, idaṁ cittan’”ti.",
  "mil3.7.16:2.1": "“Opammaṁ karohī”ti.",
  "mil3.7.16:2.2_0": "“Yathā, mahārāja, kocideva puriso nāvāya mahāsamuddaṁ ajjhogāhetvā hatthapuṭena udakaṁ",
  "mil3.7.16:2.2_1": "gahetvā jivhāya sāyitvā jāneyya nu kho, mahārāja, so puriso ‘idaṁ gaṅgāya udakaṁ,",
  "mil3.7.16:2.2_2": "idaṁ yamunāya udakaṁ, idaṁ aciravatiyā udakaṁ, idaṁ sarabhuyā udakaṁ, idaṁ mahiyā udakan’”ti?",
  "mil3.7.16:2.3": "“Dukkaraṁ, bhante, jānitun”ti.",
  "mil3.7.16:2.4_0": "“Ito dukkarataraṁ kho, mahārāja, bhagavatā kataṁ imesaṁ arūpīnaṁ cittacetasikānaṁ",
  "mil3.7.16:2.4_1": "dhammānaṁ ekārammaṇe vattamānānaṁ vavatthānaṁ akkhātaṁ ‘ayaṁ phasso, ayaṁ vedanā,",
  "mil3.7.16:2.4_2": "ayaṁ saññā, ayaṁ cetanā, idaṁ cittan’”ti.",
  "mil3.7.16:2.5": "“Suṭṭhu, bhante”ti rājā abbhānumodīti.",
  "mil3.7.16:3.1": "Arūpadhammavavatthānadukkarapañho soḷasamo.",
  "mil3.7.16:4.1": "Arūpadhammavavatthānavaggo sattamo.",
  "mil3.7.16:5.1": "Imasmiṁ vagge soḷasa pañhā."
}