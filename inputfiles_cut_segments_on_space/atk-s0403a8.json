{
  "atk-s0403a8:0": "(9) 4. Theravaggo",
  "atk-s0403a8:1": "1. Rajanīyasuttavaṇṇanā",
  "atk-s0403a8:2": "81. Catutthassa paṭhame rajanīyesūti rāgassa paccayesu ārammaṇesu. Sesesupi eseva nayo.",
  "atk-s0403a8:3": "2. Vītarāgasuttavaṇṇanā",
  "atk-s0403a8:4": "82. Dutiye makkhīti guṇamakkhako. Paḷāsīti yugaggāhalakkhaṇena paḷāsena samannāgato.",
  "atk-s0403a8:5": "3. Kuhakasuttavaṇṇanā",
  "atk-s0403a8:6_0": "83. Tatiye kuhakoti tīhi kuhanavatthūhi samannāgato. Lapakoti lābhasannissitāya lapanāya",
  "atk-s0403a8:6_1": "samannāgato. Nemittikoti nimittakiriyakārako. Nippesikoti nippesanakatāya samannāgato.",
  "atk-s0403a8:6_2": "Lābhena ca lābhaṁ nijigīsitāti lābhena lābhagavesako. Sukkapakkho vuttavipallāsavasena",
  "atk-s0403a8:6_3": "veditabbo. Catutthaṁ uttānameva.",
  "atk-s0403a8:7": "5. Akkhamasuttavaṇṇanā",
  "atk-s0403a8:8": "85. Pañcame akkhamo hoti rūpānanti rūpārammaṇānaṁ anadhivāsako hoti, tadārammaṇehi rāgādīhi abhibhuyyati. Eseva nayo sabbattha.",
  "atk-s0403a8:9": "6. Paṭisambhidāppattasuttavaṇṇanā",
  "atk-s0403a8:10_0": "86. Chaṭṭhe atthapaṭisambhidāppattoti pañcasu atthesu pabhedagataṁ ñāṇaṁ patto. Dhammapaṭisambhidāppattoti",
  "atk-s0403a8:10_1": "catubbidhe dhamme pabhedagataṁ ñāṇaṁ patto. Niruttipaṭisambhidāppattoti dhammaniruttīsu",
  "atk-s0403a8:10_2": "pabhedagataṁ ñāṇaṁ patto. Paṭibhānapaṭisambhidāppattoti tesu tīsu ñāṇesu pabhedagataṁ",
  "atk-s0403a8:10_3": "ñāṇaṁ patto. So pana tāni tīṇi ñāṇāneva jānāti, na tesaṁ kiccaṁ karoti. Uccāvacānīti",
  "atk-s0403a8:10_4": "mahantakhuddakāni. Kiṁkaraṇīyānīti iti kattabbāni.",
  "atk-s0403a8:11": "7. Sīlavantasuttavaṇṇanā",
  "atk-s0403a8:12_0": "87. Sattamaṁ uttānatthameva. Sīlaṁ panettha khīṇāsavasīlameva, bāhusaccampi khīṇāsavabāhusaccameva,",
  "atk-s0403a8:12_1": "vācāpi khīṇāsavassa kalyāṇavācāva, jhānānipi kiriyajjhānāneva kathitānīti veditabbāni.",
  "atk-s0403a8:13": "8. Therasuttavaṇṇanā",
  "atk-s0403a8:14_0": "88. Aṭṭhame theroti thirabhāvappatto. Rattaññūti pabbajitadivasato paṭṭhāya atikkantānaṁ",
  "atk-s0403a8:14_1": "bahūnaṁ rattīnaṁ ñātā. Ñātoti paññāto pākaṭo. Yasassīti yasanissito. Micchādiṭṭhikoti",
  "atk-s0403a8:14_2": "ayāthāvadiṭṭhiko. Saddhammā vuṭṭhāpetvāti dasakusalakammapathadhammato vuṭṭhāpetvā.",
  "atk-s0403a8:14_3": "Asaddhamme patiṭṭhāpetīti akusalakammapathesu patiṭṭhāpeti.",
  "atk-s0403a8:15": "9. Paṭhamasekhasuttavaṇṇanā",
  "atk-s0403a8:16_0": "89. Navame sekhassāti sikkhakassa sakaraṇīyassa. Parihānāyāti upariguṇehi parihānatthāya.",
  "atk-s0403a8:16_1": "Kammārāmatāti navakamme ramanakabhāvo. Bhassārāmatāti ālāpasallāpe ramanakabhāvo.",
  "atk-s0403a8:16_2": "Niddārāmatāti niddāyane ramanakabhāvo. Saṅgaṇikārāmatāti gaṇasaṅgaṇikāya ramanakabhāvo.",
  "atk-s0403a8:16_3": "Yathāvimuttaṁ cittaṁ na paccavekkhatīti yathā yaṁ cittaṁ vimuttaṁ, ye ca dosā pahīnā,",
  "atk-s0403a8:16_4": "guṇā ca paṭiladdhā, te paccavekkhitvā upariguṇapaṭilābhāya vāyāmaṁ na karotīti attho.",
  "atk-s0403a8:16_5": "Iti imasmiṁ sutte sattannaṁ sekhānaṁ upariguṇehi parihānikāraṇañca vuddhikāraṇañca",
  "atk-s0403a8:16_6": "kathitaṁ. Yañca nāma sekhassa parihānakāraṇaṁ, taṁ puthujjanassa paṭhamameva hotīti.",
  "atk-s0403a8:17": "10. Dutiyasekhasuttavaṇṇanā",
  "atk-s0403a8:18_0": "90. Dasame viyattoti byatto cheko. Kiṁkaraṇīyesūti iti kattabbesu. Cetosamathanti",
  "atk-s0403a8:18_1": "samādhikammaṭṭhānaṁ. Ananulomikenāti sāsanassa ananucchavikena. Atikālenāti atipātova.",
  "atk-s0403a8:18_2": "Atidivāti divā vuccati majjhanhiko, taṁ atikkamitvā. Ābhisallekhikāti ativiya kilesasallekhikā.",
  "atk-s0403a8:18_3": "Cetovivaraṇasappāyāti cittavivaraṇasaṅkhātānaṁ samathavipassanānaṁ sappāyā. Appicchakathāti",
  "atk-s0403a8:18_4": "appicchā hothāti kathanakathā. Santuṭṭhikathāti catūhi paccayehi santuṭṭhā hothāti",
  "atk-s0403a8:18_5": "kathanakathā. Pavivekakathāti tīhi vivekehi vivittā hothāti kathanakathā. Asaṁsaggakathāti",
  "atk-s0403a8:18_6": "pañcavidhena saṁsaggena asaṁsaṭṭhā hothāti kathanakathā. Vīriyārambhakathāti duvidhaṁ",
  "atk-s0403a8:18_7": "vīriyaṁ ārabhathāti kathanakathā. Sīlakathādīsu sīlaṁ ārabbha kathā sīlakathā. Samādhiṁ",
  "atk-s0403a8:18_8": "ārabbha, paññaṁ ārabbha, pañcavidhaṁ vimuttiṁ ārabbha, ekūnavīsatipaccavekkhaṇasaṅkhātaṁ",
  "atk-s0403a8:18_9": "vimuttiñāṇadassanaṁ ārabbha kathā vimuttiñāṇadassanakathā. Na nikāmalābhītiādīsu",
  "atk-s0403a8:18_10": "na icchiticchitalābhī, dukkhalābhī na vipulalābhīti attho. Sesaṁ uttānatthamevāti.",
  "atk-s0403a8:19": "Theravaggo catuttho."
}