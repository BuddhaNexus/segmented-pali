{
  "tika-vin07t38:0": "12. Sattasatikakkhandhako",
  "tika-vin07t38:1": "Dasavatthukathāvaṇṇanā",
  "tika-vin07t38:2": "446. Sattasatikakkhandhake bhikkhaggenāti bhikkhugaṇanāya. Mahīti himaṁ.",
  "tika-vin07t38:3_0": "447.Avijjānivutāti avijjānīvaraṇena nivutā paṭicchannā. Aviddasūti aññāṇino. Upakkilesā",
  "tika-vin07t38:3_1": "vuttāti tesaṁ samaṇabrāhmaṇānaṁ ete surāpānādayo upakkilesāti vuttā. Nettiyā taṇhāya sahitā sanettikā.",
  "tika-vin07t38:4_0": "450-1.Ahogaṅgoti tassa pabbatassa nāmaṁ. Paṭikacceva gaccheyyanti yattha naṁ adhikaraṇaṁ",
  "tika-vin07t38:4_1": "vūpasamituṁ bhikkhū sannipatissanti, tatthāhaṁ paṭhamameva gaccheyyaṁ. Sambhāvesunti sampāpuṇiṁsu.",
  "tika-vin07t38:5": "452.Aloṇikanti loṇarahitaṁ bhattaṁ, byañjanaṁ vā. Āsutāti sabbasambhārasajjitā, ‘‘asuttā’’ti vā pāṭho.",
  "tika-vin07t38:6": "453.Ujjaviṁsūti nāvāya paṭisotaṁ gacchiṁsu. Pācīnakāti puratthimadisāya jātattā vajjiputtake sandhāya vuttaṁ. Pāveyyakāti pāveyyadesavāsino.",
  "tika-vin07t38:7_0": "454.Nanu tvaṁ, āvuso, vuḍḍhoti nanu tvaṁ thero nissayamutto, kasmā taṁ thero paṇāmesīti",
  "tika-vin07t38:7_1": "bhedavacanaṁ vadanti. Garunissayaṁ gaṇhāmāti nissayamuttāpi mayaṁ ekaṁ sambhāvanīyagaruṁ",
  "tika-vin07t38:7_2": "nissayabhūtaṁ gahetvāva vasissāmāti adhippāyo.",
  "tika-vin07t38:8_0": "455.Mūlādāyakāti paṭhamaṁ dasavatthūnaṁ dāyakā, āvāsikāti attho. Pathabyā saṅghattheroti",
  "tika-vin07t38:8_1": "loke sabbabhikkhūnaṁ tadā upasampadāya vuḍḍho. Suññatāvihārenāti suññatāmukhena adhigataphalasamāpattiṁ sandhāya vadati.",
  "tika-vin07t38:9_0": "457.Suttavibhaṅgeti padabhājanīye. Idañca ‘‘yo pana bhikkhu sannidhikārakaṁ khādanīyaṁ",
  "tika-vin07t38:9_1": "vā bhojanīyaṁ vā’’ti (pāci. 253) sutte yāvakālikasseva parāmaṭṭhattā siṅgīloṇassa",
  "tika-vin07t38:9_2": "yāvajīvikassa sannidhikatassa āmisena saddhiṁ paribhoge pācittiyaṁ vibhaṅganayeneva",
  "tika-vin07t38:9_3": "sijjhatīti vuttaṁ, taṁ pana pācittiyaṁ vibhaṅge āgatabhāvaṁ sādhetuṁ ‘‘kathaṁ suttavibhaṅge’’tiādi",
  "tika-vin07t38:9_4": "vuttaṁ. Tattha hi loṇamettha sannidhikataṁ, na khādanīyaṁ bhojanīyanti loṇamissabhojane",
  "tika-vin07t38:9_5": "vajjiputtakā anavajjasaññino ahesuṁ. Tathāsaññīnampi nesaṁ āpattidassanatthaṁ ‘‘sannidhikāre",
  "tika-vin07t38:9_6": "asannidhikārasaññī’’ti idaṁ suttavibhaṅgaṁ uddhaṭanti veditabbaṁ.",
  "tika-vin07t38:10_0": "Tena saddhinti purepaṭiggahitaloṇena saddhiṁ. Dukkaṭenettha bhavitabbanti ‘‘yāvakālikena,",
  "tika-vin07t38:10_1": "bhikkhave, yāvajīvikaṁ paṭiggahita’’nti avatvā ‘‘tadahupaṭiggahita’’nti vacanasāmatthiyato",
  "tika-vin07t38:10_2": "purepaṭiggahitaṁ yāvajīvikaṁ yāvakālikena saddhiṁ sambhinnarasaṁ kālepi na kappatīti",
  "tika-vin07t38:10_3": "sijjhati, tattha dukkaṭena bhavitabbanti adhippāyo. Dukkaṭenapi na bhavitabbanti",
  "tika-vin07t38:10_4": "yadi hi sannidhikārapaccayā dukkaṭaṁ maññatha, yāvajīvikassa loṇassa sannidhidosābhāvā",
  "tika-vin07t38:10_5": "dukkaṭena na bhavitabbaṁ, atha āmisena sambhinnarasassa tassa āmisagatikattā dukkaṭaṁ",
  "tika-vin07t38:10_6": "mā maññatha. Tadā ca hi pācittiyeneva bhavitabbaṁ āmisattupagamanatoti adhippāyo.",
  "tika-vin07t38:10_7": "Na hi ettha yāvajīvikantiādināpi dukkaṭābhāvaṁ samattheti.",
  "tika-vin07t38:11_0": "Pāḷiyaṁ rājagahe suttavibhaṅgetiādīsu sabbattha sutte ca vibhaṅge cāti attho gahetabbo.",
  "tika-vin07t38:11_1": "Tassa tassa vikālabhojanādino suttepi paṭikkhittattā vinayassa atisaraṇaṁ atikkamo",
  "tika-vin07t38:11_2": "vinayātisāro. ‘‘Nisīdanaṁ nāma sadasaṁ vuccatīti āgata’’nti idaṁ vibhaṅge ca āgatadassanatthaṁ",
  "tika-vin07t38:11_3": "vuttaṁ. Taṁ pamāṇaṁ karontassāti sugatavidatthiyā vidatthittayappamāṇaṁ karontassa,",
  "tika-vin07t38:11_4": "dasāya pana vidatthidvayappamāṇaṁ kataṁ. Adasakampi nisīdanaṁ vaṭṭati evāti adhippāyo.",
  "tika-vin07t38:11_5": "Sesamidha heṭṭhā sabbattha suviññeyyameva.",
  "tika-vin07t38:12": "Dasavatthukathāvaṇṇanā niṭṭhitā.",
  "tika-vin07t38:13": "Sattasatikakkhandhakavaṇṇanānayo niṭṭhito.",
  "tika-vin07t38:14": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t38:15": "Cūḷavaggavaṇṇanānayo niṭṭhito.",
  "tika-vin07t38:16": " Namo tassa bhagavato arahato sammāsambuddhassa"
}