{
  "atk-vin02a28:0": "9. Campeyyakkhandhakaṁ",
  "atk-vin02a28:1": "Kassapagottabhikkhuvatthukathā",
  "atk-vin02a28:2_0": "380. Campeyyakkhandhake – gaggarāya pokkharaṇiyā tīreti gaggarānāmikāya itthiyā kāritapokkharaṇiyā",
  "atk-vin02a28:2_1": "tīre. Tantibaddhoti tasmiṁ āvāse kattabbatātantipaṭibaddho. Ussukkampi akāsi yāguyātiādīsu",
  "atk-vin02a28:2_2": "manussehi āgantukesu āgatesu ācikkheyyāthāti vuttaṭṭhāneyeva ussukkaṁ kātuṁ vaṭṭati;",
  "atk-vin02a28:2_3": "na avuttaṭṭhāne. Gaccha tvaṁ bhikkhūti satthā tassa bhikkhuno tattheva senāsanaṁ",
  "atk-vin02a28:2_4": "sappāyanti addasa, tenevamāha.",
  "atk-vin02a28:3": "382.Adhammena vaggakammaṁ karontītiādīnaṁ parato pāḷiyaṁyeva nānākaraṇaṁ āgamissati.",
  "atk-vin02a28:4_0": "385.Aññatrāpi dhammā kammaṁ karontīti aññatrāpi dhammaṁ kammaṁ karonti, ayameva vā",
  "atk-vin02a28:4_1": "pāṭho. Bhūtena vatthunā kataṁ dhammena kataṁ nāma hoti, tathā na karontīti attho.",
  "atk-vin02a28:4_2": "Aññatrāpi vinayā kammaṁ, aññatrāpi satthusāsanā kammanti etesupi eseva nayo. Ettha",
  "atk-vin02a28:4_3": "pana vinayoti codanā ca sāraṇā ca. Satthusāsananti ñattisampadā anussāvanasampadā",
  "atk-vin02a28:4_4": "ca; tāhi vinā kammaṁ karontīti attho. Paṭikuṭṭhakatanti paṭikuṭṭhañceva katañca;",
  "atk-vin02a28:4_5": "yaṁ aññesu paṭikkosantesu kataṁ taṁ paṭikuṭṭhañceva hoti katañca; tādisampi kammaṁ karontīti attho.",
  "atk-vin02a28:5_0": "387.Chayimāni bhikkhave kammāni adhammakammantiādīsu pana ‘‘dhammo’’ti pāḷiyā adhivacanaṁ.",
  "atk-vin02a28:5_1": "Tasmā yaṁ yathāvuttāya pāḷiyā na kariyati, taṁ adhammakammanti veditabbaṁ. Ayamettha",
  "atk-vin02a28:5_2": "saṅkhepo, vitthāro pana pāḷiyaṁyeva āgato. So ca kho ñattidutiyañatticatutthakammānaṁyeva",
  "atk-vin02a28:5_3": "vasena. Yasmā pana ñattikamme ñattidutiyañatticatutthesu viya hāpanaṁ vā aññathā",
  "atk-vin02a28:5_4": "karaṇaṁ vā natthi, apalokanakammañca sāvetvāva kariyati, tasmā tāni pāḷiyaṁ na dassitāni,",
  "atk-vin02a28:5_5": "tesaṁ sabbesampi kammānaṁ vinicchayaṁ parato vaṇṇayissāma.",
  "atk-vin02a28:6": "Catuvaggakaraṇādikathā",
  "atk-vin02a28:7_0": "388. Idāni yadidaṁ chaṭṭhaṁ dhammena samaggakammaṁ nāma, taṁ yehi saṅghehi kātabbaṁ,",
  "atk-vin02a28:7_1": "tesaṁ pabhedaṁ dassetuṁ ‘‘pañca saṅghā’’tiādi vuttaṁ. Kammappattoti kammaṁ patto,",
  "atk-vin02a28:7_2": "kammayutto kammāraho; na kiñci kammaṁ kātuṁ nārahatīti attho.",
  "atk-vin02a28:8_0": "389.Catuvaggakaraṇañce bhikkhave kammaṁ bhikkhunicatutthotiādi parisato kammavipattidassanatthaṁ",
  "atk-vin02a28:8_1": "vuttaṁ. Tattha ukkhittakaggahaṇena kammanānāsaṁvāsako gahito, nānāsaṁvāsakaggahaṇena",
  "atk-vin02a28:8_2": "laddhinānāsaṁvāsako. Nānāsīmāya ṭhitacatutthoti sīmantarikāya vā bahisīmāya vā hatthapāse",
  "atk-vin02a28:8_3": "ṭhitenāpi saddhiṁ catuvaggo hutvāti attho.",
  "atk-vin02a28:9": "393.Pārivāsikacatutthotiādi parivāsādikammānaṁyeva parisato vipattidassanatthaṁ vuttaṁ, tesaṁ vinicchayaṁ parato vaṇṇayissāma.",
  "atk-vin02a28:10_0": "394.Ekaccassa bhikkhave saṅghamajjhe paṭikkosanā ruhatītiādi paṭikuṭṭhakatakammassa",
  "atk-vin02a28:10_1": "kuppākuppabhāvadassanatthaṁ vuttaṁ. Pakatattassāti avipannasīlassa pārājikaṁ anajjhāpannassa.",
  "atk-vin02a28:10_2": "Ānantarikassāti attano anantaraṁ nisinnassa.",
  "atk-vin02a28:11": "Dvenissāraṇādikathā",
  "atk-vin02a28:12_0": "395.Dvemā bhikkhave nissāraṇātiādi vatthuto kammānaṁ kuppākuppabhāvadassanatthaṁ",
  "atk-vin02a28:12_1": "vuttaṁ. Tattha ‘‘appatto nissāraṇaṁ, tañce saṅgho nissāreti, sunissārito’’ti idaṁ",
  "atk-vin02a28:12_2": "pabbājanīyakammaṁ sandhāya vuttaṁ. Pabbājanīyakammena hi vihārato nissārenti, tasmā",
  "atk-vin02a28:12_3": "taṁ ‘‘nissāraṇā’’ti vuccati. Tañcesa yasmā kuladūsako na hoti, tasmā āveṇikena lakkhaṇena",
  "atk-vin02a28:12_4": "appatto. Yasmā panassa ākaṅkhamāno saṅgho pabbājanīyakammaṁ kareyyāti vuttaṁ, tasmā",
  "atk-vin02a28:12_5": "sunissārito hoti. Tañce saṅgho nissāretīti sace saṅgho tajjanīyakammādivasena nissāreti,",
  "atk-vin02a28:12_6": "so yasmā tattha ‘‘tiṇṇaṁ bhikkhave bhikkhūnaṁ ākaṅkhamāno saṅgho tajjanīyakammaṁ",
  "atk-vin02a28:12_7": "kareyya – eko bhaṇḍanakārako hoti kalahakārako vivādakārako bhassakārako saṅghe adhikaraṇakārako,",
  "atk-vin02a28:12_8": "eko bālo hoti abyatto āpattibahulo anapadāno, eko gihisaṁsaṭṭho viharati ananulomikehi",
  "atk-vin02a28:12_9": "gihisaṁsaggehī’’ti (cūḷava. 395) evaṁ ekekenapi aṅgena nissāraṇā anuññātā, tasmā sunissārito.",
  "atk-vin02a28:13_0": "396.Osāraṇāti pavesanā. Tattha tañce saṅgho osāretīti upasampadakammavasena paveseti.",
  "atk-vin02a28:13_1": "Dosāritoti duosārito. Sahassakkhattumpi upasampādito anupasampannova hoti ācariyupajjhāyā",
  "atk-vin02a28:13_2": "ca sātisārā, tathā seso kārakasaṅgho, na koci āpattito muccati. Iti ime ekādasa abhabbapuggalā",
  "atk-vin02a28:13_3": "dosāritā. Hatthacchinnādayo pana dvattiṁsa suosāritā, upasampāditā upasampannāva",
  "atk-vin02a28:13_4": "honti, na te labbhā kiñci vattuṁ. Ācariyupajjhāyā pana kārakasaṅgho ca sātisārā,",
  "atk-vin02a28:13_5": "na koci āpattito muccati.",
  "atk-vin02a28:14_0": "397.Idha pana bhikkhave bhikkhussa na hoti āpatti daṭṭhabbātiādi abhūtavatthuvasena",
  "atk-vin02a28:14_1": "adhammakammaṁ, bhūtavatthuvasena dhammakammañca dassetuṁ vuttaṁ. Tattha paṭinissajjitāti paṭinissajjitabbā.",
  "atk-vin02a28:15": "Upālipucchākathā",
  "atk-vin02a28:16_0": "400. Upālipañhesupi vatthuvaseneva dhammādhammakammaṁ vibhattaṁ. Tattha dve nayā",
  "atk-vin02a28:16_1": "– ekamūlako ca dvimūlako ca. Ekamūlako uttānoyeva. Dvimūlake yathā sativinayo amūḷhavinayena",
  "atk-vin02a28:16_2": "saddhiṁ ekā pucchā katā, evaṁ amūḷhavinayādayopi tassapāpiyyasikādīhi. Avasāne pana",
  "atk-vin02a28:16_3": "upasampadārahaṁ upasampādetīti ekameva padaṁ hoti. Parato bhikkhūnampi sativinayaṁ",
  "atk-vin02a28:16_4": "ādiṁ katvā ekekena saddhiṁ sesapadāni yojetabbāni.",
  "atk-vin02a28:17": "Tajjanīyakammakathā",
  "atk-vin02a28:18_0": "407.Idha pana bhikkhave bhikkhu bhaṇḍanakārakotiādi ‘‘adhammenavaggaṁ, adhammenasamaggaṁ;",
  "atk-vin02a28:18_1": "dhammenavaggaṁ, dhammapatirūpakenavaggaṁ, dhammapatirūpakenasamagga’’nti imesaṁ vasena",
  "atk-vin02a28:18_2": "cakkaṁ bandhitvā tajjanīyādīsu sattasu kammesu paṭipassaddhīsu ca vipattidassanatthaṁ",
  "atk-vin02a28:18_3": "vuttaṁ. Tattha anapadānoti apadānavirahito. Apadānaṁ vuccati paricchedo; āpattiparicchedavirahitoti",
  "atk-vin02a28:18_4": "attho. Tato paraṁ paṭikuṭṭhakatakammappabhedaṁ dassetuṁ sāyeva pāḷi ‘‘akataṁ kamma’’ntiādīhi",
  "atk-vin02a28:18_5": "saṁsanditvā vuttā. Tattha na kiñci pāḷianusārena na sakkā vidituṁ, tasmā vaṇṇanaṁ na vitthārayimhāti.",
  "atk-vin02a28:19": "Campeyyakkhandhakavaṇṇanā niṭṭhitā."
}