{
  "atk-s0510a13:0": "13. Sereyyavaggo",
  "atk-s0510a13:1": "1. Sereyyakattheraapadānavaṇṇanā",
  "atk-s0510a13:2_0": "Ajjhāyakomantadharotiādikaṁ āyasmato sereyyakattherassa apadānaṁ. Ayampi purimajinavaresu",
  "atk-s0510a13:2_1": "katādhikāro tato paresu attabhāvasahassesu vivaṭṭūpanissayāni puññāni upacinanto",
  "atk-s0510a13:2_2": "vipassissa bhagavato kāle brāhmaṇakule nibbatto viññutaṁ patvā tiṇṇaṁ vedānaṁ pāraṁ",
  "atk-s0510a13:2_3": "gantvā itihāsādisakalabrāhmaṇadhammesu koṭippatto ekasmiṁ divase abbhokāse saparivāro",
  "atk-s0510a13:2_4": "ṭhito bhagavantaṁ disvā pasannamānaso sereyyapupphaṁ gahetvā ākāse khipanto pūjesi.",
  "atk-s0510a13:2_5": "Tāni pupphāni ākāse vitānaṁ hutvā sattāhaṁ ṭhatvā pacchā antaradhāyiṁsu. So taṁ acchariyaṁ",
  "atk-s0510a13:2_6": "disvā atīva pasannamānaso teneva pītisomanassena kālaṁ katvā tusitādīsu nibbatto",
  "atk-s0510a13:2_7": "tattha dibbasukhamanubhavitvā tato manussasukhamanubhavitvā imasmiṁ buddhuppāde ekasmiṁ",
  "atk-s0510a13:2_8": "kulagehe nibbatto viññutaṁ pāpuṇitvā pubbavāsanābalena satthari pasanno pabbajitvā",
  "atk-s0510a13:2_9": "nacirasseva arahā ahosi.",
  "atk-s0510a13:3": "1. So aparabhāge purākatakusalaṁ saritvā somanassajāto pubbacaritāpadānaṁ pakāsento ajjhāyako mantadharotiādimāha. Taṁ heṭṭhā vuttatthameva.",
  "atk-s0510a13:4_0": "3.Sereyyakaṁ gahetvānāti sirise bhavaṁ jātipupphaṁ sereyyaṁ, sereyyameva sereyyakaṁ,",
  "atk-s0510a13:4_1": "taṁ sereyyakaṁ gahetvānāti sambandho. Bhagavati pasanno jātisumanamakuḷacampakādīni",
  "atk-s0510a13:4_2": "pupphāni patiṭṭhapetvā pūjetuṁ kālaṁ natthitāya tattha sampattaṁ taṁ sereyyakaṁ pupphaṁ",
  "atk-s0510a13:4_3": "gahetvā pūjesinti attho. Sesaṁ sabbattha uttānamevāti.",
  "atk-s0510a13:5": "Sereyyakattheraapadānavaṇṇanā samattā.",
  "atk-s0510a13:6": "2. Pupphathūpiyattheraapadānavaṇṇanā",
  "atk-s0510a13:7_0": "Himavantassāvidūretiādikaṁ āyasmato pupphathūpiyattherassa apadānaṁ. Ayampi purimabuddhesu",
  "atk-s0510a13:7_1": "katādhikāro tattha tattha bhave vivaṭṭūpanissayāni puññāni upacinanto vipassibuddhassa",
  "atk-s0510a13:7_2": "bhagavato kāle brāhmaṇakule nibbatto viññutaṁ patvā sakasippe nipphattiṁ patto tattha",
  "atk-s0510a13:7_3": "sāraṁ apassanto gehaṁ pahāya himavantaṁ pavisitvā attanā sahagatehi pañcasissasahassehi",
  "atk-s0510a13:7_4": "saddhiṁ pañcābhiññā aṭṭha samāpattiyo nibbattetvā kukkuranāmapabbatasamīpe paṇṇasālaṁ",
  "atk-s0510a13:7_5": "kāretvā paṭivasati. Tadā buddhuppādabhāvaṁ sutvā sissehi saha buddhassa santikaṁ",
  "atk-s0510a13:7_6": "gantukāmo kenaci byādhinā pīḷito paṇṇasālaṁ pavisitvā sissasantikā buddhassānubhāvaṁ",
  "atk-s0510a13:7_7": "lakkhaṇañca sutvā pasannamānaso himavantato campakāsokatilakakeṭakādyaneke pupphe",
  "atk-s0510a13:7_8": "āharāpetvā thūpaṁ katvā buddhaṁ viya pūjetvā kālaṁ katvā brahmalokūpago ahosi. Atha",
  "atk-s0510a13:7_9": "te sissā tassa āḷahanaṁ katvā buddhasantikaṁ gantvā taṁ pavattiṁ ārocesuṁ. Atha bhagavā",
  "atk-s0510a13:7_10": "buddhacakkhunā oloketvā anāgataṁsañāṇena pākaṭīkaraṇamakāsi. So aparabhāge imasmiṁ",
  "atk-s0510a13:7_11": "buddhuppāde sāvatthiyaṁ kulagehe nibbatto viññutaṁ patto pubbavāsanābalena satthari",
  "atk-s0510a13:7_12": "pasanno pabbajitvā nacirasseva arahā ahosi.",
  "atk-s0510a13:8_0": "10. Atha so attano pubbakusalaṁ saritvā somanassajāto pubbacaritāpadānaṁ pakāsento",
  "atk-s0510a13:8_1": "himavantassāvidūretiādimāha. Taṁ heṭṭhā vuttatthameva. Kukkuro nāma pabbatoti pabbatassa",
  "atk-s0510a13:8_2": "sikharaṁ kukkurākārena sunakhākārena saṇṭhitattā ‘‘kukkurapabbato’’ti saṅkhyaṁ gato,",
  "atk-s0510a13:8_3": "tassa samīpe paṇṇasālaṁ katvā pañcatāpasasahassehi saha vasamānoti attho. Nayānusārena",
  "atk-s0510a13:8_4": "sesaṁ sabbaṁ uttānatthamevāti.",
  "atk-s0510a13:9": "Pupphathūpiyattheraapadānavaṇṇanā samattā.",
  "atk-s0510a13:10": "3. Pāyasadāyakattheraapadānavaṇṇanā",
  "atk-s0510a13:11_0": "Suvaṇṇavaṇṇo sambuddhotiādikaṁ āyasmato pāyasadāyakattherassa apadānaṁ. Ayampi purimabuddhesu",
  "atk-s0510a13:11_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a13:11_2": "bhagavato kāle ekasmiṁ vibhavasampanne kulagehe nibbatto viññutaṁ patvā gharāvāsaṁ",
  "atk-s0510a13:11_3": "vasanto hatthiassadhanadhaññasattaratanādivibhavasampanno saddhāsampanno kammaphalaṁ",
  "atk-s0510a13:11_4": "saddahitvā sahassamattā suvaṇṇapātiyo kāretvā tasmiṁ khīrapāyasasahassassa pūretvā",
  "atk-s0510a13:11_5": "tā sabbā gāhāpetvā simbalivanaṁ agamāsi. Tasmiṁ samaye vipassī bhagavā chabbaṇṇaraṁsiyo",
  "atk-s0510a13:11_6": "vissajjetvā ākāse caṅkamaṁ māpetvā caṅkamati. So pana seṭṭhi taṁ acchariyaṁ disvā",
  "atk-s0510a13:11_7": "atīva pasanno pātiyo ṭhapetvā vanditvā ārocesi paṭiggahaṇāya. Atha bhagavā anukampaṁ",
  "atk-s0510a13:11_8": "upādāya paṭiggahesi, paṭiggahetvā ca pana tassa somanussuppādanatthaṁ sahassamattehi",
  "atk-s0510a13:11_9": "bhikkhusaṅghehi saddhiṁ paribhuñji, tadavasesaṁ anekasahassabhikkhū paribhuñjiṁsu.",
  "atk-s0510a13:11_10": "So tena puññena sugatīsuyeva saṁsaranto imasmiṁ buddhuppāde kulagehe nibbatto viññutaṁ",
  "atk-s0510a13:11_11": "patto saddhājāto pabbajitvā nacirasseva arahā ahosi.",
  "atk-s0510a13:12": "26. So aparabhāge attano kusalaṁ paccavekkhamāno taṁ saritvā somanassajāto pubbacaritāpadānaṁ pakāsento suvaṇṇavaṇṇo sambuddhotiādimāha. Taṁ heṭṭhā vuttameva.",
  "atk-s0510a13:13_0": "28.Caṅkamaṁ susamārūḷhoti cadinanto padavikkhepaṁ karonto kamati gacchatīti caṅkamaṁ,",
  "atk-s0510a13:13_1": "caṅkamassa padavikkhepassa ādhārabhūtapathavipadeso caṅkamaṁ nāmāti attho, etaṁ caṅkamaṁsu",
  "atk-s0510a13:13_2": "visesena ārūḷhoti sambandho. Ambare anilāyaneti varīyati chādiyati anenāti varaṁ,",
  "atk-s0510a13:13_3": "na baranti ambaraṁ, setavatthasadisaṁ ākāsanti attho. Natthi nilīyanaṁ gopanaṁ etthāti",
  "atk-s0510a13:13_4": "anilaṁ, ā samantato yanti gacchanti anena iddhimantoti āyanaṁ, anilañca taṁ āyanañceti",
  "atk-s0510a13:13_5": "anilāyanaṁ, tasmiṁ ambare anilāyane caṅkamaṁ māpayinti attho. Sesaṁ sabbattha uttānamevāti.",
  "atk-s0510a13:14": "Pāyasadāyakattheraapadānavaṇṇanā samattā.",
  "atk-s0510a13:15": "4. Gandhodakiyattheraapadānavaṇṇanā",
  "atk-s0510a13:16_0": "Nisajja pāsādavaretiādikaṁ āyasmato gandhodakiyattherassa apadānaṁ. Ayampi purimabuddhesu",
  "atk-s0510a13:16_1": "katādhikāro tattha tattha bhave nibbānūpanissayāni puññāni upacinanto vipassībhagavato",
  "atk-s0510a13:16_2": "kāle seṭṭhikule nibbatto viññutaṁ patvā mahaddhano mahābhogo dibbasukhamanubhavanto",
  "atk-s0510a13:16_3": "viya manussasukhamanubhavanto ekasmiṁ divase pāsādavare nisinno hoti. Tadā bhagavā",
  "atk-s0510a13:16_4": "suvaṇṇamahāmeru viya vīthiyā vicarati, taṁ vicaramānaṁ bhagavantaṁ disvā pasannamānaso",
  "atk-s0510a13:16_5": "gantvā vanditvā sugandhodakena bhagavantaṁ osiñcamāno pūjesi. So tena puññena devamanussesu",
  "atk-s0510a13:16_6": "saṁsaranto imasmiṁ buddhuppāde ekasmiṁ kulagehe nibbatto viññutaṁ patto gharāvāsena",
  "atk-s0510a13:16_7": "anallīno satthu santike pabbajitvā kammaṭṭhānaṁ gahetvā vipassanaṁ vaḍḍhetvā nacirasseva arahā ahosi.",
  "atk-s0510a13:17_0": "35. So aparabhāge attano pubbakusalaṁ saritvā somanassajāto pubbacaritāpadānaṁ pakāsento",
  "atk-s0510a13:17_1": "nisajja pāsādavaretiādimāha. Tattha pāsādoti pasādaṁ somanassaṁ janeti uppādetīti",
  "atk-s0510a13:17_2": "pāsādo , mālākammacittakammasuvaṇṇakammādyanekavicittaṁ disvā tattha paviṭṭhānaṁ",
  "atk-s0510a13:17_3": "janānaṁ pasādaṁ janayatīti attho. Pāsādo ca so patthetabbaṭṭhena varo cāti pāsādavaro,",
  "atk-s0510a13:17_4": "tasmiṁ pāsādavare nisajja nisīditvā vipassiṁ jinavaraṁ addasanti sambandho. Sesaṁ",
  "atk-s0510a13:17_5": "sabbattha uttānamevāti.",
  "atk-s0510a13:18": "Gandhodakiyattheraapadānavaṇṇanā samattā.",
  "atk-s0510a13:19": "5. Sammukhāthavikattheraapadānavaṇṇanā",
  "atk-s0510a13:20_0": "Jāyamāne vipassimhītiādikaṁ āyasmato sammukhāthavikattherassa apadānaṁ. Ayampi purimabuddhesu",
  "atk-s0510a13:20_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a13:20_2": "bhagavato kāle brāhmaṇakule nibbatto sattavassikakāleyeva sakasippe nipphattiṁ patto",
  "atk-s0510a13:20_3": "gharāvāsaṁ saṇṭhapetvā vasanto vipassimhi bodhisatte uppanne sabbabuddhānaṁ lakkhaṇāni",
  "atk-s0510a13:20_4": "vedattaye dissamānāni tāni rājappamukhassa janakāyassa vipassībodhisattassa lakkhaṇañca",
  "atk-s0510a13:20_5": "buddhabhāvañca byākaritvā janānaṁ mānasaṁ nibbāpesi, anekāni ca thutivacanāni nivedesi.",
  "atk-s0510a13:20_6": "So tena kusalakammena cha kāmāvacarasampattiyo anubhavitvā manussesu ca cakkavattisampattiyo",
  "atk-s0510a13:20_7": "anubhavitvā imasmiṁ buddhuppāde kulagehe nibbatto viññutaṁ patto saddhājāto pabbajitvā",
  "atk-s0510a13:20_8": "nacirasseva arahā ahosi. Katakusalanāmena sammukhāthavikattheroti pākaṭo.",
  "atk-s0510a13:21_0": "41. So attano pubbakammaṁ saritvā somanassajāto pubbacaritāpadānaṁ pakāsento jāyamāne",
  "atk-s0510a13:21_1": "vipassimhītiādimāha. Vipassimhi sammāsambuddhe jāyamāne uppajjamāne mātukucchito",
  "atk-s0510a13:21_2": "nikkhante ahaṁ pātubhūtaṁ nimittaṁ kāraṇaṁ buddhabhāvassa hetuṁ byākariṁ kathesiṁ,",
  "atk-s0510a13:21_3": "anekāni acchariyāni pākaṭāni akāsinti attho. Sesaṁ vuttanayānusārena suviññeyyamevāti.",
  "atk-s0510a13:22": "Sammukhāthavikattheraapadānavaṇṇanā samattā.",
  "atk-s0510a13:23": "6. Kusumāsaniyattheraapadānavaṇṇanā",
  "atk-s0510a13:24_0": "Nagare dhaññavatiyātiādikaṁ āyasmato kusumāsaniyattherassa apadānaṁ. Ayampi purimajinavaresu",
  "atk-s0510a13:24_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a13:24_2": "bhagavato kāle brāhmaṇakule nibbatto viññutaṁ patto mahaddhano mahābhogo tiṇṇaṁ vedānaṁ",
  "atk-s0510a13:24_3": "pāraṁ gato brāhmaṇasippesu koṭippatto sakaparasamayakusalo mātāpitaro pūjetukāmo",
  "atk-s0510a13:24_4": "pañca uppalakalāpe attano samīpe ṭhapetvā nisinno bhikkhusaṅghaparivutaṁ vipassiṁ",
  "atk-s0510a13:24_5": "bhagavantaṁ āgacchantaṁ disvā nīlapītādighanabuddharasmiyo ca disvā pasannamānaso",
  "atk-s0510a13:24_6": "āsanaṁ paññāpetvā tattha tāni pupphāni santharitvā bhagavantaṁ tattha nisīdāpetvā",
  "atk-s0510a13:24_7": "sakaghare mātu atthāya paṭiyattāni sabbāni khādanīyabhojanīyāni gahetvā saparivāraṁ",
  "atk-s0510a13:24_8": "bhagavantaṁ sahatthena santappento bhojesi. Bhojanāvasāne ekaṁ uppalahatthaṁ adāsi.",
  "atk-s0510a13:24_9": "Tena somanassajāto patthanaṁ akāsi. Bhagavāpi anumodanaṁ katvā pakāmi. So tena puññena",
  "atk-s0510a13:24_10": "devamanussesu dve sampattiyo anubhavitvā imasmiṁ buddhuppāde sāvatthiyaṁ vibhavasampanne",
  "atk-s0510a13:24_11": "ekasmiṁ kule nibbatto viññutaṁ patto bhogayasehi vaḍḍhito kāmesu ādīnavaṁ disvā gharāvāsaṁ",
  "atk-s0510a13:24_12": "pahāya pabbajito nacirasseva arahā ahosi.",
  "atk-s0510a13:25_0": "65. So aparabhāge pubbe katakusalaṁ pubbenivāsañāṇena saritvā somanassappatto pubbacaritāpadānaṁ",
  "atk-s0510a13:25_1": "pakāsento nagare dhaññavatiyātiādimāha. Dhaññānaṁ puññavantānaṁ khattiyabrāhmaṇagahapatimahāsālānaṁ",
  "atk-s0510a13:25_2": "anekesaṁ kulānaṁ ākarattā dhaññavatī, atha vā muttāmaṇiādisattaratanānaṁ sattavidhadhaññānaṁ",
  "atk-s0510a13:25_3": "upabhogaparibhogānaṁ ākarattā dhaññavatī, atha vā dhaññānaṁ buddhapaccekabuddhakhīṇāsavānaṁ",
  "atk-s0510a13:25_4": "vasanaṭṭhānaṁ ārāmavihārādīnaṁ ākarattā dhaññavatī, tassā dhaññavatiyā. Nagaranti",
  "atk-s0510a13:25_5": "patthenti ettha upabhogaparibhogatthikā janāti nagaraṁ, na gacchatīti vā nagaṁ, rājayuvarājamahāmattādīnaṁ",
  "atk-s0510a13:25_6": "vasanaṭṭhānaṁ. Nagaṁ rāti ādadāti gaṇhātīti nagaraṁ, rājādīnaṁ vasanaṭṭhānasamūhabhūtaṁ",
  "atk-s0510a13:25_7": "pākāraparikhādīhi parikkhittaṁ paricchinnaṭṭhānaṁ nagaraṁ nāmāti attho. Nagare yadā",
  "atk-s0510a13:25_8": "ahaṁ vipassissa bhagavato santike byākaraṇaṁ alabhiṁ, tadā tasmiṁ dhaññavatiyā nagare",
  "atk-s0510a13:25_9": "brāhmaṇo ahosinti sambandho. Sesaṁ sabbattha uttānamevāti.",
  "atk-s0510a13:26": "Kusumāsaniyattheraapadānavaṇṇanā samattā.",
  "atk-s0510a13:27": "7. Phaladāyakattheraapadānavaṇṇanā",
  "atk-s0510a13:28_0": "Ajjhāyako mantadharotiādikaṁ āyasmato phaladāyakattherassa apadānaṁ. Ayampi purimabuddhesu",
  "atk-s0510a13:28_1": "katādhikāro anekesu bhavesu vivaṭṭūpanissayāni puññāni upacinanto padumuttarassa",
  "atk-s0510a13:28_2": "bhagavato kāle brāhmaṇakule nibbatto viññutaṁ patvā vedattayādisakasippesu pārappatto",
  "atk-s0510a13:28_3": "anekesaṁ brāhmaṇasahassāniṁ pāmokkho ācariyo sakasippānaṁ pariyosānaṁ adisvā tattha",
  "atk-s0510a13:28_4": "ca sāraṁ apassanto gharāvāsaṁ pahāya isipabbajjaṁ pabbajitvā himavantassa avidūre",
  "atk-s0510a13:28_5": "assamaṁ kāretvā saha sissehi vāsaṁ kappesi, tasmiṁ samaye padumuttaro bhagavā bhikkhāya",
  "atk-s0510a13:28_6": "caramāno tassānukampāya taṁ padesaṁ sampāpuṇi. Tāpaso bhagavantaṁ disvā pasannamānaso",
  "atk-s0510a13:28_7": "attano atthāya puṭake nikkhipitvā rukkhagge laggitāni madhurāni padumaphalāni madhunā",
  "atk-s0510a13:28_8": "saha adāsi. Bhagavā tassa somanassuppādanatthaṁ passantasseva paribhuñjitvā ākāse",
  "atk-s0510a13:28_9": "ṭhito phaladānānisaṁsaṁ kathetvā pakkāmi.",
  "atk-s0510a13:29_0": "75. So tena puññena devamanussesu saṁsaranto ubhayasampattiyo anubhavitvā imasmiṁ",
  "atk-s0510a13:29_1": "buddhuppāde vibhavasampanne ekasmiṁ kulagehe nibbatto sattavassikoyeva arahattaṁ",
  "atk-s0510a13:29_2": "patvā pubbe katakusalakammaṁ saritvā somanassajāto pubbacaritāpadānaṁ pakāsento ajjhāyako",
  "atk-s0510a13:29_3": "mantadharotiādimāha. Tattha ajjheti cintetīti ajjhāyi, ajjhāyiyeva ajjhāyako. Ettha",
  "atk-s0510a13:29_4": "hi akāro ‘‘paṭisedhe vuddhitabbhāve…pe… akāro virahappake’’ti evaṁ vuttesu dasasu",
  "atk-s0510a13:29_5": "atthesu tabbhāve vattati. Sissānaṁ savanadhāraṇādivasena hitaṁ ajjheti cinteti sajjhāyaṁ",
  "atk-s0510a13:29_6": "karotīti ajjhāyako, cintakoti attho. Ācariyassa santike uggahitaṁ sabbaṁ mantaṁ manena",
  "atk-s0510a13:29_7": "dhāreti pavattetīti mantadharo. Tiṇṇaṁ vedāna pāragūti vedaṁ vuccati ñāṇaṁ, vedena",
  "atk-s0510a13:29_8": "veditabbā bujjhitabbāti vedā, iruvedayajuvedasāmavedasaṅkhātā tayo ganthā, tesaṁ",
  "atk-s0510a13:29_9": "vedānaṁ pāraṁ pariyosānaṁ koṭiṁ gato pattoti pāragū. Sesaṁ pākaṭamevāti",
  "atk-s0510a13:30": "Phaladāyakattheraapadānavaṇṇanā samattā.",
  "atk-s0510a13:31": "8. Ñāṇasaññikattheraapadānavaṇṇanā",
  "atk-s0510a13:32_0": "Pabbate himavantamhītiādikaṁ āyasmato ñāṇasaññikattherassa apadānaṁ. Ayampi purimabuddhesu",
  "atk-s0510a13:32_1": "katādhikāro tasmiṁ tasmiṁ uppannuppanne bhave vivaṭṭūpanissayāni puññāni upacinanto",
  "atk-s0510a13:32_2": "vipassissa bhagavato kāle kulagehe nibbatto vuddhippatto gharāvāsaṁ pahāya tāpasapabbajjaṁ",
  "atk-s0510a13:32_3": "pabbajitvā himavantassa avidūre pabbatantare paṇṇasālaṁ kāretvā pañcābhiññāaṭṭhasamāpattiyo",
  "atk-s0510a13:32_4": "nibbattetvā vasanto ekadivasaṁ parisuddhaṁ paṇḍaraṁ pulinatalaṁ disvā ‘‘īdisā parisuddhā",
  "atk-s0510a13:32_5": "buddhā, īdisaṁva parisuddhaṁ buddhañāṇa’’nti buddhañca tassa ñāṇañca anussari thomesi ca.",
  "atk-s0510a13:33_0": "84. So tena puññena devamanussesu saṁsaranto ubhayasampattiyo anubhavitvā imasmiṁ",
  "atk-s0510a13:33_1": "buddhuppāde ekasmiṁ kulagehe nibbatto viññutaṁ patvā sāsane pabbajitvā nacirasseva",
  "atk-s0510a13:33_2": "arahattaṁ patto pubbe katapuññaṁ anussaritvā somanassajāto pubbacaritāpadānaṁ pakāsento",
  "atk-s0510a13:33_3": "‘‘pabbate himavantamhī’’tiādimāha. Pulinaṁ sobhanaṁ disvāti paripuṇṇakataṁ viya pulākārena",
  "atk-s0510a13:33_4": "parisodhitākārena pavattaṁ ṭhitanti pulinaṁ, sobhanaṁ vālukaṁ disvā seṭṭhaṁ buddhaṁ",
  "atk-s0510a13:33_5": "anussarinti attho. Sesaṁ suviññeyyamevāti.",
  "atk-s0510a13:34": "Ñāṇasaññikattheraapadānavaṇṇanā samattā.",
  "atk-s0510a13:35": "9. Gaṇṭhipupphiyattheraapadānavaṇṇanā",
  "atk-s0510a13:36_0": "Suvaṇṇavaṇṇo sambuddhotiādikaṁ āyasmato gaṇṭhipupphiyattherassa apadānaṁ. Ayampi",
  "atk-s0510a13:36_1": "purimabuddhesu katādhikāro anekāsu jātīsu katapuññasañcayo vipassissa bhagavato kāle",
  "atk-s0510a13:36_2": "ekasmiṁ kulagehe nibbatto upabhogaparibhogehi anūno ekadivasaṁ vipassiṁ bhagavantaṁ",
  "atk-s0510a13:36_3": "sagaṇaṁ disvā pasannamānaso lājāpañcamehi pupphehi pūjesi. So teneva cittappasādena",
  "atk-s0510a13:36_4": "yāvatāyukaṁ ṭhatvā tato devaloke nibbatto dibbasampattiṁ anubhavitvā aparabhāge manussesu",
  "atk-s0510a13:36_5": "manussasampattiṁ anubhavitvā imasmiṁ buddhuppāde ekasmiṁ kulagehe nibbatto saddhājāto",
  "atk-s0510a13:36_6": "pabbajitvā nacirasseva arahattaṁ pāpuṇi.",
  "atk-s0510a13:37_0": "91. So ekadivasaṁ pubbe katapuññaṁ saritvā somanassajāto ‘‘iminā kusalenāhaṁ nibbānaṁ",
  "atk-s0510a13:37_1": "patto’’ti pubbacaritāpadānaṁ pakāsento suvaṇṇavaṇṇo sambuddhotiādimāha. Taṁ sabbaṁ",
  "atk-s0510a13:37_2": "heṭṭhā vuttanayattā uttānatthamevāti.",
  "atk-s0510a13:38": "Gaṇṭhipupphiyattheraapadānavaṇṇanā samattā.",
  "atk-s0510a13:39": "10. Padumapūjakattheraapadānavaṇṇanā",
  "atk-s0510a13:40_0": "Himavantassāvidūretiādikaṁ āyasmato padumapūjakattherassa apadānaṁ. Ayampi purimabuddhesu",
  "atk-s0510a13:40_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a13:40_2": "bhagavato kāle brāhmaṇakule nibbatto viññutaṁ patvā sakasippe nipphattiṁ patvā tattha",
  "atk-s0510a13:40_3": "sāraṁ apassanto buddhuppattito puretaraṁ uppannattā ovādānusāsanaṁ alabhitvā gharāvāsaṁ",
  "atk-s0510a13:40_4": "pahāya isipabbajjaṁ pabbajitvā himavantassa avidūre gotamakaṁ nāma pabbataṁ nissāya",
  "atk-s0510a13:40_5": "assamaṁ kāretvā pañcābhiññā aṭṭha samāpattiyo nibbattetvā jhānasukheneva vihāsi.",
  "atk-s0510a13:40_6": "Tadā padumuttaro bhagavā buddho hutvā satte saṁsārato uddharanto tassānukampāya himavantaṁ",
  "atk-s0510a13:40_7": "agamāsi. Tāpaso bhagavantaṁ disvā pasannamānaso sakasisse samānetvā tehi padumapupphāni",
  "atk-s0510a13:40_8": "āharāpetvā pūjesi. So tena puññena devamanussesu saṁsaranto ubhayasampattiyo anubhavitvā",
  "atk-s0510a13:40_9": "imasmiṁ buddhuppāde sāvatthiyaṁ kulagehe nibbatto saddho pasanno pabbajitvā nacirasseva arahā ahosi.",
  "atk-s0510a13:41_0": "97. So attano puññakammaṁ saritvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a13:41_1": "Gotamo nāma pabbatoti anekesaṁ yakkhadevatānaṁ āvāsabhāvena adhiṭṭhānavasena gotamassa",
  "atk-s0510a13:41_2": "bhavanattā gotamoti pākaṭo ahosi. Pavattati tiṭṭhatīti pabbato. Nāgarukkhehi sañchannoti",
  "atk-s0510a13:41_3": "ruhati tiṭṭhatīti rukkho. Atha vā pathaviṁ khananto uddhaṁ ruhatīti rukkho, nānā",
  "atk-s0510a13:41_4": "anekappakārā campakakappūranāgaagarucandanādayo rukkhāti nānārukkhā, tehi nānārukkhehi",
  "atk-s0510a13:41_5": "sañchanno parikiṇṇo gotamo pabbatoti sambandho. Mahābhūtagaṇālayoti bhavanti jāyanti",
  "atk-s0510a13:41_6": "uppajjanti vaḍḍhanti cāti bhūtā, mahantā ca te bhūtā cāti mahābhūtā, mahābhūtānaṁ",
  "atk-s0510a13:41_7": "gaṇo samūhoti mahābhūtagaṇo, mahābhūtagaṇassa ālayo patiṭṭhāti mahābhūtagaṇālayo.",
  "atk-s0510a13:42": "98.Vemajjhamhi ca tassāsīti tassa gotamassa pabbatassa vemajjhe abbhantare assamo abhinimmito nipphādito katoti attho. Sesaṁ uttānamevāti.",
  "atk-s0510a13:43": "Padumapūjakattheraapadānavaṇṇanā samattā.",
  "atk-s0510a13:44": "Terasamavaggavaṇṇanā samattā."
}