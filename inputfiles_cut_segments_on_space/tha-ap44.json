{
  "tha-ap44:0.1": "Therāpadāna ",
  "tha-ap44:0.2": "Upālivagga ",
  "tha-ap44:0.3": "2 Soṇakoḷivisattheraapadāna ",
  "tha-ap44:1.1": "“Anomadassissa munino, ",
  "tha-ap44:1.2": "lokajeṭṭhassa tādino; ",
  "tha-ap44:1.3": "Sudhāya lepanaṁ katvā, ",
  "tha-ap44:1.4": "caṅkamaṁ kārayiṁ ahaṁ. ",
  "tha-ap44:2.1": "Nānāvaṇṇehi pupphehi, ",
  "tha-ap44:2.2": "caṅkamaṁ santhariṁ ahaṁ; ",
  "tha-ap44:2.3": "Ākāse vitānaṁ katvā, ",
  "tha-ap44:2.4": "bhojayiṁ buddhamuttamaṁ. ",
  "tha-ap44:3.1": "Añjaliṁ paggahetvāna, ",
  "tha-ap44:3.2": "abhivādetvāna subbataṁ; ",
  "tha-ap44:3.3": "Dīghasālaṁ bhagavato, ",
  "tha-ap44:3.4": "niyyādesimahaṁ tadā. ",
  "tha-ap44:4.1": "Mama saṅkappamaññāya, ",
  "tha-ap44:4.2": "satthā loke anuttaro; ",
  "tha-ap44:4.3": "Paṭiggahesi bhagavā, ",
  "tha-ap44:4.4": "anukampāya cakkhumā. ",
  "tha-ap44:5.1": "Paṭiggahetvāna sambuddho, ",
  "tha-ap44:5.2": "dakkhiṇeyyo sadevake; ",
  "tha-ap44:5.3": "Bhikkhusaṅghe nisīditvā, ",
  "tha-ap44:5.4": "imā gāthā abhāsatha. ",
  "tha-ap44:6.1": "‘Yo so haṭṭhena cittena, ",
  "tha-ap44:6.2": "dīghasālaṁ adāsi me; ",
  "tha-ap44:6.3": "Tamahaṁ kittayissāmi, ",
  "tha-ap44:6.4": "suṇātha mama bhāsato. ",
  "tha-ap44:7.1": "Imassa maccukālamhi, ",
  "tha-ap44:7.2": "puññakammasamaṅgino; ",
  "tha-ap44:7.3": "Sahassayuttassaratho, ",
  "tha-ap44:7.4": "upaṭṭhissati tāvade. ",
  "tha-ap44:8.1": "Tena yānenayaṁ poso, ",
  "tha-ap44:8.2": "devalokaṁ gamissati; ",
  "tha-ap44:8.3": "Anumodissare devā, ",
  "tha-ap44:8.4": "sampatte kusalabbhave. ",
  "tha-ap44:9.1": "Mahārahaṁ byamhaṁ seṭṭhaṁ, ",
  "tha-ap44:9.2": "ratanamattikalepanaṁ; ",
  "tha-ap44:9.3": "Kūṭāgāravarūpetaṁ, ",
  "tha-ap44:9.4": "byamhaṁ ajjhāvasissati. ",
  "tha-ap44:10.1": "Tiṁsakappasahassāni, ",
  "tha-ap44:10.2": "devaloke ramissati; ",
  "tha-ap44:10.3": "Pañcavīsati kappāni, ",
  "tha-ap44:10.4": "devarājā bhavissati. ",
  "tha-ap44:11.1": "Sattasattatikkhattuñca, ",
  "tha-ap44:11.2": "cakkavattī bhavissati; ",
  "tha-ap44:11.3": "Yasodharasanāmā te, ",
  "tha-ap44:11.4": "sabbepi ekanāmakā. ",
  "tha-ap44:12.1": "Dve sampattī anubhotvā, ",
  "tha-ap44:12.2": "Vaḍḍhetvā puññasañcayaṁ; ",
  "tha-ap44:12.3": "Aṭṭhavīsatikappamhi, ",
  "tha-ap44:12.4": "Cakkavattī bhavissati. ",
  "tha-ap44:13.1": "Tatrāpi byamhaṁ pavaraṁ, ",
  "tha-ap44:13.2": "vissakammena māpitaṁ; ",
  "tha-ap44:13.3": "Dasasaddāvivittaṁ taṁ, ",
  "tha-ap44:13.4": "puramajjhāvasissati. ",
  "tha-ap44:14.1": "Aparimeyye ito kappe, ",
  "tha-ap44:14.2": "bhūmipālo mahiddhiko; ",
  "tha-ap44:14.3": "Okkāko nāma nāmena, ",
  "tha-ap44:14.4": "rājā raṭṭhe bhavissati. ",
  "tha-ap44:15.1": "Soḷasitthisahassānaṁ, ",
  "tha-ap44:15.2": "sabbāsaṁ pavarā ca sā; ",
  "tha-ap44:15.3": "Abhijātā khattiyānī, ",
  "tha-ap44:15.4": "nava putte janessati. ",
  "tha-ap44:16.1": "Nava putte janetvāna, ",
  "tha-ap44:16.2": "khattiyānī marissati; ",
  "tha-ap44:16.3": "Taruṇī ca piyā kaññā, ",
  "tha-ap44:16.4": "mahesittaṁ karissati. ",
  "tha-ap44:17.1": "Okkākaṁ tosayitvāna, ",
  "tha-ap44:17.2": "varaṁ kaññā labhissati; ",
  "tha-ap44:17.3": "Varaṁ laddhāna sā kaññā, ",
  "tha-ap44:17.4": "putte pabbājayissati. ",
  "tha-ap44:18.1": "Pabbājitā ca te sabbe, ",
  "tha-ap44:18.2": "gamissanti naguttamaṁ; ",
  "tha-ap44:18.3": "Jātibhedabhayā sabbe, ",
  "tha-ap44:18.4": "bhaginīhi vasissare. ",
  "tha-ap44:19.1": "Ekā ca kaññā byādhīhi, ",
  "tha-ap44:19.2": "bhavissati parikkhatā; ",
  "tha-ap44:19.3": "Mā no jāti pabhijjīti, ",
  "tha-ap44:19.4": "nikhaṇissanti khattiyā. ",
  "tha-ap44:20.1": "Khattiyo nīharitvāna, ",
  "tha-ap44:20.2": "tāya saddhiṁ vasissati; ",
  "tha-ap44:20.3": "Bhavissati tadā bhedo, ",
  "tha-ap44:20.4": "okkākakulasambhavo. ",
  "tha-ap44:21.1": "Tesaṁ pajā bhavissanti, ",
  "tha-ap44:21.2": "koḷiyā nāma jātiyā; ",
  "tha-ap44:21.3": "Tattha mānusakaṁ bhogaṁ, ",
  "tha-ap44:21.4": "anubhossatinappakaṁ. ",
  "tha-ap44:22.1": "Tamhā kāyā cavitvāna, ",
  "tha-ap44:22.2": "devalokaṁ gamissati; ",
  "tha-ap44:22.3": "Tatrāpi pavaraṁ byamhaṁ, ",
  "tha-ap44:22.4": "labhissati manoramaṁ. ",
  "tha-ap44:23.1": "Devalokā cavitvāna, ",
  "tha-ap44:23.2": "sukkamūlena codito; ",
  "tha-ap44:23.3": "Āgantvāna manussattaṁ, ",
  "tha-ap44:23.4": "soṇo nāma bhavissati. ",
  "tha-ap44:24.1": "Āraddhavīriyo pahitatto, ",
  "tha-ap44:24.2": "Padahaṁ satthu sāsane; ",
  "tha-ap44:24.3": "Sabbāsave pariññāya, ",
  "tha-ap44:24.4": "Nibbāyissatināsavo. ",
  "tha-ap44:25.1": "Anantadassī bhagavā, ",
  "tha-ap44:25.2": "gotamo sakyapuṅgavo; ",
  "tha-ap44:25.3": "Visesaññū mahāvīro, ",
  "tha-ap44:25.4": "aggaṭṭhāne ṭhapessati’. ",
  "tha-ap44:26.1": "Vuṭṭhamhi deve caturaṅgulamhi, ",
  "tha-ap44:26.2": "Tiṇe anileritaaṅgaṇamhi; ",
  "tha-ap44:26.3": "Ṭhatvāna yogassa payuttatādino, ",
  "tha-ap44:26.4": "Tatottariṁ pāramatā na vijjati. ",
  "tha-ap44:27.1": "Uttame damathe danto, ",
  "tha-ap44:27.2": "cittaṁ me supaṇīhitaṁ; ",
  "tha-ap44:27.3": "Bhāro me ohito sabbo, ",
  "tha-ap44:27.4": "nibbutomhi anāsavo. ",
  "tha-ap44:28.1": "Aṅgīraso mahānāgo, ",
  "tha-ap44:28.2": "abhijātova kesarī; ",
  "tha-ap44:28.3": "Bhikkhusaṅghe nisīditvā, ",
  "tha-ap44:28.4": "etadagge ṭhapesi maṁ. ",
  "tha-ap44:29.1": "Paṭisambhidā catasso, ",
  "tha-ap44:29.2": "…pe… ",
  "tha-ap44:29.3": "kataṁ buddhassa sāsanaṁ”. ",
  "tha-ap44:30.1": "Itthaṁ sudaṁ āyasmā soṇo koḷiviso thero imā gāthāyo abhāsitthāti. ",
  "tha-ap44:31.1": "Soṇakoḷivisattherassāpadānaṁ dutiyaṁ. "
}