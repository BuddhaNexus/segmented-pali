{
  "atk-s0402a31:0": "(13) 3. Kusināravaggo",
  "atk-s0402a31:1": "1. Kusinārasuttavaṇṇanā",
  "atk-s0402a31:2_0": "124. Tatiyassa paṭhame kusinārāyanti evaṁnāmake nagare. Baliharaṇe vanasaṇḍeti evaṁnāmake",
  "atk-s0402a31:2_1": "vanasaṇḍe. Tattha kira bhūtabalikaraṇatthaṁ baliṁ haranti, tasmā baliharaṇanti vuccati.",
  "atk-s0402a31:2_2": "Ākaṅkhamānoti icchamāno. Sahatthāti sahatthena. Sampavāretīti alaṁ alanti vācāya",
  "atk-s0402a31:2_3": "ceva hatthavikārena ca paṭikkhipāpeti. Sādhu vata māyanti sādhu vata maṁ ayaṁ. Gathitoti",
  "atk-s0402a31:2_4": "taṇhāgedhena gathito. Mucchitoti taṇhāmucchanāyayeva mucchito. Ajjhopannoti taṇhāya",
  "atk-s0402a31:2_5": "gilitvā pariniṭṭhapetvā pavatto. Anissaraṇapaññoti chandarāgaṁ pahāya saṁkaḍḍhitvā",
  "atk-s0402a31:2_6": "paribhuñjanto nissaraṇapañño nāma hoti, ayaṁ na tādiso, sacchandarāgo paribhuñjatīti",
  "atk-s0402a31:2_7": "anissaraṇapañño. Sukkapakkho vuttavipariyāyena veditabbo. Nekkhammavitakkādayo panettha",
  "atk-s0402a31:2_8": "missakā kathitāti veditabbā.",
  "atk-s0402a31:3": "2. Bhaṇḍanasuttavaṇṇanā",
  "atk-s0402a31:4": "125. Dutiye pajahiṁsūti pajahanti. Bahulamakaṁsūti punappunaṁ karonti. Idhāpi tayo vitakkā missakāva kathitā.",
  "atk-s0402a31:5": "3. Gotamakacetiyasuttavaṇṇanā",
  "atk-s0402a31:6_0": "126. Tatiye gotamake cetiyeti gotamakayakkhassa bhavane. Tathāgato hi paṭhamabodhiyaṁ",
  "atk-s0402a31:6_1": "vīsati vassāni kadāci cāpāle cetiye, kadāci sārandade, kadāci bahuputte, kadāci gotamaketi",
  "atk-s0402a31:6_2": "evaṁ yebhuyyena devakulesuyeva vihāsi. Imasmiṁ pana kāle vesāliṁ upanissāya gotamakassa",
  "atk-s0402a31:6_3": "yakkhassa bhavanaṭṭhāne vihāsi. Tena vuttaṁ – “gotamake cetiye”ti. Etadavocāti etaṁ",
  "atk-s0402a31:6_4": "“abhiññāyāha”ntiādikaṁ suttaṁ avoca.",
  "atk-s0402a31:7_0": "Idañca bhagavatā suttaṁ atthuppattiyaṁ vuttanti veditabbaṁ. Kataraatthuppattiyanti?",
  "atk-s0402a31:7_1": "Mūlapariyāyaatthuppattiyaṁ. Sambahulā kira brāhmaṇapabbajitā attanā uggahitabuddhavacanaṁ",
  "atk-s0402a31:7_2": "nissāya jānanamadaṁ uppādetvā dhammassavanaggaṁ na gacchanti – “sammāsambuddho kathento",
  "atk-s0402a31:7_3": "amhehi ñātameva kathessati, no aññāta”nti. Bhikkhū tathāgatassa ārocesuṁ. Satthā",
  "atk-s0402a31:7_4": "te bhikkhū pakkosāpetvā mukhapaṭiññaṁ gahetvā mūlapariyāyaṁ desesi. Te bhikkhū desanāya",
  "atk-s0402a31:7_5": "neva āgataṭṭhānaṁ, na gataṭṭhānaṁ addasaṁsu. Apassantā “sammāsambuddho ‘mayhaṁ kathā",
  "atk-s0402a31:7_6": "niyyātī’ti mukhasampattameva kathetī”ti cintayiṁsu. Satthā tesaṁ manaṁ jānitvā imaṁ suttantaṁ ārabhi.",
  "atk-s0402a31:8_0": "Tattha abhiññāyāti “ime pañcakkhandhā, dvādasāyatanāni, aṭṭhārasa dhātuyo, bāvīsatindriyāni,",
  "atk-s0402a31:8_1": "cattāri saccāni, nava hetū, satta phassā, satta vedanā, satta cetanā, satta saññā,",
  "atk-s0402a31:8_2": "satta cittānī”ti jānitvā paṭivijjhitvā paccakkhaṁ katvā, tathā – “ime cattāro satipaṭṭhānā”tiādinā",
  "atk-s0402a31:8_3": "nayena te te dhamme jānitvā paṭivijjhitvā paccakkhameva katvāti attho. Sanidānanti",
  "atk-s0402a31:8_4": "sappaccayameva katvā kathemi, no appaccayaṁ. Sappāṭihāriyanti paccanīkapaṭiharaṇena",
  "atk-s0402a31:8_5": "sappāṭihāriyameva katvā kathemi, no appāṭihāriyaṁ. Alañca pana voti yuttañca pana",
  "atk-s0402a31:8_6": "tumhākaṁ. Tuṭṭhiyāti “sammāsambuddho bhagavā, svākkhāto dhammo, suppaṭipanno saṅgho”ti",
  "atk-s0402a31:8_7": "tīṇi ratanāni guṇato anussarantānaṁ tumhākaṁ yuttameva tuṭṭhiṁ kātunti attho. Sesapadadvayepi eseva nayo.",
  "atk-s0402a31:9_0": "Akampitthāti chahi ākārehi akampittha. Evarūpo hi pathavikampo bodhimaṇḍepi ahosi.",
  "atk-s0402a31:9_1": "Bodhisatte kira dakkhiṇadisābhāgena bodhimaṇḍaṁ abhiruḷhe dakkhiṇadisābhāgo heṭṭhā",
  "atk-s0402a31:9_2": "avīciṁ pāpuṇanto viya ahosi, uttarabhāgo uggantvā bhavaggaṁ abhihananto viya. Pacchimadisaṁ",
  "atk-s0402a31:9_3": "gate pacchimabhāgo heṭṭhā avīciṁ pāpuṇanto viya ahosi, pācīnabhāgo uggantvā bhavaggaṁ",
  "atk-s0402a31:9_4": "abhihananto viya. Uttaradisaṁ gate uttaradisābhāgo heṭṭhā avīciṁ pāpuṇanto viya,",
  "atk-s0402a31:9_5": "dakkhiṇadisābhāgo uggantvā bhavaggaṁ abhihananto viya. Pācīnadisaṁ gate pācīnadisābhāgo",
  "atk-s0402a31:9_6": "heṭṭhā avīciṁ pāpuṇanto viya, pacchimabhāgo uggantvā bhavaggaṁ abhihananto viya.",
  "atk-s0402a31:9_7": "Bodhirukkhopi sakiṁ heṭṭhā avīciṁ pāpuṇanto viya, sakiṁ uggantvā bhavaggaṁ abhihananto",
  "atk-s0402a31:9_8": "viya. Tasmimpi divase evaṁ chahi ākārehi cakkavāḷasahassī mahāpathavī akampittha.",
  "atk-s0402a31:10": "4. Bharaṇḍukālāmasuttavaṇṇanā",
  "atk-s0402a31:11_0": "127. Catutthe kevalakappanti sakalakappaṁ. Anvāhiṇḍantoti vicaranto. Nāddasāti kiṁ",
  "atk-s0402a31:11_1": "kāraṇā na addasa? Ayaṁ kira bharaṇḍu kālāmo sakyānaṁ aggapiṇḍaṁ khādanto vicarati.",
  "atk-s0402a31:11_2": "Tassa vasanaṭṭhānaṁ sampattakāle ekā dhammadesanā samuṭṭhahissatīti ñatvā bhagavā",
  "atk-s0402a31:11_3": "evaṁ adhiṭṭhāsi, yathā añño āvasatho na paññāyittha. Tasmā na addasa. Purāṇasabrahmacārīti",
  "atk-s0402a31:11_4": "porāṇako sabrahmacārī. So kira āḷārakālāmakāle tasmiṁyeva assame ahosi, taṁ sandhāyevamāha.",
  "atk-s0402a31:11_5": "Santharaṁ paññāpehīti santharitabbaṁ santharāhīti attho. Santharaṁ paññāpetvāti kappiyamañcake",
  "atk-s0402a31:11_6": "paccattharaṇaṁ paññāpetvā. Kāmānaṁ pariññaṁ paññāpetīti ettha pariññā nāma samatikkamo,",
  "atk-s0402a31:11_7": "tasmā kāmānaṁ samatikkamaṁ paṭhamajjhānaṁ paññāpeti. Na rūpānaṁ pariññanti rūpānaṁ",
  "atk-s0402a31:11_8": "samatikkamabhūtaṁ arūpāvacarasamāpattiṁ na paññāpeti. Na vedanānaṁ pariññanti vedanānaṁ",
  "atk-s0402a31:11_9": "samatikkamaṁ nibbānaṁ na paññāpeti. Niṭṭhāti gati nipphatti. Udāhu puthūti udāhu nānā.",
  "atk-s0402a31:12": "5. Hatthakasuttavaṇṇanā",
  "atk-s0402a31:13_0": "128. Pañcame abhikkantāya rattiyāti ettha abhikkantasaddo khayasundarābhirūpaabbhanumodanādīsu",
  "atk-s0402a31:13_1": "dissati. Tattha “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho,",
  "atk-s0402a31:13_2": "uddisatu, bhante, bhagavā bhikkhūnaṁ pātimokkha”nti evamādīsu khaye dissati. “Ayaṁ",
  "atk-s0402a31:13_3": "imesaṁ catunnaṁ puggalānaṁ abhikkantataro ca paṇītataro cā”ti evamādīsu sundare.",
  "atk-s0402a31:14": "“Ko me vandati pādāni, iddhiyā yasasā jalaṁ;",
  "atk-s0402a31:15": "Abhikkantena vaṇṇena, sabbā obhāsayaṁ disā”ti. –",
  "atk-s0402a31:16_0": "Evamādīsu abhirūpe. “Abhikkantaṁ, bho gotamā”ti evamādīsu abbhanumodane. Idha pana",
  "atk-s0402a31:16_1": "sundare. Tena abhikkantāya rattiyāti iṭṭhāya kantāya manāpāya rattiyāti vuttaṁ hoti.",
  "atk-s0402a31:16_2": "Abhikkantavaṇṇāti idha abhikkantasaddo abhirūpe, vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu",
  "atk-s0402a31:16_3": "dissati. Tattha “suvaṇṇavaṇṇosi bhagavā”ti evamādīsu chaviyaṁ. “Kadā saññūḷhā pana",
  "atk-s0402a31:16_4": "te gahapati samaṇassa gotamassa vaṇṇā”ti evamādīsu thutiyaṁ. “Cattārome, bho gotama,",
  "atk-s0402a31:16_5": "vaṇṇā”ti evamādīsu kulavagge. “Atha kena nu vaṇṇena, gandhatthenoti vuccatī”ti evamādīsu",
  "atk-s0402a31:16_6": "kāraṇe. “Mahantaṁ hatthirājavaṇṇaṁ abhinimminitvā”ti evamādīsu saṇṭhāne. “Tayo pattassa",
  "atk-s0402a31:16_7": "vaṇṇā”ti evamādīsu pamāṇe. “Vaṇṇo gandho raso ojā”ti evamādīsu rūpāyatane. So idha",
  "atk-s0402a31:16_8": "chaviyā daṭṭhabbo. Tena abhikkantavaṇṇāti abhirūpacchavi, iṭṭhavaṇṇā manāpavaṇṇāti vuttaṁ hoti.",
  "atk-s0402a31:17_0": "Kevalakappanti ettha kevalasaddo anavasesayebhuyyābyāmissānatirekadaḷhatthavisaṁyogādianekattho.",
  "atk-s0402a31:17_1": "Tathā hissa “kevalaparipuṇṇaṁ parisuddhaṁ brahmacariya”nti evamādīsu anavasesatā",
  "atk-s0402a31:17_2": "attho. “Kevalakappā ca aṅgamagadhā pahūtaṁ khādanīyaṁ bhojanīyaṁ ādāya upasaṅkamissantī”ti",
  "atk-s0402a31:17_3": "evamādīsu yebhuyyatā. “Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0402a31:17_4": "“Kevalaṁ saddhāmattakaṁ nūna ayamāyasmā”ti evamādīsu anatirekatā. “Āyasmato, bhante,",
  "atk-s0402a31:17_5": "anuruddhassa bāhiyo nāma saddhivihāriko kevalakappaṁ saṅghabhedāya ṭhito”ti evamādīsu",
  "atk-s0402a31:17_6": "daḷhatthatā. “Kevalī vusitavā uttamapurisoti vuccatī”ti evamādīsu visaṁyogo. Idha",
  "atk-s0402a31:17_7": "pana anavasesatā atthoti adhippetā.",
  "atk-s0402a31:18_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0402a31:18_1": "Tathā hissa “okappaniyametaṁ bhoto gotamassa, yathā taṁ arahato sammāsambuddhassā”ti",
  "atk-s0402a31:18_2": "evamādīsu abhisaddahanamattho. “Anujānāmi, bhikkhave, pañcahi samaṇakappehi phalaṁ",
  "atk-s0402a31:18_3": "paribhuñjitu”nti evamādīsu vohāro. “Yena sudaṁ niccakappaṁ viharāmī”ti evamādīsu",
  "atk-s0402a31:18_4": "kālo. “Iccāyasmā kappo”ti evamādīsu paññatti. “Alaṅkato kappitakesamassū”ti evamādīsu",
  "atk-s0402a31:18_5": "chedanaṁ. “Kappati dvaṅgulakappo”ti evamādīsu vikappo. “Atthi kappo nipajjitu”nti",
  "atk-s0402a31:18_6": "evamādīsu leso. “Kevalakappaṁ veḷuvanaṁ obhāsetvā”ti evamādīsu samantabhāvo. Idha",
  "atk-s0402a31:18_7": "panassa samantabhāvo attho adhippeto. Tasmā kevalakappaṁ jetavananti ettha anavasesaṁ",
  "atk-s0402a31:18_8": "samantato jetavananti attho.",
  "atk-s0402a31:19_0": "Obhāsetvāti ābhāya pharitvā. Vālukāyāti saṇhāya vālukāya. Na saṇṭhātīti na patiṭṭhāti.",
  "atk-s0402a31:19_1": "Oḷārikanti brahmadevatāya hi pathaviyaṁ patiṭṭhānakāle attabhāvo oḷāriko māpetuṁ",
  "atk-s0402a31:19_2": "vaṭṭati pathavī vā, tasmā evamāha. Dhammāti iminā pubbe uggahitabuddhavacanaṁ dasseti.",
  "atk-s0402a31:19_3": "Nappavattino ahesunti sajjhāyamūḷhakā vācā parihīnāyeva ahesuṁ. Appaṭivānoti anivatto anukkaṇṭhito.",
  "atk-s0402a31:20_0": "Dassanassāti cakkhuviññāṇena dassanassa. Upaṭṭhānassāti catūhi paccayehi upaṭṭhānassa.",
  "atk-s0402a31:20_1": "Adhisīlanti dasavidhaṁ sīlaṁ. Tañhi pañcasīlaṁ upādāya adhisīlanti vuccati. Avihaṁ",
  "atk-s0402a31:20_2": "gatoti avihabrahmaloke nibbattosmīti dasseti.",
  "atk-s0402a31:21": "6. Kaṭuviyasuttavaṇṇanā",
  "atk-s0402a31:22_0": "129. Chaṭṭhe goyogapilakkhasminti gāvīnaṁ vikkayaṭṭhāne uṭṭhitapilakkhassa santike.",
  "atk-s0402a31:22_1": "Rittassādanti jhānasukhābhāvena rittassādaṁ. Bāhirassādanti kāmaguṇasukhavasena bāhirassādaṁ.",
  "atk-s0402a31:22_2": "Kaṭuviyanti ucchiṭṭhaṁ. Āmagandhenāti kodhasaṅkhātena vissagandhena. Avassutanti",
  "atk-s0402a31:22_3": "tintaṁ. Makkhikāti kilesamakkhikā. Nānupatissantīti uṭṭhāya na anubandhissanti. Nānvāssavissantīti",
  "atk-s0402a31:22_4": "anubandhitvā na khādissanti. Saṁvegamāpādīti sotāpanno jāto.",
  "atk-s0402a31:23_0": "Kaṭuviyakatoti ucchiṭṭhakato. Ārakā hotīti dūre hoti. Vighātasseva bhāgavāti dukkhasseva",
  "atk-s0402a31:23_1": "bhāgī. Caretīti carati gacchati. Dummedhoti duppañño. Imasmiṁ sutte vaṭṭameva kathitaṁ,",
  "atk-s0402a31:23_2": "gāthāsu vaṭṭavivaṭṭaṁ kathitanti. Sattame vaṭṭameva bhāsitaṁ.",
  "atk-s0402a31:24": "8. Dutiyaanuruddhasuttavaṇṇanā",
  "atk-s0402a31:25_0": "131. Aṭṭhame idaṁ te mānasminti ayaṁ te navavidhena vaḍḍhitamānoti attho. Idaṁ te",
  "atk-s0402a31:25_1": "uddhaccasminti idaṁ tava uddhaccaṁ cittassa uddhatabhāvo. Idaṁte kukkuccasminti idaṁ tava kukkuccaṁ.",
  "atk-s0402a31:26": "9. Paṭicchannasuttavaṇṇanā",
  "atk-s0402a31:27_0": "132. Navame āvahantīti niyyanti. Paṭicchanno āvahatīti paṭicchannova hutvā niyyāti.",
  "atk-s0402a31:27_1": "Vivaṭo virocatīti ettha ekato ubhato attato sabbatthakatoti catubbidhā vivaṭatā veditabbā.",
  "atk-s0402a31:27_2": "Tattha ekato vivaṭaṁ nāma asādhāraṇasikkhāpadaṁ. Ubhato vivaṭaṁ nāma sādhāraṇasikkhāpadaṁ.",
  "atk-s0402a31:27_3": "Attato vivaṭaṁ nāma paṭiladdhadhammaguṇo. Sabbatthakavivaṭaṁ nāma tepiṭakaṁ buddhavacanaṁ.",
  "atk-s0402a31:28": "10. Lekhasuttavaṇṇanā",
  "atk-s0402a31:29_0": "133. Dasame abhiṇhanti abhikkhaṇaṁ nirantaraṁ. Āgāḷhenāti gāḷhena kakkhaḷena. Pharusenāti",
  "atk-s0402a31:29_1": "pharusavacanena. Gāḷhaṁ katvā pharusaṁ katvā vuccamānopīti attho. Amanāpenāti manaṁ",
  "atk-s0402a31:29_2": "anallīyantena avaḍḍhantena. Sandhiyatimevāti ghaṭiyatiyeva. Saṁsandatimevāti nirantarova",
  "atk-s0402a31:29_3": "hoti. Sammodatimevāti ekībhāvameva gacchati. Sesaṁ sabbattha uttānamevāti.",
  "atk-s0402a31:30": "Kusināravaggo tatiyo."
}