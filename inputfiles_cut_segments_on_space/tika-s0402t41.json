{
  "tika-s0402t41:0": "(8) 3. Apaṇṇakavaggo",
  "tika-s0402t41:1": "1-2. Padhānasuttādivaṇṇanā",
  "tika-s0402t41:2_0": "71-72. Tatiyavaggassa paṭhame yavati tena phalaṁ missitaṁ viya hotīti yoni, ekantikaṁ",
  "tika-s0402t41:2_1": "kāraṇaṁ. Assāti yathāvuttassa bhikkhuno. Paripuṇṇanti avikalaṁ anavasesaṁ. Āsave",
  "tika-s0402t41:2_2": "khepetīti āsavakkhayo, aggamaggo. Idha pana arahattaphalaṁ adhippetanti āha ‘‘arahattatthāyā’’ti. Dutiyaṁ uttānameva.",
  "tika-s0402t41:3": "Padhānasuttādivaṇṇanā niṭṭhitā.",
  "tika-s0402t41:4": "3-5. Sappurisasuttādivaṇṇanā",
  "tika-s0402t41:5_0": "73-75. Tatiye pañhatthāya abhinītoti pañhakaraṇatthāya abhimukhaṁ nīto. Alambitaṁ",
  "tika-s0402t41:5_1": "katvāti alambaṁ katvā, ayameva vā pāṭho, vipalambaṁ akatvāti attho. Avajānātīti avaññaṁ",
  "tika-s0402t41:5_2": "karoti, nindatīti attho. Catutthapañcame natthi vattabbaṁ.",
  "tika-s0402t41:6": "Sappurisasuttādivaṇṇanā niṭṭhitā.",
  "tika-s0402t41:7": "6. Kusinārasuttavaṇṇanā",
  "tika-s0402t41:8_0": "76. Chaṭṭhe nagaraṁ pavisitukāmā uyyānato upecca vattanti gacchanti etenāti upavattanaṁ.",
  "tika-s0402t41:8_1": "Yatheva hi kalambanaditīrato rājamātuvihāradvārena thūpārāmaṁ gantabbaṁ hoti, evaṁ",
  "tika-s0402t41:8_2": "hiraññavatikāya pārimatīrato sālavanaṁ uyyānaṁ, yathā anurādhapurassa thūpārāmo dakkhiṇapacchimadisāya,",
  "tika-s0402t41:8_3": "evaṁ taṁ uyyānaṁ kusinārāya dakkhiṇapacchimadisāya hoti. Yathā thūpārāmato dakkhiṇadvārena",
  "tika-s0402t41:8_4": "nagaraṁ pavisanamaggo pācīnamukho gantvā uttarena nivattati, evaṁ uyyānato sālapanti",
  "tika-s0402t41:8_5": "pācīnamukhā gantvā uttarena nivattā, tasmā taṁ ‘‘upavattana’’nti vuccati. Antareti",
  "tika-s0402t41:8_6": "dvinnaṁ sālarukkhānaṁ vemajjhe. Tattha hi paññāpiyamānassa mañcassa ekā sālapanti",
  "tika-s0402t41:8_7": "sīsabhāge hoti, ekā pādabhāge. Tatrapi eko taruṇasālo sīsabhāgassa āsanno hoti, eko",
  "tika-s0402t41:8_8": "pādabhāgassa. Apica yamakasālā nāma mūlakhandhaviṭapapattehi aññamaññaṁ saṁsibbitvā",
  "tika-s0402t41:8_9": "ṭhitasālātipi vadanti.",
  "tika-s0402t41:9_0": "Dveḷhakanti dvidhāgāho, anekaṁsaggāhoti attho. Vimatīti saṁsayāpattīti āha ‘‘vinicchituṁ",
  "tika-s0402t41:9_1": "asamatthatā’’ti. Taṁ vo vadāmīti taṁ saṁsayavantaṁ bhikkhuṁ sandhāya vo tumhe vadāmīti.",
  "tika-s0402t41:9_2": "Nikkaṅkhabhāvapaccakkhakaraṇanti buddhādīsu tesaṁ bhikkhūnaṁ nikkaṅkhabhāvassa paccakkhakāriyā",
  "tika-s0402t41:9_3": "yāthāvato tamatthaṁ paṭivijjhitvā ṭhitaṁ sabbaññutaññāṇameva. Etthāti etasmiṁ atthe.",
  "tika-s0402t41:10": "Kusinārasuttavaṇṇanā niṭṭhitā.",
  "tika-s0402t41:11": "7. Acinteyyasuttavaṇṇanā",
  "tika-s0402t41:12_0": "77. Sattame lokacintāti lokasannivesappaṭisaṁyuttā vīmaṁsā. Tenāha ‘‘kena nu kho",
  "tika-s0402t41:12_1": "candimasūriyā’’tiādi. Nāḷikerādayoti ādi-saddena avuttānaṁ osadhitiṇavanappatiādīnaṁ",
  "tika-s0402t41:12_2": "saṅgaho. Evarūpā lokacintāti edisā vuttasadisā aññāpi sā lokacintā.",
  "tika-s0402t41:13": "Acinteyyasuttavaṇṇanā niṭṭhitā.",
  "tika-s0402t41:14": "8. Dakkhiṇasuttavaṇṇanā",
  "tika-s0402t41:15_0": "78. Aṭṭhame dānasaṅkhātāya dakkhiṇāyāti deyyadhammasaṅkhātāya dakkhiṇāya. Visuddhi",
  "tika-s0402t41:15_1": "nāma mahājutikatā. Sā pana mahapphalatāya veditabbāti āha ‘‘mahapphalabhāvenā’’ti.",
  "tika-s0402t41:15_2": "Visujjhatīti na kilissati, amalinā mahājutikā mahāvipphārā hotīti attho. Sucidhammoti",
  "tika-s0402t41:15_3": "rāgādiasucividhamanena sucisabhāvo. Lāmakadhammoti hīnasabhāvo pāpakiriyāya. Akusaladhammā",
  "tika-s0402t41:15_4": "hi ekantanihīnā. Jūjako sīlavā kalyāṇadhammo na hoti, tassa mahābodhisattassa attano",
  "tika-s0402t41:15_5": "puttadānaṁ dānapāramiyā matthakaṁ gaṇhantaṁ mahāpathavikampanasamatthaṁ jātaṁ. Svāyaṁ",
  "tika-s0402t41:15_6": "dāyakaguṇoti āha ‘‘vessantaramahārājā kathetabbo’’tiādi. Uddharatīti bahulaṁ pāpakammavasena",
  "tika-s0402t41:15_7": "laddhabbavinipātato uddharati, tasmā natthi mayhaṁ kiñci cittassa aññatthattanti adhippāyo.",
  "tika-s0402t41:16_0": "Petadakkhiṇanti pete uddissa dātabbadakkhiṇaṁ. Pāpitakāleyevāti ‘‘idaṁ dānaṁ asukassa",
  "tika-s0402t41:16_1": "petassa hotū’’ti taṁuddisanavasena pattiyā pāpitakāleyeva. Assāti petassa. Pāpuṇīti",
  "tika-s0402t41:16_2": "phalasampattilabhāpanavasena pāpuṇi. Ayañhi pete uddissa dāne dhammatā. Tadā kosalarañño",
  "tika-s0402t41:16_3": "pariccāgavasena ativiya dānajjhāsayataṁ buddhappamukhassa ca saṅghassa ukkaṁsagataguṇavisiṭṭhataṁ",
  "tika-s0402t41:16_4": "sandhāyāha ‘‘asadisadānaṁ kathetabba’’nti.",
  "tika-s0402t41:17": "Dakkhiṇasuttavaṇṇanā niṭṭhitā.",
  "tika-s0402t41:18": "9-10. Vaṇijjasuttādivaṇṇanā",
  "tika-s0402t41:19_0": "79-80. Navame taṁsadisāti yādisā vaṇijjā payuttā ayathādhippāyā aññā vā sampajjati,",
  "tika-s0402t41:19_1": "tādisāvāti attho. Chedaṁ gacchatīti vināsaṁ pāpuṇāti. Adhippāyato parā visiṭṭhāti",
  "tika-s0402t41:19_2": "parādhippāyo. Tenevāha ‘‘ajjhāsayato adhikataraphalā hotī’’ti. Cīvarādinā paccayena",
  "tika-s0402t41:19_3": "vadeyyāsīti cīvarādipaccayahetu maṁ vadeyyāsi pattheyyāsi. Atha vā yadā cīvarādinā",
  "tika-s0402t41:19_4": "paccayena attho hoti, tadā maṁ yāceyyāsīti attho. Sesaṁ suviññeyyameva. Dasamaṁ uttānameva.",
  "tika-s0402t41:20": "Vaṇijjasuttādivaṇṇanā niṭṭhitā.",
  "tika-s0402t41:21": "Apaṇṇakavaggavaṇṇanā niṭṭhitā."
}