{
  "tika-s0305t9:0": "10. Ānāpānasaṁyuttaṁ",
  "tika-s0305t9:1": "1. Ekadhammavaggo",
  "tika-s0305t9:2": "1. Ekadhammasuttavaṇṇanā",
  "tika-s0305t9:3": "977.Etthāti etasmiṁ paṭhamasutte. Vuttameva, tasmā tattha vuttanayeneva veditabbanti adhippāyo.",
  "tika-s0305t9:4": "6. Ariṭṭhasuttavaṇṇanā",
  "tika-s0305t9:5_0": "982.No-saddo pucchāyaṁ, tasmā nūti iminā samānatthoti āha “bhāvetha nū”ti. Kāmacchandoti",
  "tika-s0305t9:5_1": "vatthukāmesu icchāti āha “pañcakāmaguṇikarāgo”ti. Dvādasasu āyatanadhammesu saparasantatipariyāpannesu.",
  "tika-s0305t9:5_2": "Iminā kāmacchandappahānakittanena paṭighasaññāpaṭivinayakittanena ca anāgāmimaggaṁ",
  "tika-s0305t9:5_3": "katheti pañcorambhāgiyasaññojanasamucchedassa byākatattā. Vipassanaṁ dassentoti “vipassanaṁ",
  "tika-s0305t9:5_4": "anuyuñjathā”ti dassento.",
  "tika-s0305t9:6": "8. Padīpopamasuttavaṇṇanā",
  "tika-s0305t9:7_0": "984. “Neva kāyopi kilamati na cakkhūnī”ti aṭṭhakathāyaṁ paduddhāro kato. “Kāyopi",
  "tika-s0305t9:7_1": "kilamati, cakkhūnipi vihaññantī”ti vatvā yattha yathā hoti, tāni dassetuṁ “dhātukammaṭṭhānasmiṁ",
  "tika-s0305t9:7_2": "hī”tiādi vuttaṁ. Cakkhūni phandanti kilamantītiādi ativelaṁ upanijjhāyane hotīti",
  "tika-s0305t9:7_3": "katvā vuttaṁ. Imasmiṁ pana kammaṭṭhāneti ānāpānakammaṭṭhāne. Evamāhāti “bhikkhu cepi",
  "tika-s0305t9:7_4": "ākaṅkheyya, neva kāyo kilameyyā”ti evamāha.",
  "tika-s0305t9:8_0": "Labbhatīti aṭṭhakathādhippāye ṭhatvā vuttaṁ, parato āgatena theravādena so anicchito.",
  "tika-s0305t9:8_1": "Na hi tārakarūpamuttāvaḷikādisadisaṁ nimittūpaṭṭhānākāramattaṁ khaṇamattaṭṭhāyinaṁ",
  "tika-s0305t9:8_2": "kasiṇanimittesu viya ugghāṭanaṁ kātuṁ sakkoti. Tenāha “na labbhatevā”ti. Ānisaṁsadassanatthaṁ",
  "tika-s0305t9:8_3": "gahito, ānāpānassatisamādhismiṁ siddhe ayaṁ guṇo sukheneva ijjhatīti. Yasmā bhikkhūti",
  "tika-s0305t9:8_4": "imasmiṁ vāre nāgatanti yathā purimavāre “bhikkhu cepi ākaṅkheyyā”ti āgataṁ, evaṁ",
  "tika-s0305t9:8_5": "idha “bhāvite kho, bhikkhave, ānāpānassatisamādhimhī”ti āgatavāre bhikkhuggahaṇamakataṁ,",
  "tika-s0305t9:8_6": "tasmā “so”ti na vuttaṁ.",
  "tika-s0305t9:9": "9. Vesālīsuttavaṇṇanā",
  "tika-s0305t9:10_0": "985.Pākāraparikkhepavaḍḍhanenāti pākāraparikkhepena bhūmiyā vaḍḍhanena. Rājagahasāvatthiyo",
  "tika-s0305t9:10_1": "viya idampi ca nagaraṁ…pe… sabbākāravepullataṁ pattaṁ. Anekapariyāyenāti ettha pariyāyasaddo",
  "tika-s0305t9:10_2": "kāraṇavacanoti āha “anekehi kāraṇehī”ti, ayaṁ kāyo aviññāṇakopi saviññāṇakopi evampi",
  "tika-s0305t9:10_3": "asubho evampi asubhoti nānāvidhehi kāraṇehīti attho. Asubhākārasandassanappavattanti",
  "tika-s0305t9:10_4": "kesādivasena tatthāpi vaṇṇādito asubhākārassa sabbaso dassanavasena pavattaṁ. Kāyavicchandanīyakathanti",
  "tika-s0305t9:10_5": "attano parassa ca karajakāye vicchandanuppādanakathaṁ. Muttaṁ vātiādinā byatirekamukhena",
  "tika-s0305t9:10_6": "kāyassa amanuññataṁ dasseti. Tattha ādito tīhi padehi adassanīyatāya asārakatāya",
  "tika-s0305t9:10_7": "ca, majjhe catūhi duggandhatāya, ante ekena lesamattenapi manuññatābhāvamassa dasseti.",
  "tika-s0305t9:10_8": "Atha khotiādinā anvayato sarūpeneva amanuññatāya dassanaṁ. “Kesalomādī”ti saṅkhepato",
  "tika-s0305t9:10_9": "vuttamatthaṁ vibhāgena dassetuṁ “yepī”tiādi vuttaṁ.",
  "tika-s0305t9:11": "Vaṇṇentoti vitthārento. Asubhāyāti asubhamātikāya. Phātikammanti bahulīkāro. Kilesacorehi anabhibhavanīyattā jhānaṁ “cittamañjūsa”nti vuttaṁ. Nissāyāti pādakaṁ katvā.",
  "tika-s0305t9:12_0": "Apare pana “tasmiṁ kira addhamāse na koci buddhaveneyyo ahosi, tasmā bhagavā evamāha",
  "tika-s0305t9:12_1": "– ‘icchāmahaṁ, bhikkhave’tiādī”ti vadanti. Pare kirāti kira-saddo arucisaṁsūcanattho.",
  "tika-s0305t9:12_2": "Tenāha “idaṁ pana icchāmatta”nti.",
  "tika-s0305t9:13_0": "Anekakāraṇasammissoti ettha kāraṇaṁ nāma kāyassa asuciduggandhajegucchapaṭikūlatāva.",
  "tika-s0305t9:13_1": "Sabbamakaṁsūti puthujjanā nāma sāvajjepi tattha anavajjasaññino hutvā karaṇakārāpanasamanuññatābhedaṁ",
  "tika-s0305t9:13_2": "sabbaṁ pāpaṁ akaṁsu. Kāmaṁ dasānussatiggahaṇeneva ānāpānassati gahitā, sā pana tattha",
  "tika-s0305t9:13_3": "sannipatitabhikkhūsu bahūnaṁ sappāyā sātthikā ca, tasmā puna gahitā. Tathā hi bhagavā",
  "tika-s0305t9:13_4": "tameva kammaṭṭhānaṁ imasmiṁ sutte kathesi. Āhāre paṭikūlasaññā asubhakammaṭṭhānasadisā,",
  "tika-s0305t9:13_5": "cattāro pana āruppā ādikammikānaṁ ayogyāti tesaṁ idha aggahaṇaṁ daṭṭhabbaṁ.",
  "tika-s0305t9:14_0": "Vesāliṁ upanissāyāti vesālīnagaraṁ gocaragāmaṁ katvā. Muhuttenevāti satthari saddhamme",
  "tika-s0305t9:14_1": "ca gāravena upagatabhikkhūnaṁ vacanasamanantarameva uṭṭhahiṁsūti katvā vuttaṁ. Buddhakāle",
  "tika-s0305t9:14_2": "kira bhikkhū bhagavato sandesaṁ sirasā sampaṭicchituṁ ohitasotā viharanti.",
  "tika-s0305t9:15_0": "Ānāpānapariggāhikāyāti assāsapassāse pariggaṇhanavasena pavattāya satiyā. Sampayutto",
  "tika-s0305t9:15_1": "samādhīti tāya sampayuttaaññamaññapaccayabhūtāya uppanno samādhi. Ānāpānassatiyaṁ",
  "tika-s0305t9:15_2": "vā samādhīti iminā upanissayapaccayasabhāvampi dasseti, ubhayatthāpi sahajātādīnaṁ",
  "tika-s0305t9:15_3": "sattannampi paccayānaṁ vasena paccayabhāvaṁ dasseti. “Yathāpaṭipannā me sāvakā cattāro",
  "tika-s0305t9:15_4": "satipaṭṭhāne bhāventī”tiādīsu uppādanavaḍḍhanaṭṭhena bhāvanāti vuccatīti tadubhayavasena",
  "tika-s0305t9:15_5": "atthaṁ dassento “bhāvitoti uppādito vaḍḍhito vā”ti āha. Tattha bhāvaṁ vijjamānataṁ",
  "tika-s0305t9:15_6": "ito gatoti bhāvito, uppādito paṭiladdhamattoti attho. Uppanno pana laddhāsevano bhāvito,",
  "tika-s0305t9:15_7": "paguṇabhāvaṁ āpādito vaḍḍhitoti attho. Bahulīkatoti bahulaṁ pavattito. Tena āvajjanādivasībhāvappattimāha.",
  "tika-s0305t9:15_8": "Yo hi vasībhāvamāpādito, so icchiticchitakkhaṇe samāpajjitabbato punappunaṁ pavattissati.",
  "tika-s0305t9:15_9": "Tena vuttaṁ “punappunaṁ kato”ti. Yathā “idheva, bhikkhave, samaṇo, vivicceva kāmehī”ti",
  "tika-s0305t9:15_10": "ca evamādīsu paṭhamapade vutto eva-saddo dutiyādīsupi vuttoyeva hoti, evamidhāpīti",
  "tika-s0305t9:15_11": "āha “ubhayattha evasaddena niyamo veditabbo”ti. Ubhayattha niyamena laddhaguṇaṁ dassetuṁ",
  "tika-s0305t9:15_12": "“ayaṁ hī”tiādi vuttaṁ.",
  "tika-s0305t9:16_0": "Asubhakammaṭṭhānanti asubhārammaṇaṁ jhānamāha. Tañhi asubhesu yogakammabhāvato yogino",
  "tika-s0305t9:16_1": "sukhavisesānaṁ kāraṇabhāvato ca “asubhakammaṭṭhāna”nti vuccati. Kevalanti iminā ārammaṇaṁ",
  "tika-s0305t9:16_2": "nivatteti. Paṭivedhavasenāti jhānapaṭivedhavasena. Jhānañhi bhāvanāvisesena ijjhantaṁ",
  "tika-s0305t9:16_3": "attano visayaṁ paṭivijjhantameva pavattati yathāsabhāvato paṭivijjhiyati cāti paṭivedhoti",
  "tika-s0305t9:16_4": "vuccati. Oḷārikārammaṇattāti bībhacchārammaṇattā. Paṭikūlārammaṇattāti jigucchitabbārammaṇattā.",
  "tika-s0305t9:16_5": "Pariyāyenāti kāraṇena, lesantarena vā. Ārammaṇasantatāyāti anukkamena vicitabbataṁ",
  "tika-s0305t9:16_6": "pattārammaṇassa paramasukhumataṁ sandhāyāha. Santehi sannisinne ārammaṇe pavattamāno",
  "tika-s0305t9:16_7": "dhammo sayampi sannisinnova hoti. Tenāha “santo vūpasanto nibbuto”ti, nibbutasabbapariḷāhoti",
  "tika-s0305t9:16_8": "attho. Ārammaṇasantatāya tadārammaṇānaṁ dhammānaṁ santatā lokuttaradhammārammaṇāhi",
  "tika-s0305t9:16_9": "paccavekkhaṇāhi veditabbā.",
  "tika-s0305t9:17_0": "Nāssa santapaṇītabhāvāvahaṁ kiñci secananti asecanako. Asecanakattā anāsittako, anāsittakattā",
  "tika-s0305t9:17_1": "eva abbokiṇṇo, asammisso parikammādinā. Tato eva pāṭiyekko visuṁyeveko. Āveṇiko asādhāraṇo.",
  "tika-s0305t9:17_2": "Sabbametaṁ sarasato eva santabhāvaṁ dassetuṁ vuttaṁ, parikammaṁ vā santabhāvanimittaṁ.",
  "tika-s0305t9:17_3": "Parikammanti ca kasiṇakaraṇādinimittuppādapariyosānaṁ, tādisaṁ ettha natthīti adhippāyo.",
  "tika-s0305t9:17_4": "Tadā hi kammaṭṭhānaṁ nirassādattā asantaṁ appaṇītaṁ siyā. Upacāre vā natthi ettha",
  "tika-s0305t9:17_5": "santatāti yojanā. Yathā upacārakkhaṇe nīvaraṇādivigamena aṅgapātubhāvena ca paresaṁ",
  "tika-s0305t9:17_6": "santatā hoti, na evamimassa. Ayaṁ pana ādisamannā…pe… paṇīto cāti yojanā. Kecīti",
  "tika-s0305t9:17_7": "uttaravihāravāsino. Anāsittakoti upasecanena anāsittako. Tenāha – “ojavanto”ti ojavantasadisoti",
  "tika-s0305t9:17_8": "attho. Madhuroti iṭṭho. Cetasikasukhapaṭilābhasaṁvattanaṁ tikacatukkajjhānavasena,",
  "tika-s0305t9:17_9": "upekkhāya vā santabhāvena sukhagatikattā sabbesampi jhānānaṁ vasena veditabbaṁ. Jhānasamuṭṭhānapaṇītarūpaphuṭṭhasarīratāvasena",
  "tika-s0305t9:17_10": "pana kāyikasukhapaṭilābhasaṁvattanaṁ daṭṭhabbaṁ, tañca kho jhānato vuṭṭhitakāle.",
  "tika-s0305t9:17_11": "Imasmiṁ pakkhe “appitappitakkhaṇe”ti idaṁ hetumhi bhummavacanaṁ daṭṭhabbaṁ.",
  "tika-s0305t9:18_0": "Avikkhambhiteti jhānena sakasantānato anīhate appahīne. Akosallasambhūteti akosallaṁ",
  "tika-s0305t9:18_1": "vuccati avijjā, tato sambhūte. Avijjāpubbaṅgamā hi sabbe pāpadhammā. Khaṇenevāti",
  "tika-s0305t9:18_2": "attano pavattikkhaṇeneva. Antaradhāpetīti ettha antaradhāpanaṁ vināsanaṁ, taṁ pana",
  "tika-s0305t9:18_3": "jhānakattukaṁ idhādhippetanti pariyuṭṭhānappahānaṁ hotīti āha – “vikkhambhetī”ti.",
  "tika-s0305t9:18_4": "Vūpasametīti visesena upasameti. Visesena upasamanaṁ pana sammadeva upasamanaṁ hotīti",
  "tika-s0305t9:18_5": "āha “suṭṭhu upasametī”ti. Sāsanikassa jhānabhāvanā yebhuyyena nibbedhabhāgiyā hotīti",
  "tika-s0305t9:18_6": "āha “nibbedhabhāgiyattā”ti. Ariyamaggassa pādakabhūto ayaṁ samādhi anukkamena vaḍḍhitvā",
  "tika-s0305t9:18_7": "ariyamaggabhāvaṁ upagato viya hotīti āha “anupubbena ariyamaggavuḍḍhippatto”ti. Ayaṁ",
  "tika-s0305t9:18_8": "panattho virāganirodhapaṭinissaggānupassanānaṁ vasena sammadeva yujjati. Sesaṁ suviññeyyameva.",
  "tika-s0305t9:19": "10. Kimilasuttavaṇṇanā",
  "tika-s0305t9:20_0": "986.Theroti ānandatthero. Ayaṁ desanāti “kathaṁ vibhāvito nu kho kimilā”tiādinā pavattā",
  "tika-s0305t9:20_1": "desanā. Kāyaññataranti rūpakāye aññatarakoṭṭhāse. Evanti yathā ānāpānaṁ anussaranto",
  "tika-s0305t9:20_2": "bhikkhu kāye kāyānupassī jāto, evaṁ sabbattha vāresu vedanānupassītiādi attho veditabbo.",
  "tika-s0305t9:21_0": "Desanāsīsanti desanāpadesaṁ. Manasikārapadesena vedanā vuttāti taṁ sabbaṁ sarūpato",
  "tika-s0305t9:21_1": "aññāpadesato apadisati. Yatheva hītiādinā tattha nidassanaṁ dasseti. Cittasaṅkhārapadadvayeti",
  "tika-s0305t9:21_2": "“cittasaṅkhārapaṭisaṁvedī passambhayaṁ cittasaṅkhāra”nti etasmiṁ padadvaye.",
  "tika-s0305t9:22_0": "Evaṁ santepīti pītimanasikāracittasaṅkhārapadesena yadi vedanā vuttā, evaṁ santepi.",
  "tika-s0305t9:22_1": "Esā yathāvuttā vedanā ārammaṇaṁ na hoti. Vedanārammaṇā ca anupassanā, tasmā vedanānupassanā",
  "tika-s0305t9:22_2": "na yujjati. Yadi evaṁ mahāsatipaṭṭhānādīsu “vedanā vediyatī”ti vuttaṁ, taṁ kathanti",
  "tika-s0305t9:22_3": "āha – “mahāsatipaṭṭhānādīsupī”tiādi. Tattha sukhādīnaṁ vatthunti sukhādīnaṁ uppattiyā",
  "tika-s0305t9:22_4": "vatthubhūtaṁ rūpasaddādiṁ ārammaṇaṁ katvā vedanā vediyati, na puggalo puggalasseva",
  "tika-s0305t9:22_5": "abhāvato. Vedanāppavattiṁ upādāya nissāya yathā “puggalo vedanaṁ vediyatī”ti vohāramattaṁ",
  "tika-s0305t9:22_6": "hoti. Evaṁ idhāpi vedanāya assāsapassāse ārabbha pavatti, tathā pavattamanasikārasīsena",
  "tika-s0305t9:22_7": "“vedanāsu vedanānupassī bhikkhu tasmiṁ samaye viharatī”ti vutto. Taṁ sandhāyāti taṁ",
  "tika-s0305t9:22_8": "vedanāya ārammaṇabhāvaṁ sandhāya. Ādīnaṁ padānaṁ. Etassa “vedanānupassanā na yujjatī”ti vuttaanuyogassa.",
  "tika-s0305t9:23_0": "Sappītike dve jhāne samāpajjatīti pītisahagatāni paṭhamadutiyajjhānāni paṭipāṭiyā",
  "tika-s0305t9:23_1": "samāpajjati. Tassāti tena. Paṭisaṁviditasaddāpekkhāya hi kattuatthe etaṁ sāmivacanaṁ.",
  "tika-s0305t9:23_2": "Samāpattikkhaṇeti samāpajjanakkhaṇe. Jhānapaṭilābhenāti jhānena samaṅgībhāvena. Ārammaṇatoti",
  "tika-s0305t9:23_3": "ārammaṇamukhena tadārammaṇajhānapariyāpannā pīti paṭisaṁviditā hoti, ārammaṇassa",
  "tika-s0305t9:23_4": "paṭisaṁviditattāti vuttaṁ hoti. Yathā nāma sappapariyesanaṁ carantena tassa āsaye",
  "tika-s0305t9:23_5": "paṭisaṁvidite sopi paṭisaṁvidito hoti mantāgadabalena tassa gahaṇassa sukarattā,",
  "tika-s0305t9:23_6": "evaṁ pītiyā āsayabhūte ārammaṇe paṭisaṁvidite sā pīti paṭisaṁviditāva hoti salakkhaṇato",
  "tika-s0305t9:23_7": "sāmaññalakkhaṇato ca tassā gahaṇassa sukarattā. Vipassanakkhaṇeti vipassanāpaññāya",
  "tika-s0305t9:23_8": "tikkhavisadabhāvappattāya visayato dassanakkhaṇe. Lakkhaṇappaṭivedhenāti pītiyā salakkhaṇassa",
  "tika-s0305t9:23_9": "sāmaññalakkhaṇassa ca paṭivijjhanena. Yañhi pītiyā visesato sāmaññato ca lakkhaṇaṁ,",
  "tika-s0305t9:23_10": "tasmiṁ vidite sā yāthāvato viditā eva hoti. Tenāha “asammohato pīti paṭisaṁviditā hotī”ti.",
  "tika-s0305t9:24_0": "Idāni tamatthaṁ pāḷiyā eva vibhāvetuṁ “vuttañheta”ntiādimāha. Tattha dīghaṁ assāsavasenāti",
  "tika-s0305t9:24_1": "dīghassa assāsassa ārammaṇabhūtassa vasena. Pajānato sā pīti paṭisaṁviditā hotīti",
  "tika-s0305t9:24_2": "sambandho. Cittassa ekaggataṁ avikkhepaṁ pajānatoti jhānapariyāpannaṁ “avikkhepo”ti",
  "tika-s0305t9:24_3": "laddhanāmaṁ cittassekaggataṁ taṁsampayuttāya paññāya pajānato. Yathā hi ārammaṇamukhena",
  "tika-s0305t9:24_4": "pīti paṭisaṁviditā hoti, evaṁ taṁsampayuttadhammāpi ārammaṇamukhena paṭisaṁviditā",
  "tika-s0305t9:24_5": "eva hontīti. Sati upaṭṭhitā hotīti dīghaṁ assāsavasena jhānasampayuttā sati tasmiṁ",
  "tika-s0305t9:24_6": "ārammaṇe upaṭṭhitā ārammaṇamukhena jhānepi upaṭṭhitā nāma hoti. Tāya satiyāti evaṁ",
  "tika-s0305t9:24_7": "upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa",
  "tika-s0305t9:24_8": "vasena tadārammaṇā sā pīti paṭisaṁviditā hoti. Dīghaṁ passāsavasenātiādīsupi imināva",
  "tika-s0305t9:24_9": "nayena attho veditabbo. Tena vuttaṁ “eteneva nayena avasesapadānipi atthato veditabbānī”ti.",
  "tika-s0305t9:25_0": "Yathevātiādīsu ayaṁ saṅkhepattho – jhānapaṭilābhena yathā ārammaṇato pītiādayo paṭisaṁviditā",
  "tika-s0305t9:25_1": "honti tena vinā tesaṁ appavattanato. Evaṁ jhānasampayuttena taṁpariyāpannena vedanāsaṅkhātamanasikārapaṭilābhena",
  "tika-s0305t9:25_2": "ārammaṇato vedanā paṭisaṁviditā hoti aruṇuggamena viya sūriyassa tena vinā vedanāya",
  "tika-s0305t9:25_3": "appavattanato. Tasmā vuttanayena atisayappavatti vedanā suppaṭividitā, tasmā suvuttametanti",
  "tika-s0305t9:25_4": "pubbe vuttacodanaṁ nirākaroti.",
  "tika-s0305t9:26_0": "Ārammaṇeti assāsapassāsanimittaṁ vadati. Cittānupassīyeva nāmesa hoti asammohato",
  "tika-s0305t9:26_1": "cittassa paṭisaṁviditattā. Tenāha “tasmā”tiādi. Cittapaṭisaṁviditavasenāti ādi-saddena",
  "tika-s0305t9:26_2": "itarā tissopi cittānupassanā saṅgaṇhāti.",
  "tika-s0305t9:27_0": "Soti dhammānupassanaṁ anuyutto bhikkhu. Yaṁ taṁ pahānaṁ pahāyakañāṇaṁ. Paññāyāti",
  "tika-s0305t9:27_1": "aparāya vipassanāpaññāya aniccavirāgādito disvā duvidhāyapi ajjhupekkhitā hoti. Idañhi",
  "tika-s0305t9:27_2": "catukkanti aniccānupassanādivasena vuttaṁ catukkaṁ. Tassāpi dhammānupassanāya. Pajahatīti",
  "tika-s0305t9:27_3": "pahānanti āha “niccasaññaṁ…pe… pahānakarañāṇaṁ adhippeta”nti. Vipassanāparamparanti",
  "tika-s0305t9:27_4": "paṭipāṭiyā vipassanamāha. Pathapaṭipannaṁ ajjhupekkhatīti majjhimāya paṭipattiyā",
  "tika-s0305t9:27_5": "sammadeva vīthipaṭipannaṁ bhāvanācittaṁ paggahaniggahānaṁ akaraṇena ajjhupekkhati.",
  "tika-s0305t9:27_6": "Ekato upaṭṭhānanti yasmā majjhimasamathavīthinātivattiyā tattha ca pakkhandanena",
  "tika-s0305t9:27_7": "indriyānaṁ ekarasabhāvena, tatramajjhattatāya bhāvato avisesaṁ ekaggabhāvūpagamanena",
  "tika-s0305t9:27_8": "ekantato upaṭṭhāti, tasmā na tattha kiñci kātabbanti ajjhupekkhati. Tatthāti evaṁ",
  "tika-s0305t9:27_9": "ajjhupekkhane. Sahajātānampi ajjhupekkhanā hoti tesaṁ pavattanākārassa ajjhupekkhanato.",
  "tika-s0305t9:27_10": "“Paññāya disvā”ti vuttattā ārammaṇaajjhupekkhanā adhippetā. Na kevalaṁ nīvaraṇādidhamme",
  "tika-s0305t9:27_11": "ajjhupekkhitā, atha kho abhijjhā …pe… paññāya disvā ajjhupekkhitā hotīti yojanā.",
  "tika-s0305t9:28_0": "Paṁsupuñjaṭṭhāniyassa kilesassa uppattiṭṭhānadassanatthaṁ “catumahāpatho viya cha",
  "tika-s0305t9:28_1": "āyatanāni”icceva vuttaṁ. Kāyādayo cattāro ārammaṇasatipaṭṭhānā. Catūsu ārammaṇesūti",
  "tika-s0305t9:28_2": "kāyādīsu catūsu ārammaṇesu pavattācattāro satipaṭṭhānā paṁsupuñjaṭṭhāniyassa kilesassa upahananato.",
  "tika-s0305t9:29": "Ekadhammavaggavaṇṇanā niṭṭhitā.",
  "tika-s0305t9:30": "2. Dutiyavaggo",
  "tika-s0305t9:31": "1-2. Icchānaṅgalasuttādivaṇṇanā",
  "tika-s0305t9:32": "987-988.Kasmātiādi vihārasamāpattiācikkhaṇe kāraṇaṁ vibhāvetuṁ āraddhaṁ.",
  "tika-s0305t9:33_0": "Eva-vākāroti eva-kāro vā-kāro ca. Ekantasantattā ekantena santamanasikārabhāvato.",
  "tika-s0305t9:33_1": "Sekkhavacaneneva tesaṁ sikkhitabbassa atthibhāve siddhepi sikkhitabbarahitesu tesupi",
  "tika-s0305t9:33_2": "sekkhapariyāyassa vuccamānattā sikkhitabbasaddena sekkhe visesetvā vuttā. Āsavakkhayatthaṁ",
  "tika-s0305t9:33_3": "sikkhitabbassa abhāvepi diṭṭhadhammasukhavihāratthaṁ jhānādisikkhanena vinā sikkhitabbābhāvā",
  "tika-s0305t9:33_4": "“asekkhā nāmā”ti vuttā. Buddhānaṁ pana sabbaso sammadeva pariniṭṭhitasikkhattā “sikkhāmī”ti",
  "tika-s0305t9:33_5": "na vuttaṁ. Ānāpānajjhānaphalasamāpatti tathāgatavihāro.",
  "tika-s0305t9:34": "3-10. Paṭhamaānandasuttādivaṇṇanā",
  "tika-s0305t9:35": "989-996.Aniccādivasenāti aniccadukkhānattavasena. Pavicinati pakārehi vicinati. Nikkilesāti apagatakilesā vikkhambhitakilesā. Pītisambojjhaṅgo, passaddhisambojjhaṅgoti pāṭho.",
  "tika-s0305t9:36": "Yāya anosakkanaṁ anativattanañca hoti, ayaṁ tatramajjhattupekkhā majjhattākāroti vuttā. Ekacittakkhaṇikāti ekacittuppādapariyāpannattā.",
  "tika-s0305t9:37_0": "Cattunnaṁ catukkānaṁ vasena soḷasakkhattukā. Ānāpānasannissayena pavattattā ārammaṇavasena",
  "tika-s0305t9:37_1": "pavattā ānāpānārammaṇāpi aparabhāge sati ānāpānassatīti pariyāyena vattabbataṁ arahatīti",
  "tika-s0305t9:37_2": "“ānāpānassati missakā kathitā”ti vuttaṁ. Ānāpānamūlakāti ānāpānasannissayena pavattā",
  "tika-s0305t9:37_3": "satipaṭṭhānā. Tesaṁ mūlabhūtāti tesaṁ satipaṭṭhānānaṁ mūlakāraṇabhūtā. Bojjhaṅgamūlakāti",
  "tika-s0305t9:37_4": "bojjhaṅgapaccayabhūtā. Tepi bojjhaṅgāti ete vīsati satipaṭṭhānahetukā bojjhaṅgā.",
  "tika-s0305t9:37_5": "Vijjāvimuttipūrakāti tatiyavijjāya tassa phalassa ca paripūraṇavasena pavattā bojjhaṅgā.",
  "tika-s0305t9:37_6": "Phalasampayuttāti catutthaphalasampayuttā, catubbidhaphalasampayuttā vā.",
  "tika-s0305t9:38": "Dutiyavaggavaṇṇanā niṭṭhitā.",
  "tika-s0305t9:39": "Ānāpānasaṁyuttavaṇṇanā niṭṭhitā."
}