{
  "atk-s0508a27:0": "11. Ekādasanipāto",
  "atk-s0508a27:1": "1. Saṁkiccattheragāthāvaṇṇanā",
  "atk-s0508a27:2_0": "Ekādasanipāte kiṁ tavattho vane tātātiādikā āyasmato saṁkiccattherassa gāthā. Kā",
  "atk-s0508a27:2_1": "uppatti? Ayampi purimabuddhesu katādhikāro tattha tattha bhave vivaṭṭūpanissayaṁ",
  "atk-s0508a27:2_2": "kusalaṁ upacinitvā imasmiṁ buddhuppāde sāvatthiyaṁ brāhmaṇamahāsālakule paṭisandhiṁ",
  "atk-s0508a27:2_3": "gaṇhi. Tasmiṁ kucchigateyeva mātā byādhitā hutvā kālamakāsi. Tassā susānaṁ netvā",
  "atk-s0508a27:2_4": "jhāpiyamānāya gabbhāsayo na jhāyi. Manussā sūlehi kucchiṁ vijjhantā dārakassa akkhikoṭiṁ",
  "atk-s0508a27:2_5": "pahariṁsu. Te taṁ vijjhitvā aṅgārehi paṭicchādetvā pakkamiṁsu. Kucchipadesopi jhāyi,",
  "atk-s0508a27:2_6": "aṅgāramatthake pana suvaṇṇabimbasadiso dārako padumagabbhe nipanno viya ahosi. Pacchimabhavikasattassa",
  "atk-s0508a27:2_7": "hi sinerunā otthariyamānassapi arahattaṁ appatvā jīvitakkhayo nāma natthi.",
  "atk-s0508a27:3_0": "Punadivase āḷāhanaṭṭhānaṁ gatā manussā tathānipannaṁ dārakaṁ disvā acchariyabbhutacittajātā",
  "atk-s0508a27:3_1": "dārakaṁ ādāya gāmaṁ pavisitvā nemittake pucchiṁsu. Nemittakā “sace ayaṁ dārako agāraṁ",
  "atk-s0508a27:3_2": "ajjhāvasissati, yāva sattamā kulaparivaṭṭā duggatā bhavissanti. Sace pabbajissati,",
  "atk-s0508a27:3_3": "pañcahi samaṇasatehi parivuto vicarissatī”ti āhaṁsu. Ñātakā “hotu, vaḍḍhitakāle amhākaṁ",
  "atk-s0508a27:3_4": "ayyassa sāriputtattherassa santike taṁ pabbājessāmā”ti vatvā saṅkunā chinnakkhikoṭitāya",
  "atk-s0508a27:3_5": "saṁkiccoti vadantā aparabhāge saṁkiccoti vohariṁsu. So sattavassikakāle attano gabbhagatasseva",
  "atk-s0508a27:3_6": "mātu maraṇaṁ, gabbhe ca attano pavattiṁ sutvā saṁvegajāto “pabbajissāmī”ti āha. Ñātakā",
  "atk-s0508a27:3_7": "“sādhu, tātā”ti dhammasenāpatissa santikaṁ netvā, “bhante, imaṁ pabbājethā”ti adaṁsu.",
  "atk-s0508a27:3_8": "Thero taṁ tacapañcakakammaṭṭhānaṁ datvā pabbājesi. So khuraggeyeva saha paṭisambhidāhi",
  "atk-s0508a27:3_9": "arahattaṁ patvā tiṁsamattehi bhikkhūhi saddhiṁ araññe viharanto ce corahatthato mocetvā",
  "atk-s0508a27:3_10": "sayampi te core dametvā pabbājetvā aññatarasmiṁ vihāre bahūhi bhikkhūhi saddhiṁ viharanto",
  "atk-s0508a27:3_11": "te vivādapasute disvā “aññattha gacchāmī”ti bhikkhū āpucchi. Ayamettha saṅkhepo,",
  "atk-s0508a27:3_12": "vitthāro pana dhammapadavatthumhi āgatanayeneva veditabbo. Atha naṁ aññataro upāsako",
  "atk-s0508a27:3_13": "upaṭṭhātukāmo āsannaṭṭhāne vāsaṁ yācanto –",
  "atk-s0508a27:4": "597.",
  "atk-s0508a27:5": "“Kiṁ tavattho vane tāta, ujjuhānova pāvuse;",
  "atk-s0508a27:6": "Verambhā ramaṇīyā te, paviveko hi jhāyina”nti. –",
  "atk-s0508a27:7": "Paṭhamaṁ gāthamāha. Taṁ sutvā thero –",
  "atk-s0508a27:8": "598.",
  "atk-s0508a27:9": "“Yathā abbhāni verambho, vāto nudati pāvuse;",
  "atk-s0508a27:10": "Saññā me abhikiranti, vivekapaṭisaññutā.",
  "atk-s0508a27:11": "599.",
  "atk-s0508a27:12": "“Apaṇḍaro aṇḍasambhavo, sīvathikāya niketacāriko;",
  "atk-s0508a27:13": "Uppādayateva me satiṁ, sandehasmiṁ virāganissitaṁ.",
  "atk-s0508a27:14": "600.",
  "atk-s0508a27:15": "“Yañca aññe na rakkhanti, yo ca aññe na rakkhati;",
  "atk-s0508a27:16": "Sa ve bhikkhu sukhaṁ seti, kāmesu anapekkhavā.",
  "atk-s0508a27:17": "601.",
  "atk-s0508a27:18": "“Acchodikā puthusilā, gonaṅgalamigāyutā;",
  "atk-s0508a27:19": "Ambusevālasañchannā, te selā ramayanti maṁ.",
  "atk-s0508a27:20": "602.",
  "atk-s0508a27:21": "“Vasitaṁ me araññesu, kandarāsu guhāsu ca;",
  "atk-s0508a27:22": "Senāsanesu pantesu, vāḷamiganisevite.",
  "atk-s0508a27:23": "603.",
  "atk-s0508a27:24": "“‘Ime haññantu vajjhantu, dukkhaṁ pappontu pāṇino’;",
  "atk-s0508a27:25": "Saṅkappaṁ nābhijānāmi, anariyaṁ dosasaṁhitaṁ.",
  "atk-s0508a27:26": "604.",
  "atk-s0508a27:27": "“Pariciṇṇo mayā satthā, kataṁ buddhassa sāsanaṁ;",
  "atk-s0508a27:28": "Ohito garuko bhāro, bhavanetti samūhatā.",
  "atk-s0508a27:29": "605.",
  "atk-s0508a27:30": "“Yassa catthāya pabbajito, agārasmānagāriyaṁ;",
  "atk-s0508a27:31": "So me attho anuppatto, sabbasaṁyojanakkhayo.",
  "atk-s0508a27:32": "606.",
  "atk-s0508a27:33": "“Nābhinandāmi maraṇaṁ, nābhinandāmi jīvitaṁ;",
  "atk-s0508a27:34": "Kālañca paṭikaṅkhāmi, nibbisaṁ bhatako yathā.",
  "atk-s0508a27:35": "607.",
  "atk-s0508a27:36": "“Nābhinandāmi maraṇaṁ, nābhinandāmi jīvitaṁ.",
  "atk-s0508a27:37": "Kālañca paṭikaṅkhāmi, sampajāno patissato”ti. – imā gāthā abhāsi;",
  "atk-s0508a27:38_0": "Tattha kiṁ tavattho vaneti kinti liṅgavipallāsena vuttaṁ. Vane ko tavattho, kiṁ payojananti",
  "atk-s0508a27:38_1": "attho. Tātāti daharasāmaṇeratāya naṁ attano puttaṭṭhāne ṭhapetvā ālapati. Ujjuhānova",
  "atk-s0508a27:38_2": "pāvuseti ujjuhāno kira nāma eko pabbato, so pana gahanasañchanno bahusoṇḍikandaro,",
  "atk-s0508a27:38_3": "tahaṁ tahaṁ sandamānasalilo, vassakāle asappāyo, tasmā ujjuhāno vā pabbato etarahi",
  "atk-s0508a27:38_4": "pāvusakāle tava kimatthiyoti attho. Keci panettha “ujjuhāno nāma eko sakuṇo sītaṁ",
  "atk-s0508a27:38_5": "na sahati, vassakāle vanagumbe nilīno acchatī”ti vadanti. Tesaṁ matena ujjuhānassa",
  "atk-s0508a27:38_6": "viya sakuṇassa pāvusakāle ko tava attho vaneti? Verambhā ramaṇīyā teti verambhavātā",
  "atk-s0508a27:38_7": "vāyantā kiṁ te ramaṇīyāti yojanā. Keci “verambhā nāma ekā pabbataguhā, pabbhāro”ti",
  "atk-s0508a27:38_8": "ca vadanti. Tañca ṭhānaṁ gamanāgamanayuttaṁ janasambādharahitaṁ chāyūdakasampannañca,",
  "atk-s0508a27:38_9": "tasmā verambhā ramaṇīyā, vane vasituṁ yuttarūpā. Kasmā? Paviveko hi jhāyinaṁ yasmā",
  "atk-s0508a27:38_10": "tādisānaṁ jhāyīnaṁ yattha katthaci pavivekoyeva icchitabbo, tasmā “dūraṁ araññaṭṭhānaṁ",
  "atk-s0508a27:38_11": "agantvā verambhāyaṁ vasa, tātā”ti vadati. Ayañhettha adhippāyo – yasmā jhāyīnaṁ pavivekakkhame",
  "atk-s0508a27:38_12": "nivāsaphāsuke senāsane laddheyeva jhānādayo sampajjanti, na aladdhe, tasmā na evarūpe",
  "atk-s0508a27:38_13": "sītakāle yattha katthaci vane vasituṁ sakkā, guhāpabbhārādīsu pana sakkāti.",
  "atk-s0508a27:39_0": "Evaṁ upāsakena vutte thero vanādayo eva maṁ ramentīti dassento “yathā abbhānī”tiādimāha.",
  "atk-s0508a27:39_1": "Tassattho – yathā pāvuse kāle abbhāni valāhakāni verambhavāto nudati khipati nīharati,",
  "atk-s0508a27:39_2": "evameva me cittaṁ vivekapaṭisaññutā saññā abhikiranti vivekaṭṭhānaṁyeva ākaḍḍhanti.",
  "atk-s0508a27:40_0": "Kiñca ? Apaṇḍaro kāḷavaṇṇo, aṇḍasambhavo aṇḍajo kāko, sīvathikāya susānaṭṭhāne, niketacāriko",
  "atk-s0508a27:40_1": "tameva nivāsanaṭṭhānaṁ katvā vicaraṇako uppādayateva me satiṁ, sandehasmiṁ virāganissitanti,",
  "atk-s0508a27:40_2": "kāyasmiṁ virāgūpasaṁhitaṁ kāyagatāsatikammaṭṭhānaṁ mayhaṁ uppādayatiyeva. Ekadivasaṁ",
  "atk-s0508a27:40_3": "kira thero kākena khajjamānaṁ manussakuṇapaṁ passitvā asubhasaññaṁ paṭilabhi, taṁ",
  "atk-s0508a27:40_4": "sandhāya evamāha. Tena kāye sabbaso chandarāgassa natthitāya vaneyeva vasitukāmomhīti",
  "atk-s0508a27:40_5": "dasseti. Yañcāti ca-saddo samuccayattho, tena aññampi mama araññavāsakāraṇaṁ suṇāhīti",
  "atk-s0508a27:40_6": "dasseti. Yaṁ pabbajitaṁ mettāvihāritāya alobhaniyaparikkhāratāya ca rakkhitabbassa",
  "atk-s0508a27:40_7": "abhāvato aññe sevakādayo na rakkhanti. Yo ca pabbajito aññe kenaci kiñcanapalibodhabhūte",
  "atk-s0508a27:40_8": "na rakkhati tādisānaṁyeva abhāvato. Sa ve bhikkhu sukhaṁ setīti, so bhikkhu samucchinnakilesakāmatāya",
  "atk-s0508a27:40_9": "sabbaso vatthukāmesu anapekkhavā apekkhārahito yattha katthaci sukhaṁ seti. Tassa",
  "atk-s0508a27:40_10": "anusaṅkitaparisaṅkitābhāvato araññamhi gāmamhi sadisamevāti attho.",
  "atk-s0508a27:41_0": "Idāni pabbatavanādīnaṁ ramaṇīyataṁ vasitapubbatañca dassetuṁ “acchodikā”tiādi vuttaṁ.",
  "atk-s0508a27:41_1": "Tattha vasitaṁ meti, vuṭṭhapubbaṁ mayā. Vāḷamiganiseviteti, sīhabyagghādīhi vāḷamigehi upasevite vane.",
  "atk-s0508a27:42_0": "Saṅkappaṁ nābhijānāmīti, ime ye keci pāṇino sattā ususattiādīhi paharaṇehi haññantu",
  "atk-s0508a27:42_1": "māriyantu muṭṭhippahārādīhi vajjhantu bādhīyantu, aññena vā yena kenaci ākārena dukkhaṁ",
  "atk-s0508a27:42_2": "pappontu pāpuṇantūti; evaṁ dosasaṁhitaṁ paṭighasaṁyuttaṁ tato eva anariyaṁ byāpādavihiṁsādippabhedaṁ",
  "atk-s0508a27:42_3": "pāpasaṅkappaṁ uppāditaṁ nābhijānāmi, micchāvitakko na uppannapubboti mettāvihāritaṁ dasseti.",
  "atk-s0508a27:43": "Idāni “pariciṇṇo”tiādinā attano katakiccataṁ dasseti. Tattha pariciṇṇoti upāsito ovādānusāsanīkaraṇavasena. Ohitoti orohito. Garuko bhāroti garutaro khandhabhāro.",
  "atk-s0508a27:44_0": "Nābhinandāmimaraṇanti “kathaṁ nu kho me maraṇaṁ siyā”ti maraṇaṁ na icchāmi. Nābhinandāmi",
  "atk-s0508a27:44_1": "jīvitanti “kathaṁ nu kho ahaṁ ciraṁ jīveyya”nti jīvitampi na icchāmi. Etena maraṇe",
  "atk-s0508a27:44_2": "jīvite ca samānacittataṁ dasseti. Kālañca paṭikaṅkhāmīti parinibbānakālaṁva āgamemi.",
  "atk-s0508a27:44_3": "Nibbisanti nibbisanto, bhatiyā kammaṁ karonto. Bhatako yathāti yathā bhatako parassa",
  "atk-s0508a27:44_4": "kammaṁ karonto kammasiddhiṁ anabhinandantopi kammaṁ karontova divasakkhayaṁ udikkhati,",
  "atk-s0508a27:44_5": "evaṁ ahampi jīvitaṁ anabhinandantopi attabhāvassa yāpanena maraṇaṁ anabhinandantopi",
  "atk-s0508a27:44_6": "pariyosānakālaṁ paṭikaṅkhāmīti. Sesaṁ vuttanayameva.",
  "atk-s0508a27:45": "Saṁkiccattheragāthāvaṇṇanā niṭṭhitā.",
  "atk-s0508a27:46": "Ekādasanipātavaṇṇanā niṭṭhitā."
}