{
  "mil5.4.9:0.1": "Milindapañha",
  "mil5.4.9:0.2": "Meṇḍakapañha",
  "mil5.4.9:0.3": "Sabbaññutañāṇavagga",
  "mil5.4.9:0.4": "9. Arahantaabhāyanapañha",
  "mil5.4.9:1.1": "“Bhante nāgasena, bhāsitampetaṁ bhagavatā—",
  "mil5.4.9:1.2": "‘vigatabhayasantāsā arahanto’ti.",
  "mil5.4.9:1.3": "Puna ca nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ.",
  "mil5.4.9:1.4_0": "Kiṁ nu kho, bhante nāgasena, te arahanto bhayā pakkantā, paññāyissati sakena kammenāti",
  "mil5.4.9:1.4_1": "dasabalaṁ pātetukāmā pakkantā, udāhu tathāgatassa atulaṁ vipulamasamaṁ pāṭihāriyaṁ",
  "mil5.4.9:1.4_2": "daṭṭhukāmā pakkantā?",
  "mil5.4.9:1.5": "Yadi, bhante nāgasena, bhagavatā bhaṇitaṁ—",
  "mil5.4.9:1.6": "‘vigatabhayasantāsā arahanto’ti, tena hi ‘nagare …pe…",
  "mil5.4.9:1.7": "ānandan’ti yaṁ vacanaṁ taṁ micchā.",
  "mil5.4.9:1.8_0": "Yadi nagare rājagahe dhanapālakaṁ hatthiṁ bhagavati opatantaṁ disvā pañca khīṇāsavasatāni",
  "mil5.4.9:1.8_1": "pariccajitvā jinavaraṁ pakkantāni disāvidisaṁ ekaṁ ṭhapetvā theraṁ ānandaṁ, tena",
  "mil5.4.9:1.8_2": "hi ‘vigatabhayasantāsā arahanto’ti tampi vacanaṁ micchā.",
  "mil5.4.9:1.9": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.9:2.1": "“Bhāsitampetaṁ, mahārāja, bhagavatā—",
  "mil5.4.9:2.2_0": "‘vigatabhayasantāsā arahanto’ti, nagare rājagahe dhanapālakaṁ hatthiṁ bhagavati opatantaṁ",
  "mil5.4.9:2.2_1": "disvā pañca khīṇāsavasatāni pariccajitvā jinavaraṁ pakkantāni disāvidisaṁ ekaṁ ṭhapetvā",
  "mil5.4.9:2.2_2": "theraṁ ānandaṁ, tañca pana na bhayā, nāpi bhagavantaṁ pātetukāmatāya.",
  "mil5.4.9:3.1_0": "Yena pana, mahārāja, hetunā arahanto bhāyeyyuṁ vā tāseyyuṁ vā, so hetu arahantānaṁ",
  "mil5.4.9:3.1_1": "samucchinno, tasmā vigatabhayasantāsā arahanto, bhāyati nu, mahārāja, mahāpathavī",
  "mil5.4.9:3.1_2": "khaṇantepi bhindantepi dhārentepi samuddapabbatagirisikhare”ti?",
  "mil5.4.9:3.2": "“Na hi, bhante”ti.",
  "mil5.4.9:3.3": "“Kena kāraṇena, mahārājā”ti?",
  "mil5.4.9:3.4": "“Natthi, bhante, mahāpathaviyā so hetu, yena hetunā mahāpathavī bhāyeyya vā tāseyya vā”ti.",
  "mil5.4.9:3.5": "“Evameva kho, mahārāja, natthi arahantānaṁ so hetu, yena hetunā arahanto bhāyeyyuṁ vā tāseyyuṁ vā.",
  "mil5.4.9:4.1": "Bhāyati nu, mahārāja, girisikharaṁ chindante vā bhindante vā patante vā agginā dahante vā”ti?",
  "mil5.4.9:4.2": "“Na hi, bhante”ti.",
  "mil5.4.9:4.3": "“Kena kāraṇena, mahārājā”ti?",
  "mil5.4.9:4.4": "“Natthi, bhante, girisikharassa so hetu, yena hetunā girisikharaṁ bhāyeyya vā tāseyya vā”ti.",
  "mil5.4.9:4.5": "“Evameva kho, mahārāja, natthi arahantānaṁ so hetu, yena hetunā arahanto bhāyeyyuṁ vā tāseyyuṁ vā.",
  "mil5.4.9:5.1": "Yadipi, mahārāja, lokadhātusatasahassesu ye keci sattanikāyapariyāpannā sabbepi te sattihatthā ekaṁ arahantaṁ upadhāvitvā tāseyyuṁ, na bhaveyya arahato cittassa kiñci aññathattaṁ.",
  "mil5.4.9:5.2": "Kiṅkāraṇaṁ?",
  "mil5.4.9:5.3": "Aṭṭhānamanavakāsatāya.",
  "mil5.4.9:6.1_0": "Api ca, mahārāja, tesaṁ khīṇāsavānaṁ evaṁ cetoparivitakko ahosi ‘ajja naravarapavare",
  "mil5.4.9:6.1_1": "jinavaravasabhe nagaravaramanuppaviṭṭhe vīthiyā dhanapālako hatthī āpatissati, asaṁsayamatidevadevaṁ",
  "mil5.4.9:6.1_2": "upaṭṭhāko na pariccajissati, yadi mayaṁ sabbepi bhagavantaṁ na pariccajissāma, ānandassa",
  "mil5.4.9:6.1_3": "guṇo pākaṭo na bhavissati, na heva ca tathāgataṁ samupagamissati hatthināgo, handa",
  "mil5.4.9:6.1_4": "mayaṁ apagacchāma, evamidaṁ mahato janakāyassa kilesabandhanamokkho bhavissati, ānandassa",
  "mil5.4.9:6.1_5": "ca guṇo pākaṭo bhavissatī’ti.",
  "mil5.4.9:6.2": "Evaṁ te arahanto ānisaṁsaṁ disvā disāvidisaṁ pakkantā”ti.",
  "mil5.4.9:6.3": "“Suvibhatto, bhante nāgasena, pañho, evametaṁ natthi arahantānaṁ bhayaṁ vā santāso vā, ānisaṁsaṁ disvā arahanto pakkantā disāvidisan”ti.",
  "mil5.4.9:7.1": "Arahantaabhāyanapañho navamo."
}