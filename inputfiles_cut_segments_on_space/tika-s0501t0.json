{
  "tika-s0501t0:0": " Namo tassa bhagavato arahato sammāsambuddhassa",
  "tika-s0501t0:1": "Khuddakanikāye",
  "tika-s0501t0:2": "Nettivibhāvinī",
  "tika-s0501t0:3": "Ganthārambhakathā",
  "tika-s0501t0:4": "Yajitabbaṁ yajitvāna, namitabbaṁ namāmahaṁ;",
  "tika-s0501t0:5": "Yajanādyānubhāvena, antarāye jahaṁ sadā.",
  "tika-s0501t0:6": "Yena yā racitā netti, yena sā anumoditā;",
  "tika-s0501t0:7": "Yehi saṁvaṇṇanā katā, tesānubhāvanissito.",
  "tika-s0501t0:8": "Kiñci kiñci saritvāna, līnālīnānusandhyādiṁ;",
  "tika-s0501t0:9": "Karissaṁ jinasuttānaṁ, hitaṁ nettivibhāvanaṁ.",
  "tika-s0501t0:10": "Appameyyaguṇo mahādhammarājavhayo bhave;",
  "tika-s0501t0:11": "Acchariyo abbhuto yo, bodhisambhārapūraṇo.",
  "tika-s0501t0:12": "Nānāraṭṭhissarissaro, seṭṭho sāsanapaggaho;",
  "tika-s0501t0:13": "Pāsaṁsarājapāsaṁso, narācinteyyacintako.",
  "tika-s0501t0:14": "Cintitakārako rājā, siraṭṭhimālapālako;",
  "tika-s0501t0:15": "Ajeyyajeyyako mahācetyādikārako sadā.",
  "tika-s0501t0:16": "Assāmaccena byattena, jinacakkahitatthinā;",
  "tika-s0501t0:17": "Anantasutināmena, sakkaccaṁ abhiyācito.",
  "tika-s0501t0:18": "Kāmaṁ saṁvaṇṇanā katā, therāsabhehi gambhīrā;",
  "tika-s0501t0:19": "Gambhīrattā tu jānituṁ, jinaputtehi dukkarā.",
  "tika-s0501t0:20": "Tasmā yācitānurūpena, karissaṁ sādaraṁ suṇa;",
  "tika-s0501t0:21": "Sissasikkhanayānugaṁ, yottaṁ nettivibhāvananti.",
  "tika-s0501t0:22": "1. Saṅgahavāraatthavibhāvanā",
  "tika-s0501t0:23_0": "Tattha yassa sikkhattayasaṅgahassa navaṅgassa satthusāsanavarassa atthasaṁvaṇṇanaṁ",
  "tika-s0501t0:23_1": "yaṁ nettippakaraṇaṁ kātukāmo, tassa nettippakaraṇassa nissayaṁ visayabhūtaṁ saṁvaṇṇetabbasahitaṁ,",
  "tika-s0501t0:23_2": "saṁvaṇṇetabbaṁ eva vā salokapālena tilokena sadā pūjetabbassa ceva namassitabbassa",
  "tika-s0501t0:23_3": "ca naruttamassa satthuno sāsanavaraṁ vidūheva ñātabbaṁ. Etaṁ sāsanavaraṁ tāva dassento",
  "tika-s0501t0:23_4": "taṁjanakena, taṁvijānakavidūhi ca niyametuṁ, ratanattayaguṇaparidīpanañca kātuṁ –",
  "tika-s0501t0:24": "‘‘Yaṁ loko pūjayate, salokapālo sadā namassati ca;",
  "tika-s0501t0:25": "Tasseta sāsanavaraṁ, vidūhi ñeyyaṁ naravarassā’’ti. – paṭhamagāthamāha;",
  "tika-s0501t0:26_0": "Imāya hi paṭhamagāthāya ‘‘etaṁ sāsanavaraṁ ñeyya’’nti ettakameva ekantato karaṇavisesabhāvena",
  "tika-s0501t0:26_1": "adhippetaṁ. Eteneva visesakaraṇena ekantādhippetanettivisayasāsanavarassa dassitattā.",
  "tika-s0501t0:26_2": "Ekantādhippetasāsanavarameva nettisaṁvaṇṇanāya saṁvaṇṇetabbattā visayaṁ teneva vakkhati aṭṭhakathācariyo –",
  "tika-s0501t0:27_0": "‘‘Etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsanaṁ ādikalyāṇatādiguṇasampattiyā",
  "tika-s0501t0:27_1": "varaṁ aggaṁ uttamaṁ nipuṇañāṇagocaratāya paṇḍitavedanīyamevā’’ti (netti. aṭṭha. saṅgahavāravaṇṇanā) ca,",
  "tika-s0501t0:28_0": "‘‘Etaṁ tividhampi ‘sāsanavara’nti padena saṅgaṇhitvā tattha yaṁ paṭhamaṁ, taṁ itaresaṁ",
  "tika-s0501t0:28_1": "adhigamūpāyoti sabbasāsanamūlabhūtaṁ, attano pakaraṇassa ca visayabhūtaṁ pariyattisāsanamevā’’ti",
  "tika-s0501t0:28_2": "(netti. aṭṭha. saṅgahavāravaṇṇanā) ca,",
  "tika-s0501t0:29_0": "‘‘Idāni yaṁ vuttaṁ ‘sāsanavaraṁ vidūhi ñeyya’nti, tattha nettisaṁvaṇṇanāya visayabhūtaṁ",
  "tika-s0501t0:29_1": "pariyattidhammameva pakārantarena niyametvā dassetu’’nti (netti. aṭṭha. saṅgahavāravaṇṇanā) ca.",
  "tika-s0501t0:30_0": "Tattha pariyattisāsanassāpi mūlaṁ hotīti vuttaṁ ‘‘sabbasāsanamūlabhūta’’nti. Etena",
  "tika-s0501t0:30_1": "kammasādhanenapi adhippetatthe siddhe nānāvidhasādhakavacanaṁ nānāvādānaṁ anokāsakaraṇatthāya",
  "tika-s0501t0:30_2": "kataṁ. Svākkhātatādidhammaguṇā pana sāsanassa visesadesakanaravarasaddena vā paridīpakatthabhāvena",
  "tika-s0501t0:30_3": "vā dīpitā avinābhāvato. Sāsanavarassa pana janakasambandhipekkhattā ‘‘naravarassā’’ti",
  "tika-s0501t0:30_4": "vuttaṁ. Tena ca aggapuggalo sāsanavarajanako vācakatthasambandhibhāvena vutto. Anaññasādhāraṇamahākaruṇāsabbaññutaññāṇādiguṇavisesā",
  "tika-s0501t0:30_5": "pana janakasambandhibhūtassa narassa visesakenavarasaddena vā paridīpakatthabhāvena vā dīpito.",
  "tika-s0501t0:31_0": "Kiṁ nu so sāsanavarajanako naravaro paramatthova, udāhu pūjanīyo ceva namassanīyo",
  "tika-s0501t0:31_1": "cāti vuttaṁ ‘‘yaṁ loko…pe… namassati cā’’ti, tena sāsanavarajanako naravaro paramatthova",
  "tika-s0501t0:31_2": "na hoti, atha kho salokapālena lokena sadā sabbakālesu pūjanīyo ceva namassanīyo",
  "tika-s0501t0:31_3": "cāti visesito thomitoti.",
  "tika-s0501t0:32_0": "Ettha ca pūjananamassanacetanāvācakena vā pūjananamassanasaddena phalūpacārattho",
  "tika-s0501t0:32_1": "puññamahattasaṅkhāto pūjanīyabhāvo ceva āsavakkhayañāṇapadaṭṭhānasabbaññutaññāṇādiguṇasaṅkhāto",
  "tika-s0501t0:32_2": "namassanīyabhāvo ca dīpakatthabhāvena pariggahetvā dīpito. Tenāha aṭṭhakathācariyo",
  "tika-s0501t0:32_3": "‘‘bhagavato sadevakassa lokassa pūjanīyavandanīyabhāvo, aggapuggalabhāvo ca vuccamāno",
  "tika-s0501t0:32_4": "guṇavisiṭṭhataṁ dīpetī’’tiādi (netti. aṭṭha. saṅgahavāravaṇṇanā).",
  "tika-s0501t0:33_0": "Tādisassa naravarassa tādisaṁ sāsanavaraṁ kiṁ yena kenaci viññeyyanti vuttaṁ ‘‘vidūhī’’ti.",
  "tika-s0501t0:33_1": "Tena tipiṭakadharā ariyabhūtā paṇḍitā vācakatthabhāvena gahitā, suppaṭipannatādisaṅghaguṇā",
  "tika-s0501t0:33_2": "pana vandadhātuvacanena vā dīpakatthabhāvena vā dīpitāti. Evaṁ pariggahetvā dīpite",
  "tika-s0501t0:33_3": "ratanattayaguṇe sandhāya ‘‘evaṁ paṭhamagāthāya sātisayaṁ ratanattayaguṇaparidīpanaṁ",
  "tika-s0501t0:33_4": "katvā’’ti (netti. aṭṭha. saṅgahavāravaṇṇanā) vakkhati, na gāthāya niravasesatthe.",
  "tika-s0501t0:33_5": "Tattha evanti evaṁ sāsanavaradassanabhūtāya paṭhamagāthāyāti atthova daṭṭhabbo. Apare",
  "tika-s0501t0:33_6": "panācariyā ‘‘imāya paṭhamagāthāya ekantato adhippetānādhippetavacanāni ceva vācakatthadīpakatthavisesāni",
  "tika-s0501t0:33_7": "ca suṭṭhu avicāretvā ‘evaṁ paṭhamagāthāya sātisayaṁ ratanattayaguṇaparidīpanaṁ katvā’ti",
  "tika-s0501t0:33_8": "vacanacchāyaṁ nissāya sātisayaṁ ratanattayaguṇaparidīpanaṁ kātuṁ ‘yaṁ lokotyādimāhā’ti",
  "tika-s0501t0:33_9": "ca sātisayaratanattayaguṇe dassento ‘yaṁ lokotyādimāhā’ti’’ ca vadanti. Tesaṁ vādo",
  "tika-s0501t0:33_10": "amhākaṁ nakkhamati. Kāraṇaṁ pana mayā heṭṭhā vuttānusārena ñātabbanti ayaṁ padānukkamānurūpānusandhyattho.",
  "tika-s0501t0:34_0": "Atha vā ekaṁ samayaṁ jambuvanasaṇḍe nisīditvā sissānaṁ hitaṁ cintento, attano abhinīhārasampattiṁ",
  "tika-s0501t0:34_1": "passanto, sammāsambuddhena pasaṁsito, mahākaccāyano satthārā anumoditaṁ sāsanāyattaṁ",
  "tika-s0501t0:34_2": "navaṅgassatthavaṇṇanaṁ soḷasahārādianekatthavidhaṁ nettippakaraṇaṁ ārabhanto, ‘‘yaṁ",
  "tika-s0501t0:34_3": "loko’’tyādimāha. Yadi evaṁ yathāvuttappakāraṁ nettippakaraṇabhūtaṁ soḷasahārātyādikaṁ",
  "tika-s0501t0:34_4": "ārabhitabbaṁ, taṁ anārabhitvā kasmā nettippakaraṇato bahibhūtaṁ ‘‘yaṁ loko’’tyādikaṁ",
  "tika-s0501t0:34_5": "ārabhitabbaṁ, seyyathāpi ambaṁ puṭṭho labujaṁ byākareyya, labujaṁ puṭṭho ambaṁ byākareyya,",
  "tika-s0501t0:34_6": "evameva nettippakaraṇamārabhanto aññaṁ ārabhatīti? Tathāpi yassa yathāvuttassa sāsanavarassa",
  "tika-s0501t0:34_7": "atthasaṁvaṇṇanaṁ yaṁ nettippakaraṇaṁ kātukāmo yassa nettippakaraṇassa visayabhūtaṁ",
  "tika-s0501t0:34_8": "saṁvaṇṇetabbasahitaṁ, saṁvaṇṇetabbaṁ eva vā taṁ sāsanavaraṁ tāva dassento taṁjanakena,",
  "tika-s0501t0:34_9": "taṁvijānakavidūhi ca niyametuṁ, ratanattayaguṇaparidīpanañca kātuṁ ‘‘yaṁ loko’’tyādimāha.",
  "tika-s0501t0:34_10": "Ayaṁ līnantaracodanāsahito anusandhyattho.",
  "tika-s0501t0:35": "‘‘Yaṁ loko pūjayate, salokapālo sadā namassati ca;",
  "tika-s0501t0:36": "Tasseta sāsanavaraṁ, vidūhi ñeyyaṁ naravarassā’’ti. –",
  "tika-s0501t0:37_0": "Niggahitalopaṁ katvā racitā gāthā ariyāsāmaññalakkhaṇena sampannā. Kathaṁ? Pubbaḍḍhe",
  "tika-s0501t0:37_1": "tiṁsa mattā, aparaḍḍhe sattavīsa mattā. Sampiṇḍitā sattapaññāsa mattāva bhavanti.",
  "tika-s0501t0:37_2": "Akkharānaṁ pana imissaṁ gāthāyaṁ sattatiṁsa. Tesu garukkharā vīsati, lahukkharā sattarasa",
  "tika-s0501t0:37_3": "bhavanti. ‘‘Tassetaṁ sāsanavara’’nti pana sānunāsikaṁ virujjhati.",
  "tika-s0501t0:38_0": "Tattha niddesattho aṭṭhakathānusārena vijānitabbo. Salokapālo sabbo sattaloko sakkaccaṁ",
  "tika-s0501t0:38_1": "sabbaññutaññāṇādianekaguṇānussaraṇena vā pūjetabbapūjanena vā paṭipattipūjanena vā",
  "tika-s0501t0:38_2": "sadā sabbakālesu sakkaccaṁ yaṁ naravaraṁ pūjayate ceva namassati ca, tassa pūjetabbassa",
  "tika-s0501t0:38_3": "ceva namassitabbassa ca satthuno naravarassa tilokaggassa mayā saṁvaṇṇetabbasahitaṁ,",
  "tika-s0501t0:38_4": "saṁvaṇṇetabbaṁ eva vā vidūheva ñeyyaṁ ñātabbaṁ. Nipuṇañāṇagocaraṁ etaṁ mayā buddhiyaṁ",
  "tika-s0501t0:38_5": "ṭhapitaṁ sāsanavaraṁ mayā ārabhitabbassa nettippakaraṇassa visayanti paṭhamaṁ jānitabbaṁ",
  "tika-s0501t0:38_6": "dassetvā tassa atthasaṁvaṇṇanābhūtaṁ nettippakaraṇaṁ ahaṁ ārabhissāmi, taṁ tumhe",
  "tika-s0501t0:38_7": "sādhavo suṇātha manasi karothāti samudāyayojanā, avayavayojanāpi kātabbā.",
  "tika-s0501t0:39_0": "Kathaṁ? ‘‘Salokapālo loko’’ti visesanavisesitabbabhāvena yojanā. Lokapālo vajjetvā",
  "tika-s0501t0:39_1": "avaseso loko ca na hoti, atha kho lokapālasahito lokoti viseseti. ‘‘Loko pūjayate",
  "tika-s0501t0:39_2": "ceva namassati cā’’ti kattukārakaākhyātakiriyābhāvena yojanā ‘‘yo karoti, sa kattā’’ti",
  "tika-s0501t0:39_3": "vuttattā. Yo loko kārako, so kattā hotu. Yo loko pūjayate ceva namassati ca, kathaṁ",
  "tika-s0501t0:39_4": "so kattāti? ‘‘Yo karoti, sa kattā’’ti suttassa ‘‘yo karoti kiriyaṁ nipphādeti, so",
  "tika-s0501t0:39_5": "kiriyānipphādako kattā’’ti atthasambhavato sayanabhuñjanādisabbakiriyānipphādako",
  "tika-s0501t0:39_6": "kattāyeva hoti. Ayañca loko pūjananamassanakiriyānipphādakoyevāti. Kathaṁ ayaṁ loko",
  "tika-s0501t0:39_7": "kiriyānipphādakoti? ‘‘Loko’’ti sattapaññattiyā paramatthato avijjamānāyapi paññāpetabbo",
  "tika-s0501t0:39_8": "santāne pavattamāno hadayavatthunissito cittuppādo gahetabbo, so yathārahaṁ hetādhipatisahajātādipaccayena",
  "tika-s0501t0:39_9": "paccayo nipphādako bhave. Evaṁ lokassa kattukārakabhāvo vijānitabboti paccayapaccayuppannabhāvena",
  "tika-s0501t0:39_10": "yojanā. Esa nayo tīsu piṭakesupi evarūpesu ṭhānesu.",
  "tika-s0501t0:40_0": "‘‘Yaṁnaravaraṁ pūjayate ceva namassati cā’’ti kammakārakaākhyātakiriyābhāvena yojanā",
  "tika-s0501t0:40_1": "‘‘yaṁ karoti, taṁ kamma’’nti vuttattā. Yaṁ kātabbaṁ, taṁ kammaṁ hotu. Yaṁ pūjayati",
  "tika-s0501t0:40_2": "ceva namassati ca, kathaṁ taṁ kammanti? ‘‘Yaṁ karoti, taṁ kamma’’nti suttassa ‘‘yaṁ",
  "tika-s0501t0:40_3": "karoti kiriyāya sambajjhati, kiriyāya sambajjhitabbaṁ kamma’’nti atthasambhavato",
  "tika-s0501t0:40_4": "karaṇavācakavacanīyādisabbakiriyāya sambajjhitabbaṁ kammaṁ hotveva. Ayañca naravaro",
  "tika-s0501t0:40_5": "pūjananamassanakiriyāya vācakavacanīyabhāvena sambajjhitabboyevāti. Kathaṁ ayaṁ naravaro",
  "tika-s0501t0:40_6": "vacanīyoti? Pūjananamassanacetanāya ārammaṇakaraṇavasena naravaro vacanīyo, cetanā",
  "tika-s0501t0:40_7": "vācakā, evaṁ vācakavacitabbabhāvo hotveva. ‘‘Yaṁ naravara’’nti paññattiyā paramatthato",
  "tika-s0501t0:40_8": "avijjamānāyapi paññāpetabbo santānavasena pavattamāno lokiyalokuttaraguṇasahito khandhapañcako",
  "tika-s0501t0:40_9": "vutto, so ārammaṇapaccayena paccayo, cetanā paccayuppannāti paccayapaccayuppannabhāvena",
  "tika-s0501t0:40_10": "yojanā. Esa nayo tīsu piṭakesu evarūpesu ṭhānesu.",
  "tika-s0501t0:41_0": "‘‘Tassa naravarassā’’ti visesanavisesitabbabhāvena yojanā. Naravaro nāma nimantitabbādiko",
  "tika-s0501t0:41_1": "na hoti, atha kho pūjetabbo namassitabbo evāti viseseti. Tassa pūjetabbassa ceva",
  "tika-s0501t0:41_2": "namassitabbassa ca naravarassa sāsanavaranti jaññajanakabhāvena yojanā. Sāsanavaraṁ",
  "tika-s0501t0:41_3": "nāma paccekabuddhasāvakabuddharājarājādīnaṁ sāsanavaraṁ na hoti, pūjetabbassa ceva",
  "tika-s0501t0:41_4": "namassitabbassa ca naravarassa tilokasseva sāsanavaranti niyameti.",
  "tika-s0501t0:42_0": "‘‘Vidūhi ñeyya’’nti kattukārakakitakiriyābhāvena yojanā. Kattubhāvo heṭṭhā vuttova.",
  "tika-s0501t0:42_1": "‘‘Vidūhī’’ti sattapaññattiyā paramatthato avijjamānāyapi paññāpetabbo santāne pavattamāno",
  "tika-s0501t0:42_2": "sāsanavare sammohadhaṁsakañāṇasahito hadayavatthunissito cittuppādo vutto, so yathārahaṁ",
  "tika-s0501t0:42_3": "hetādhipatisahajātādipaccayena paccayo nipphādako bhave. Ñā-itidhātuyā atthabhūtaṁ",
  "tika-s0501t0:42_4": "ñāṇaṁ paccayuppannaṁ nipphādeyyaṁ bhave, evaṁ paccayapaccayuppannabhāvena yojanā.",
  "tika-s0501t0:43": "‘‘Ñeyyaṁ sāsanavara’’nti visesanavisesyabhāvena yojanā. Sāsanavaraṁ nāma na yena kenaci ñeyyaṁ, atha kho vidūheva saṇhasukhumañāṇena ñeyyaṁ sāsanavaranti viseseti.",
  "tika-s0501t0:44_0": "‘‘Etaṁ sāsanavara’’nti visesanavisesyabhāvena yojanā. Sāsanavaraṁ nāma mayā buddhiyaṁ",
  "tika-s0501t0:44_1": "aṭṭhapitaṁ appavattetabbaṁ hoti, mayā idāni nettippakaraṇassa visayabhāvena buddhiyaṁ",
  "tika-s0501t0:44_2": "viparivattamānaṁ ṭhapetabbaṁ pavattetabbaṁ sāsanavaranti viseseti. Etaṁ sāsanavaraṁ",
  "tika-s0501t0:44_3": "nettippakaraṇassa visayanti yojanā kātabbā. Tenāha ‘‘etaṁ idāni amhehi vibhajitabbahāranayapaṭṭhānavicāraṇavisayabhūtaṁ",
  "tika-s0501t0:44_4": "sāsana’’nti (netti. aṭṭha. saṅgahavāravaṇṇanā). Iccevaṁ nettiyā paṭhamagāthāya saṅkhepena yojanattho samatto.",
  "tika-s0501t0:45_0": "Tattha yanti aniyamanaravarassa satthuno vācakaṁ payogavantasabbanāmaṁ. Aniyamo ca",
  "tika-s0501t0:45_1": "pūjananamassanakiriyāya aniyamitattā vutto, na naravarato aññasattassa sambhavatoti.",
  "tika-s0501t0:45_2": "Esa nayo sesāniyatesupi tīsu piṭakesu. Lokiyanti ettha puññāpuññāni, tabbipāko cāti",
  "tika-s0501t0:45_3": "loko.Ettha sattanikāye puññāpuññāni lokiyanti pavattanti, tabbipāko ca lokiyati pavattati,",
  "tika-s0501t0:45_4": "iti sattanikāyassa puññāpuññānaṁ, tabbipākassa ca pavattanassa ādhārabhāvato ‘‘etthā’’tipadena",
  "tika-s0501t0:45_5": "niddiṭṭho sattanikāyo lokonāma. Pūjayateti viggahavirahitaṁ ākhyātapadaṁ, sakkaccaṁ pūjanaṁ karoti.",
  "tika-s0501t0:46_0": "Lokaṁ pālentīti lokapālā, puññāpuññānañceva tabbipākassa ca pavattanādhārattā lokā",
  "tika-s0501t0:46_1": "ca. Ke te? Cattāro mahārājāno, indayamavaruṇakuverā vā, khattiyacatumahārājasakkasuyāmasantusitasunimmitaparanimmitavasavattimahābrahmādayo",
  "tika-s0501t0:46_2": "vā. Pālanañcettha issariyādhipaccena taṁtaṁsattalokassa aññamaññavihesananivāraṇādiāṇāpavattāpanayasaparivāraṭṭhānantarādiniyyādanā,",
  "tika-s0501t0:46_3": "saha lokapālehi yo vattatīti salokapālo. Atha vā ye hirottappā lokaṁ pālenti, iti",
  "tika-s0501t0:46_4": "pālanato te hirottappā lokapālā. Tenāha bhagavā ‘‘dveme, bhikkhave, sukkā dhammā",
  "tika-s0501t0:46_5": "lokaṁ pālentī’’ti (a. ni. 2.9; itivu. 42). Lokapālehi hirottappehi samannāgato loko",
  "tika-s0501t0:46_6": "salokapālo nāma. Hirottappasampanno hi sappuriso loko sakkaccaṁ sadā sabbakālesu",
  "tika-s0501t0:46_7": "pūjayati ceva namassati ca pāpahirijigucchanato, dhammacchandavantatāya ca.",
  "tika-s0501t0:47_0": "Aññe pana pūjentā namassantāpi kadāciyeva pūjenti namassanti, na sabbadāti. Sadāti",
  "tika-s0501t0:47_1": "pūjananamassanakālavācakaviggahavirahitaṁ vikappanāmaṁ, sabbanāmaṁ vā. Namassatīti",
  "tika-s0501t0:47_2": "viggahavirahitaṁ ākhyātapadaṁ, sakkaccaṁ namassanaṁ karoti. Tassetāti ettha tassāti",
  "tika-s0501t0:47_3": "niyamavācakaṁ payogavantasabbanāmaṁ viggahavirahitameva. Niyamo ca pūjananamassanakiriyāya",
  "tika-s0501t0:47_4": "visesito. Tasmā tassa pūjananamassanakiriyāya niyamitabbassa pūjetabbassa namassitabbassa",
  "tika-s0501t0:47_5": "naravarassāti attho yuttova. Sesaniyamesu aññesupi eseva nayo. Etanti ācariyena vibhajitabbahāranayapaṭṭhānavicāraṇavisayabhūtassa",
  "tika-s0501t0:47_6": "sāsanavaraparāmasanaṁ payogavantasabbanāmaṁ viggahavirahitaṁ.",
  "tika-s0501t0:48_0": "Sāsati etenāti sāsanaṁ, etena navavidhasuttantena, navavidhasuttantasahitena vā varena",
  "tika-s0501t0:48_1": "sabbena samatthe veneyye diṭṭhadhammikasamparāyikaparamatthehi tividhayānamukhena",
  "tika-s0501t0:48_2": "yathārahaṁ satte sāsati anusāsati vineti. Iti sāsanānusāsanakiriyānusārena veneyyasattānaṁ",
  "tika-s0501t0:48_3": "jānanapaṭipajjanādhigamassa kāraṇakaraṇattā ‘‘etenā’’ti padena niddiṭṭhaṁ navavidhasuttantaṁ,",
  "tika-s0501t0:48_4": "navavidhasuttantasahitaṁ vā varaṁ sabbaṁ sāsanaṁ nāma. Navavidhasuttantadesanāya",
  "tika-s0501t0:48_5": "hi veneyyānaṁ jānanaṁ purimajānanena pacchimajānanaṁ, jānanena paṭipajjanena pacchimapaṭipajjanena",
  "tika-s0501t0:48_6": "adhigamo, purimādhigamena pacchimādhigamo hoti. Tena vuttaṁ ‘‘saddhā sīlaṁ sutaṁ",
  "tika-s0501t0:48_7": "cāgo paññā saddhāya sīlassa sutassa cāgassa paññāyā’’ti (paṭṭhā. 1.1.423) ca ‘‘paṭhamassa",
  "tika-s0501t0:48_8": "jhānassa parikammaṁ paṭhamassa jhānassa’’tyādi (paṭṭhā. 1.1.423) ca. Sāsadhātuyā",
  "tika-s0501t0:48_9": "desanāsaddo ca taṁjanako desanāñāṇasampayuttacittuppādo ca mukhyattho, taṁupanissayapaccayā",
  "tika-s0501t0:48_10": "veneyyānaṁ atthajānanapaṭipajjanaadhigamanādi kāraṇūpacārattho, ‘‘etenā’’ti padena",
  "tika-s0501t0:48_11": "vuttāya sāsanabhūtāya nāmapaññattiyā karaṇasattisaṅkhātā upanissayapaccayasatti phalūpacārattho.",
  "tika-s0501t0:48_12": "Iti-saddopi tameva nāmapaññattiyā upanissayapaccayasattiṁ hetubhāvena parāmasati,",
  "tika-s0501t0:48_13": "tassā sattiyā ādhārabhūtā nāmapaññatti yu-paccayattho. Eseva nayo tīsu piṭakesu evarūpesu ṭhānesu.",
  "tika-s0501t0:49_0": "Ekantaniyyānaṭṭhena, anaññasādhāraṇaguṇatāya ca uttamaṭṭhena varaṁ uttamaṁ, pariyattisāsanamhi",
  "tika-s0501t0:49_1": "phalaniyyādanato, magganiyyānahetubhāvato ca niyyānaṭṭhena, sāvakādīhi ajaniyattā",
  "tika-s0501t0:49_2": "asādhāraṇaṭṭhena ca uttamaṭṭhena varaṁ, varitabbanti vā varaṁ. Yathāvuttassa sāsanassa",
  "tika-s0501t0:49_3": "paṇḍitehi abhipatthitasamiddhihetutāya varitabbattā patthetabbattā sāsanavaraṁ nāma,",
  "tika-s0501t0:49_4": "yathāvuttaṭṭhena vā sāsanañca taṁ varañcāti sāsanavaraṁ. Ca-saddena sattibhedaṁ,",
  "tika-s0501t0:49_5": "taṁ-saddena atthābhedaṁ desseti.",
  "tika-s0501t0:50_0": "Vidantīti vidū. Ye paṇḍitā yathāsabhāvato kammakammaphalāni, kusalādibhede ca dhamme",
  "tika-s0501t0:50_1": "vidanti, iti vidanato te paṇḍitā vidū nāma, tehi. Ñātabbanti ñeyyaṁ. Ñā-dhātuyā nippariyāyato",
  "tika-s0501t0:50_2": "ārammaṇikaṁ ñāṇaṁ vuttaṁ, ṭhānūpacārato sāsanavarassa ārammaṇapaccayabhāvo dassito,",
  "tika-s0501t0:50_3": "iti-saddena ārammaṇapaccayabhāvo parāmasito. Tassa iti-saddena parāmasitabbassa ārammaṇapaccayabhāvassa",
  "tika-s0501t0:50_4": "ādhāraṁ sāsanavaraṁ ṇya-paccayatthoti daṭṭhabbaṁ. Ñāṇaṁ arahatīti vā ñeyyaṁ, vidūnaṁ",
  "tika-s0501t0:50_5": "ñāṇaṁ jānanaṁ ārammaṇabhāvena arahatīti attho. Imasmiṁ naye taddhitapadaṁ daṭṭhabbaṁ.",
  "tika-s0501t0:51_0": "Narati netīti naro. Yo puriso attānaṁ itthīnaṁ uccaṭṭhānaṁ narati neti, iti naranato",
  "tika-s0501t0:51_1": "nayanato so puriso naro nāma. So hi puttabhūtopi mātuyā pituṭṭhāne tiṭṭhati, kaniṭṭhabhātubhūtopi",
  "tika-s0501t0:51_2": "jeṭṭhabhaginīnaṁ pituṭṭhāne tiṭṭhati. Atha vā naritabbo netabboti naro. So hi jātakālato",
  "tika-s0501t0:51_3": "paṭṭhāya yāva attano sabhāvena attānaṁ dhāretuṁ samattho na hoti, tāva parehi netabbo,",
  "tika-s0501t0:51_4": "na tathā añño tiracchānādikoti. Ettha pana satthuvisayatāya narati veneyyasatteti",
  "tika-s0501t0:51_5": "naroti attho adhippeto. Satthā hi satte apāyādito sugatiṁ vā maggaphalanibbānaṁ vā",
  "tika-s0501t0:51_6": "netīti. Sabbaññutaññāṇādianekaguṇasamannāgatattā varo uttamo, varitabbo patthetabboti",
  "tika-s0501t0:51_7": "vā varo, tilokaggo. Pakatiyā uccaṭṭhānaṭṭho naro guṇuttamena samannāgato varo, naro",
  "tika-s0501t0:51_8": "ca so varo cāti naravaro. Ca-ta-saddānaṁ atthabhedo vuttova, visesanaparapadasamāsoyaṁ.",
  "tika-s0501t0:51_9": "Yena vuttaṁ ‘‘aggapuggalassāti attho’’ti (netti. aṭṭha. saṅgahavāravaṇṇanā). Aññe",
  "tika-s0501t0:51_10": "pana ‘‘narānaṁ, naresu vā varoti naravaro’’ti vadanti, taṁ vacanaṁ ‘‘aggapuggalassāti",
  "tika-s0501t0:51_11": "attho’’ti (netti. aṭṭha. saṅgahavāravaṇṇanā) aṭṭhakathāvacanena virujjhati maññe.",
  "tika-s0501t0:51_12": "Tassa naravarassāti. Iccevaṁ nettippakaraṇassa ādigāthāya samāsena ca vacanattho samatto.",
  "tika-s0501t0:52_0": "Sarūpattho yojanatthavacanatthānusārena vijānitabbo. Tathāpi visuṁ suṭṭhu jānanatthāya",
  "tika-s0501t0:52_1": "puna vattabbo. ‘‘Ya’’nti padassa anaññasādhāraṇasabbaññutaññāṇādianekaguṇasampanno",
  "tika-s0501t0:52_2": "salokapālena lokena pūjetabbo ceva namassitabbo ca sāsanavaradesako tilokaggo sarūpattho.",
  "tika-s0501t0:52_3": "‘‘Loko’’ti padassa yathāvuttalokapālasahito saddhācāgādisampanno sabbasattaloko sarūpattho.",
  "tika-s0501t0:52_4": "Lokasaddo ekavacanayuttopi jātisaddattā niravasesato satte saṅgaṇhāti yathā ‘‘mahājano’’ti.",
  "tika-s0501t0:52_5": "Kāmañcettha lokasaddo ‘‘lokavidū’’tyādīsu saṅkhārabhājanesupi pavatto, pūjananamassanakiriyāsādhanattā",
  "tika-s0501t0:52_6": "pana sattalokeva vācakabhāvena pavattoti. Tenāha ‘‘pūjanakiriyāyogyabhūtatāvasenā’’ti",
  "tika-s0501t0:52_7": "(netti. aṭṭha. saṅgahavāravaṇṇanā).",
  "tika-s0501t0:53_0": "Pūjayateti ettha pūjanakiriyāya mukhyato pūjanasaṅkhāto pūjentānaṁ cittuppādo sarūpattho,",
  "tika-s0501t0:53_1": "phalūpacārena taṁcittuppādassa ārammaṇapakatūpanissayabhūtā vuttappakārā sabbe buddhaguṇā",
  "tika-s0501t0:53_2": "sarūpatthā. Te-vibhattipaccayassa pūjanakiriyāsādhako vuttappakāro loko ca sarūpattho,",
  "tika-s0501t0:53_3": "evaṁ sati atthabhedābhāvato dvīsu vācakesu ekova vācako vattabbo, kasmā ekasmiṁ atthe",
  "tika-s0501t0:53_4": "dve vācakā vuttāti? Nāyaṁ doso dvinnaṁ vācakānaṁ sāmaññavisesavācakattā. Lokasaddo",
  "tika-s0501t0:53_5": "hi pūjanakiriyāsādhako, aññakiriyāsādhako ca vadatīti sāmaññavācako ca hoti. Pūjayate-saddo",
  "tika-s0501t0:53_6": "lokapūjanaitthipūjanapurisapūjanatiracchānapūjanādikiriyāsādhakañca vadatīti sāmaññavācako",
  "tika-s0501t0:53_7": ". Tasmā pūjayate-saddo lokasaddassa sarūpattho, pūjanakiriyāsādhako ca na aññakiriyāsādhakoti",
  "tika-s0501t0:53_8": "niyameti. Lokasaddo ca pūjayatesaddassa sarūpattho pūjanakiriyāsādhako. Loko pana",
  "tika-s0501t0:53_9": "pūjanakiriyāsādhako itthipurisatiracchānādikoti niyameti. Tīsu piṭakesu aññesupi",
  "tika-s0501t0:53_10": "evarūpesu ṭhānesu eseva nayo.",
  "tika-s0501t0:54_0": "‘‘Salokapālo’’ti padassa yathāvuttaseṭṭhalokapālasahagato, pūjananamassanakiriyāsādhako",
  "tika-s0501t0:54_1": "ca sattanikāyo sarūpattho. ‘‘Sadā’’ti padassa rattidivasakālo atītabhagavato dharamānakālo",
  "tika-s0501t0:54_2": "tato parakālo abhinīhārato yāva sāsanantaradhānā kālo tato parakālo sarūpattho. So",
  "tika-s0501t0:54_3": "pana anāgatabuddhuppajjanakālo atītasammāsambuddhe idāni pūjayanti namassanti viya",
  "tika-s0501t0:54_4": "pūjayissati ceva namassissati ca. Namassatīti ettha namassanakiriyāya mukhyato namassanasaṅkhāto",
  "tika-s0501t0:54_5": "cittuppādo sarūpattho, phalūpacārena taṁcittuppādassa ārammaṇapakatūpanissayabhūtā",
  "tika-s0501t0:54_6": "vuttappakārā sabbe buddhaguṇā sarūpattho. Ti-vibhattipaccayassa namassanakiriyāsādhako",
  "tika-s0501t0:54_7": "yathāvuttasattanikāyo loko ca sarūpattho, atthabhedābhāvepi dvinnaṁ vācakānaṁ pavattabhāvo",
  "tika-s0501t0:54_8": "heṭṭhā vuttova. ‘‘Cā’’ti padassa idhekacco pūjentopi na namassati, namassantopi na",
  "tika-s0501t0:54_9": "pūjeti ca, ayaṁ pana sattanikāyo loko pūjayati ceva namassati cāti samuccayattho sarūpattho.",
  "tika-s0501t0:55_0": "Tassāti ettha taṁ-saddassa sabbaññutaññāṇādianekaguṇasamannāgato pūjetabbo namassitabbo",
  "tika-s0501t0:55_1": "tilokaggo satthā sarūpattho, chaṭṭhīvibhattiyā janakassa naravarassa jaññena sāsanavarena",
  "tika-s0501t0:55_2": "sambandho padhānasarūpattho, jaññasāsanavarassa janakena naravarena sambandho apadhānasarūpattho.",
  "tika-s0501t0:55_3": "Tīsu piṭakesu evarūpesu aññesupi eseva nayo.",
  "tika-s0501t0:56_0": "‘‘Eta’’nti padassa ācariyena vibhajitabbahāranayapaṭṭhānavicāraṇavisayabhūtaṁ sāsanaṁ",
  "tika-s0501t0:56_1": "sarūpattho. ‘‘Sāsanavara’’nti padassāpi tameva sarūpattho, etaṁ sāsanavaraṁ pariyattipaṭipattipaṭivedhabhedena",
  "tika-s0501t0:56_2": "tividhampi pariyattisāsanameva sabbasāsanamūlabhūtattā, nettippakaraṇassa visayabhūtattā",
  "tika-s0501t0:56_3": "ca visesato adhippetaṁ tassa mūlabhūtabhāvato vinayasaṁvaṇṇanādīsu bahūpakārena dassitoti",
  "tika-s0501t0:56_4": "amhehi na vattabbo. Vadantopi aññaṁ racitabbaṁ racituṁ asamatthova hutvā vadatīti gahitabbo vadeyya.",
  "tika-s0501t0:57_0": "Taṁ pana pariyattisāsanaṁ vimuttirasavasena ekavidhaṁ, dhammavinayavasena duvidhaṁ,",
  "tika-s0501t0:57_1": "vinayapiṭakasuttantapiṭakaabhidhammapiṭakavasena tividhaṁ , āṇādesanāvohāradesanāparamatthadesanāvasena",
  "tika-s0501t0:57_2": "tividhaṁ, yathāparādhasāsanāyathānulomasāsanāyathādhammasāsanābhedenapi tividhaṁ,",
  "tika-s0501t0:57_3": "saṁvarāsaṁvarakathādiṭṭhiviniveṭhanakathānāmarūpaparicchedakathābhedenapi tividhaṁ.",
  "tika-s0501t0:57_4": "Ettha ca desanā desakādhīnā, sāsanaṁ sāsitabbāyattaṁ, kathā kathetabbatthāpekkhāti",
  "tika-s0501t0:57_5": "viseso. Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti",
  "tika-s0501t0:57_6": "nikāyabhedena pana pañcavidhaṁ; suttageyyaveyyākaraṇagāthāudānaitivuttakajātakaabbhutadhammavedallabhedena",
  "tika-s0501t0:57_7": "pana navavidhaṁ; dhammakkhandhabhedena pana caturāsītidhammakkhandhasahassavidhaṁ;",
  "tika-s0501t0:57_8": "‘‘saṁkilesabhāgiyavāsanābhāgiyanibbedhabhāgiyaasekkhabhāgiyāti amissāni cattāri;",
  "tika-s0501t0:57_9": "saṁkilesabhāgiyavāsanābhāgiyasaṁkilesabhāgiyanibbedha bhāgiyasaṁkilesabhāgiyaasekkhabhāgiyavāsanābhāgiyanibbedhabhāgiyāti",
  "tika-s0501t0:57_10": "missakadukāni cattāri; saṁkilesabhāgiyavāsanābhāgiyaasekkhabhāgiyasaṁkilesabhāgiyavāsanā",
  "tika-s0501t0:57_11": "bhāgiyanibbedhabhāgiyāti missakatikāni dve; taṇhāsaṁkilesadiṭṭhisaṁkilesaduccaritasaṁkilesataṇhāvodānabhāgiyadiṭṭhiva-",
  "tika-s0501t0:57_12": "udānabhāgiyaduccaritavodānabhāgiyātichā’’ti (netti. 89) soḷasannaṁ suttānaṁ bhedena",
  "tika-s0501t0:57_13": "soḷasavidhaṁ; ‘‘lokiyalokuttaralokiyalokuttarasattādhiṭṭhānadhammādhiṭṭhānasattadhammādhiṭṭhānañāṇañeyya-",
  "tika-s0501t0:57_14": "ñāṇañeyyadassanabhāvanādassanabhāvanāsakavacanaparavacanasakavacanaparavacana vissajjanīyaavissajjanīyavissajjanīyaavissajjanīyakammavipākakammavipākakusala",
  "tika-s0501t0:57_15": "akusalakusalākusalaanuññātapaṭikkhittaanuññātapaṭikkhittathavassa bhedena aṭṭhavīsatividha’’nti",
  "tika-s0501t0:57_16": "(netti. 112) evamādibahuvidhaṁ pariyattisāsanaṁ nettippakaraṇassa visesato visayaṁ.",
  "tika-s0501t0:57_17": "Tassa visayabhāve sati paṭipattipaṭivedhasaṅkhātaṁ sāsanadvayampi tammūlakattā visayaṁ",
  "tika-s0501t0:57_18": "hoti pariyāyatoti daṭṭhabbaṁ.",
  "tika-s0501t0:58_0": "‘‘Vidūhī’’ti padassa yathāvuttasāsanavarassa saparasantānapavattanapavattāpanādivasena",
  "tika-s0501t0:58_1": "vijānanasamattho saṇhasukhumañāṇādiguṇasampanno kalyāṇaputhujjanasotāpannādiko puggalo",
  "tika-s0501t0:58_2": "sarūpattho. ‘‘Ñeyya’’nti padassa tādisehi vidūhi saṇhasukhumañāṇādinā vijānitabbaṁ",
  "tika-s0501t0:58_3": "sāsanavaraṁ sarūpattho. ‘‘Naravarassā’’ti padassa ekavidhādibhedassa sāsanavarassa",
  "tika-s0501t0:58_4": "janako anekaguṇasampanno tilokaggo sarūpattho. Iccevaṁ nettiyā ādigāthāya sarūpattho",
  "tika-s0501t0:58_5": "saṅkhepena vijānitabbo.",
  "tika-s0501t0:59_0": "Evaṁ tassā anusandhyādīnaṁ jānitabbabhāve satipi ajānanto viya pucchitvā dosaṁ āropetvā",
  "tika-s0501t0:59_1": "parihāravasenāpi gambhīrādhippāyassa anākulassa visesajānanaṁ bhavissati. Tasmā pucchitvā",
  "tika-s0501t0:59_2": "dosaṁ ropetvā parihāravasena gambhīrādhippāyaṁ sampiṇḍetvā kathayissaṁ. Amhākācariya",
  "tika-s0501t0:59_3": "kimatthaṁ ‘‘yaṁ loko’’tyādimāha? Nettippakaraṇaṁ kātuṁ. Evaṁ sati nettippakaraṇabhūtaṁ",
  "tika-s0501t0:59_4": "‘‘soḷasahārā netti’’tyādikaṁ eva vattabbaṁ, kasmā taṁ avatvā tato nettippakaraṇato",
  "tika-s0501t0:59_5": "aññaṁ ‘‘yaṁ loko pūjayate’’tyādimāha. Seyyathāpi samuddaṁ gacchanto himavantaṁ gacchati,",
  "tika-s0501t0:59_6": "himavantaṁ gacchanto samuddaṁ gacchati, evameva nettippakaraṇaṁ karonto sāsanavaradassanaṁ",
  "tika-s0501t0:59_7": "karotīti? Saccaṁ, tathāpi yassa saṁvaṇṇanaṁ nettippakaraṇaṁ kātukāmo taṁ sāsanavaraṁ",
  "tika-s0501t0:59_8": "paṭhamaṁ dassetuṁ ‘‘yaṁ loko’’tyādimāha. Evaṁ sati ‘‘etaṁ sāsanavara’’nti ettakameva",
  "tika-s0501t0:59_9": "vattabbaṁ, kasmā ‘‘yaṁ loko’’tyādi vuttanti? Taṁ sāsanavaraṁ janakena naravarena",
  "tika-s0501t0:59_10": "niyametvā thometuṁ vuttaṁ. Tathāpi ‘‘tassa naravarassā’’ti ettakameva vattabbaṁ,",
  "tika-s0501t0:59_11": "kasmā ‘‘yaṁ loko’’tyādi vuttanti? Taṁ janakaṁ naravaraṁ lokapālena lokaseṭṭhena saddhiṁ",
  "tika-s0501t0:59_12": "sabbena lokena pūjanīyanamassanīyabhāvena thometuṁ ‘‘yaṁ loko’’tyādi vuttaṁ. Pūjentāpi",
  "tika-s0501t0:59_13": "vanditvā pūjenti, tasmā ‘‘pūjayate’’ti ettakameva vattabbanti? Tathāpi keci kesañci",
  "tika-s0501t0:59_14": "pūjāsakkārādīni karontāpi tesaṁ apākaṭaguṇatāya namakkāraṁ na karonti. Evaṁ bhagavato",
  "tika-s0501t0:59_15": "yathābhūtaabbhuggatasaddatāya pana bhagavantaṁ pūjetvāpi vandatiyevāti dassetuṁ ‘‘namassati",
  "tika-s0501t0:59_16": "cā’’ti vuttaṁ. Pūjento, namassanto ca na kadāciyeva, atha kho sabbakālanti dassetuṁ",
  "tika-s0501t0:59_17": "‘‘sadā’’ti vuttaṁ. Tādisassa naravarassa tādisaṁ sāsanavaraṁ saṇhasukhumañāṇasampannehi",
  "tika-s0501t0:59_18": "vidūheva sukhumañāṇeneva ñeyyanti sāsanavaraṁ thometuṁ ‘‘vidūhi ñeyya’’nti vuttaṁ.",
  "tika-s0501t0:60_0": "Ettha ca ‘‘pūjayate, namassatī’’ti etehi pūjananamassanakiriyāya hetubhūtā sabbaññutaññāṇādayo",
  "tika-s0501t0:60_1": "aneke lokiyalokuttaraguṇā pakāsitā honti te guṇe āgamma sabbalokassa pūjananamassanacetanāya",
  "tika-s0501t0:60_2": "pavattanato. Tesu hi kiñci sarūpato, kiñci anumānato sāriputtattherādayo anussaranti,",
  "tika-s0501t0:60_3": "pūjenti, namassanti. Tena vuttaṁ ‘‘anussaretha sambuddha’’nti (saṁ. ni. 1.249). Ekadesaguṇāpi",
  "tika-s0501t0:60_4": "pūjārahā namassanārahā, kasmā sabbepi guṇā pakāsitāti? Sabbaguṇadassanena bodhisambhārasambharaṇamahākaruṇāyogasaṅkhātahetuñāṇapahāna-",
  "tika-s0501t0:60_5": "ānubhāvarūpakāyasampattisaṅkhātaphalahitajjhāsayindriya- pākakālāgamanadesanāñāṇasaṅkhātasattu-",
  "tika-s0501t0:60_6": "pakārasampadāvasena thomanā dassitā. Tena attahitapaṭipatti, parahitapaṭipatti ca",
  "tika-s0501t0:60_7": "nirupakkilesūpagamanāpagamanañca lokasamaññānupapavatti, tadanatidhāvanañca caraṇasampatti,",
  "tika-s0501t0:60_8": "vijjāsampatti ca attādhipatitā, dhammādhipatitā ca lokanāthaattanāthatā ca pubbakārikataññutā",
  "tika-s0501t0:60_9": "ca aparantapatā, anattantapatā ca buddhakaraṇadhammabuddhabhāvasiddhi ca paratāraṇaattatāraṇañca",
  "tika-s0501t0:60_10": "sattānuggahacittatā, dhammavirattacittatā ca pakāsitā bhavanti. Tena sabbappakārena",
  "tika-s0501t0:60_11": "anuttaradakkhiṇeyyatāuttamapūjanīyanamassanīyabhāvapūjananamassanakiriyāya ca khettaṅgatabhāvaṁ",
  "tika-s0501t0:60_12": "pakāseti. Tena pūjanakanamassanakānaṁ yathicchitabbapayojanasampatti pakāsitāti sabbaguṇā pakāsitāti.",
  "tika-s0501t0:61_0": "Ādikalyāṇatādiguṇasampattiyā varaṁ aggaṁ uttamaṁ, nipuṇañāṇagocaratāya paṇḍitavedanīyañca,",
  "tika-s0501t0:61_1": "tasmā ‘‘varaṁ ñeyya’’nti vacanehi svākkhātatādayo sabbe dhammaguṇā pakāsitā. Ariyasaccapaṭivedhena",
  "tika-s0501t0:61_2": "samugghātakilesasammohāyeva paramatthato paṇḍitā bālyādisamatikkamanato, tasmā bhāvitalokuttaramaggā,",
  "tika-s0501t0:61_3": "sacchikatasāmaññaphalā ca puggalā visesato ‘‘vidū’’ti vuccanti. Te hi yathāvuttasāsanavaraṁ",
  "tika-s0501t0:61_4": "aviparītato ñātuṁ, netuñca saparasantāne sakkuṇanti. Tasmā ye suppaṭipannatādayo",
  "tika-s0501t0:61_5": "anekehi suttapadehi saṁvaṇṇitā, te ariyasaṅghaguṇāpi niravasesato ‘‘vidūhī’’ti padena",
  "tika-s0501t0:61_6": "pakāsitāti. Evaṁ nettiyā paṭhamagāthāya ‘‘etaṁ sāsanavara’’nti padena sāsanattayaṁ",
  "tika-s0501t0:61_7": "saṅgaṇhitvā tattha itaresaṁ dvinnaṁ adhigamūpāyabhāvato sabbasāsanamūlabhūtassa,",
  "tika-s0501t0:61_8": "attano nettippakaraṇassa ca visayabhūtassa pariyattisāsanavarassa dassanamukhena",
  "tika-s0501t0:61_9": "sabbe ratanattayaguṇāpi thomanāvasena nayatova pakāsitā honti. Nayato hi dassitā",
  "tika-s0501t0:61_10": "sabbe guṇā niravasesā gahitā bhavanti, na sarūpato. Tenāha bhagavantaṁ ṭhapetvā paññavantānaṁ",
  "tika-s0501t0:61_11": "aggabhūto dhammasenāpatisāriputtattheropi buddhaguṇaparicchedanamanuyutto ‘‘apica",
  "tika-s0501t0:61_12": "me dhammanvayo vidito’’ti (dī. ni. 2.146) bhagavatāpi –",
  "tika-s0501t0:62": "‘‘Evaṁ acintiyā buddhā, buddhadhammā acintiyā;",
  "tika-s0501t0:63": "Acintiye pasannānaṁ, vipāko hoti acintiyo’’ti. (apa. thera 1.1.82; netti. 95) –",
  "tika-s0501t0:64_0": "Gāthā vuttā. Tattha buddhadhammāti buddhaguṇā. Amhākaṁ pana yāvajīvaṁ ratanattayaguṇaparidīpane",
  "tika-s0501t0:64_1": "atiussāhantānampi sarūpato nīharitvā dassetuṁ asamatthabhāvo pageva paṇḍitehi veditabboti.",
  "tika-s0501t0:65": "Iccevaṁ –",
  "tika-s0501t0:66": "‘‘Yaṁ loko pūjayate, salokapālo sadā namassati ca;",
  "tika-s0501t0:67": "Tasseta sāsanavaraṁ, vidūhi ñeyyaṁ naravarassā’’ti. –",
  "tika-s0501t0:68": "Niggahitalopavasena vuttāya gāthāya saṅkhepena kathito anusandhyādiko samattoti.",
  "tika-s0501t0:69": "‘‘Yaṁ loko pūjayate, sa lokapālo sadā namassati ca;",
  "tika-s0501t0:70": "Taṁ tassa sāsanavaraṁ, vidūhi ñeyyaṁ naravarassā’’ti. –",
  "tika-s0501t0:71_0": "Gāthaṁ apare paṭhanti. Tassāpi anusandhyattho vuttanayova. Yojanattho pana viseso.",
  "tika-s0501t0:71_1": "Tattha hi salokapālo loko yassa satthuno naravarassa yaṁ sāsanavaraṁ saṁvaṇṇetabbasahitaṁ,",
  "tika-s0501t0:71_2": "saṁvaṇṇetabbaṁ eva vā pūjayate ceva namassati ca, tassa lokapālassa satthuno taṁ",
  "tika-s0501t0:71_3": "pūjetabbaṁ, namassitabbañca vidūheva viññātabbaṁ, etaṁ sāsanavaraṁ nettippakaraṇassa",
  "tika-s0501t0:71_4": "visayanti gahetabbanti yojanā. Yojanākāropi heṭṭhā vuttanayova.",
  "tika-s0501t0:72_0": "Viggahatthopi viseso. Imasmiñhi naye lokaṁ pālentīti lokapālā, yathāvuttacatumahārājādayo.",
  "tika-s0501t0:72_1": "Tehi lokapālehi sahitaṁ sabbalokaṁ pāleti lokagganāyakattāti lokapāloti bhagavāpi",
  "tika-s0501t0:72_2": "lokapālasaddena vutto. So hi ‘‘tassā’’ti ettha taṁ-saddena parāmasīyati, tasmā tassa",
  "tika-s0501t0:72_3": "lokapālassa satthuno naravarassāti attho gahito. Yadi evaṁ lokapālo guṇībhūto apadhāno",
  "tika-s0501t0:72_4": "padhānabhūtaṁ lokaṁ visesetvā vinivatto, kathaṁ taṁ-saddena parāmasīyatīti? Lokavisesako",
  "tika-s0501t0:72_5": "samānopi sāsanavarāpekkhatāya janakasāmibhāvena sambandhivisesabhūtattā padhānabhūto",
  "tika-s0501t0:72_6": "viya parāmasīyatīti. Bhagavā sāsanavarassa sāmibhāvena gahito. Kathaṁ sāsanavarassa",
  "tika-s0501t0:72_7": "sāmī bhagavā sāsanavaraṁ pūjayatīti? Na cāyaṁ virodho. Buddhā hi bhagavanto dhammagaruno,",
  "tika-s0501t0:72_8": "te sabbakālaṁ dhammamapacayamānāva viharantīti. Buddhānañhi dhammagarudhammāpacayamānabhāvo",
  "tika-s0501t0:72_9": "‘‘yaṁnūnāhaṁ…pe… tameva dhammaṁ sakkatvā garuṁ katvā mānetvā pūjetvā upanissāya vihareyya’’nti",
  "tika-s0501t0:72_10": "(a. ni. 4.21) vutto, tasmā lokapālo bhagavā sāsanavaraṁ pūjayatīti daṭṭhabbo. Evaṁ",
  "tika-s0501t0:72_11": "sati lokapālo bhagavā sāsanavaraṁ pūjayatīti attho yutto hotu, kathaṁ lokapālo bhagavā",
  "tika-s0501t0:72_12": "sāsanavaraṁ namassatīti yuttoti? Yuttova ‘‘namassatī’’ti padassa garukaraṇena tanninnapoṇapabbhāroti",
  "tika-s0501t0:72_13": "atthassāpi labbhanato. Bhagavā hi dhammagarutāya sabbakālaṁ dhammaninnapoṇapabbhārabhāvena",
  "tika-s0501t0:72_14": "viharatīti. Vuttañhetaṁ ‘‘yena sudaṁ niccakappaṁ viharāmī’’tiādi. Sesamettha heṭṭhā",
  "tika-s0501t0:72_15": "vuttanayena vā saṁvaṇṇanāsu vuttanayena vā ñātabbanti amhehi na vitthārīyati.",
  "tika-s0501t0:73_0": "Evaṁ paṭhamagāthāya ‘‘sāsanavara’’nti padena tividhampi sāsanaṁ saṅgaṇhitvā tattha",
  "tika-s0501t0:73_1": "pariyattisāsanameva attano nettippakaraṇassa visayaṁ niyametvā dassento ‘‘dvādasa",
  "tika-s0501t0:73_2": "padāni’’tyādimāha. Atha vā paṭhamagāthāya ratanattayathomanena saha nettippakaraṇatāvisayaṁ",
  "tika-s0501t0:73_3": "sāsanavaraṁ ācariyena dassitaṁ, ‘‘tassa sāsanavaraṁ kiṁ sabbaṁyeva nettippakaraṇassa",
  "tika-s0501t0:73_4": "visayaṁ, udāhu pariyattisāsanamevā’’ti pucchitabbattā pariyattisāsanabhūtaṁ suttamevāti",
  "tika-s0501t0:73_5": "dassento ‘‘dvādasa padāni sutta’’ntiādimāha. Tattha ‘‘sāsanavara’’nti sāmaññena vuttampi",
  "tika-s0501t0:73_6": "pariyattisuttameva sāsanavaranti gahetabbanti attho. ‘‘Taṁ pana katividha’’nti vattabbattā",
  "tika-s0501t0:73_7": "‘‘dvādasa padānī’’ti vuttaṁ, saṅkhepato pabhedena dvādasavidhanti attho. Pabhedato",
  "tika-s0501t0:73_8": "dvādasavidhampi byañjanapadaatthapadato pana duvidhamevāti dassetuṁ ‘‘taṁ sabbaṁ",
  "tika-s0501t0:73_9": "byañjanañca attho cā’’ti vuttaṁ. ‘‘Tasmiṁ dvaye ekameva sarūpato nettippakaraṇassa",
  "tika-s0501t0:73_10": "visayanti viññeyyaṁ, udāhu ubhaya’’nti pucchitabbattā ubhayanti dassetuṁ ‘‘taṁ viññeyyaṁ",
  "tika-s0501t0:73_11": "ubhaya’’nti vuttaṁ. Vacanavacanīyabhāvena sambandhe yasmiṁ byañjane, atthe ca ‘‘sutta’’nti",
  "tika-s0501t0:73_12": "vohāro pavatto, taṁ ubhayaṁ sarūpato nettippakaraṇassa visayanti viññeyyanti attho.",
  "tika-s0501t0:73_13": "‘‘Kinti viññeyya’’nti vattabbattā ‘‘ko attho, byañjanaṁ katama’’nti vuttaṁ. Idaṁ",
  "tika-s0501t0:73_14": "vuttaṁ hoti – chabyañjanapadachaatthapadabhedena dvādasavidhaṁ byañjanapadaatthapadavasena",
  "tika-s0501t0:73_15": "duvidhaṁ sabbapariyattisaṅkhātaṁ suttaṁ mama nettippakaraṇassa visayaṁ sāsanavaranti",
  "tika-s0501t0:73_16": "ñātabbaṁ. Sarūpato pucchitvā atthapadaṁ, byañjanapadañca sarūpato ñātabbanti.",
  "tika-s0501t0:74_0": "Evaṁ paṭhamagāthāya ‘‘sāsanavara’’nti vuttassa suttassa pariyattibhāvañceva atthapadabyañjanapadabhāvena",
  "tika-s0501t0:74_1": "veditabbattañca dassetvā idāni tassa suttassa pavicayūpāyaṁ nettippakaraṇaṁ padatthavibhāgena",
  "tika-s0501t0:74_2": "dassetuṁ ‘‘soḷasahārā’’tyādimāha. Atha vā dutiyagāthāya nettippakaraṇassa visayaṁ",
  "tika-s0501t0:74_3": "sāsanavaraṁ niyametvā dassitaṁ, ‘‘netti nāma katamā, katividhā’’ti pucchitabbattā",
  "tika-s0501t0:74_4": "nettināma ettikāti saṅkhepato dassetuṁ ‘‘soḷasahārā’’tyādimāha. Tattha tassa sāsanassa",
  "tika-s0501t0:74_5": "suttassa atthapariyeṭṭhi nettisaṁvaṇṇanā mayā mahākaccāyanena niddiṭṭhā netti nāma",
  "tika-s0501t0:74_6": "soḷasahārasamudāyā pañcanayasamudāyā aṭṭhārasamūlapadasamudāyāti vijānitabbāti.",
  "tika-s0501t0:75_0": "Te hārādayo kenaṭṭhena netti nāma? Veneyyasatte ariyadhammaṁ netīti nettīti evamādi",
  "tika-s0501t0:75_1": "attho saṁvaṇṇanāsu (netti. aṭṭha. ganthārambhakathā) vuttova. Imāya tatiyagāthāyapi",
  "tika-s0501t0:75_2": "‘‘mahākaccānena niddiṭṭhā’’ti pāṭho sundaro. ‘‘Mahākaccāyanena niddiṭṭhā’’ti vā pāṭho,",
  "tika-s0501t0:75_3": "na sundaro. Lakkhaṇañhi mayā heṭṭhā vuttanti. ‘‘Soḷasahārādisamudāyā nettī’’ti vuttā,",
  "tika-s0501t0:75_4": "te hārā suttassa byañjanavicayo vā honti, atthavicayo vā, nayā ca byañjanavicayo",
  "tika-s0501t0:75_5": "vā honti, atthavicayo vāti vicāraṇāyaṁ sati ‘‘ime imassa vicayo’’ti niyametvā dassetuṁ",
  "tika-s0501t0:75_6": "‘‘hārā byañjanavicayo’’tiādimāha. Tattha hārā suttassa byañjanavicayo honti, na atthavicayo",
  "tika-s0501t0:75_7": "soḷasahārānaṁ mūlapadaniddhāraṇaṁ vajjetvā byañjanamukheneva saṁvaṇṇanābhāvato. Tayo",
  "tika-s0501t0:75_8": "pana nayā suttassa atthavicayo honti, tiṇṇaṁ nayānaṁ mūlapadasaṅkhātaavijjādisabhāvadhammaniddhāraṇamukheneva",
  "tika-s0501t0:75_9": "suttassa atthasaṁvaṇṇanābhāvatoti.",
  "tika-s0501t0:76_0": "‘‘Taṁ ubhayaṁ sutte saṁvaṇṇanābhāvena kenaci katthaciyeva yojetabbaṁ, udāhu sabbathā",
  "tika-s0501t0:76_1": "sabbattha yojita’’nti pucchitabbabhāvato taṁ ubhayaṁ sabbattha suttesu sabbathā yojitanti",
  "tika-s0501t0:76_2": "dassetuṁ ‘‘ubhayaṁ pariggahīta’’nti vuttaṁ. Hārā ceva nayā ca ubhayaṁ suttassa atthaniddhāraṇavasena",
  "tika-s0501t0:76_3": "parito samantato gahitaṁ sabbathā suttesu yojitanti.",
  "tika-s0501t0:77_0": "‘‘Hārādisamudāyabhūtaṁ nettisaṅkhātaṁ suttaṁ kathaṁ saṁvaṇṇetabbaṁ suttaṁ saṁvaṇṇetī’’ti",
  "tika-s0501t0:77_1": "vattabbabhāvato vuttaṁ ‘‘vuccati suttaṁ yathāsutta’’nti. Nettisaṅkhātaṁ saṁvaṇṇanāsuttaṁ",
  "tika-s0501t0:77_2": "saṁvaṇṇetabbasuttānurūpaṁ yathā yena yena desanāhārena vā aññena vā saṁvaṇṇetabbaṁ,",
  "tika-s0501t0:77_3": "tena tena vuccati saṁvaṇṇetīti attho. Atha vā ‘‘nettisaṅkhātaṁ suttaṁ kittakaṁ saṁvaṇṇetabbaṁ",
  "tika-s0501t0:77_4": "suttaṁ saṁvaṇṇetī’’ti vattabbabhāvato vuttaṁ ‘‘vuccati suttaṁ yathāsutta’’nti. Tattha",
  "tika-s0501t0:77_5": "yathāsuttaṁ yaṁ yaṁ suttaṁ bhagavatā vuttaṁ, taṁ taṁ sabbaṁ suttaṁ nettisaṅkhātaṁ",
  "tika-s0501t0:77_6": "suttaṁ vuccati vadati assādādīnavadassanavasena saṁvaṇṇetīti. Tena vuttaṁ ‘‘nettinayena",
  "tika-s0501t0:77_7": "hi saṁvaṇṇetuṁ asakkuṇeyyaṁ nāma suttaṁ natthī’’ti (netti. aṭṭha. saṅgahavāravaṇṇanā).",
  "tika-s0501t0:78_0": "‘‘Yaṁ yaṁ bhagavatā desitaṁ suttaṁ nettisaṁvaṇṇanāya saṁvaṇṇitaṁ, sā saṁvaṇṇetabbā",
  "tika-s0501t0:78_1": "desanā ca viññeyyā, udāhu desitabbañcā’’ti vattabbabhāvato ‘‘yā ceva desanā’’tyādimāha.",
  "tika-s0501t0:78_2": "Yā ceva desanā pāḷi saṁvaṇṇitā, sā ca, tāya desanāya desitaṁ yaṁ dhammajātaṁ, tañca",
  "tika-s0501t0:78_3": "ubhayaṁ vimuttāyatanadesanāsīsena paricayaṁ karontehi ekantena viññeyyaṁ ubhayasseva",
  "tika-s0501t0:78_4": "anupādisesaparinibbānapariyosānānaṁ sampattīnaṁ hetubhāvato. ‘‘Tassa ubhayassa vijānane",
  "tika-s0501t0:78_5": "sādhetabbe sādhetabbassa vijānanassa hetubhūtā katamā anupubbī’’ti pucchitabbabhāvato",
  "tika-s0501t0:78_6": "vuttaṁ ‘‘tatrā’’tyādi. Tattha tatra vijānane sādhetabbe suttādinavaṅgassa sāsanassa",
  "tika-s0501t0:78_7": "atthapariyesanā atthavicāraṇā hāranayānaṁ ayaṁ anupubbī vijānanassa sādhetabbassa",
  "tika-s0501t0:78_8": "hetubhūtā anupubbī nāmāti attho. Atha vā tassa ubhayassa vijānane sādhetabbe suttādinavaṅgassa",
  "tika-s0501t0:78_9": "sāsanassa atthapariyesanāya atthavicāraṇāya ayaṁ anupubbī vijānanassa sādhetabbassa",
  "tika-s0501t0:78_10": "hetubhūtā anupubbī nāmāti. Atha vā vakkhamānāya hāranayānupubbiyā navavidhasuttantapariyesanā",
  "tika-s0501t0:78_11": "vijānanassa hetubhūtāti veditabbā. Tenākāreneva aṭṭhakathāyaṁ tidhā vuttāti.",
  "tika-s0501t0:79": "Saṅgahavārassa atthavibhāvanā niṭṭhitā."
}