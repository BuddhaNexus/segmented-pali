{
  "anya-e0102n10:0": "22. Ñāṇadassanavisuddhiniddeso",
  "anya-e0102n10:1": "Paṭhamamaggañāṇakathā",
  "anya-e0102n10:2_0": "806. Ito paraṁ gotrabhuñāṇaṁ hoti, taṁ maggassa āvajjanaṭṭhāniyattā neva paṭipadāñāṇadassanavisuddhiṁ",
  "anya-e0102n10:2_1": "na ñāṇadassanavisuddhiṁ bhajati, antarā abbohārikameva hoti. Vipassanāsote patitattā",
  "anya-e0102n10:2_2": "pana vipassanāti saṅkhaṁ gacchati. Sotāpattimaggo sakadāgāmimaggo anāgāmimaggo arahattamaggoti",
  "anya-e0102n10:2_3": "imesu pana catūsu maggesu ñāṇaṁ ñāṇadassanavisuddhi nāma.",
  "anya-e0102n10:3_0": "Tattha paṭhamamaggañāṇaṁ tāva sampādetukāmena aññaṁ kiñci kātabbaṁ nāma natthi. Yañhi",
  "anya-e0102n10:3_1": "anena kātabbaṁ siyā, taṁ anulomāvasānaṁ vipassanaṁ uppādentena katameva. Evaṁ uppannaanulomañāṇassa",
  "anya-e0102n10:3_2": "panassa tehi tīhipi anulomañāṇehi attano balānurūpena thūlathūle saccapaṭicchādake",
  "anya-e0102n10:3_3": "tamamhi antaradhāpite sabbasaṅkhāragatesu cittaṁ na pakkhandati, na santiṭṭhati,",
  "anya-e0102n10:3_4": "nādhimuccati, na sajjati, na laggati, na bajjhati. Padumapalāsato udakaṁ viya patilīyati",
  "anya-e0102n10:3_5": "patikuṭati pativattati. Sabbaṁ nimittārammaṇampi sabbaṁ pavattārammaṇampi palibodhato",
  "anya-e0102n10:3_6": "upaṭṭhāti. Athassa sabbasmiṁ nimittapavattārammaṇe palibodhato upaṭṭhite anulomañāṇassa",
  "anya-e0102n10:3_7": "āsevanante animittaṁ appavattaṁ visaṅkhāraṁ nirodhaṁ nibbānaṁ ārammaṇaṁ kurumānaṁ",
  "anya-e0102n10:3_8": "puthujjanagottaṁ puthujjanasaṅkhaṁ puthujjanabhūmiṁ atikkamamānaṁ ariyagottaṁ ariyasaṅkhaṁ",
  "anya-e0102n10:3_9": "ariyabhūmiṁ okkamamānaṁ nibbānārammaṇe paṭhamāvaṭṭanapaṭhamābhogapaṭhamasamannāhārabhūtaṁ",
  "anya-e0102n10:3_10": "maggassa anantarasamanantarāsevanaupanissayanatthivigatavasena chahi ākārehi paccayabhāvaṁ",
  "anya-e0102n10:3_11": "sādhayamānaṁ sikhāppattaṁ vipassanāya muddhabhūtaṁ apunarāvaṭṭakaṁ uppajjati gotrabhuñāṇaṁ.",
  "anya-e0102n10:4": "Yaṁ sandhāya vuttaṁ –",
  "anya-e0102n10:5_0": "“Kathaṁ bahiddhā vuṭṭhānavivaṭṭane paññā gotrabhuñāṇaṁ? Uppādaṁ abhibhuyyatīti gotrabhu.",
  "anya-e0102n10:5_1": "Pavattaṁ…pe… upāyāsaṁ abhibhuyyatīti gotrabhu. Bahiddhā saṅkhāranimittaṁ abhibhuyyatīti",
  "anya-e0102n10:5_2": "gotrabhu. Anuppādaṁ pakkhandatīti gotrabhu. Appavattaṁ…pe… anupāyāsaṁ nirodhaṁ nibbānaṁ",
  "anya-e0102n10:5_3": "pakkhandatīti gotrabhu. Uppādaṁ abhibhuyyitvā anuppādaṁ pakkhandatīti gotrabhū”ti",
  "anya-e0102n10:5_4": "sabbaṁ vitthāretabbaṁ.",
  "anya-e0102n10:6_0": "807. Tatrāyaṁ ekāvajjanena ekavīthiyaṁ pavattamānānampi anulomagotrabhūnaṁ nānārammaṇe",
  "anya-e0102n10:6_1": "pavattanākāradīpikā upamā – yathā hi mahāmātikaṁ laṅghitvā paratīre patiṭṭhātukāmo",
  "anya-e0102n10:6_2": "puriso vegena dhāvitvā mātikāya orimatīre rukkhasākhāya bandhitvā olambitaṁ rajjuṁ",
  "anya-e0102n10:6_3": "vā yaṭṭhiṁ vā gahetvā ullaṅghitvā paratīraninnapoṇapabbhārakāyo hutvā paratīrassa",
  "anya-e0102n10:6_4": "uparibhāgaṁ patto taṁ muñcitvā vedhamāno paratīre patitvā saṇikaṁ patiṭṭhāti, evamevāyaṁ",
  "anya-e0102n10:6_5": "yogāvacaropi bhavayonigatiṭṭhitinivāsānaṁ paratīrabhūte nibbāne patiṭṭhātukāmo udayabbayānupassanādinā",
  "anya-e0102n10:6_6": "vegena dhāvitvā attabhāvarukkhasākhāya bandhitvā olambitaṁ rūparajjuṁ vā vedanādīsu",
  "anya-e0102n10:6_7": "aññataradaṇḍaṁ vā aniccanti vā dukkhanti vā anattāti vāti anulomāvajjanena gahetvā",
  "anya-e0102n10:6_8": "taṁ amuñcamānova paṭhamena anulomacittena ullaṅghitvā dutiyena paratīraninnapoṇapabbhārakāyo",
  "anya-e0102n10:6_9": "viya nibbānaninnapoṇapabbhāramānaso hutvā tatiyena paratīrassa uparibhāgaṁ patto",
  "anya-e0102n10:6_10": "viya idāni pattabbassa nibbānassa āsanno hutvā tassa cittassa nirodhena taṁ saṅkhārārammaṇaṁ",
  "anya-e0102n10:6_11": "muñcitvā gotrabhucittena visaṅkhāre paratīrabhūte nibbāne patati. Ekārammaṇe pana",
  "anya-e0102n10:6_12": "aladdhāsevanatāya vedhamāno so puriso viya na tāva suppatiṭṭhito hoti, tato maggañāṇena patiṭṭhātīti.",
  "anya-e0102n10:7_0": "808. Tattha anulomaṁ saccapaṭicchādakaṁ kilesatamaṁ vinodetuṁ sakkoti, na nibbānamārammaṇaṁ",
  "anya-e0102n10:7_1": "kātuṁ. Gotrabhu nibbānameva ārammaṇaṁ kātuṁ sakkoti, na saccapaṭicchādakaṁ tamaṁ",
  "anya-e0102n10:7_2": "vinodetuṁ. Tatrāyaṁ upamā – eko kira cakkhumā puriso “nakkhattayogaṁ jānissāmī”ti",
  "anya-e0102n10:7_3": "rattibhāge nikkhamitvā candaṁ passituṁ uddhaṁ ullokesi, tassa valāhakehi paṭicchannattā",
  "anya-e0102n10:7_4": "cando na paññāyittha. Atheko vāto uṭṭhahitvā thūlathūle valāhake viddhaṁseti. Aparo",
  "anya-e0102n10:7_5": "majjhime, aparo sukhumeti. Tato so puriso vigatavalāhake nabhe candaṁ disvā nakkhattayogaṁ aññāsi.",
  "anya-e0102n10:8_0": "Tattha tayo valāhakā viya saccapaṭicchādakathūlamajjhimasukhumaṁ kilesandhakāraṁ,",
  "anya-e0102n10:8_1": "tayo vātā viya tīṇi anulomacittāni, cakkhumā puriso viya gotrabhuñāṇaṁ, cando viya",
  "anya-e0102n10:8_2": "nibbānaṁ, ekekassa vātassa yathākkamena valāhakaviddhaṁsanaṁ viya ekekassa anulomacittassa",
  "anya-e0102n10:8_3": "saccapaṭicchādakatamavinodanaṁ, vigatavalāhake nabhe tassa purisassa visuddhacandadassanaṁ",
  "anya-e0102n10:8_4": "viya vigate saccapaṭicchādake tame gotrabhuñāṇassa visuddhanibbānadassanaṁ.",
  "anya-e0102n10:9_0": "Yatheva hi tayo vātā candapaṭicchādake valāhakeyeva viddhaṁsetuṁ sakkonti, na candaṁ",
  "anya-e0102n10:9_1": "daṭṭhuṁ, evaṁ anulomāni saccapaṭicchādakaṁ tamaññeva vinodetuṁ sakkonti, na nibbānaṁ",
  "anya-e0102n10:9_2": "daṭṭhuṁ. Yathā so puriso candameva daṭṭhuṁ sakkoti, na valāhake viddhaṁsetuṁ, evaṁ",
  "anya-e0102n10:9_3": "gotrabhuñāṇaṁ nibbānameva daṭṭhuṁ sakkoti, na kilesatamaṁ vinodetuṁ. Teneva cetaṁ",
  "anya-e0102n10:9_4": "maggassa āvajjananti vuccati. Tañhi anāvajjanampi samānaṁ āvajjanaṭṭhāne ṭhatvā “evaṁ",
  "anya-e0102n10:9_5": "nibbattāhī”ti maggassa saññaṁ datvā viya nirujjhati. Maggopi tena dinnasaññaṁ amuñcitvāva",
  "anya-e0102n10:9_6": "avīcisantativasena taṁ ñāṇaṁ anuppabandhamāno anibbiddhapubbaṁ apadālitapubbaṁ lobhakkhandhaṁ",
  "anya-e0102n10:9_7": "dosakkhandhaṁ mohakkhandhaṁ nibbijjhamānova padālayamānova nibbattati.",
  "anya-e0102n10:10_0": "809. Tatrāyaṁ upamā – eko kira issāso aṭṭhausabhamatte padese phalakasataṁ ṭhapāpetvā",
  "anya-e0102n10:10_1": "vatthena mukhaṁ veṭhetvā saraṁ sannahitvā cakkayante aṭṭhāsi. Añño puriso cakkayantaṁ",
  "anya-e0102n10:10_2": "āvijjhitvā yadā issāsassa phalakaṁ abhimukhaṁ hoti, tadā tattha daṇḍakena saññaṁ",
  "anya-e0102n10:10_3": "deti. Issāso daṇḍakasaññaṁ amuñcitvāva saraṁ khipitvā phalakasataṁ nibbijjhati. Tattha",
  "anya-e0102n10:10_4": "daṇḍakasaññaṁ viya gotrabhuñāṇaṁ, issāso viya maggañāṇaṁ. Issāsassa daṇḍakasaññaṁ",
  "anya-e0102n10:10_5": "amuñcitvāva phalakasatanibbijjhanaṁ viya maggañāṇassa gotrabhuñāṇena dinnasaññaṁ",
  "anya-e0102n10:10_6": "amuñcitvāva nibbānaṁ ārammaṇaṁ katvā anibbiddhapubbānaṁ apadālitapubbānaṁ lobhadosamohakkhandhānaṁ",
  "anya-e0102n10:10_7": "nibbijjhanapadālanaṁ.",
  "anya-e0102n10:11_0": "810. Na kevalañcesa maggo lobhakkhandhādīnaṁ nibbijjhanameva karoti, apica kho anamataggasaṁsāravaṭṭadukkhasamuddaṁ",
  "anya-e0102n10:11_1": "soseti, sabbaapāyadvārāni pidahati, sattannaṁ ariyadhanānaṁ sammukhībhāvaṁ karoti,",
  "anya-e0102n10:11_2": "aṭṭhaṅgikaṁ micchāmaggaṁ pajahati, sabbaverabhayāni vūpasameti, sammāsambuddhassa",
  "anya-e0102n10:11_3": "orasaputtabhāvaṁ upaneti, aññesañca anekasatānaṁ ānisaṁsānaṁ paṭilābhāya saṁvattatīti",
  "anya-e0102n10:11_4": "evaṁ anekānisaṁsadāyakena sotāpattimaggena sampayuttaṁ ñāṇaṁ sotāpattimagge ñāṇanti.",
  "anya-e0102n10:12": "Paṭhamamaggañāṇaṁ niṭṭhitaṁ.",
  "anya-e0102n10:13": "Sotāpannapuggalakathā",
  "anya-e0102n10:14_0": "811. Imassa pana ñāṇassa anantaraṁ tasseva vipākabhūtāni dve tīṇi vā phalacittāni",
  "anya-e0102n10:14_1": "uppajjanti. Anantaravipākattāyeva hi lokuttarakusalānaṁ “samādhimānantarikaññamāhū”ti",
  "anya-e0102n10:14_2": "ca “dandhaṁ ānantarikaṁ pāpuṇāti āsavānaṁ khayāyā”ti ca ādi vuttaṁ. Keci pana ekaṁ",
  "anya-e0102n10:14_3": "dve tīṇi cattāri vā phalacittānīti vadanti, taṁ na gahetabbaṁ.",
  "anya-e0102n10:15_0": "Anulomassa hi āsevanante gotrabhuñāṇaṁ uppajjati. Tasmā sabbantimena paricchedena",
  "anya-e0102n10:15_1": "dvīhi anulomacittehi bhavitabbaṁ. Na hi ekaṁ āsevanapaccayaṁ labhati, sattacittaparamā",
  "anya-e0102n10:15_2": "ca ekāvajjanavīthi. Tasmā yassa dve anulomāni, tassa tatiyaṁ gotrabhu catutthaṁ maggacittaṁ",
  "anya-e0102n10:15_3": "tīṇi phalacittāni honti. Yassa tīṇi anulomāni, tassa catutthaṁ gotrabhu pañcamaṁ",
  "anya-e0102n10:15_4": "maggacittaṁ dve phalacittāni honti. Tena vuttaṁ “dve tīṇi vā phalacittāni uppajjantī”ti.",
  "anya-e0102n10:16_0": "Keci pana yassa cattāri anulomāni, tassa pañcamaṁ gotrabhu chaṭṭhaṁ maggacittaṁ ekaṁ",
  "anya-e0102n10:16_1": "phalacittanti vadanti, taṁ pana yasmā catutthaṁ pañcamaṁ vā appeti, na tato paraṁ",
  "anya-e0102n10:16_2": "āsannabhavaṅgattāti paṭikkhittaṁ. Tasmā na sārato paccetabbaṁ.",
  "anya-e0102n10:17_0": "812. Ettāvatā ca panesa sotāpanno nāma dutiyo ariyapuggalo hoti. Bhusaṁ pamattopi",
  "anya-e0102n10:17_1": "hutvā sattakkhattuṁ devesu ca manussesu ca sandhāvitvā saṁsaritvā dukkhassantassa",
  "anya-e0102n10:17_2": "karaṇasamattho hoti. Phalapariyosāne panassa cittaṁ bhavaṅgaṁ otarati, tato bhavaṅgaṁ",
  "anya-e0102n10:17_3": "upacchinditvā maggapaccavekkhaṇatthāya uppajjati manodvārāvajjanaṁ, tasmiṁ niruddhe",
  "anya-e0102n10:17_4": "paṭipāṭiyā satta maggapaccavekkhaṇajavanānīti. Puna bhavaṅgaṁ otaritvā teneva nayena",
  "anya-e0102n10:17_5": "phalādīnaṁ paccavekkhaṇatthāya āvajjanādīni uppajjanti. Yesaṁ uppattiyā esa maggaṁ",
  "anya-e0102n10:17_6": "paccavekkhati, phalaṁ paccavekkhati, pahīnakilese paccavekkhati, avasiṭṭhakilese",
  "anya-e0102n10:17_7": "paccavekkhati, nibbānaṁ paccavekkhati.",
  "anya-e0102n10:18_0": "So hi “iminā vatāhaṁ maggena āgato”ti maggaṁ paccavekkhati, tato “ayaṁ me ānisaṁso",
  "anya-e0102n10:18_1": "laddho”ti phalaṁ paccavekkhati. Tato “ime nāma me kilesā pahīnā”ti pahīnakilese paccavekkhati.",
  "anya-e0102n10:18_2": "Tato “ime nāma me kilesā avasiṭṭhā”ti uparimaggattayavajjhe kilese paccavekkhati.",
  "anya-e0102n10:18_3": "Avasāne ca “ayaṁ me dhammo ārammaṇato paṭividdho”ti amataṁ nibbānaṁ paccavekkhati.",
  "anya-e0102n10:18_4": "Iti sotāpannassa ariyasāvakassa pañca paccavekkhaṇāni honti. Yathā ca sotāpannassa,",
  "anya-e0102n10:18_5": "evaṁ sakadāgāmianāgāmīnampi. Arahato pana avasiṭṭhakilesapaccavekkhaṇaṁ nāma natthīti.",
  "anya-e0102n10:18_6": "Evaṁ sabbānipi ekūnavīsati paccavekkhaṇāni nāma.",
  "anya-e0102n10:19_0": "Ukkaṭṭhaparicchedoyeva ceso. Pahīnāvasiṭṭhakilesapaccavekkhaṇañhi sekkhānampi hoti",
  "anya-e0102n10:19_1": "vā na vā. Tassa hi paccavekkhaṇassa abhāveneva mahānāmo bhagavantaṁ pucchi “kosu",
  "anya-e0102n10:19_2": "nāma me dhammo ajjhattaṁ appahīno, yena me ekadā lobhadhammāpi cittaṁ pariyādāya",
  "anya-e0102n10:19_3": "tiṭṭhantī”ti sabbaṁ vitthārato veditabbaṁ.",
  "anya-e0102n10:20": "Dutiyamaggañāṇakathā",
  "anya-e0102n10:21_0": "813. Evaṁ paccavekkhitvā pana so sotāpanno ariyasāvako tasmiññeva vā āsane nisinno,",
  "anya-e0102n10:21_1": "aparena vā samayena kāmarāgabyāpādānaṁ tanubhāvāya dutiyāya bhūmiyā pattiyā yogaṁ",
  "anya-e0102n10:21_2": "karoti. So indriyabalabojjhaṅgāni samodhānetvā tadeva rūpavedanāsaññāsaṅkhāraviññāṇabhedaṁ",
  "anya-e0102n10:21_3": "saṅkhāragataṁ aniccaṁ dukkhamanattāti ñāṇena parimaddati, parivatteti, vipassanāvīthiṁ",
  "anya-e0102n10:21_4": "ogāhati. Tassevaṁ paṭipannassa vuttanayeneva saṅkhārupekkhāvasāne ekāvajjanena anulomagotrabhuñāṇesu",
  "anya-e0102n10:21_5": "uppannesu gotrabhuanantaraṁ sakadāgāmimaggo uppajjati. Tena sampayuttaṁ ñāṇaṁ sakadāgāmimagge ñāṇanti.",
  "anya-e0102n10:22": "Dutiyañāṇaṁ niṭṭhitaṁ.",
  "anya-e0102n10:23": "Tatiyamaggañāṇakathā",
  "anya-e0102n10:24_0": "814. Imassāpi ñāṇassa anantaraṁ vuttanayeneva phalacittāni veditabbāni. Ettāvatā",
  "anya-e0102n10:24_1": "cesa sakadāgāmī nāma catuttho ariyapuggalo hoti sakiṁdeva imaṁ lokaṁ āgantvā dukkhassantakaraṇasamattho.",
  "anya-e0102n10:24_2": "Tato paraṁ paccavekkhaṇaṁ vuttanayameva.",
  "anya-e0102n10:25_0": "Evaṁ paccavekkhitvā ca so sakadāgāmī ariyasāvako tasmiññeva vā āsane nisinno aparena",
  "anya-e0102n10:25_1": "vā samayena kāmarāgabyāpādānaṁ anavasesappahānāya tatiyāya bhūmiyā pattiyā yogaṁ",
  "anya-e0102n10:25_2": "karoti, so indriyabalabojjhaṅgāni samodhānetvā tadeva saṅkhāragataṁ aniccaṁ dukkhamanattāti",
  "anya-e0102n10:25_3": "ñāṇena parimaddati, parivatteti, vipassanāvīthiṁ ogāhati. Tassevaṁ paṭipannassa vuttanayeneva",
  "anya-e0102n10:25_4": "saṅkhārupekkhāvasāne ekāvajjanena anulomagotrabhuñāṇesu uppannesu gotrabhuanantaraṁ",
  "anya-e0102n10:25_5": "anāgāmimaggo uppajjati, tena sampayuttaṁ ñāṇaṁ anāgāmimagge ñāṇanti.",
  "anya-e0102n10:26": "Tatiyañāṇaṁ niṭṭhitaṁ.",
  "anya-e0102n10:27": "Catutthamaggañāṇakathā",
  "anya-e0102n10:28_0": "815. Imassapi ñāṇassa anantaraṁ vuttanayeneva phalacittāni veditabbāni. Ettāvatā",
  "anya-e0102n10:28_1": "cesa anāgāmī nāma chaṭṭho ariyapuggalo hoti opapātiko tatthaparinibbāyī anāvattidhammo",
  "anya-e0102n10:28_2": "paṭisandhivasena imaṁ lokaṁ puna anāgantā. Tato paraṁ paccavekkhaṇaṁ vuttanayameva.",
  "anya-e0102n10:29_0": "Evaṁ paccavekkhitvā ca so anāgāmī ariyasāvako tasmiññeva vā āsane nisinno, aparena",
  "anya-e0102n10:29_1": "vā samayena rūpārūparāgamānauddhaccaavijjānaṁ anavasesappahānāya catutthāya bhūmiyā",
  "anya-e0102n10:29_2": "pattiyā yogaṁ karoti, so indriyabalabojjhaṅgāni samodhānetvā tadeva saṅkhāragataṁ",
  "anya-e0102n10:29_3": "aniccaṁ dukkhamanattāti ñāṇena parimaddati, parivatteti, vipassanāvīthiṁ ogāhati.",
  "anya-e0102n10:29_4": "Tassevaṁ paṭipannassa vuttanayeneva saṅkhārupekkhāvasāne ekāvajjanena anulomagotrabhuñāṇesu",
  "anya-e0102n10:29_5": "uppannesu gotrabhuanantaraṁ arahattamaggo uppajjati, tena sampayuttaṁ ñāṇaṁ arahattamagge ñāṇanti.",
  "anya-e0102n10:30": "Catutthañāṇaṁ niṭṭhitaṁ.",
  "anya-e0102n10:31": "Arahantapuggalakathā",
  "anya-e0102n10:32_0": "816. Imassapi ñāṇassa anantaraṁ vuttanayeneva phalacittāni veditabbāni. Ettāvatā",
  "anya-e0102n10:32_1": "cesa arahā nāma aṭṭhamo ariyapuggalo hoti mahākhīṇāsavo antimadehadhārī ohitabhāro",
  "anya-e0102n10:32_2": "anuppattasadattho parikkhīṇabhavasaṁyojano sammādaññā vimutto sadevakassa lokassa aggadakkhiṇeyyoti.",
  "anya-e0102n10:33_0": "Iti yaṁ taṁ vuttaṁ “sotāpattimaggo sakadāgāmimaggo anāgāmimaggo arahattamaggoti imesu",
  "anya-e0102n10:33_1": "pana catūsu maggesu ñāṇaṁ ñāṇadassanavisuddhi nāmā”ti, taṁ imāni iminā anukkamena",
  "anya-e0102n10:33_2": "pattabbāni cattāri ñāṇāni sandhāya vuttaṁ.",
  "anya-e0102n10:34": "Bodhipakkhiyakathā",
  "anya-e0102n10:35": "817. Idāni imissāyeva catuñāṇāya ñāṇadassanavisuddhiyā ānubhāvavijānanatthaṁ –",
  "anya-e0102n10:36": "Paripuṇṇabodhipakkhiya, bhāvo vuṭṭhānabalasamāyogo;",
  "anya-e0102n10:37": "Ye yena pahātabbā, dhammā tesaṁ pahānañca.",
  "anya-e0102n10:38": "Kiccāni pariññādīni, yāni vuttāni abhisamayakāle;",
  "anya-e0102n10:39": "Tāni ca yathāsabhāvena, jānitabbāni sabbānīti.",
  "anya-e0102n10:40_0": "818. Tattha paripuṇṇabodhipakkhiya, bhāvoti bodhipakkhiyānaṁ paripuṇṇabhāvo. Cattāro",
  "anya-e0102n10:40_1": "satipaṭṭhānā, cattāro sammappadhānā, cattāro iddhipādā, pañcindriyāni, pañca balāni,",
  "anya-e0102n10:40_2": "satta bojjhaṅgā, ariyo aṭṭhaṅgiko maggoti hi ime sattatiṁsa dhammā bujjhanaṭṭhena",
  "anya-e0102n10:40_3": "bodhoti laddhanāmassa ariyamaggassa pakkhe bhavattā bodhipakkhiyā nāma. Pakkhe bhavattāti",
  "anya-e0102n10:40_4": "upakārabhāve ṭhitattā.",
  "anya-e0102n10:41_0": "819. Tesu tesu ārammaṇesu okkhanditvā pakkhanditvā upaṭṭhānato paṭṭhānaṁ. Satiyeva",
  "anya-e0102n10:41_1": "paṭṭhānaṁ satipaṭṭhānaṁ. Kāyavedanācittadhammesu panassā asubha-dukkha-anicca-anattākāragahaṇavasena",
  "anya-e0102n10:41_2": "subha-sukha-nicca-atta-saññāpahānakiccasādhanavasena ca pavattito catudhā bhedo hoti.",
  "anya-e0102n10:41_3": "Tasmā cattāro satipaṭṭhānāti vuccanti.",
  "anya-e0102n10:42_0": "820. Padahanti etenāti padhānaṁ. Sobhanaṁ padhānaṁ sammappadhānaṁ. Sammā vā padahanti",
  "anya-e0102n10:42_1": "etenāti sammappadhānaṁ. Sobhanaṁ vā taṁ kilesavirūpattavirahato padhānañca hitasukhanipphādakattena",
  "anya-e0102n10:42_2": "seṭṭhabhāvāvahanato padhānabhāvakāraṇato cāti sammappadhānaṁ. Vīriyassetaṁ adhivacanaṁ.",
  "anya-e0102n10:42_3": "Tayidaṁ uppannānuppannānaṁ akusalānaṁ pahānānuppattikiccaṁ anuppannuppannānañca kusalānaṁ",
  "anya-e0102n10:42_4": "uppattiṭṭhitikiccaṁ sādhayatīti catubbidhaṁ hoti, tasmā cattāro sammappadhānāti vuccanti.",
  "anya-e0102n10:43_0": "821. Pubbe vuttena ijjhanaṭṭhena iddhi. Tassā sampayuttāya pubbaṅgamaṭṭhena phalabhūtāya",
  "anya-e0102n10:43_1": "pubbabhāgakāraṇaṭṭhena ca iddhiyā pādoti iddhipādo. So chandādivasena catubbidho",
  "anya-e0102n10:43_2": "hoti, tasmā cattāro iddhipādāti vuccanti. Yathāha – “cattāro iddhipādā chandiddhipādo",
  "anya-e0102n10:43_3": "cittiddhipādo vīriyiddhipādo vīmaṁsiddhipādo”ti. Ime lokuttarāva. Lokiyā pana “chandañce",
  "anya-e0102n10:43_4": "bhikkhu adhipatiṁ karitvā labhati samādhiṁ, labhati cittassa ekaggataṁ. Ayaṁ vuccati",
  "anya-e0102n10:43_5": "chandasamādhī”tiādivacanato chandādiadhipativasena paṭiladdhadhammāpi honti.",
  "anya-e0102n10:44_0": "822. Assaddhiyakosajjapamādavikkhepasammohānaṁ abhibhavanato abhibhavanasaṅkhātena",
  "anya-e0102n10:44_1": "adhipatiyaṭṭhena indriyaṁ. Assaddhiyādīhi ca anabhibhavanīyato akampiyaṭṭhena balaṁ.",
  "anya-e0102n10:44_2": "Tadubhayampi saddhādivasena pañcavidhaṁ hoti, tasmā pañcindriyāni pañca balānīti vuccanti.",
  "anya-e0102n10:45_0": "823. Bujjhanakasattassa pana aṅgabhāvena satiādayo satta bojjhaṅgā. Niyyānikaṭṭhena",
  "anya-e0102n10:45_1": "ca sammādiṭṭhiādayo aṭṭha maggaṅgā honti. Tena vuttaṁ “satta bojjhaṅgā ariyo aṭṭhaṅgiko maggo”ti.",
  "anya-e0102n10:46_0": "824. Iti ime sattatiṁsa bodhipakkhiyadhammā pubbabhāge lokiyavipassanāya vattamānāya",
  "anya-e0102n10:46_1": "cuddasavidhena kāyaṁ pariggaṇhato ca kāyānupassanāsatipaṭṭhānaṁ, navavidhena vedanaṁ",
  "anya-e0102n10:46_2": "pariggaṇhato ca vedanānupassanāsatipaṭṭhānaṁ, soḷasavidhena cittaṁ pariggaṇhato ca",
  "anya-e0102n10:46_3": "cittānupassanāsatipaṭṭhānaṁ, pañcavidhena dhamme pariggaṇhato ca dhammānupassanāsatipaṭṭhānaṁ.",
  "anya-e0102n10:46_4": "Imasmiṁ attabhāve anuppannapubbaṁ parassa uppannaṁ akusalaṁ disvā “yathā paṭipannassetaṁ",
  "anya-e0102n10:46_5": "uppannaṁ, na tathā paṭipajjissāmi evaṁ me etaṁ nuppajjissatī”ti, tassa anuppādāya",
  "anya-e0102n10:46_6": "vāyamanakāle paṭhamaṁ sammappadhānaṁ. Attano samudācārappattaṁ akusalaṁ disvā tassa",
  "anya-e0102n10:46_7": "pahānāya vāyamanakāle dutiyaṁ. Imasmiṁ attabhāve anuppannapubbaṁ jhānaṁ vā vipassanaṁ",
  "anya-e0102n10:46_8": "vā uppādetuṁ vāyamantassa tatiyaṁ. Uppannaṁ yathā na parihāyati, evaṁ punappunaṁ",
  "anya-e0102n10:46_9": "uppādentassa catutthaṁ sammappadhānaṁ. Chandaṁ dhuraṁ katvā kusaluppādanakāle chandiddhipādo.",
  "anya-e0102n10:46_10": "Micchāvācāya viramaṇakāle sammāvācāti evaṁ nānācittesu labbhanti. Imesaṁ pana catunnaṁ",
  "anya-e0102n10:46_11": "ñāṇānaṁ uppattikāle ekacitte labbhanti. Phalakkhaṇe ṭhapetvā cattāro sammappadhāne",
  "anya-e0102n10:46_12": "avasesā tettiṁsa labbhanti.",
  "anya-e0102n10:47_0": "825. Evaṁ ekacitte labbhamānesu cetesu ekāva nibbānārammaṇā sati kāyādīsu subhasaññādippahānakiccasādhanavasena",
  "anya-e0102n10:47_1": "cattāro satipaṭṭhānāti vuccati. Ekameva ca vīriyaṁ anuppannānaṁ anuppādādikiccasādhanavasena",
  "anya-e0102n10:47_2": "cattāro sammappadhānāti vuccati. Sesesu pana hāpanavaḍḍhanaṁ natthi.",
  "anya-e0102n10:48": "826. Apica tesu –",
  "anya-e0102n10:49": "Nava ekavidhā eko, dvedhātha catu pañcadhā;",
  "anya-e0102n10:50": "Aṭṭhadhā navadhā ceva, iti chaddhā bhavanti te.",
  "anya-e0102n10:51_0": "Nava ekavidhāti chando, cittaṁ, pīti, passaddhi, upekkhā, saṅkappo, vācā, kammanto,",
  "anya-e0102n10:51_1": "ājīvoti ime nava chandiddhipādādivasena ekavidhāva honti, na aññaṁ koṭṭhāsaṁ bhajanti.",
  "anya-e0102n10:51_2": "Eko dvedhāti saddhā indriya, balavasena dvedhā ṭhitā. Atha catu pañcadhāti athañño",
  "anya-e0102n10:51_3": "eko catudhā, añño pañcadhā ṭhitoti attho. Tattha samādhi eko indriya, bala, bojjhaṅga,",
  "anya-e0102n10:51_4": "maggaṅgavasena catudhā ṭhito. Paññā tesañca catunnaṁ iddhipādakoṭṭhāsassa ca vasena",
  "anya-e0102n10:51_5": "pañcadhā. Aṭṭhadhā navadhā cevāti aparo eko aṭṭhadhā, eko navadhā ṭhitoti attho.",
  "anya-e0102n10:51_6": "Catusatipaṭṭhāna, indriya, bala, bojjhaṅga, maggaṅgavasena sati aṭṭhadhā ṭhitā. Catusammappadhāna,",
  "anya-e0102n10:51_7": "iddhipāda, indriya, bala, bojjhaṅga, maggaṅgavasena vīriyaṁ navadhāti. Evaṁ –",
  "anya-e0102n10:52": "Cuddaseva asambhinnā, hontete bodhipakkhiyā;",
  "anya-e0102n10:53": "Koṭṭhāsato sattavidhā, sattatiṁsappabhedato.",
  "anya-e0102n10:54": "Sakiccanipphādanato, sarūpena ca vuttito;",
  "anya-e0102n10:55": "Sabbeva ariyamaggassa, sambhave sambhavanti teti.",
  "anya-e0102n10:56": "Evaṁ tāvettha paripuṇṇabodhipakkhiyabhāvo jānitabbo.",
  "anya-e0102n10:57": "Vuṭṭhānabalasamāyogakathā",
  "anya-e0102n10:58_0": "827.Vuṭṭhānabalasamāyogoti vuṭṭhānañceva balasamāyogo ca. Lokiyavipassanā hi nimittārammaṇattā",
  "anya-e0102n10:58_1": "ceva pavattikāraṇassa ca samudayassa asamucchindanato neva nimittā na pavattā vuṭṭhāti.",
  "anya-e0102n10:58_2": "Gotrabhuñāṇaṁ samudayassa asamucchindanato pavattā na vuṭṭhāti. Nibbānārammaṇato",
  "anya-e0102n10:58_3": "pana nimittā vuṭṭhātīti ekato vuṭṭhānaṁ hoti. Tenāha “bahiddhāvuṭṭhānavivaṭṭane paññā",
  "anya-e0102n10:58_4": "gotrabhuñāṇa”nti. Tathā “uppādā vivaṭṭitvā anuppādaṁ pakkhandatīti gotrabhu, pavattā",
  "anya-e0102n10:58_5": "vivaṭṭitvā”ti sabbaṁ veditabbaṁ. Imāni pana cattāripi ñāṇāni animittārammaṇattā nimittato",
  "anya-e0102n10:58_6": "vuṭṭhahanti, samudayassa samucchindanato pavattā vuṭṭhahantīti dubhato vuṭṭhānāni honti.",
  "anya-e0102n10:59": "Tena vuttaṁ –",
  "anya-e0102n10:60": "“Kathaṁ dubhato vuṭṭhānavivaṭṭane paññā magge ñāṇaṁ?",
  "anya-e0102n10:61_0": "“Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti, tadanuvattakakilesehi",
  "anya-e0102n10:61_1": "ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati dubhato",
  "anya-e0102n10:61_2": "vuṭṭhānavivaṭṭane paññā magge ñāṇaṁ. Abhiniropanaṭṭhena sammāsaṅkappo micchāsaṅkappā…pe…",
  "anya-e0102n10:61_3": "pariggahaṭṭhena sammāvācā micchāvācāya. Samuṭṭhānaṭṭhena sammākammanto. Vodānaṭṭhena",
  "anya-e0102n10:61_4": "sammāājīvo. Paggahaṭṭhena sammāvāyāmo. Upaṭṭhānaṭṭhena sammāsati. Avikkhepaṭṭhena",
  "anya-e0102n10:61_5": "sammāsamādhi micchāsamādhito vuṭṭhāti, tadanuvattakakilesehi ca khandhehi ca vuṭṭhāti,",
  "anya-e0102n10:61_6": "bahiddhā ca sabbanimittehi vuṭṭhāti. Tena vuccati ‘dubhato vuṭṭhānavivaṭṭane paññā magge ñāṇa’nti.",
  "anya-e0102n10:62": "“Sakadāgāmimaggakkhaṇe dassanaṭṭhena sammādiṭṭhi…pe… avikkhepaṭṭhena sammāsamādhi oḷārikā kāmarāgasaṁyojanā paṭighasaṁyojanā oḷārikā kāmarāgānusayā paṭighānusayā vuṭṭhāti…pe….",
  "anya-e0102n10:63": "“Anāgāmimaggakkhaṇe dassanaṭṭhena sammādiṭṭhi…pe… avikkhepaṭṭhena sammāsamādhi anusahagatā kāmarāgasaṁyojanā paṭighasaṁyojanā anusahagatā kāmarāgānusayā paṭighānusayā vuṭṭhāti…pe….",
  "anya-e0102n10:64_0": "“Arahattamaggakkhaṇe dassanaṭṭhena sammādiṭṭhi…pe… avikkhepaṭṭhena sammāsamādhi rūparāgā",
  "anya-e0102n10:64_1": "arūparāgā mānā uddhaccā avijjāya mānānusayā bhavarāgānusayā avijjānusayā vuṭṭhāti,",
  "anya-e0102n10:64_2": "tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti.",
  "anya-e0102n10:64_3": "Tena vuccati ‘dubhato vuṭṭhānavivaṭṭane paññā magge ñāṇa”’nti.",
  "anya-e0102n10:65_0": "828. Lokiyānañca aṭṭhannaṁ samāpattīnaṁ bhāvanākāle samathabalaṁ adhikaṁ hoti. Aniccānupassanādīnaṁ",
  "anya-e0102n10:65_1": "bhāvanākāle vipassanābalaṁ. Ariyamaggakkhaṇe pana yuganaddhā te dhammā pavattanti",
  "anya-e0102n10:65_2": "aññamaññaṁ anativattanaṭṭhena. Tasmā imesu catūsupi ñāṇesu ubhayabalasamāyogo hoti. Yathāha –",
  "anya-e0102n10:66_0": "“Uddhaccasahagatakilesehi ca khandhehi ca vuṭṭhahato cittassa ekaggatā avikkhepo",
  "anya-e0102n10:66_1": "samādhi nirodhagocaro, avijjāsahagatakilesehi ca khandhehi ca vuṭṭhahato anupassanaṭṭhena",
  "anya-e0102n10:66_2": "vipassanā nirodhagocarā. Iti vuṭṭhānaṭṭhena samathavipassanā ekarasā honti, yuganaddhā",
  "anya-e0102n10:66_3": "honti, aññamaññaṁ nātivattantīti. Tena vuccati vuṭṭhānaṭṭhena samathavipassanaṁ yuganaddhaṁ bhāvetī”ti.",
  "anya-e0102n10:67": "Evamettha vuṭṭhānabalasamāyogo veditabbo.",
  "anya-e0102n10:68": "Pahātabbadhammapahānakathā",
  "anya-e0102n10:69_0": "829.Yeyena pahātabbā dhammā, tesaṁ pahānañcāti imesu pana catūsu ñāṇesu ye dhammā",
  "anya-e0102n10:69_1": "yena ñāṇena pahātabbā, tesaṁ pahānañca jānitabbaṁ. Etāni hi yathāyogaṁ",
  "anya-e0102n10:69_2": "saṁyojanakilesamicchattalokadhammamacchariyavipallāsaganthaagatiāsavaoghayoganīvaraṇaparāmāsaupādānaanusayamalaakusalakammapathacittuppādasaṅkhātānaṁ",
  "anya-e0102n10:69_3": "dhammānaṁ pahānakarāni.",
  "anya-e0102n10:70_0": "Tattha saṁyojanānīti khandhehi khandhānaṁ phalena kammassa dukkhena vā sattānaṁ saṁyojakattā",
  "anya-e0102n10:70_1": "rūparāgādayo dasa dhammā vuccanti. Yāvañhi te, tāva etesaṁ anuparamoti. Tatrāpi rūparāgo",
  "anya-e0102n10:70_2": "arūparāgo māno uddhaccaṁ avijjāti ime pañca uddhaṁnibbattanakakhandhādisaṁyojakattā",
  "anya-e0102n10:70_3": "uddhaṁbhāgiyasaṁyojanāni nāma. Sakkāyadiṭṭhi vicikicchā sīlabbataparāmāso kāmarāgo",
  "anya-e0102n10:70_4": "paṭighoti ime pañca adhonibbattanakakhandhādisaṁyojakattā adhobhāgiyasaṁyojanāni nāma.",
  "anya-e0102n10:71": "Kilesāti sayaṁ saṁkiliṭṭhattā sampayuttadhammānañca saṁkilesikattā lobho doso moho māno diṭṭhi vicikicchā thinaṁ uddhaccaṁ ahirikaṁ anottappanti ime dasa dhammā.",
  "anya-e0102n10:72_0": "Micchattāti micchāpavattanato micchādiṭṭhi micchāsaṅkappo micchāvācā micchākammanto",
  "anya-e0102n10:72_1": "micchāājīvo micchāvāyāmo micchāsati micchāsamādhīti ime aṭṭha dhammā. Micchāvimuttimicchāñāṇehi vā saddhiṁ dasa.",
  "anya-e0102n10:73_0": "Lokadhammāti lokappavattiyā sati anuparamadhammakattā lābho alābho yaso ayaso sukhaṁ",
  "anya-e0102n10:73_1": "dukkhaṁ nindā pasaṁsāti ime aṭṭha. Idha pana kāraṇopacārena lābhādivatthukassa anunayassa",
  "anya-e0102n10:73_2": "alābhādivatthukassa paṭighassa cetaṁ lokadhammaggahaṇena gahaṇaṁ katanti veditabbaṁ.",
  "anya-e0102n10:74_0": "Macchariyānīti āvāsamacchariyaṁ kulamacchariyaṁ lābhamacchariyaṁ dhammamacchariyaṁ",
  "anya-e0102n10:74_1": "vaṇṇamacchariyanti imāsu āvāsādīsu aññesaṁ sādhāraṇabhāvaṁ asahanākārena pavattāni pañca macchariyāni.",
  "anya-e0102n10:75": "Vipallāsāti aniccadukkhaanattaasubhesuyeva vatthūsu “niccaṁ sukhaṁ attā subha”nti evaṁ pavatto saññāvipallāso cittavipallāso diṭṭhivipallāsoti ime tayo.",
  "anya-e0102n10:76_0": "Ganthāti nāmakāyassa ceva rūpakāyassa ca ganthanato abhijjhādayo cattāro. Tathā hi",
  "anya-e0102n10:76_1": "te abhijjhā kāyagantho, byāpādo kāyagantho, sīlabbataparāmāso kāyagantho, idaṁsaccābhiniveso",
  "anya-e0102n10:76_2": "kāyagantho icceva vuttā.",
  "anya-e0102n10:77": "Agatīti chandadosamohabhayehi akattabbakaraṇassa, kattabbākaraṇassa ca adhivacanaṁ. Tañhi ariyehi agantabbattā agatīti vuccati.",
  "anya-e0102n10:78_0": "Āsavāti ārammaṇavasena āgotrabhuto, ābhavaggato ca savanā, asaṁvutehi vā dvārehi",
  "anya-e0102n10:78_1": "ghaṭachiddehi udakaṁ viya savanato niccapaggharaṇaṭṭhena saṁsāradukkhassa vā savanato",
  "anya-e0102n10:78_2": "kāmarāgabhavarāgamicchādiṭṭhiavijjānametaṁ adhivacanaṁ.",
  "anya-e0102n10:79": "Bhavasāgare ākaḍḍhanaṭṭhena duruttaraṇaṭṭhena ca oghātipi, ārammaṇaviyogassa ceva dukkhaviyogassa ca appadānato yogātipi tesaññeva adhivacanaṁ.",
  "anya-e0102n10:80": "Nīvaraṇānīti cittassa āvaraṇanīvaraṇapaṭicchādanaṭṭhena kāmacchandādayo pañca.",
  "anya-e0102n10:81": "Parāmāsoti tassa tassa dhammassa sabhāvaṁ atikkamma parato abhūtaṁ sabhāvaṁ āmasanākārena pavattanato micchādiṭṭhiyā etaṁ adhivacanaṁ.",
  "anya-e0102n10:82": "Upādānānīti sabbākārena paṭiccasamuppādaniddese vuttāni kāmupādānādīni cattāri.",
  "anya-e0102n10:83_0": "Anusayāti thāmagataṭṭhena kāmarāgānusayo, paṭigha, māna, diṭṭhi, vicikicchā, bhavarāga,",
  "anya-e0102n10:83_1": "avijjānusayoti evaṁ vuttā kāmarāgādayo satta. Te hi thāmagatattā punappunaṁ kāmarāgādīnaṁ",
  "anya-e0102n10:83_2": "uppattihetubhāvena anusentiyevāti anusayā.",
  "anya-e0102n10:84": "Malāti telañjanakalalaṁ viya sayañca asuddhattā, aññesañca asuddhabhāvakaraṇato lobhadosamohā tayo.",
  "anya-e0102n10:85_0": "Akusalakammapathāti akusalakammabhāvena ceva duggatīnañca pathabhāvena pāṇātipāto",
  "anya-e0102n10:85_1": "adinnādānaṁ kāmesumicchācāro musāvādo pisuṇavācā pharusavācā samphappalāpo abhijjhā",
  "anya-e0102n10:85_2": "byāpādo micchādiṭṭhīti ime dasa.",
  "anya-e0102n10:86": "Akusalacittuppādāti lobhamūlā aṭṭha dosamūlā dve mohamūlā dveti ime dvādasa.",
  "anya-e0102n10:87_0": "830. Iti etesaṁ saṁyojanādīnaṁ dhammānaṁ etāni yathāyogaṁ pahānakarāni. Kathaṁ? Saṁyojanesu",
  "anya-e0102n10:87_1": "tāva sakkāyadiṭṭhi vicikicchā sīlabbataparāmāso apāyagamanīyā ca kāmarāgapaṭighāti",
  "anya-e0102n10:87_2": "ete pañca dhammā paṭhamañāṇavajjhā, sesā kāmarāgapaṭighā oḷārikā dutiyañāṇavajjhā,",
  "anya-e0102n10:87_3": "sukhumā tatiyañāṇavajjhā, rūparāgādayo pañcapi catutthañāṇavajjhā eva. Paratopi ca",
  "anya-e0102n10:87_4": "yattha yattha evasaddena niyamaṁ na karissāma. Tattha tattha yaṁ yaṁ “upariñāṇavajjho”ti",
  "anya-e0102n10:87_5": "vakkhāma, so so purimañāṇehi hatāpāyagamanīyādibhāvova hutvā upariñāṇavajjho hotīti veditabbo.",
  "anya-e0102n10:88": "Kilesesu diṭṭhivicikicchā paṭhamañāṇavajjhā, doso tatiyañāṇavajjho, lobhamohamānathinauddhaccaahirikaanottappāni catutthañāṇavajjhāni.",
  "anya-e0102n10:89_0": "Micchattesu micchādiṭṭhi musāvādo micchākammanto micchāājīvoti ime paṭhamañāṇavajjhā,",
  "anya-e0102n10:89_1": "micchāsaṅkappo pisuṇavācā pharusavācāti ime tatiyañāṇavajjhā, cetanāyeva cettha vācāti",
  "anya-e0102n10:89_2": "veditabbā. Samphappalāpamicchāvāyāmasatisamādhivimuttiñāṇāni catutthañāṇavajjhāni.",
  "anya-e0102n10:90": "Lokadhammesu paṭigho tatiyañāṇavajjho, anunayo catutthañāṇavajjho, yase ca pasaṁsāya ca anunayo catutthañāṇavajjhoti eke. Macchariyāni paṭhamañāṇavajjhāneva.",
  "anya-e0102n10:91_0": "Vipallāsesu anicce niccaṁ, anattani attāti ca saññācittadiṭṭhivipallāsā, dukkhe sukhaṁ,",
  "anya-e0102n10:91_1": "asubhe subhanti diṭṭhivipallāso cāti ime paṭhamañāṇavajjhā, asubhe subhanti saññācittavipallāsā",
  "anya-e0102n10:91_2": "tatiyañāṇavajjhā, dukkhe sukhanti saññācittavipallāsā catutthañāṇavajjhā.",
  "anya-e0102n10:92": "Ganthesu sīlabbataparāmasaidaṁsaccābhinivesakāyaganthā paṭhamañāṇavajjhā, byāpādakāyagantho tatiyañāṇavajjho, itaro catutthañāṇavajjho.",
  "anya-e0102n10:93": "Agati paṭhamañāṇavajjhāva.",
  "anya-e0102n10:94": "Āsavesu diṭṭhāsavo paṭhamañāṇavajjho, kāmāsavo tatiyañāṇavajjho, itare dve catutthañāṇavajjhā. Oghayogesupi eseva nayo.",
  "anya-e0102n10:95": "Nīvaraṇesu vicikicchānīvaraṇaṁ paṭhamañāṇavajjhaṁ, kāmacchando byāpādo kukkuccanti tīṇi tatiyañāṇavajjhāni, thinamiddhauddhaccāni catutthañāṇavajjhāni.",
  "anya-e0102n10:96": "Parāmāso paṭhamañāṇavajjhova.",
  "anya-e0102n10:97": "Upādānesu sabbesampi lokiyadhammānaṁ vatthukāmavasena kāmāti āgatattā rūpārūparāgopi kāmupādāne patati, tasmā taṁ catutthañāṇavajjhaṁ, sesāni paṭhamañāṇavajjhāni.",
  "anya-e0102n10:98": "Anusayesu diṭṭhivicikicchānusayā paṭhamañāṇavajjhāva, kāmarāgapaṭighānusayā tatiyañāṇavajjhā, mānabhavarāgāvijjānusayā catutthañāṇavajjhā.",
  "anya-e0102n10:99": "Malesu dosamalaṁ tatiyañāṇavajjhaṁ, itarāni catutthañāṇavajjhāni.",
  "anya-e0102n10:100_0": "Akusalakammapathesu pāṇātipāto adinnādānaṁ micchācāro musāvādo micchādiṭṭhīti ime",
  "anya-e0102n10:100_1": "paṭhamañāṇavajjhā, pisuṇavācā pharusavācā byāpādoti tayo tatiyañāṇavajjhā, samphappalāpābhijjhā catutthañāṇavajjhā.",
  "anya-e0102n10:101": "Akusalacittuppādesu cattāro diṭṭhigatasampayuttā vicikicchāsampayutto cāti pañca paṭhamañāṇavajjhāva, dve paṭighasampayuttā tatiyañāṇavajjhā, sesā catutthañāṇavajjhāti.",
  "anya-e0102n10:102": "Yañca yena vajjhaṁ, taṁ tena pahātabbaṁ nāma. Tena vuttaṁ “iti etesaṁ saṁyojanādīnaṁ dhammānaṁ etāni yathāyogaṁ pahānakarānī”ti.",
  "anya-e0102n10:103_0": "831. Kiṁ panetāni ete dhamme atītānāgate pajahanti udāhu paccuppanneti. Kiṁ panettha",
  "anya-e0102n10:103_1": "yadi tāva atītānāgate, aphalo vāyāmo āpajjati. Kasmā? Pahātabbānaṁ natthitāya. Atha",
  "anya-e0102n10:103_2": "paccuppanne, tathāpi aphalo, vāyāmena saddhiṁ pahātabbānaṁ atthitāya, saṁkilesikā",
  "anya-e0102n10:103_3": "ca maggabhāvanā āpajjati, vippayuttatā vā kilesānaṁ, na ca paccuppannakileso cittavippayutto",
  "anya-e0102n10:103_4": "nāma atthīti. Nāyaṁ āveṇikā codanā. Pāḷiyaṁyeva hi “svāyaṁ kilese pajahati, atīte",
  "anya-e0102n10:103_5": "kilese pajahati, anāgate kilese pajahati, paccuppanne kilese pajahatī”ti vatvā, puna",
  "anya-e0102n10:103_6": "“hañci atīte kilese pajahati, tenahi khīṇaṁ khepeti, niruddhaṁ nirodheti, vigataṁ",
  "anya-e0102n10:103_7": "vigameti, atthaṅgataṁ atthaṅgameti. Atītaṁ yaṁ natthi, taṁ pajahatī”ti ca vatvā,",
  "anya-e0102n10:103_8": "“na atīte kilese pajahatī”ti paṭikkhittaṁ.",
  "anya-e0102n10:104_0": "Tathā “hañci anāgate kilese pajahati, tenahi ajātaṁ pajahati, anibbattaṁ pajahati,",
  "anya-e0102n10:104_1": "anuppannaṁ pajahati, apātubhūtaṁ pajahati. Anāgataṁ yaṁ natthi, taṁ pajahatī”ti ca",
  "anya-e0102n10:104_2": "vatvā, “na anāgate kilese pajahatī”ti paṭikkhittaṁ.",
  "anya-e0102n10:105_0": "Tathā “hañci paccuppanne kilese pajahati, tenahi ratto rāgaṁ pajahati. Duṭṭho dosaṁ,",
  "anya-e0102n10:105_1": "mūḷho mohaṁ, vinibaddho mānaṁ, parāmaṭṭho diṭṭhiṁ, vikkhepagato uddhaccaṁ, aniṭṭhaṅgato",
  "anya-e0102n10:105_2": "vicikicchaṁ, thāmagato anusayaṁ pajahati. Kaṇhasukkā dhammā yuganaddhāva vattanti.",
  "anya-e0102n10:105_3": "Saṁkilesikā maggabhāvanā hotī”ti ca vatvā, “na atīte kilese pajahati, na anāgate,",
  "anya-e0102n10:105_4": "na paccuppanne kilese pajahatī”ti sabbaṁ paṭikkhipitvā, “tenahi natthi maggabhāvanā,",
  "anya-e0102n10:105_5": "natthi phalasacchikiriyā, natthi kilesappahānaṁ, natthi dhammābhisamayo”ti pañhāpariyosāne",
  "anya-e0102n10:105_6": "“na hi natthi maggabhāvanā…pe… natthi dhammābhisamayo”ti paṭijānitvā “yathā kathaṁ",
  "anya-e0102n10:105_7": "viyā”ti vutte idaṁ vuttaṁ –",
  "anya-e0102n10:106_0": "“Seyyathāpi taruṇo rukkho ajātaphalo, tamenaṁ puriso mūle chindeyya, ye tassa rukkhassa",
  "anya-e0102n10:106_1": "ajātaphalā, te ajātāyeva na jāyanti, anibbattāyeva na nibbattanti, anuppannāyeva",
  "anya-e0102n10:106_2": "na uppajjanti, apātubhūtāyeva na pātubhavanti, evameva uppādo hetu uppādo paccayo",
  "anya-e0102n10:106_3": "kilesānaṁ nibbattiyāti uppāde ādīnavaṁ disvā anuppāde cittaṁ pakkhandati, anuppāde",
  "anya-e0102n10:106_4": "cittassa pakkhandattā ye āyūhanapaccayā kilesā nibbatteyyuṁ, te ajātāyeva na jāyanti…pe…",
  "anya-e0102n10:106_5": "apātubhūtāyeva na pātubhavanti, evaṁ hetunirodhā dukkhanirodho. Pavattaṁ hetu…pe…",
  "anya-e0102n10:106_6": "nimittaṁ hetu…pe… āyūhanā hetu…pe… anāyūhane cittassa pakkhandattā ye āyūhanapaccayā",
  "anya-e0102n10:106_7": "kilesā nibbatteyyuṁ, te ajātāyeva…pe… apātubhūtāyeva na pātubhavanti, evaṁ hetunirodhā",
  "anya-e0102n10:106_8": "dukkhanirodho. Evaṁ atthi maggabhāvanā, atthi phalasacchikiriyā, atthi kilesappahānaṁ,",
  "anya-e0102n10:106_9": "atthi dhammābhisamayo”ti.",
  "anya-e0102n10:107": "832. Etena kiṁ dīpitaṁ hoti? Bhūmiladdhānaṁ kilesānaṁ pahānaṁ dīpitaṁ hoti. Bhūmiladdhā pana kiṁ atītānāgatā udāhu paccuppannāti. Bhūmiladdhuppannā eva nāma te.",
  "anya-e0102n10:108_0": "833. Uppannaṁ hi vattamānabhūtāpagatokāsakatabhūmiladdhavasena anekappabhedaṁ. Tattha",
  "anya-e0102n10:108_1": "sabbampi uppādajarābhaṅgasamaṅgisaṅkhātaṁ vattamānuppannaṁ nāma. Ārammaṇarasaṁ anubhavitvā",
  "anya-e0102n10:108_2": "niruddhaṁ anubhūtāpagatasaṅkhātaṁ kusalākusalaṁ uppādādittayaṁ anuppatvā niruddhaṁ",
  "anya-e0102n10:108_3": "bhūtāpagatasaṅkhātaṁ sesasaṅkhatañca bhūtāpagatuppannaṁ nāma. “Yānissa tāni pubbekatāni",
  "anya-e0102n10:108_4": "kammānī”ti evamādinā nayena vuttaṁ kammaṁ atītampi samānaṁ aññaṁ vipākaṁ paṭibāhitvā",
  "anya-e0102n10:108_5": "attano vipākassokāsaṁ katvā ṭhitattā tathā katokāsañca vipākaṁ anuppannampi samānaṁ",
  "anya-e0102n10:108_6": "evaṁ kate okāse ekantena uppajjanato okāsakatuppannaṁ nāma. Tāsu tāsu bhūmīsu asamūhataṁ",
  "anya-e0102n10:108_7": "akusalaṁ bhūmiladdhuppannaṁ nāma.",
  "anya-e0102n10:109_0": "834. Ettha ca bhūmiyā bhūmiladdhassa ca nānattaṁ veditabbaṁ. Bhūmīti hi vipassanāya",
  "anya-e0102n10:109_1": "ārammaṇabhūtā tebhūmakā pañcakkhandhā. Bhūmiladdhaṁ nāma tesu khandhesu uppattirahaṁ",
  "anya-e0102n10:109_2": "kilesajātaṁ. Tenahi sā bhūmi laddhā nāma hotīti tasmā bhūmiladdhanti vuccati, sā",
  "anya-e0102n10:109_3": "ca kho na ārammaṇavasena. Ārammaṇavasena hi sabbepi atītānāgate pariññātepi ca khīṇāsavānaṁ",
  "anya-e0102n10:109_4": "khandhe ārabbha kilesā uppajjanti mahākaccānauppalavaṇṇādīnaṁ khandhe ārabbha soreyyaseṭṭhi",
  "anya-e0102n10:109_5": "nandamāṇavakādīnaṁ viya. Yadi ca taṁ bhūmiladdhaṁ nāma siyā, tassa appaheyyato na",
  "anya-e0102n10:109_6": "koci bhavamūlaṁ pajaheyya. Vatthuvasena pana bhūmiladdhaṁ veditabbaṁ. Yattha yattha",
  "anya-e0102n10:109_7": "hi vipassanāya apariññātā khandhā uppajjanti, tattha tattha uppādato pabhuti tesu",
  "anya-e0102n10:109_8": "vaṭṭamūlaṁ kilesajātaṁ anuseti. Taṁ appahīnaṭṭhena bhūmiladdhanti veditabbaṁ.",
  "anya-e0102n10:110_0": "835. Tattha ca yassa yesu khandhesu appahīnaṭṭhena anusayitā kilesā, tassa te eva",
  "anya-e0102n10:110_1": "khandhā tesaṁ kilesānaṁ vatthu, na aññesaṁ santakā khandhā. Atītakkhandhesu ca appahīnānusayitānaṁ",
  "anya-e0102n10:110_2": "kilesānaṁ atītakkhandhāva vatthu, na itare. Esa nayo anāgatādīsu. Tathā kāmāvacarakkhandhesu",
  "anya-e0102n10:110_3": "appahīnānusayitānaṁ kilesānaṁ kāmāvacarakkhandhāva vatthu, na itare. Esa nayo rūpārūpāvacaresu.",
  "anya-e0102n10:110_4": "Sotāpannādīsu pana yassa yassa ariyapuggalassa khandhesu taṁ taṁ vaṭṭamūlaṁ kilesajātaṁ",
  "anya-e0102n10:110_5": "tena tena maggena pahīnaṁ, tassa tassa te te khandhā pahīnānaṁ tesaṁ tesaṁ vaṭṭamūlakilesānaṁ",
  "anya-e0102n10:110_6": "avatthuto bhūmīti saṅkhaṁ na labhanti. Puthujjanassa sabbasova vaṭṭamūlakilesānaṁ",
  "anya-e0102n10:110_7": "appahīnattā yaṁkiñci kariyamānaṁ kammaṁ kusalaṁ akusalaṁ vā hoti. Iccassa kammakilesapaccayā",
  "anya-e0102n10:110_8": "vaṭṭaṁ vaṭṭati. Tassetaṁ vaṭṭamūlaṁ rūpakkhandheyeva, na vedanākkhandhādīsu. Viññāṇakkhandheyeva",
  "anya-e0102n10:110_9": "vā, na rūpakkhandhādīsūti na vattabbaṁ. Kasmā? Avisesena pañcasupi khandhesu anusayitattā.",
  "anya-e0102n10:111_0": "836. Kathaṁ? Pathavīrasādi viya rukkhe. Yathā hi mahārukkhe pathavītalaṁ adhiṭṭhāya",
  "anya-e0102n10:111_1": "pathavīrasañca āporasañca nissāya tappaccayā mūlakhandhasākhapasākhapallavapalāsapupphaphalehi",
  "anya-e0102n10:111_2": "vaḍḍhitvā nabhaṁ pūretvā yāva kappāvasānā bījaparamparāya rukkhapaveṇiṁ santānayamāne",
  "anya-e0102n10:111_3": "ṭhite taṁ pathavīrasādi mūleyeva, na khandhādīsu…pe… phaleyeva vā, na mūlādīsūti",
  "anya-e0102n10:111_4": "na vattabbaṁ. Kasmā? Avisesena sabbesu mūlādīsu anugatattāti.",
  "anya-e0102n10:112_0": "Yathā pana tasseva rukkhassa pupphaphalādīsu nibbinno koci puriso catūsu disāsu maṇḍūkakaṇṭakaṁ",
  "anya-e0102n10:112_1": "nāma visakaṇṭakaṁ ākoṭeyya, atha so rukkho tena visasamphassena phuṭṭho pathavīrasaāporasānaṁ",
  "anya-e0102n10:112_2": "pariyādiṇṇattā appasavanadhammataṁ āgamma puna santānaṁ nibbattetuṁ na sakkuṇeyya,",
  "anya-e0102n10:112_3": "evameva khandhapavattiyaṁ nibbinno kulaputto tassa purisassa catūsu disāsu rukkhe",
  "anya-e0102n10:112_4": "visayojanaṁ viya attano santāne catumaggabhāvanaṁ ārabhati. Athassa so khandhasantāno",
  "anya-e0102n10:112_5": "tena catumaggavisasamphassena sabbaso vaṭṭamūlakakilesānaṁ pariyādiṇṇattā kiriyabhāvamattaupagatakāyakammādisabbakammappabhedo",
  "anya-e0102n10:112_6": "hutvā āyatiṁ punabbhavānabhinibbattanadhammataṁ āgamma bhavantarasantānaṁ nibbattetuṁ",
  "anya-e0102n10:112_7": "na sakkoti. Kevalaṁ carimaviññāṇanirodhena nirindhano viya jātavedo anupādāno parinibbāyati,",
  "anya-e0102n10:112_8": "evaṁ bhūmiyā bhūmiladdhassa ca nānattaṁ veditabbaṁ.",
  "anya-e0102n10:113_0": "837. Apica aparampi samudācāraārammaṇādhiggahitaavikkhambhitaasamūhatavasena catubbidhaṁ",
  "anya-e0102n10:113_1": "uppannaṁ. Tattha vattamānuppannameva samudācāruppannaṁ. Cakkhādīnaṁ pana āpāthagate",
  "anya-e0102n10:113_2": "ārammaṇe pubbabhāge anuppajjamānampi kilesajātaṁ ārammaṇassa adhiggahitattā eva aparabhāge",
  "anya-e0102n10:113_3": "ekantena uppattito ārammaṇādhiggahituppannanti vuccati, kalyāṇigāme piṇḍāya carato",
  "anya-e0102n10:113_4": "mahātissattherassa visabhāgarūpadassanena uppannakilesajātaṁ viya. Samathavipassanānaṁ",
  "anya-e0102n10:113_5": "aññataravasena avikkhambhitaṁ kilesajātaṁ cittasantatimanārūḷhampi uppattinivārakassa",
  "anya-e0102n10:113_6": "hetuno abhāvā avikkhambhituppannaṁ nāma. Samathavipassanāvasena pana vikkhambhitampi",
  "anya-e0102n10:113_7": "ariyamaggena asamūhatattā uppattidhammataṁ anatītatāya asamūhatuppannanti vuccati,",
  "anya-e0102n10:113_8": "ākāsena gacchantassa aṭṭhasamāpattilābhino therassa kusumitarukkhe upavane pupphāni",
  "anya-e0102n10:113_9": "uccinantassa madhurena sarena gāyato mātugāmassa gītasavanena uppannakilesajātaṁ",
  "anya-e0102n10:113_10": "viya. Tividhampi cetaṁ ārammaṇādhiggahitāvikkhambhitaasamūhatuppannaṁ bhūmiladdheneva",
  "anya-e0102n10:113_11": "saṅgahaṁ gacchatīti veditabbaṁ.",
  "anya-e0102n10:114_0": "838. Iccetasmiṁ vuttappabhede uppanne yadetaṁ vattamānabhūtāpagatokāsakatasamudācārasaṅkhātaṁ",
  "anya-e0102n10:114_1": "catubbidhaṁ uppannaṁ, taṁ amaggavajjhattā kenacipi ñāṇena pahātabbaṁ na hoti. Yaṁ",
  "anya-e0102n10:114_2": "panetaṁ bhūmiladdhārammaṇādhiggahitaavikkhambhitaasamūhatasaṅkhātaṁ uppannaṁ, tassa",
  "anya-e0102n10:114_3": "taṁ uppannabhāvaṁ vināsayamānaṁ yasmā taṁ taṁ lokiyalokuttarañāṇaṁ uppajjati, tasmā",
  "anya-e0102n10:114_4": "taṁ sabbampi pahātabbaṁ hotīti. Evamettha ye yena pahātabbā dhammā, tesaṁ pahānañca jānitabbaṁ.",
  "anya-e0102n10:115": "Pariññādikiccakathā",
  "anya-e0102n10:116": "839.",
  "anya-e0102n10:117": "Kiccāni pariññādīni, yāni vuttāni abhisamayakāle;",
  "anya-e0102n10:118": "Tāni ca yathāsabhāvena, jānitabbāni sabbānīti.",
  "anya-e0102n10:119_0": "Saccābhisamayakālaṁ hi etesu catūsu ñāṇesu ekekassa ekakkhaṇe pariññā pahānaṁ sacchikiriyā",
  "anya-e0102n10:119_1": "bhāvanāti etāni pariññādīni cattāri kiccāni vuttāni, tāni yathāsabhāvena jānitabbāni.",
  "anya-e0102n10:119_2": "Vuttaṁ hetaṁ porāṇehi –",
  "anya-e0102n10:120_0": "“Yathā padīpo apubbaṁ acarimaṁ ekakkhaṇe cattāri kiccāni karoti, vaṭṭiṁ jhāpeti,",
  "anya-e0102n10:120_1": "andhakāraṁ vidhamati, ālokaṁ parividaṁseti, sinehaṁ pariyādiyati, evameva maggañāṇaṁ",
  "anya-e0102n10:120_2": "apubbaṁ acarimaṁ ekakkhaṇe cattāri saccāni abhisameti, dukkhaṁ pariññābhisamayena",
  "anya-e0102n10:120_3": "abhisameti, samudayaṁ pahānābhisamayena abhisameti, maggaṁ bhāvanābhisamayena abhisameti,",
  "anya-e0102n10:120_4": "nirodhaṁ sacchikiriyābhisamayena abhisameti. Kiṁ vuttaṁ hoti? Nirodhaṁ ārammaṇaṁ",
  "anya-e0102n10:120_5": "karitvā cattāripi saccāni pāpuṇāti passati paṭivijjhatī”ti.",
  "anya-e0102n10:121": "Vuttampi cetaṁ “yo, bhikkhave, dukkhaṁ passati, dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passatī”ti sabbaṁ veditabbaṁ.",
  "anya-e0102n10:122": "Aparampi vuttaṁ “maggasamaṅgissa ñāṇaṁ, dukkhepetaṁ ñāṇaṁ, dukkhasamudayepetaṁ ñāṇaṁ, dukkhanirodhepetaṁ ñāṇaṁ, dukkhanirodhagāminiyā paṭipadāyapetaṁ ñāṇa”nti.",
  "anya-e0102n10:123_0": "Tattha yathā padīpo vaṭṭiṁ jhāpeti, evaṁ maggañāṇaṁ dukkhaṁ parijānāti. Yathā andhakāraṁ",
  "anya-e0102n10:123_1": "vidhamati, evaṁ samudayaṁ pajahati. Yathā ālokaṁ parividaṁseti, evaṁ sahajātādipaccayatāya",
  "anya-e0102n10:123_2": "sammāsaṅkappādidhammasaṅkhātaṁ maggaṁ bhāveti. Yathā sinehaṁ pariyādiyati, evaṁ kilesapariyādānaṁ",
  "anya-e0102n10:123_3": "nirodhaṁ sacchikarotīti evaṁ upamāsaṁsandanaṁ veditabbaṁ.",
  "anya-e0102n10:124_0": "840. Aparo nayo – yathā sūriyo udayanto apubbaṁ acarimaṁ saha pātubhāvā cattāri kiccāni",
  "anya-e0102n10:124_1": "karoti, rūpagatāni obhāseti, andhakāraṁ vidhamati, ālokaṁ dasseti, sītaṁ paṭippassambheti,",
  "anya-e0102n10:124_2": "evameva maggañāṇaṁ…pe… nirodhaṁ sacchikiriyābhisamayena abhisameti. Idhāpi yathā",
  "anya-e0102n10:124_3": "sūriyo rūpagatāni obhāseti, evaṁ maggañāṇaṁ dukkhaṁ parijānāti. Yathā andhakāraṁ",
  "anya-e0102n10:124_4": "vidhamati, evaṁ samudayaṁ pajahati. Yathā ālokaṁ dasseti, evaṁ sahajātādipaccayatāya",
  "anya-e0102n10:124_5": "maggaṁ bhāveti. Yathā sītaṁ paṭippassambheti, evaṁ kilesapaṭippassaddhiṁ nirodhaṁ",
  "anya-e0102n10:124_6": "sacchikarotīti evaṁ upamāsaṁsandanaṁ veditabbaṁ.",
  "anya-e0102n10:125_0": "841. Aparo nayo – yathā nāvā apubbaṁ acarimaṁ ekakkhaṇe cattāri kiccāni karoti, orimatīraṁ",
  "anya-e0102n10:125_1": "pajahati, sotaṁ chindati, bhaṇḍaṁ vahati, pārimatīraṁ appeti, evameva maggañāṇaṁ…pe…",
  "anya-e0102n10:125_2": "nirodhaṁ sacchikiriyābhisamayena abhisameti. Etthāpi yathā nāvā orimatīraṁ pajahati,",
  "anya-e0102n10:125_3": "evaṁ maggañāṇaṁ dukkhaṁ parijānāti. Yathā sotaṁ chindati, evaṁ samudayaṁ pajahati.",
  "anya-e0102n10:125_4": "Yathā bhaṇḍaṁ vahati, evaṁ sahajātādipaccayatāya maggaṁ bhāveti. Yathā pārimatīraṁ",
  "anya-e0102n10:125_5": "appeti, evaṁ pārimatīrabhūtaṁ nirodhaṁ sacchikarotīti evaṁ upamāsaṁsandanaṁ veditabbaṁ.",
  "anya-e0102n10:126": "842. Evaṁ saccābhisamayakālasmiṁ ekakkhaṇe catunnaṁ kiccānaṁ vasena pavattañāṇassa panassa soḷasahākārehi tathaṭṭhena cattāri kiccāni ekapaṭivedhāni honti. Yathāha –",
  "anya-e0102n10:127_0": "“Kathaṁ tathaṭṭhena cattāri kiccāni ekapaṭivedhāni? Soḷasahi ākārehi tathaṭṭhena",
  "anya-e0102n10:127_1": "cattāri kiccāni ekapaṭivedhāni. Dukkhassa pīḷanaṭṭho, saṅkhataṭṭho, santāpaṭṭho,",
  "anya-e0102n10:127_2": "vipariṇāmaṭṭho, tathaṭṭho. Samudayassa āyūhanaṭṭho, nidānaṭṭho, saṁyogaṭṭho, palibodhaṭṭho,",
  "anya-e0102n10:127_3": "tathaṭṭho. Nirodhassa nissaraṇaṭṭho, vivekaṭṭho, asaṅkhataṭṭho, amataṭṭho, tathaṭṭho.",
  "anya-e0102n10:127_4": "Maggassa niyyānaṭṭho, hetuṭṭho, dassanaṭṭho, adhipateyyaṭṭho, tathaṭṭho. Imehi soḷasahi",
  "anya-e0102n10:127_5": "ākārehi tathaṭṭhena cattāri saccāni ekasaṅgahitāni. Yaṁ ekasaṅgahitaṁ, taṁ ekattaṁ.",
  "anya-e0102n10:127_6": "Yaṁ ekattaṁ, taṁ ekena ñāṇena paṭivijjhatīti cattāri saccāni ekapaṭivedhānī”ti.",
  "anya-e0102n10:128_0": "843. Tattha siyā yadā dukkhādīnaṁ aññepi rogagaṇḍādayo atthā atthi, atha kasmā cattāroyeva",
  "anya-e0102n10:128_1": "vuttāti. Ettha vadāma, aññasaccadassanavasena āvibhāvato. “Tattha katamaṁ dukkhe",
  "anya-e0102n10:128_2": "ñāṇaṁ? Dukkhaṁ ārabbha yā uppajjati paññā pajānanā”tiādinā hi nayena ekekasaccārammaṇavasenāpi",
  "anya-e0102n10:128_3": "saccañāṇaṁ vuttaṁ. “Yo, bhikkhave, dukkhaṁ passati, samudayampi so passatī”tiādinā",
  "anya-e0102n10:128_4": "nayena ekaṁ saccaṁ ārammaṇaṁ katvā sesesupi kiccanipphattivasenāpi vuttaṁ.",
  "anya-e0102n10:129_0": "Tattha yadā ekekaṁ saccaṁ ārammaṇaṁ karoti, tadā samudayadassanena tāva sabhāvato",
  "anya-e0102n10:129_1": "pīḷanalakkhaṇassāpi dukkhassa, yasmā taṁ āyūhanalakkhaṇena samudayena āyūhitaṁ saṅkhataṁ",
  "anya-e0102n10:129_2": "rāsikataṁ, tasmāssa so saṅkhataṭṭho āvibhavati. Yasmā pana maggo kilesasantāpaharo",
  "anya-e0102n10:129_3": "susītalo, tasmāssa maggassa dassanena santāpaṭṭho āvibhavati āyasmato nandassa accharādassanena",
  "anya-e0102n10:129_4": "sundariyā anabhirūpabhāvo viya. Avipariṇāmadhammassa pana nirodhassa dassanenassa",
  "anya-e0102n10:129_5": "vipariṇāmaṭṭho āvibhavatīti vattabbamevettha natthi.",
  "anya-e0102n10:130_0": "Tathā sabhāvato āyūhanalakkhaṇassāpi samudayassa, dukkhadassanena nidānaṭṭho āvibhavati",
  "anya-e0102n10:130_1": "asappāyabhojanato uppannabyādhidassanena bhojanassa byādhinidānabhāvo viya. Visaṁyogabhūtassa",
  "anya-e0102n10:130_2": "nirodhassa dassanena saṁyogaṭṭho. Niyyānabhūtassa ca maggassa dassanena palibodhaṭṭhoti.",
  "anya-e0102n10:131_0": "Tathā nissaraṇalakkhaṇassāpi nirodhassa, avivekabhūtassa samudayassa dassanena vivekaṭṭho",
  "anya-e0102n10:131_1": "āvibhavati. Maggadassanena asaṅkhataṭṭho, iminā hi anamataggasaṁsāre maggo nadiṭṭhapubbo,",
  "anya-e0102n10:131_2": "sopi ca sappaccayattā saṅkhatoyevāti appaccayadhammassa asaṅkhatabhāvo ativiya pākaṭo",
  "anya-e0102n10:131_3": "hoti. Dukkhadassanena panassa amataṭṭho āvibhavati, dukkhaṁ hi visaṁ, amataṁ nibbānanti.",
  "anya-e0102n10:132_0": "Tathā niyyānalakkhaṇassāpi maggassa, samudayadassanena “nāyaṁ hetu nibbānassa pattiyā,",
  "anya-e0102n10:132_1": "ayaṁ hetū”ti hetuṭṭho āvibhavati. Nirodhadassanena dassanaṭṭho, paramasukhumāni rūpāni",
  "anya-e0102n10:132_2": "passato “vippasannaṁ vata me cakkhū”nti cakkhussa vippasannabhāvo viya. Dukkhadassanena",
  "anya-e0102n10:132_3": "adhipateyyaṭṭho, anekarogāturakapaṇajanadassanena issarajanassa uḷārabhāvo viyāti",
  "anya-e0102n10:132_4": "evamettha salakkhaṇavasena ekekassa, aññasaccadassanavasena ca itaresaṁ tiṇṇaṁ tiṇṇaṁ",
  "anya-e0102n10:132_5": "āvibhāvato ekekassa cattāro cattāro atthā vuttā. Maggakkhaṇe pana sabbe cete atthā",
  "anya-e0102n10:132_6": "ekeneva dukkhādīsu catukiccena ñāṇena paṭivedhaṁ gacchantīti. Ye pana nānābhisamayaṁ",
  "anya-e0102n10:132_7": "icchanti, tesaṁ uttaraṁ abhidhamme kathāvatthusmiṁ vuttameva.",
  "anya-e0102n10:133": "Pariññādippabhedakathā",
  "anya-e0102n10:134": "844. Idāni yāni tāni pariññādīni cattāri kiccāni vuttāni, tesu –",
  "anya-e0102n10:135": "Tividhā hoti pariññā, tathā pahānampi sacchikiriyāpi;",
  "anya-e0102n10:136": "Dve bhāvanā abhimatā, vinicchayo tattha ñātabbo.",
  "anya-e0102n10:137_0": "845.Tividhā hoti pariññāti ñātapariññā tīraṇapariññā pahānapariññāti evaṁ pariññā",
  "anya-e0102n10:137_1": "tividhā hoti. Tattha “abhiññāpaññā ñātaṭṭhena ñāṇa”nti evaṁ uddisitvā “ye ye dhammā",
  "anya-e0102n10:137_2": "abhiññātā honti, te te dhammā ñātā hontī”ti evaṁ saṅkhepato, “sabbaṁ, bhikkhave,",
  "anya-e0102n10:137_3": "abhiññeyyaṁ. Kiñca, bhikkhave, sabbaṁ abhiññeyyaṁ? Cakkhuṁ, bhikkhave, abhiññeyya”ntiādinā",
  "anya-e0102n10:137_4": "nayena vitthārato vuttā ñātapariññā nāma. Tassā sappaccayanāmarūpābhijānanā āveṇikā bhūmi.",
  "anya-e0102n10:138_0": "846. “Pariññāpaññā tīraṇaṭṭhena ñāṇa”nti evaṁ uddisitvā pana “ye ye dhammā pariññātā",
  "anya-e0102n10:138_1": "honti, te te dhammā tīritā hontī”ti evaṁ saṅkhepato, “sabbaṁ, bhikkhave, pariññeyyaṁ.",
  "anya-e0102n10:138_2": "Kiñca, bhikkhave, sabbaṁ pariññeyyaṁ? Cakkhuṁ, bhikkhave, pariññeyya”ntiādinā nayena",
  "anya-e0102n10:138_3": "vitthārato vuttā tīraṇapariññā nāma. Tassā kalāpasammasanato paṭṭhāya aniccaṁ dukkhamanattāti",
  "anya-e0102n10:138_4": "tīraṇavasena pavattamānāya yāva anulomā āveṇikā bhūmi.",
  "anya-e0102n10:139_0": "847. “Pahānapaññā pariccāgaṭṭhena ñāṇa”nti evaṁ pana uddisitvā “ye ye dhammā pahīnā",
  "anya-e0102n10:139_1": "honti, te te dhammā pariccattā hontī”ti evaṁ vitthārato vuttā “aniccānupassanāya",
  "anya-e0102n10:139_2": "niccasaññaṁ pajahatī”tiādinayappavattā pahānapariññā. Tassā bhaṅgānupassanato paṭṭhāya",
  "anya-e0102n10:139_3": "yāva maggañāṇā bhūmi, ayaṁ idha adhippetā.",
  "anya-e0102n10:140_0": "Yasmā vā ñātatīraṇapariññāyopi tadatthāyeva, yasmā ca ye dhamme pajahati, te niyamato",
  "anya-e0102n10:140_1": "ñātā ceva tīritā ca honti, tasmā pariññāttayampi iminā pariyāyena maggañāṇassa kiccanti veditabbaṁ.",
  "anya-e0102n10:141_0": "848.Tathā pahānampīti pahānampi hi vikkhambhanappahānaṁ tadaṅgappahānaṁ samucchedappahānanti",
  "anya-e0102n10:141_1": "pariññā viya tividhameva hoti. Tattha yaṁ sasevāle udake pakkhittena ghaṭena sevālassa",
  "anya-e0102n10:141_2": "viya tena tena lokiyasamādhinā nīvaraṇādīnaṁ paccanīkadhammānaṁ vikkhambhanaṁ, idaṁ",
  "anya-e0102n10:141_3": "vikkhambhanappahānaṁ nāma. Pāḷiyaṁ pana “vikkhambhanappahānañca nīvaraṇānaṁ paṭhamaṁ",
  "anya-e0102n10:141_4": "jhānaṁ bhāvayato”ti nīvaraṇānaññeva vikkhambhanaṁ vuttaṁ, taṁ pākaṭattā vuttanti",
  "anya-e0102n10:141_5": "veditabbaṁ. Nīvaraṇāni hi jhānassa pubbabhāgepi pacchābhāgepi na sahasā cittaṁ ajjhottharanti,",
  "anya-e0102n10:141_6": "vitakkādayo appitakkhaṇeyeva. Tasmā nīvaraṇānaṁ vikkhambhanaṁ pākaṭaṁ.",
  "anya-e0102n10:142_0": "849. Yaṁ pana rattibhāge samujjalitena padīpena andhakārassa viya tena tena vipassanāya",
  "anya-e0102n10:142_1": "avayavabhūtena ñāṇaṅgena paṭipakkhavaseneva tassa tassa pahātabbadhammassa pahānaṁ,",
  "anya-e0102n10:142_2": "idaṁ tadaṅgappahānaṁ nāma. Seyyathidaṁ – nāmarūpaparicchedena tāva sakkāyadiṭṭhiyā.",
  "anya-e0102n10:142_3": "Paccayapariggahena ahetuvisamahetudiṭṭhiyā ceva kaṅkhāmalassa ca. Kalāpasammasanena",
  "anya-e0102n10:142_4": "“ahaṁ mamā”ti samūhagāhassa. Maggāmaggavavatthānena amagge maggasaññāya. Udayadassanena",
  "anya-e0102n10:142_5": "ucchedadiṭṭhiyā. Vayadassanena sassatadiṭṭhiyā. Bhayatupaṭṭhānena sabhaye abhayasaññāya.",
  "anya-e0102n10:142_6": "Ādīnavadassanena assādasaññāya. Nibbidānupassanena abhiratisaññāya. Muñcitukamyatāya",
  "anya-e0102n10:142_7": "amuñcitukāmabhāvassa. Paṭisaṅkhānena appaṭisaṅkhānassa. Upekkhāya anupekkhanassa.",
  "anya-e0102n10:142_8": "Anulomena saccapaṭilomagāhassa pahānaṁ.",
  "anya-e0102n10:143_0": "Yaṁ vā pana aṭṭhārasasu mahāvipassanāsu aniccānupassanāya niccasaññāya. Dukkhānupassanāya",
  "anya-e0102n10:143_1": "sukhasaññāya. Anattānupassanāya attasaññāya. Nibbidānupassanāya nandiyā. Virāgānupassanāya",
  "anya-e0102n10:143_2": "rāgassa. Nirodhānupassanāya samudayassa. Paṭinissaggānupassanāya ādānassa. Khayānupassanāya",
  "anya-e0102n10:143_3": "ghanasaññāya. Vayānupassanāya āyūhanassa. Vipariṇāmānupassanāya dhuvasaññāya. Animittānupassanāya",
  "anya-e0102n10:143_4": "nimittassa. Appaṇihitānupassanāya paṇidhiyā. Suññatānupassanāya abhinivesassa. Adhipaññādhammavipassanāya",
  "anya-e0102n10:143_5": "sārādānābhinivesassa. Yathābhūtañāṇadassanena sammohābhinivesassa. Ādīnavānupassanāya",
  "anya-e0102n10:143_6": "ālayābhinivesassa. Paṭisaṅkhānupassanāya appaṭisaṅkhāya. Vivaṭṭānupassanāya saṁyogābhinivesassa",
  "anya-e0102n10:143_7": "pahānaṁ. Idampi tadaṅgappahānameva.",
  "anya-e0102n10:144": "850. Tattha yathā aniccānupassanādīhi sattahi niccasaññādīnaṁ pahānaṁ hoti, taṁ bhaṅgānupassane vuttameva.",
  "anya-e0102n10:145": "Khayānupassanāti pana ghanavinibbhogaṁ katvā aniccaṁ khayaṭṭhenāti evaṁ khayaṁ passato ñāṇaṁ. Tena ghanasaññāya pahānaṁ hoti.",
  "anya-e0102n10:146": "Vayānupassanāti –",
  "anya-e0102n10:147": "Ārammaṇānvayena, ubho ekavavatthānā;",
  "anya-e0102n10:148": "Nirodhe adhimuttatā, vayalakkhaṇavipassanāti. –",
  "anya-e0102n10:149_0": "Evaṁ vuttā paccakkhato ceva anvayato ca saṅkhārānaṁ bhaṅgaṁ disvā tasmiññeva bhaṅgasaṅkhāte",
  "anya-e0102n10:149_1": "nirodhe adhimuttatā, tāya āyūhanassa pahānaṁ hoti. Yesaṁ hi atthāya āyūheyya, “te",
  "anya-e0102n10:149_2": "evaṁ vayadhammā”ti vipassato āyūhane cittaṁ na namati.",
  "anya-e0102n10:150_0": "Vipariṇāmānupassanāti rūpasattakādivasena taṁ taṁ paricchedaṁ atikkamma aññathāpavattidassanaṁ.",
  "anya-e0102n10:150_1": "Uppannassa vā jarāya ceva maraṇena ca dvīhākārehi vipariṇāmadassanaṁ, tāya dhuvasaññāya pahānaṁ hoti.",
  "anya-e0102n10:151": "Animittānupassanāti aniccānupassanāva, tāya niccanimittassa pahānaṁ hoti.",
  "anya-e0102n10:152": "Appaṇihitānupassanāti dukkhānupassanāva, tāya sukhapaṇidhisukhapatthanāpahānaṁ hoti.",
  "anya-e0102n10:153": "Suññatānupassanāti anattānupassanāva, tāya “atthi attā”ti abhinivesassa pahānaṁ hoti.",
  "anya-e0102n10:154": "Adhipaññādhammavipassanāti –",
  "anya-e0102n10:155": "“Ārammaṇañca paṭisaṅkhā, bhaṅgañca anupassati;",
  "anya-e0102n10:156": "Suññato ca upaṭṭhānaṁ, adhipaññā vipassanā”ti. –",
  "anya-e0102n10:157_0": "Evaṁ vuttā rūpādiārammaṇaṁ jānitvā tassa ca ārammaṇassa tadārammaṇassa ca cittassa",
  "anya-e0102n10:157_1": "bhaṅgaṁ disvā “saṅkhārāva bhijjanti, saṅkhārānaṁ maraṇaṁ, na añño koci atthī”ti bhaṅgavasena",
  "anya-e0102n10:157_2": "suññataṁ gahetvā pavattā vipassanā. Sā adhipaññā ca dhammesu ca vipassanāti katvā",
  "anya-e0102n10:157_3": "adhipaññādhammavipassanāti vuccati, tāya niccasārābhāvassa ca attasārābhāvassa ca",
  "anya-e0102n10:157_4": "suṭṭhu diṭṭhattā sārādānābhinivesassa pahānaṁ hoti.",
  "anya-e0102n10:158_0": "Yathābhūtañāṇadassananti sappaccayanāmarūpapariggaho, tena “ahosiṁ nu kho ahaṁ atītamaddhāna”ntiādivasena",
  "anya-e0102n10:158_1": "ceva, “issarato loko sambhotī”tiādivasena ca pavattassa sammohābhinivesassa pahānaṁ hoti.",
  "anya-e0102n10:159": "Ādīnavānupassanāti bhayatupaṭṭhānavasena uppannaṁ sabbabhavādīsu ādīnavadassanañāṇaṁ, tena “kiñci allīyitabbaṁ na dissatī”ti ālayābhinivesassa pahānaṁ hoti.",
  "anya-e0102n10:160": "Paṭisaṅkhānupassanāti muñcanassa upāyakaraṇaṁ paṭisaṅkhāñāṇaṁ, tena appaṭisaṅkhāya pahānaṁ hoti.",
  "anya-e0102n10:161_0": "Vivaṭṭānupassanāti saṅkhārupekkhā ceva anulomañca. Tadā hissa cittaṁ īsakapoṇe padumapalāse",
  "anya-e0102n10:161_1": "udakabindu viya sabbasmā saṅkhāragatā patilīyati, patikuṭati, pativattatīti vuttaṁ.",
  "anya-e0102n10:161_2": "Tasmā tāya saṁyogābhinivesassa pahānaṁ hoti, kāmasaṁyogādikassa kilesābhinivesassa",
  "anya-e0102n10:161_3": "kilesappavattiyā pahānaṁ hotīti attho. Evaṁ vitthārato tadaṅgappahānaṁ veditabbaṁ.",
  "anya-e0102n10:161_4": "Pāḷiyaṁ pana “tadaṅgappahānañca diṭṭhigatānaṁ nibbedhabhāgiyaṁ samādhiṁ bhāvayato”ti",
  "anya-e0102n10:161_5": "saṅkhepeneva vuttaṁ.",
  "anya-e0102n10:162_0": "851. Yaṁ pana asanivicakkābhihatassa rukkhassa viya ariyamaggañāṇena saṁyojanādīnaṁ",
  "anya-e0102n10:162_1": "dhammānaṁ yathā na puna pavatti, evaṁ pahānaṁ, idaṁ samucchedappahānaṁ nāma. Yaṁ",
  "anya-e0102n10:162_2": "sandhāya vuttaṁ “samucchedappahānañca lokuttaraṁ khayagāmimaggaṁ bhāvayato”ti. Iti",
  "anya-e0102n10:162_3": "imesu tīsu pahānesu samucchedappahānameva idha adhippetaṁ. Yasmā pana tassa yogino",
  "anya-e0102n10:162_4": "pubbabhāge vikkhambhanatadaṅgappahānānipi tadatthāneva, tasmā pahānattayampi iminā",
  "anya-e0102n10:162_5": "pariyāyena maggañāṇassa kiccanti veditabbaṁ. Paṭirājānaṁ vadhitvā rajjaṁ pattena",
  "anya-e0102n10:162_6": "hi yampi tato pubbe kataṁ, sabbaṁ “idañcidañca raññā kata”ntiyeva vuccati.",
  "anya-e0102n10:163_0": "852.Sacchikiriyāpīti lokiyasacchikiriyā lokuttarasacchikiriyāti dvedhā bhinnāpi lokuttarāya",
  "anya-e0102n10:163_1": "dassanabhāvanāvasena bhedato tividhā hoti. Tattha “paṭhamassa jhānassa lābhīmhi,",
  "anya-e0102n10:163_2": "vasīmhi, paṭhamajjhānaṁ sacchikataṁ mayā”tiādinā nayena āgatā paṭhamajjhānādīnaṁ",
  "anya-e0102n10:163_3": "phassanā lokiyasacchikiriyā nāma. Phassanāti adhigantvā “idaṁ mayā adhigata”nti paccakkhato",
  "anya-e0102n10:163_4": "ñāṇaphassena phusanā. Imameva hi atthaṁ sandhāya “sacchikiriyā paññā phassanaṭṭhe",
  "anya-e0102n10:163_5": "ñāṇa”nti uddisitvā “ye ye dhammā sacchikatā honti, te te dhammā phassitā hontī”ti",
  "anya-e0102n10:163_6": "sacchikiriyaniddeso vutto.",
  "anya-e0102n10:164_0": "Apica attano santāne anuppādetvāpi ye dhammā kevalaṁ aparappaccayena ñāṇena ñātā,",
  "anya-e0102n10:164_1": "te sacchikatā honti. Teneva hi “sabbaṁ, bhikkhave, sacchikātabbaṁ. Kiñca, bhikkhave,",
  "anya-e0102n10:164_2": "sabbaṁ sacchikātabbaṁ? Cakkhu, bhikkhave, sacchikātabba”ntiādi vuttaṁ.",
  "anya-e0102n10:165_0": "Aparampi vuttaṁ “rūpaṁ passanto sacchikaroti. Vedanaṁ…pe… viññāṇaṁ passanto sacchikaroti.",
  "anya-e0102n10:165_1": "Cakkhuṁ…pe… jarāmaraṇaṁ…pe… amatogadhaṁ nibbānaṁ passanto sacchikarotīti. Ye ye dhammā",
  "anya-e0102n10:165_2": "sacchikatā honti, te te dhammā phassitā hontī”ti.",
  "anya-e0102n10:166_0": "Paṭhamamaggakkhaṇe pana nibbānadassanaṁ dassanasacchikiriyā. Sesamaggakkhaṇesu bhāvanāsacchikiriyāti.",
  "anya-e0102n10:166_1": "Sā duvidhāpi idha adhippetā. Tasmā dassanabhāvanāvasena nibbānassa sacchikiriyā imassa",
  "anya-e0102n10:166_2": "ñāṇassa kiccanti veditabbaṁ.",
  "anya-e0102n10:167_0": "853.Dvebhāvanā abhimatāti bhāvanā pana lokiyabhāvanā lokuttarabhāvanāti dveyeva abhimatā.",
  "anya-e0102n10:167_1": "Tattha lokiyānaṁ sīlasamādhipaññānaṁ uppādanaṁ, tāhi ca santānavāsanaṁ lokiyabhāvanā.",
  "anya-e0102n10:167_2": "Lokuttarānaṁ uppādanaṁ, tāhi ca santānavāsanaṁ lokuttarabhāvanā. Tāsu idha lokuttarā",
  "anya-e0102n10:167_3": "adhippetā. Lokuttarāni hi sīlādīni catubbidhampetaṁ ñāṇaṁ uppādeti. Tesaṁ sahajātapaccayāditāya",
  "anya-e0102n10:167_4": "tehi ca santānaṁ vāsetīti lokuttarabhāvanāvassa kiccanti.",
  "anya-e0102n10:168": "Evaṁ –",
  "anya-e0102n10:169": "Kiccāni pariññādīni, yāni vuttāni abhisamayakāle;",
  "anya-e0102n10:170": "Tāni ca yathāsabhāvena, jānitabbāni sabbānīti.",
  "anya-e0102n10:171": "Ettāvatā ca –",
  "anya-e0102n10:172": "“Sīle patiṭṭhāya naro sapañño, cittaṁ paññañca bhāvaya”nti. –",
  "anya-e0102n10:173_0": "Evaṁ sarūpeneva ābhatāya paññābhāvanāya vidhānadassanatthaṁ yaṁ vuttaṁ “mūlabhūtā",
  "anya-e0102n10:173_1": "dve visuddhiyo sampādetvā sarīrabhūtā pañca visuddhiyo sampādentena bhāvetabbā”ti,",
  "anya-e0102n10:173_2": "taṁ vitthāritaṁ hoti. Kathaṁ bhāvetabbāti ayañca pañho vissajjitoti.",
  "anya-e0102n10:174": "Iti sādhujanapāmojjatthāya kate visuddhimagge",
  "anya-e0102n10:175": "Paññābhāvanādhikāre",
  "anya-e0102n10:176": "Ñāṇadassanavisuddhiniddeso nāma",
  "anya-e0102n10:177": "Bāvīsatimo paricchedo."
}