{
  "atk-s0508a217:0": "21. Mahānipāto",
  "atk-s0508a217:1": "1. Vaṅgīsattheragāthāvaṇṇanā",
  "atk-s0508a217:2_0": "Sattatinipāte nikkhantaṁ vata maṁ santantiādikā āyasmato vaṅgīsattherassa gāthā.",
  "atk-s0508a217:2_1": "Kā uppatti? Ayaṁ kira padumuttarabuddhakāle haṁsavatīnagare mahābhogakule nibbatto,",
  "atk-s0508a217:2_2": "purimanayeneva vihāraṁ gantvā dhammaṁ suṇanto satthāraṁ ekaṁ bhikkhuṁ paṭibhānavantānaṁ",
  "atk-s0508a217:2_3": "aggaṭṭhāne ṭhapentaṁ disvā satthu adhikārakammaṁ katvā – “ahampi anāgate paṭibhānavantānaṁ",
  "atk-s0508a217:2_4": "aggo bhaveyya”nti patthanaṁ katvā, satthārā byākato yāvajīvaṁ kusalaṁ katvā devamanussesu",
  "atk-s0508a217:2_5": "saṁsaranto imasmiṁ buddhuppāde sāvatthiyaṁ brāhmaṇakule nibbattitvā vaṅgīsoti laddhanāmo",
  "atk-s0508a217:2_6": "tayo bede uggaṇhanto ācariyaṁ ārādhetvā, chavasīsamantaṁ nāma sikkhitvā chavasīsaṁ",
  "atk-s0508a217:2_7": "nakhena ākoṭetvā “ayaṁ satto asukayoniyaṁ nibbatto”ti jānāti.",
  "atk-s0508a217:3_0": "Brāhmaṇā “ayaṁ amhākaṁ jīvitamaggo”ti ñatvā vaṅgīsaṁ gahetvā paṭicchannayāne nisīdāpetvā",
  "atk-s0508a217:3_1": "gāmanigamarājadhāniyo vicaranti. Vaṅgīsopi tivassamatthake matānampi sīsaṁ āharāpetvā",
  "atk-s0508a217:3_2": "nakhena ākoṭetvā “ayaṁ satto asukayoniyaṁ nibbatto”ti vatvā mahājanassa kaṅkhacchedanatthaṁ",
  "atk-s0508a217:3_3": "te te jane āvāhetvā attano attano gatiṁ kathāpeti. Tena tasmiṁ mahājano abhippasīdati.",
  "atk-s0508a217:3_4": "So taṁ nissāya mahājanassa hatthato satampi sahassampi labhatīti. Brāhmaṇā vaṅgīsamādāya",
  "atk-s0508a217:3_5": "yathāruciṁ vicaritvā puna sāvatthiṁ agamaṁsu. Vaṅgīso satthu guṇe sutvā satthāraṁ",
  "atk-s0508a217:3_6": "upasaṅkamitukāmo ahosi. Brāhmaṇā “samaṇo gotamo māyāya taṁ āvaṭṭessatī”ti paṭikkhipiṁsu.",
  "atk-s0508a217:3_7": "Vaṅgīso tesaṁ vacanaṁ anādiyitvā satthu santikaṁ gantvā madhurapaṭisanthāraṁ katvā ekamantaṁ nisīdi.",
  "atk-s0508a217:4_0": "Taṁ satthā pucchi – “vaṅgīsa, kiñci sippaṁ jānāsī”ti? “Āma, bho gotama, chavasīsamantaṁ",
  "atk-s0508a217:4_1": "nāma jānāmi. Tena tivassamatthake matānampi sīsaṁ nakhena ākoṭetvā nibbattaṭṭhānaṁ",
  "atk-s0508a217:4_2": "jānāmī”ti. Satthā tassa ekaṁ niraye nibbattassa sīsaṁ dassesi, ekaṁ manussesu, ekaṁ",
  "atk-s0508a217:4_3": "devesu, ekaṁ parinibbutassa sīsaṁ dassesi. So paṭhamaṁ sīsaṁ ākoṭetvā, “bho gotama,",
  "atk-s0508a217:4_4": "ayaṁ satto niraye nibbatto”ti āha. “Sādhu, vaṅgīsa, suṭṭhu tayā diṭṭhaṁ. Ayaṁ satto",
  "atk-s0508a217:4_5": "kuhiṁ nibbatto”ti pucchi. “Manussaloke”ti. “Ayaṁ kuhi”nti? “Devaloke”ti tiṇṇannampi",
  "atk-s0508a217:4_6": "nibbattaṭṭhānaṁ kathesi. Parinibbutassa pana sīsaṁ nakhena ākoṭento neva antaṁ na",
  "atk-s0508a217:4_7": "koṭiṁ passi. Atha naṁ satthā “na sakkosi vaṅgīsā”ti pucchi. “Upaparikkhāmi tāvā”ti",
  "atk-s0508a217:4_8": "punappunaṁ parivattetvā ākoṭentopi bāhirakamantena khīṇāsavassa gatiṁ kathaṁ jānissati,",
  "atk-s0508a217:4_9": "athassa matthakato sedo mucci. So lajjitvā tuṇhībhūto aṭṭhāsi. Atha naṁ satthā –",
  "atk-s0508a217:4_10": "“kilamasi, vaṅgīsā”ti āha. “Āma, bho gotama, imassa uppannaṭṭhānaṁ jānituṁ na sakkomi,",
  "atk-s0508a217:4_11": "sace tumhe jānātha, kathethā”ti. “Vaṅgīsa, ahaṁ etampi jānāmi, ito uttaritarampi jānāmī”ti vatvā –",
  "atk-s0508a217:5": "“Cutiṁ yo vedi sattānaṁ, upapattiñca sabbaso;",
  "atk-s0508a217:6": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0508a217:7": "“Yassa gatiṁ na jānanti, devā gandhabbamānusā;",
  "atk-s0508a217:8": "Khīṇāsavaṁ arahantaṁ, tamahaṁ brūmi brāhmaṇa”nti. –",
  "atk-s0508a217:9_0": "Imā dve gāthā abhāsi. Vaṅgīso “tena hi, bho gotama, taṁ vijjaṁ me dethā”ti apacitiṁ",
  "atk-s0508a217:9_1": "dassetvā satthu santike nisīdi. Satthā “amhehi samānaliṅgassa demā”ti āha. Vaṅgīso",
  "atk-s0508a217:9_2": "“yaṁkiñci katvā mayā imaṁ mantaṁ gahetuṁ vaṭṭatī”ti brāhmaṇe āha – “tumhe mayi pabbajante",
  "atk-s0508a217:9_3": "mā cintayittha, ahaṁ mantaṁ uggaṇhitvā sakalajambudīpe jeṭṭhako bhavissāmi, tumhākampi",
  "atk-s0508a217:9_4": "tena bhaddakameva bhavissatī”ti mantatthāya satthusantikaṁ upasaṅkamitvā pabbajjaṁ",
  "atk-s0508a217:9_5": "yāci. Tadā ca thero nigrodhakappo bhagavato santike ṭhito hoti, taṁ bhagavā āṇāpesi",
  "atk-s0508a217:9_6": "– “nigrodhakappa, imaṁ pabbājehī”ti. So satthu āṇāya taṁ pabbājesi. Athassa satthā",
  "atk-s0508a217:9_7": "“mantaparivāraṁ tāva uggaṇhāhī”ti dvattiṁsākārakammaṭṭhānaṁ vipassanākammaṭṭhānañca",
  "atk-s0508a217:9_8": "ācikkhi. So dvattiṁsākāraṁ sajjhāyantova vipassanaṁ paṭṭhapesi. Brāhmaṇā vaṅgīsaṁ",
  "atk-s0508a217:9_9": "upasaṅkamitvā “kiṁ, bho vaṅgīsa, samaṇasma gotamassa santike sippaṁ sikkhita”nti",
  "atk-s0508a217:9_10": "pucchiṁsu. “Kiṁ sippasikkhanena, gacchatha tumhe, na mayhaṁ tumhehi kattabbakicca”nti.",
  "atk-s0508a217:9_11": "Brāhmaṇā “tvampi dāni samaṇassa gotamassa vasaṁ āpanno, māyāya āvaṭṭito, kiṁ mayaṁ",
  "atk-s0508a217:9_12": "tava santike karissāmā”ti āgatamaggeneva pakkamiṁsu. Vaṅgīsatthero vipassanaṁ vaḍḍhetvā",
  "atk-s0508a217:9_13": "arahattaṁ sacchākāsi. Tena vuttaṁ apadāne –",
  "atk-s0508a217:10": "“Padumuttaro nāma jino, sabbadhammesu cakkhumā;",
  "atk-s0508a217:11": "Ito satasahassamhi, kappe uppajji nāyako.",
  "atk-s0508a217:12": "“Yathāpi sāgare ūmi, gagane viya tārakā;",
  "atk-s0508a217:13": "Evaṁ pāvacanaṁ tassa, arahantehi cittitaṁ.",
  "atk-s0508a217:14": "“Sadevāsuranāgehi, manujehi purakkhato;",
  "atk-s0508a217:15": "Samaṇabrāhmaṇākiṇṇe, janamajjhe jinuttamo.",
  "atk-s0508a217:16": "“Pabhāhi anurañjanto, loke lokantagū jino;",
  "atk-s0508a217:17": "Vacanena vibodhento, veneyyapadumāni so.",
  "atk-s0508a217:18": "“Vesārajjehi sampanno, catūhi purisuttamo;",
  "atk-s0508a217:19": "Pahīnabhayasārajjo, khemappatto visārado.",
  "atk-s0508a217:20": "“Āsabhaṁ pavaraṁ ṭhānaṁ, buddhabhūmiñca kevalaṁ;",
  "atk-s0508a217:21": "Paṭijānāti lokaggo, natthi sañcodako kvaci.",
  "atk-s0508a217:22": "“Sīhanādamasambhītaṁ, nadato tassa tādino;",
  "atk-s0508a217:23": "Devā naro vā brahmā vā, paṭivattā na vijjati.",
  "atk-s0508a217:24": "“Desento pavaraṁ dhammaṁ, santārento sadevakaṁ;",
  "atk-s0508a217:25": "Dhammacakkaṁ pavatteti, parisāsu visārado.",
  "atk-s0508a217:26": "“Paṭibhānavataṁ aggaṁ, sāvakaṁ sādhusammataṁ;",
  "atk-s0508a217:27": "Guṇaṁ bahuṁ pakittetvā, etadagge ṭhapesi taṁ.",
  "atk-s0508a217:28": "“Tadāhaṁ haṁsavatiyaṁ, brāhmaṇo sādhusammato;",
  "atk-s0508a217:29": "Sabbavedavidū jāto, vāgīso vādisūdano.",
  "atk-s0508a217:30": "“Upecca taṁ mahāvīraṁ, sutvāhaṁ dhammadesanaṁ;",
  "atk-s0508a217:31": "Pītivaraṁ paṭilabhiṁ, sāvakassa guṇe rato.",
  "atk-s0508a217:32": "“Nimantetvāva sugataṁ, sasaṅghaṁ lokanandanaṁ;",
  "atk-s0508a217:33": "Sattāhaṁ bhojayitvāhaṁ, dussehacchādayiṁ tadā.",
  "atk-s0508a217:34": "“Nipacca sirasā pāde, katokāso katañjalī;",
  "atk-s0508a217:35": "Ekamantaṁ ṭhito haṭṭho, santhaviṁ jinamuttamaṁ.",
  "atk-s0508a217:36": "“Namo te vādimaddana, namo te isisattama;",
  "atk-s0508a217:37": "Namo te sabbalokagga, namo te abhayaṁ kara.",
  "atk-s0508a217:38": "“Namo te māramathana, namo te diṭṭhisūdana;",
  "atk-s0508a217:39": "Namo te santisukhada, namo te saraṇaṁ kara.",
  "atk-s0508a217:40": "“Anāthānaṁ bhavaṁ nātho, bhītānaṁ abhayappado;",
  "atk-s0508a217:41": "Vissāmabhūmi santānaṁ, saraṇaṁ saraṇesinaṁ.",
  "atk-s0508a217:42": "“Evamādīhi sambuddhaṁ, santhavitvā mahāguṇaṁ;",
  "atk-s0508a217:43": "Avocaṁ vādisūdassa, gatiṁ pappomi bhikkhuno.",
  "atk-s0508a217:44": "“Tadā avoca bhagavā, anantapaṭibhānavā;",
  "atk-s0508a217:45": "Yo so buddhaṁ abhojesi, sattāhaṁ sahasāvakaṁ.",
  "atk-s0508a217:46": "“Guṇañca me pakittesi, pasanno sehi pāṇibhi;",
  "atk-s0508a217:47": "Eso patthayate ṭhānaṁ, vādisūdassa bhikkhuno.",
  "atk-s0508a217:48": "“Anāgatamhi addhāne, lacchase taṁ manorathaṁ;",
  "atk-s0508a217:49": "Devamānusasampattiṁ, anubhotvā anappakaṁ.",
  "atk-s0508a217:50": "“Satasahassito kappe, okkākakulasambhavo;",
  "atk-s0508a217:51": "Gotamo nāma gottena, satthā loke bhavissati.",
  "atk-s0508a217:52": "“Tassa dhammesu dāyādo, oraso dhammanimmito;",
  "atk-s0508a217:53": "Vaṅgīso nāma nāmena, hessati satthu sāvako.",
  "atk-s0508a217:54": "“Taṁ sutvā mudito hutvā, yāvajīvaṁ tadā jinaṁ;",
  "atk-s0508a217:55": "Paccayehi upaṭṭhāsiṁ, mettacitto tathāgataṁ.",
  "atk-s0508a217:56": "“Tena kammena sukatena, cetanāpaṇidhīhi ca;",
  "atk-s0508a217:57": "Jahitvā mānusaṁ dehaṁ, tusitaṁ agamāsahaṁ.",
  "atk-s0508a217:58": "“Pacchime ca bhave dāni, jāto vippakule ahaṁ;",
  "atk-s0508a217:59": "Paccājāto yadā āsiṁ, jātiyā sattavassiko.",
  "atk-s0508a217:60": "“Sabbavedavidū jāto, vādasatthavisārado;",
  "atk-s0508a217:61": "Vādissaro cittakathī, paravādappamaddano.",
  "atk-s0508a217:62": "“Vaṅge jātoti vaṅgīso, vacane issaroti vā;",
  "atk-s0508a217:63": "Vaṅgīso iti me nāmaṁ, abhavī lokasammataṁ.",
  "atk-s0508a217:64": "“Yadāhaṁ viññutaṁ patto, ṭhito paṭhamayobbane;",
  "atk-s0508a217:65": "Tadā rājagahe ramme, sāriputtamahaddasaṁ.",
  "atk-s0508a217:66": "“Piṇḍāya vicarantaṁ taṁ, pattapāṇiṁ susaṁvutaṁ;",
  "atk-s0508a217:67": "Alolakkhiṁ mitabhāṇiṁ, yugamattaṁ nidakkhitaṁ.",
  "atk-s0508a217:68": "“Taṁ disvā vimhito hutvā, avocaṁ mamanucchavaṁ;",
  "atk-s0508a217:69": "Kaṇikāraṁva nicitaṁ, cittaṁ gāthāpadaṁ ahaṁ.",
  "atk-s0508a217:70": "“Ācikkhi so me satthāraṁ, sambuddhaṁ lokanāyakaṁ;",
  "atk-s0508a217:71": "Tadā so paṇḍito vīro, uttariṁ samavoca me.",
  "atk-s0508a217:72": "“Virāgasaṁhitaṁ vākyaṁ, katvā duddasamuttamaṁ;",
  "atk-s0508a217:73": "Vicittapaṭibhānehi, tosito tena tādinā.",
  "atk-s0508a217:74": "“Nipacca sirasā pāde, pabbājehīti maṁ bravi;",
  "atk-s0508a217:75": "Tato maṁ sa mahāpañño, buddhaseṭṭhamupānayi.",
  "atk-s0508a217:76": "“Nipacca sirasā pāde, nisīdiṁ satthu santike;",
  "atk-s0508a217:77": "Mamāha vadataṁ seṭṭho, kacci vaṅgīsa jānāsi.",
  "atk-s0508a217:78": "“Kiñci sippanti tassāhaṁ, jānāmīti ca abraviṁ;",
  "atk-s0508a217:79": "Matasīsaṁ vanacchuddhaṁ, api bārasavassikaṁ;",
  "atk-s0508a217:80": "Tava vijjāvisesena, sace sakkosi vācaya.",
  "atk-s0508a217:81": "“Āmoti me paṭiññāte, tīṇi sīsāni dassayi;",
  "atk-s0508a217:82": "Nirayanaradevesu, upapanne avācayiṁ.",
  "atk-s0508a217:83": "“Tadā khīṇāsavasseva, sīsaṁ dassesi nāyako;",
  "atk-s0508a217:84": "Tatohaṁ vihatārabbho, pabbajjaṁ samayācisaṁ.",
  "atk-s0508a217:85": "“Pabbajitvāna sugataṁ, santhavāmi tahiṁ tahiṁ;",
  "atk-s0508a217:86": "Tato maṁ kabbavittosi, ujjhāyantiha bhikkhavo.",
  "atk-s0508a217:87": "“Tato vīmaṁsanatthaṁ me, āha buddho vināyako;",
  "atk-s0508a217:88": "Takkikā panimā gāthā, ṭhānaso paṭibhanti taṁ.",
  "atk-s0508a217:89": "“Na kabbavittohaṁ vīra, ṭhānaso paṭibhanti maṁ;",
  "atk-s0508a217:90": "Tena hi dāni vaṅgīsa, ṭhānaso santhavāhi maṁ.",
  "atk-s0508a217:91": "“Tadāhaṁ santhaviṁ vīraṁ, gāthāhi isisattamaṁ;",
  "atk-s0508a217:92": "Ṭhānaso me tadā tuṭṭho, jino agge ṭhapesi maṁ.",
  "atk-s0508a217:93": "“Paṭibhānena cittena, aññesamatimaññahaṁ;",
  "atk-s0508a217:94": "Pesale tena saṁviggo, arahattamapāpuṇiṁ.",
  "atk-s0508a217:95": "“Paṭibhānavataṁ aggo, añño koci na vijjati;",
  "atk-s0508a217:96": "Yathāyaṁ bhikkhu vaṅgīso, evaṁ dhāretha bhikkhavo.",
  "atk-s0508a217:97": "“Satasahasse kataṁ kammaṁ, phalaṁ dassesi me idha;",
  "atk-s0508a217:98": "Sumutto saravegova, kilese jhāpayiṁ mama.",
  "atk-s0508a217:99": "“Kilesā jhāpitā mayhaṁ, bhavā sabbe samūhatā;",
  "atk-s0508a217:100": "Nāgova bandhanaṁ chetvā, viharāmi anāsavo.",
  "atk-s0508a217:101": "“Svāgataṁ vata me āsi, buddhaseṭṭhassa santike;",
  "atk-s0508a217:102": "Tisso vijjā anuppattā, kataṁ buddhassa sāsanaṁ.",
  "atk-s0508a217:103": "“Paṭisambhidā catasso, vimokkhāpi ca aṭṭhime;",
  "atk-s0508a217:104": "Chaḷabhiññā sacchikatā, kataṁ buddhassa sāsana”nti.",
  "atk-s0508a217:105_0": "Arahā pana hutvā thero satthu santikaṁ gacchanto cakkhupathato paṭṭhāya candena,",
  "atk-s0508a217:105_1": "sūriyena, ākāsena, mahāsamuddena, sinerunā pabbatarājena, sīhena migaraññā, hatthināgenāti",
  "atk-s0508a217:105_2": "tena tena saddhiṁ upamento anekehi padasatehi satthāraṁ vaṇṇentova upagacchati. Tena",
  "atk-s0508a217:105_3": "taṁ satthā saṅghamajjhe nisinno paṭibhānavantānaṁ aggaṭṭhāne ṭhapesi. Atha therena",
  "atk-s0508a217:105_4": "arahattappattito pubbe ca pacchā ca taṁ taṁ cittaṁ āgamma bhāsitā. Theraṁ uddissa",
  "atk-s0508a217:105_5": "ānandattherādīhi bhāsitā ca –",
  "atk-s0508a217:106": "1218.",
  "atk-s0508a217:107": "“Nikkhantaṁ vata maṁ santaṁ, agārasmānagāriyaṁ;",
  "atk-s0508a217:108": "Vitakkā upadhāvanti, pagabbhā kaṇhato ime.",
  "atk-s0508a217:109": "1219.",
  "atk-s0508a217:110": "“Uggaputtā mahissāsā, sikkhitā daḷhadhammino;",
  "atk-s0508a217:111": "Samantā parikireyyuṁ, sahassaṁ apalāyinaṁ.",
  "atk-s0508a217:112": "1220.",
  "atk-s0508a217:113": "“Sacepi ettakā bhiyyo, āgamissanti itthiyo;",
  "atk-s0508a217:114": "Neva maṁ byādhayissanti, dhamme samhi patiṭṭhito.",
  "atk-s0508a217:115": "1221.",
  "atk-s0508a217:116": "“Sakkhī hi me sutaṁ etaṁ, buddhassādiccabandhuno;",
  "atk-s0508a217:117": "Nibbānagamanaṁ maggaṁ, tattha me nirato mano.",
  "atk-s0508a217:118": "1222.",
  "atk-s0508a217:119": "“Evañce maṁ viharantaṁ, pāpima upagacchasi;",
  "atk-s0508a217:120": "Tathā maccu karissāmi, na me maggampi dakkhasi.",
  "atk-s0508a217:121": "1223.",
  "atk-s0508a217:122": "“Aratiñca ratiñca pahāya, sabbaso gehasitañca vitakkaṁ;",
  "atk-s0508a217:123": "Vanathaṁ na kareyya kuhiñci, nibbanatho avanatho sa bhikkhu.",
  "atk-s0508a217:124": "1224.",
  "atk-s0508a217:125": "“Yamidha pathaviñca vehāsaṁ, rūpagataṁ jagatogadhaṁ kiñci;",
  "atk-s0508a217:126": "Parijīyati sabbamaniccaṁ, evaṁ samecca caranti mutattā.",
  "atk-s0508a217:127": "1225.",
  "atk-s0508a217:128": "“Upadhīsu janā gadhitāse, diṭṭhasute paṭighe ca mute ca;",
  "atk-s0508a217:129": "Ettha vinodaya chandamanejo, yo hettha na limpati muni tamāhu.",
  "atk-s0508a217:130": "1226.",
  "atk-s0508a217:131": "“Atha saṭṭhisitā savitakkā, puthujjanatāya adhammā niviṭṭhā;",
  "atk-s0508a217:132": "Na ca vaggagatassa kuhiñci, no pana duṭṭhullagāhī sa bhikkhu.",
  "atk-s0508a217:133": "1227.",
  "atk-s0508a217:134": "“Dabbo cirarattasamāhito, akuhako nipako apihālu;",
  "atk-s0508a217:135": "Santaṁ padaṁ ajjhagamā muni, paṭicca parinibbuto kaṅkhati kālaṁ.",
  "atk-s0508a217:136": "1228.",
  "atk-s0508a217:137": "“Mānaṁ pajahassu gotama, mānapathañca jahassu asesaṁ;",
  "atk-s0508a217:138": "Mānapathamhi sa mucchito, vippaṭisārīhuvā cirarattaṁ.",
  "atk-s0508a217:139": "1229.",
  "atk-s0508a217:140": "“Makkhena makkhitā pajā, mānahatā nirayaṁ papatanti;",
  "atk-s0508a217:141": "Socanti janā cirarattaṁ, mānahatā nirayaṁ upapannā.",
  "atk-s0508a217:142": "1230.",
  "atk-s0508a217:143": "“Na hi socati bhikkhu kadāci, maggajino sammā paṭipanno;",
  "atk-s0508a217:144": "Kittiñca sukhañcānubhoti, dhammadasoti tamāhu tathattaṁ.",
  "atk-s0508a217:145": "1231.",
  "atk-s0508a217:146": "“Tasmā akhilo idha padhānavā, nīvaraṇāni pahāya visuddho;",
  "atk-s0508a217:147": "Mānañca pahāya asesaṁ, vijjāyantakaro samitāvī.",
  "atk-s0508a217:148": "1232.",
  "atk-s0508a217:149": "“Kāmarāgena ḍayhāmi, cittaṁ me pariḍayhati;",
  "atk-s0508a217:150": "Sādhu nibbāpanaṁ brūhi, anukampāya gotama.",
  "atk-s0508a217:151": "1233.",
  "atk-s0508a217:152": "“Saññāya vipariyesā, cittaṁ te pariḍayhati;",
  "atk-s0508a217:153": "Nimittaṁ parivajjehi, subhaṁ rāgūpasaṁhitaṁ.",
  "atk-s0508a217:154": "1234.",
  "atk-s0508a217:155": "“Asubhāya cittaṁ bhāvehi, ekaggaṁ susamāhitaṁ;",
  "atk-s0508a217:156": "Sati kāyagatā tyatthu, nibbidābahulo bhava.",
  "atk-s0508a217:157": "1235.",
  "atk-s0508a217:158": "“Animittañca bhāvehi, mānānusayamujjaha;",
  "atk-s0508a217:159": "Tato mānābhisamayā, upasanto carissasi.",
  "atk-s0508a217:160": "1236.",
  "atk-s0508a217:161": "“Tameva vācaṁ bhāseyya, yāyattānaṁ na tāpaye;",
  "atk-s0508a217:162": "Pare ca na vihiṁseyya, sā ve vācā subhāsitā.",
  "atk-s0508a217:163": "1237.",
  "atk-s0508a217:164": "“Piyavācameva bhāseyya, yā vācā paṭinanditā;",
  "atk-s0508a217:165": "Yaṁ anādāya pāpāni, paresaṁ bhāsate piyaṁ.",
  "atk-s0508a217:166": "1238.",
  "atk-s0508a217:167": "“Saccaṁ ve amatā vācā, esa dhammo sanantano;",
  "atk-s0508a217:168": "Sacce atthe ca dhamme ca, āhu santo patiṭṭhitā.",
  "atk-s0508a217:169": "1239.",
  "atk-s0508a217:170": "“Yaṁ buddho bhāsati vācaṁ, khemaṁ nibbānapattiyā;",
  "atk-s0508a217:171": "Dukkhassantakiriyāya, sā ve vācānamuttamā.",
  "atk-s0508a217:172": "1240.",
  "atk-s0508a217:173": "“Gambhīrapañño medhāvī, maggāmaggassa kovido;",
  "atk-s0508a217:174": "Sāriputto mahāpañño, dhammaṁ deseti bhikkhunaṁ.",
  "atk-s0508a217:175": "1241.",
  "atk-s0508a217:176": "“Saṁkhittenapi deseti, vitthārenapi bhāsati;",
  "atk-s0508a217:177": "Sālikāyiva nigghoso, paṭibhānaṁ udiyyati.",
  "atk-s0508a217:178": "1242.",
  "atk-s0508a217:179": "“Tassa taṁ desayantassa, suṇanti madhuraṁ giraṁ;",
  "atk-s0508a217:180": "Sarena rajanīyena, savanīyena vaggunā;",
  "atk-s0508a217:181": "Udaggacittā muditā, sotaṁ odhenti bhikkhavo.",
  "atk-s0508a217:182": "1243.",
  "atk-s0508a217:183": "“Ajja pannarase visuddhiyā, bhikkhū pañcasatā samāgatā;",
  "atk-s0508a217:184": "Saṁyojanabandhanacchidā, anīghā khīṇapunabbhavā isī.",
  "atk-s0508a217:185": "1244.",
  "atk-s0508a217:186": "“Cakkavattī yathā rājā, amaccaparivārito;",
  "atk-s0508a217:187": "Samantā anupariyeti, sāgarantaṁ mahiṁ imaṁ.",
  "atk-s0508a217:188": "1245.",
  "atk-s0508a217:189": "“Evaṁ vijitasaṅgāmaṁ, satthavāhaṁ anuttaraṁ;",
  "atk-s0508a217:190": "Sāvakā payirupāsanti, tevijjā maccuhāyino.",
  "atk-s0508a217:191": "1246.",
  "atk-s0508a217:192": "“Sabbe bhagavato puttā, palāpettha na vijjati;",
  "atk-s0508a217:193": "Taṇhāsallassa hantāraṁ, vande ādiccabandhunaṁ.",
  "atk-s0508a217:194": "1247.",
  "atk-s0508a217:195": "“Parosahassaṁ bhikkhūnaṁ, sugataṁ payirupāsati;",
  "atk-s0508a217:196": "Desentaṁ virajaṁ dhammaṁ, nibbānaṁ akutobhayaṁ.",
  "atk-s0508a217:197": "1248.",
  "atk-s0508a217:198": "“Suṇanti dhammaṁ vimalaṁ, sammāsambuddhadesitaṁ;",
  "atk-s0508a217:199": "Sobhati vata sambuddho, bhikkhusaṅghapurakkhato.",
  "atk-s0508a217:200": "1249.",
  "atk-s0508a217:201": "“Nāganāmosi bhagavā, isīnaṁ isisattamo;",
  "atk-s0508a217:202": "Mahāmeghova hutvāna, sāvake abhivassasi.",
  "atk-s0508a217:203": "1250.",
  "atk-s0508a217:204": "“Divā vihārā nikkhamma, satthudassanakamyatā;",
  "atk-s0508a217:205": "Sāvako te mahāvīra, pāde vandati vaṅgiso.",
  "atk-s0508a217:206": "1251.",
  "atk-s0508a217:207": "“Ummaggapathaṁ mārassa, abhibhuyya carati pabhijja khīlāni;",
  "atk-s0508a217:208": "Taṁ passatha bandhapamuñca karaṁ, asitaṁva bhāgaso pavibhajja.",
  "atk-s0508a217:209": "1252.",
  "atk-s0508a217:210": "“Oghassa hi nitaraṇatthaṁ, anekavihitaṁ maggaṁ akkhāsi;",
  "atk-s0508a217:211": "Tasmiñca amate akkhāte, dhammadasā ṭhitā asaṁhīrā.",
  "atk-s0508a217:212": "1253.",
  "atk-s0508a217:213": "“Pajjotakaro ativijjha, sabbaṭhitīnaṁ atikkamamaddasa;",
  "atk-s0508a217:214": "Ñatvā ca sacchikatvā ca, aggaṁ so desayi dasaddhānaṁ.",
  "atk-s0508a217:215": "1254.",
  "atk-s0508a217:216": "“Evaṁ sudesite dhamme, ko pamādo vijānataṁ dhammaṁ;",
  "atk-s0508a217:217": "Tasmā hi tassa bhagavato sāsane, appamatto sadā namassamanusikkhe.",
  "atk-s0508a217:218": "1255.",
  "atk-s0508a217:219": "“Buddhānubuddho yo thero, koṇḍañño tibbanikkamo;",
  "atk-s0508a217:220": "Lābhī sukhavihārānaṁ, vivekānaṁ abhiṇhaso.",
  "atk-s0508a217:221": "1256.",
  "atk-s0508a217:222": "“Yaṁ sāvakena pattabbaṁ, satthu sāsanakārinā;",
  "atk-s0508a217:223": "Sabbassa taṁ anuppattaṁ, appamattassa sikkhato.",
  "atk-s0508a217:224": "1257.",
  "atk-s0508a217:225": "“Mahānubhāvo tevijjo, cetopariyakovido;",
  "atk-s0508a217:226": "Koṇḍañño buddhadāyādo, pāde vandati satthuno.",
  "atk-s0508a217:227": "1258.",
  "atk-s0508a217:228": "“Nagassa passe āsīnaṁ, muniṁ dukkhassa pāraguṁ;",
  "atk-s0508a217:229": "Sāvakā payirupāsanti, tevijjā maccuhāyino.",
  "atk-s0508a217:230": "1259.",
  "atk-s0508a217:231": "“Cetasā anupariyeti, moggallāno mahiddhiko;",
  "atk-s0508a217:232": "Cittaṁ nesaṁ samanvesaṁ, vippamuttaṁ nirūpadhiṁ.",
  "atk-s0508a217:233": "1260.",
  "atk-s0508a217:234": "“Evaṁ sabbaṅgasampannaṁ, muniṁ dukkhassa pāraguṁ;",
  "atk-s0508a217:235": "Anekākārasampannaṁ, payirupāsanti gotamaṁ.",
  "atk-s0508a217:236": "1261.",
  "atk-s0508a217:237": "“Cando yathā vigatavalāhake nabhe, virocati vītamalova bhāṇumā;",
  "atk-s0508a217:238": "Evampi aṅgīrasa tvaṁ mahāmuni, atirocasi yasasā sabbalokaṁ.",
  "atk-s0508a217:239": "1262.",
  "atk-s0508a217:240": "“Kāveyyamattā vicarimha pubbe, gāmā gāmaṁ purā puraṁ;",
  "atk-s0508a217:241": "Athaddasāma sambuddhaṁ, sabbadhammāna pāraguṁ.",
  "atk-s0508a217:242": "1263.",
  "atk-s0508a217:243": "“So me dhammamadesesi, muni dukkhassa pāragū;",
  "atk-s0508a217:244": "Dhammaṁ sutvā pasīdimha, saddhā no udapajjatha.",
  "atk-s0508a217:245": "1264.",
  "atk-s0508a217:246": "“Tassāhaṁ vacanaṁ sutvā, khandhe āyatanāni ca;",
  "atk-s0508a217:247": "Dhātuyo ca viditvāna, pabbajiṁ anagāriyaṁ.",
  "atk-s0508a217:248": "1265.",
  "atk-s0508a217:249": "“Bahūnaṁ vata atthāya, uppajjanti tathāgatā;",
  "atk-s0508a217:250": "Itthīnaṁ purisānañca, ye te sāsanakārakā.",
  "atk-s0508a217:251": "1266.",
  "atk-s0508a217:252": "“Tesaṁ kho vata atthāya, bodhimajjhagamā muni;",
  "atk-s0508a217:253": "Bhikkhūnaṁ bhikkhunīnañca, ye niyāmagataddasā.",
  "atk-s0508a217:254": "1267.",
  "atk-s0508a217:255": "“Sudesitā cakkhumatā, buddhenādiccabandhunā;",
  "atk-s0508a217:256": "Cattāri ariyasaccāni, anukampāya pāṇinaṁ.",
  "atk-s0508a217:257": "1268.",
  "atk-s0508a217:258": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0508a217:259": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0508a217:260": "1269.",
  "atk-s0508a217:261": "“Evamete tathā vuttā, diṭṭhā me te yathā tathā;",
  "atk-s0508a217:262": "Sadattho me anuppatto, kataṁ buddhassa sāsanaṁ.",
  "atk-s0508a217:263": "1270.",
  "atk-s0508a217:264": "“Svāgataṁ vata me āsi, mama buddhassa santike;",
  "atk-s0508a217:265": "Suvibhattesu dhammesu, yaṁ seṭṭhaṁ tadupāgamiṁ.",
  "atk-s0508a217:266": "1271.",
  "atk-s0508a217:267": "“Abhiññāpāramippatto, sotadhātu visodhitā;",
  "atk-s0508a217:268": "Tevijjo iddhipattomhi, cetopariyakovido.",
  "atk-s0508a217:269": "1272.",
  "atk-s0508a217:270": "“Pucchāmi satthāramanomapaññaṁ, diṭṭheva dhamme yo vicikicchānaṁ chettā;",
  "atk-s0508a217:271": "Aggāḷave kālamakāsi bhikkhu, ñāto yasassī abhinibbutatto.",
  "atk-s0508a217:272": "1273.",
  "atk-s0508a217:273": "“Nigrodhakappo iti tassa nāmaṁ, tayā kataṁ bhagavā brāhmaṇassa;",
  "atk-s0508a217:274": "So taṁ namassaṁ acari mutyapekho, āraddhavīriyo daḷhadhammadassī.",
  "atk-s0508a217:275": "1274.",
  "atk-s0508a217:276": "“Taṁ sāvakaṁ sakka mayampi sabbe, aññātumicchāma samantacakkhu;",
  "atk-s0508a217:277": "Samavaṭṭhitā no savanāya sotā, tuvaṁ no satthā tvamanuttarosi.",
  "atk-s0508a217:278": "1275.",
  "atk-s0508a217:279": "“Chinda no vicikicchaṁ brūhi metaṁ, parinibbutaṁ vedaya bhūripañña;",
  "atk-s0508a217:280": "Majjheva no bhāsa samantacakkhu, sakkova devāna sahassanetto.",
  "atk-s0508a217:281": "1276.",
  "atk-s0508a217:282": "“Ye keci ganthā idha mohamaggā, aññāṇapakkhā vicikicchaṭhānā;",
  "atk-s0508a217:283": "Tathāgataṁ patvā na te bhavanti, cakkhuñhi etaṁ paramaṁ narānaṁ.",
  "atk-s0508a217:284": "1277.",
  "atk-s0508a217:285": "“No ce hi jātu puriso kilese, vāto yathā abbhaghanaṁ vihāne;",
  "atk-s0508a217:286": "Tamovassa nivuto sabbaloko, jotimantopi na pabhāseyyuṁ.",
  "atk-s0508a217:287": "1278.",
  "atk-s0508a217:288": "“Dhīrā ca pajjotakarā bhavanti, taṁ taṁ ahaṁ vīra tatheva maññe;",
  "atk-s0508a217:289": "Vipassinaṁ jānamupāgamimha, parisāsu no āvikarohi kappaṁ.",
  "atk-s0508a217:290": "1279.",
  "atk-s0508a217:291": "“Khippaṁ giraṁ eraya vaggu vagguṁ, haṁsova paggayha saṇikaṁ nikūja;",
  "atk-s0508a217:292": "Bindussarena suvikappitena, sabbeva te ujjugatā suṇoma.",
  "atk-s0508a217:293": "1280.",
  "atk-s0508a217:294": "“Pahīnajātimaraṇaṁ asesaṁ, niggayha dhonaṁ vadessāmi dhammaṁ;",
  "atk-s0508a217:295": "Na kāmakāro hi puthujjanānaṁ, saṅkheyyakāro ca tathāgatānaṁ.",
  "atk-s0508a217:296": "1281.",
  "atk-s0508a217:297": "“Sampannaveyyākaraṇaṁ tavedaṁ, samujjupaññassa samuggahītaṁ;",
  "atk-s0508a217:298": "Ayamañjali pacchimo suppaṇāmito, mā mohayī jānamanomapañña.",
  "atk-s0508a217:299": "1282.",
  "atk-s0508a217:300": "“Paroparaṁ ariyadhammaṁ viditvā, mā mohayī jānamanomavīriya;",
  "atk-s0508a217:301": "Vāriṁ yathā ghammani ghammatatto, vācābhikaṅkhāmi sutaṁ pavassa.",
  "atk-s0508a217:302": "1283.",
  "atk-s0508a217:303": "“Yadatthikaṁ brahmacariyaṁ acarī, kappāyano kaccissataṁ amoghaṁ;",
  "atk-s0508a217:304": "Nibbāyi so ādu saupādiseso, yathā vimutto ahu taṁ suṇoma.",
  "atk-s0508a217:305": "1284.",
  "atk-s0508a217:306": "“Acchecchi taṇhaṁ idha nāmarūpe, (iti bhagavā,)",
  "atk-s0508a217:307": "Kaṇhassa sotaṁ dīgharattānusayitaṁ;",
  "atk-s0508a217:308": "Atāri jātiṁ maraṇaṁ asesaṁ, iccabravi bhagavā pañcaseṭṭho.",
  "atk-s0508a217:309": "1285.",
  "atk-s0508a217:310": "“Esa sutvā pasīdāmi, vaco te isisattama;",
  "atk-s0508a217:311": "Amoghaṁ kira me puṭṭhaṁ, na maṁ vañcesi brāhmaṇo.",
  "atk-s0508a217:312": "1286.",
  "atk-s0508a217:313": "“Yathā vādī tathā kārī, ahu buddhassa sāvako;",
  "atk-s0508a217:314": "Acchecchi maccuno jālaṁ, tataṁ māyāvino daḷhaṁ.",
  "atk-s0508a217:315": "1287.",
  "atk-s0508a217:316": "“Addasa bhagavā ādiṁ, upādānassa kappiyo;",
  "atk-s0508a217:317": "Accagā vata kappāno, maccudheyyaṁ suduttaraṁ.",
  "atk-s0508a217:318": "1288.",
  "atk-s0508a217:319": "“Taṁ devadevaṁ vandāmi, puttaṁ te dvipaduttama;",
  "atk-s0508a217:320": "Anujātaṁ mahāvīraṁ, nāgaṁ nāgassa orasa”nti. –",
  "atk-s0508a217:321_0": "Imā gāthā saṅgītikāle ekajjhaṁ katvā saṅgahaṁ āropitā. Tattha “nikkhantaṁ vata maṁ",
  "atk-s0508a217:321_1": "santa”ntiādayo pañca gāthā āyasmā vaṅgīso navo acirapabbajito hutvā vihāraṁ upagatā",
  "atk-s0508a217:321_2": "alaṅkatapaṭiyattā sambahulā itthiyo disvā uppannarāgo taṁ vinodento abhāsi.",
  "atk-s0508a217:322_0": "Tattha nikkhantaṁ vata maṁ santaṁ, agārasmānagāriyanti agārato nikkhantaṁ anagāriyaṁ",
  "atk-s0508a217:322_1": "pabbajitaṁ maṁ samānaṁ. Vitakkāti kāmavitakkādayo pāpavitakkā. Upadhāvantīti mama",
  "atk-s0508a217:322_2": "cittaṁ upagacchanti. Pagabbhāti pāgabbhiyayuttā vasino. “Ayaṁ gehato nikkhamitvā",
  "atk-s0508a217:322_3": "pabbajito, nayimaṁ anuddhaṁsituṁ yutta”nti evaṁ aparihārato nillajjā. Kaṇhatoti kāḷato,",
  "atk-s0508a217:322_4": "lāmakabhāvatoti attho. Imeti tesaṁ attano paccakkhatā vuttā.",
  "atk-s0508a217:323_0": "Asuddhajīvino parivārayuttā manussā uggakiccatāya “uggā”ti vuccanti, tesaṁ puttā",
  "atk-s0508a217:323_1": "uggaputtā. Mahissāsāti mahāissāsā. Sikkhitāti dvādasa vassāni ācariyakule uggahitasippā.",
  "atk-s0508a217:323_2": "Daḷhadhamminoti, daḷhadhanuno. Daḷhadhanu nāma dvisahassathāmaṁ vuccati. Dvisahassathāmanti,",
  "atk-s0508a217:323_3": "ca yassa āropitassa jiyāya bandho lohasīsādīnaṁ bhāro daṇḍe gahetvā yāva kaṇḍapamāṇā",
  "atk-s0508a217:323_4": "nabhaṁ ukkhittassa pathavito muccati. Samantā parikireyyunti samantato kaṇḍe khipeyyuṁ.",
  "atk-s0508a217:323_5": "Kittakāti ce āha “sahassaṁ apalāyina”nti. Yuddhe aparaṁ mukhānaṁ sahassamattānaṁ.",
  "atk-s0508a217:323_6": "Idaṁ vuttaṁ hoti – sikkhitā katahatthā uggā daḷhadhanuno mahissāsā uggaputtā sahassamattā",
  "atk-s0508a217:323_7": "kadācipi yuddhe parājayaṁ apattā appamattā samantato ṭhatvā thambhaṁ upanissāya sacepi",
  "atk-s0508a217:323_8": "vasseyyuṁ. Tādisehipi issāsasahassehi samantā sare parikirīyante susikkhito puriso",
  "atk-s0508a217:323_9": "daṇḍaṁ gahetvā sabbe sare attano sarīre apatamāne katvā pādamūle pāteyya. Tattha",
  "atk-s0508a217:323_10": "ekopi issāso dve sare ekato khipanto nāma natthi. Itthiyo pana rūpārammaṇādivasena",
  "atk-s0508a217:323_11": "pañca pañca sare ekato khipanti, evaṁ khipantiyo. Ettakā bhiyyoti imāhi itthīhi bhiyyopi",
  "atk-s0508a217:323_12": "bahū itthiyo attano itthikuttahāsabhāvādito vidhaṁsenti.",
  "atk-s0508a217:324_0": "Sakkhī hi me sutaṁ etanti sammukhā mayā etaṁ sutaṁ. Nibbānagamanaṁ magganti liṅgavipallāsena",
  "atk-s0508a217:324_1": "vuttaṁ, nibbānagāmimaggoti attho, vipassanaṁ sandhāyāha. Tattha me nirato manoti",
  "atk-s0508a217:324_2": "tasmiṁ vipassanāmagge mayhaṁ cittaṁ nirataṁ.",
  "atk-s0508a217:325_0": "Evañcemaṁ viharantanti evaṁ aniccaasubhajjhānabhāvanāya ca vipassanābhāvanāya ca",
  "atk-s0508a217:325_1": "viharantaṁ maṁ. Pāpimāti kilesamāraṁ ālapati. Tathā maccu karissāmi, na me maggampi",
  "atk-s0508a217:325_2": "dakkhasīti mayā kataṁ maggampi yathā na passasi, tathā maccu antaṁ karissāmīti yojanā.",
  "atk-s0508a217:326_0": "Aratiñcātiādikā pañca gāthā attano santāne uppanne aratiādike vinodentena vuttā.",
  "atk-s0508a217:326_1": "Tattha aratinti adhikusalesu dhammesu pantasenāsanesu ca ukkaṇṭhanaṁ. Ratinti pañcakāmaguṇaratiṁ.",
  "atk-s0508a217:326_2": "Pahāyāti pajahitvā. Sabbaso gehasitañca vitakkanti, gehanissitaṁ puttadārādipaṭisaṁyuttaṁ",
  "atk-s0508a217:326_3": "ñātivitakkādiñca micchāvitakkaṁ anavasesato pahāya. Vanathaṁ na kareyya kuhiñcīti",
  "atk-s0508a217:326_4": "ajjhattikabāhirappabhede sabbasmiṁ vatthusmiṁ taṇhaṁ na kareyyaṁ. Nibbanatho avanatho",
  "atk-s0508a217:326_5": "sa bhikkhūti yo hi sabbena sabbaṁ nittaṇho, tato eva katthacipi nandiyā abhāvato",
  "atk-s0508a217:326_6": "avanatho, so bhikkhu nāma saṁsāre bhayassa sammadeva ikkhaṇatāya bhinnakilesatāya cāti attho.",
  "atk-s0508a217:327_0": "Yamidha pathaviñca vehāsaṁ, rūpagataṁ jagatogadhaṁ kiñcīti yaṁkiñci idha pathavīgataṁ",
  "atk-s0508a217:327_1": "bhūminissitaṁ vehāsaṁ vehāsaṭṭhaṁ devalokanissitaṁ rūpagataṁ rūpajātaṁ ruppanasabhāvaṁ",
  "atk-s0508a217:327_2": "jagatogadhaṁ lokikaṁ bhavattayapariyāpannaṁ saṅkhataṁ. Parijīyati sabbamaniccanti",
  "atk-s0508a217:327_3": "sabbaṁ taṁ jarābhibhūtaṁ, tato eva aniccaṁ tato eva dukkhaṁ anattāti evaṁ tilakkhaṇāropanaṁ",
  "atk-s0508a217:327_4": "āha. Ayaṁ therassa mahāvipassanāti vadanti. Evaṁ samecca caranti mutattāti evaṁ samecca",
  "atk-s0508a217:327_5": "abhisamecca vipassanāpaññāsahitāya maggapaññāya paṭivijjhitvā mutattā pariññātattabhāvā",
  "atk-s0508a217:327_6": "paṇḍitā caranti viharanti.",
  "atk-s0508a217:328_0": "Upadhīsūti khandhūpadhiādīsu. Janāti andhaputhujjanā. Gadhitāseti paṭibaddhacittā.",
  "atk-s0508a217:328_1": "Ettha hi visesato kāmaguṇūpadhīsu chando apanetabboti dassento āha diṭṭhasute paṭighe",
  "atk-s0508a217:328_2": "ca mute cāti. Diṭṭhasuteti diṭṭhe ceva sute ca, rūpasaddesūti attho. Paṭigheti ghaṭṭanīye",
  "atk-s0508a217:328_3": "phoṭṭhabbe. Muteti vuttāvasese mute, gandharasesūti vuttaṁ hoti. Sāratthapakāsaniyaṁ",
  "atk-s0508a217:328_4": "“paṭighapadena gandharasā gahitā, mutapadena phoṭṭhabbārammaṇa”nti vuttaṁ. Ettha",
  "atk-s0508a217:328_5": "vinodaya chandamanejoti etasmiṁ diṭṭhādibhede pañcakāmaguṇe kāmacchandaṁ vinodehi,",
  "atk-s0508a217:328_6": "tathā sati sabbattha anejo avikappo bhavasi. Yo hettha na limpati muni tamāhūti yo",
  "atk-s0508a217:328_7": "hi ettha kāmaguṇe taṇhālepena na limpati, taṁ moneyyadhammaṭṭhato “munī”ti paṇḍitā",
  "atk-s0508a217:328_8": "vadanti. “Atha saṭṭhisitā”ti pāḷīti adhippāyena keci “saṭṭhidhammārammaṇanissitā”ti",
  "atk-s0508a217:328_9": "atthaṁ vadanti. “Aṭṭhasaṭṭhisitā savitakkā”ti pana pāḷi, appakañhi ūnaṁ adhikaṁ vā",
  "atk-s0508a217:328_10": "na gaṇanūpagaṁ hotīti. Aṭṭhasaṭṭhisitāti dvāsaṭṭhidiṭṭhigatasannissitā micchāvitakkāti",
  "atk-s0508a217:328_11": "atthoti keci vadanti. Diṭṭhigatikā ca sattāvāsābhāvaladdhiṁ ajjhūpagatāti adhiccasamuppannavādaṁ",
  "atk-s0508a217:328_12": "ṭhapetvā itaresaṁ vasena “atha saṭṭhisitā savitakkā”ti vuttaṁ. Yathā hi taṇhālepābhāvena",
  "atk-s0508a217:328_13": "bhikkhūti vuccati, evaṁ diṭṭhilepābhāvenapīti dassetuṁ “atha saṭṭhisitā”tiādi vuttaṁ.",
  "atk-s0508a217:328_14": "Puthujjanatāya adhammāniviṭṭhāti te pana micchāvitakkā niccādigāhavasena adhammā",
  "atk-s0508a217:328_15": "dhammato apetā puthujjanatāyaṁ andhabāle niviṭṭhā abhiniviṭṭhā. Na ca vaggagatassa",
  "atk-s0508a217:328_16": "kuhiñcīti yattha katthaci vatthusmiṁ sassatavādādimicchādiṭṭhivaggagato, taṁladdhiko",
  "atk-s0508a217:328_17": "na ca assa bhaveyya. Aṭṭhakathāyaṁ pana “atha saṭṭhisitā savitakkā, puthū janatāya",
  "atk-s0508a217:328_18": "adhammā niviṭṭhā”ti padaṁ uddharitvā atha cha ārammaṇanissitā puthū adhammavitakkā",
  "atk-s0508a217:328_19": "janatāya niviṭṭhāti vuttaṁ. Tathā na ca vaggagatassa kuhiñcīti tesaṁ vasena na katthaci",
  "atk-s0508a217:328_20": "kilesavaggagato bhaveyyāti ca vuttaṁ. No pana duṭṭhullagāhī sa bhikkhūti yo kilesehi",
  "atk-s0508a217:328_21": "dūsitattā ativiya duṭṭhullatā ca duṭṭhullānaṁ micchāvādānaṁ gaṇhanasīlo ca no assa",
  "atk-s0508a217:328_22": "no bhaveyya, so bhikkhu nāma hotīti.",
  "atk-s0508a217:329_0": "Dabboti dabbajātiko paṇḍito. Cirarattasamāhitoti cirakālato paṭṭhāya samāhito. Akuhakoti",
  "atk-s0508a217:329_1": "kohaññarahito asaṭho amāyāvī. Nipakoti nipuṇo cheko. Apihālūti nittaṇho. Santaṁ padaṁ",
  "atk-s0508a217:329_2": "ajjhagamāti, nibbānaṁ adhigato. Moneyyadhammasamannāgatato muni. Parinibbutoti ārammaṇakaraṇavasena",
  "atk-s0508a217:329_3": "nibbānaṁ paṭicca saupādisesāya nibbānadhātuyā parinibbuto. Kaṅkhati kālanti idāni",
  "atk-s0508a217:329_4": "anupādisesanibbānatthāya kālaṁ āgameti. Na tassa kiñci karaṇīyaṁ atthi, yathā ediso",
  "atk-s0508a217:329_5": "bhavissati, tathā attānaṁ sampādetīti adhippāyo.",
  "atk-s0508a217:330_0": "Mānaṁ pajahassūtiādayo catasso gāthā paṭibhānasampattiṁ nissāya attano pavattamānaṁ",
  "atk-s0508a217:330_1": "mānaṁ vinodentena vuttā. Tattha mānaṁ pajahassūti seyyamānādinavavidhaṁ mānaṁ pariccaja.",
  "atk-s0508a217:330_2": "Gotamāti gotamagottassa bhagavato sāvakattā attānaṁ gotamagottaṁ katvā ālapati. Mānapathanti",
  "atk-s0508a217:330_3": "mānassa pavattiṭṭhānabhūtaṁ ayonisomanasikāraparikkhittaṁ jātiādiṁ tappaṭibaddhakilesappahānena",
  "atk-s0508a217:330_4": "jahassu pajaha. Asesanti sabbameva. Mānapathamhi sa mucchitoti mānavatthunimittaṁ",
  "atk-s0508a217:330_5": "mucchaṁ āpanno. Vippaṭisārīhuvā cirarattanti imasmiṁ mānapathānuyogakkhaṇe vītivatte",
  "atk-s0508a217:330_6": "pubbeva arahattaṁ pāpuṇissa, “naṭṭhohamasmī”ti vippaṭisārī ahuvā ahosi.",
  "atk-s0508a217:331_0": "Makkhenamakkhitā pajāti sūrādinā attānaṁ ukkaṁsetvā pare vambhetvā paraguṇamakkhanalakkhaṇena",
  "atk-s0508a217:331_1": "makkhena pisitattā makkhī. Puggalo hi yathā yathā paresaṁ guṇe makkheti, tathā tathā",
  "atk-s0508a217:331_2": "attano guṇe puñjati nirākaroti nāma. Mānahatāti mānena hataguṇā. Nirayaṁ papatantīti",
  "atk-s0508a217:331_3": "nirayaṁ upapajjanti.",
  "atk-s0508a217:332_0": "Maggajinoti maggena vijitakileso. Kittiñca sukhañcāti viññūhi pasaṁsitañca kāyikacetasikasukhañca",
  "atk-s0508a217:332_1": "anubhotīti paṭilabhati. Dhammadasoti tamāhu tathattanti taṁ tathabhāvaṁ sammāpaṭipannaṁ",
  "atk-s0508a217:332_2": "yāthāvato dhammadassīti paṇḍitā āhu.",
  "atk-s0508a217:333_0": "Akhiloti pañcacetokhilarahito. Padhānavāti sammappadhānavīriyasampanno. Visuddhoti",
  "atk-s0508a217:333_1": "nīvaraṇasaṅkhātavalāhakāpagamena visuddhamānaso. Asesanti navavidhampi mānaṁ aggamaggena",
  "atk-s0508a217:333_2": "pajahitvā. Vijjāyantakaro samitāvīti sabbaso samitakileso tividhāya vijjāya pariyosānappatto",
  "atk-s0508a217:333_3": "hotīti attānaṁ ovadati.",
  "atk-s0508a217:334_0": "Athekadivasaṁ āyasmā ānando aññatarena rājamahāmattena nimantito pubbaṇhasamayaṁ",
  "atk-s0508a217:334_1": "tassa gehaṁ gantvā paññatte āsane nisīdi āyasmatā vaṅgīsena pacchāsamaṇena. Atha",
  "atk-s0508a217:334_2": "tasmiṁ gehe itthiyo sabbālaṅkārapaṭimaṇḍitā theraṁ upasaṅkamitvā, vanditvā pañhaṁ",
  "atk-s0508a217:334_3": "pucchanti, dhammaṁ suṇanti. Athāyasmato vaṅgīsassa navapabbajitassa ārammaṇaṁ pariggahetuṁ",
  "atk-s0508a217:334_4": "asakkontassa visabhāgārammaṇe rāgo uppajji. So saddho ujujātiko kulaputto “ayaṁ me",
  "atk-s0508a217:334_5": "rāgo vaḍḍhitvā diṭṭhadhammikaṁ samparāyikampi atthaṁ nāseyyā”ti cintetvā yathānisinnova",
  "atk-s0508a217:334_6": "therassa attano pavattiṁ āvikaronto “kāmarāgenā”ti gāthamāha. Tattha yadipi kilesarajjanapariḷāho",
  "atk-s0508a217:334_7": "kāyampi bādhati, cittaṁ pana bādhento cirataraṁ bādhetīti dassetuṁ “kāmarāgena ḍayhāmī”ti",
  "atk-s0508a217:334_8": "vatvā “cittaṁ me pariḍayhatī”ti vuttaṁ. Nibbāpananti rāganibbāpanakāraṇaṁ rāgapariḷāhassa",
  "atk-s0508a217:334_9": "nibbāpanasamatthaṁ ovādaṁ karohīti attho.",
  "atk-s0508a217:335_0": "Saññāya vipariyesātiādikā gāthā tena yācitena āyasmatā ānandena vuttā. Vipariyesāti",
  "atk-s0508a217:335_1": "vipallāsena asubhe subhanti pavattena viparītaggāhena. Nimittanti kilesajanakanimittaṁ.",
  "atk-s0508a217:335_2": "Parivajjehīti paribbaja. Subhaṁ rāgūpasaṁhitanti rāgavaḍḍhanārammaṇaṁ subhaṁ parivajjento",
  "atk-s0508a217:335_3": "asubhasaññāya parivajjeyya, sabbattha anabhiratisaññāya. Tasmā tadubhayampi dassento",
  "atk-s0508a217:335_4": "“asubhāyā”tiādimāha.",
  "atk-s0508a217:336_0": "Tattha asubhāyāti asubhānupassanāya. Cittaṁ bhāvehi ekaggaṁ susamāhitanti attano",
  "atk-s0508a217:336_1": "cittavikkhepābhāvena ekaggaṁ ārammaṇesu susamāhitaṁ appitaṁ katvā bhāvehi tava asubhānupassanaṁ",
  "atk-s0508a217:336_2": "sukaraṁ akkhāmīti. Sati kāyagatā tyatthūti vuttakāyagatāsatibhāvanā tayā bhāvitā",
  "atk-s0508a217:336_3": "bahulīkatā hotūti attho. Nibbidābahulo bhavāti attabhāve sabbasmiñca nibbedabahulo hohi.",
  "atk-s0508a217:337_0": "Animittañca bhāvehīti niccanimittādīnaṁ ugghāṭanena visesato aniccānupassanā animittā",
  "atk-s0508a217:337_1": "nāma, tato mānānusayamujjahāti taṁ bhāvento maggapaṭipāṭiyā aggamaggādhigamena mānānusayaṁ",
  "atk-s0508a217:337_2": "samucchinda. Mānābhisamayāti mānassa dassanābhisamayā ceva pahānābhisamayā ca. Upasantoti",
  "atk-s0508a217:337_3": "sabbaso rāgādīnaṁ santatāya upasanto carissasi viharissasīti attho.",
  "atk-s0508a217:338_0": "Tameva vācantiādikā catasso gāthā bhagavatā subhāsitasutte desite somanassajātena",
  "atk-s0508a217:338_1": "therena bhagavantaṁ sammukhā abhitthavantena vuttā. Yāyattānaṁ na tāpayeti yāya vācāya",
  "atk-s0508a217:338_2": "hetubhūtāya attānaṁ vippaṭisārena na tāpeyya na viheṭheyya. Pare ca na vihiṁseyyāti",
  "atk-s0508a217:338_3": "pare ca parehi bhindanto na bādheyya. Sā ve vācā subhāsitāti sā vācā ekaṁsena subhāsitā",
  "atk-s0508a217:338_4": "nāma, tasmā tameva vācaṁ bhāseyyāti yojanā. Imāya gāthāya apisuṇavācāvasena bhagavantaṁ thometi.",
  "atk-s0508a217:339_0": "Paṭinanditāti paṭimukhabhāvena nanditā piyāyitā sampati āyatiñca suṇantehi sampaṭicchitā.",
  "atk-s0508a217:339_1": "Yaṁ anādāyāti yaṁ vācaṁ bhāsanto pāpāni paresaṁ appiyāni aniṭṭhāni pharusavacanāni",
  "atk-s0508a217:339_2": "anādāya aggahetvā atthabyañjanamadhuraṁ piyameva dīpeti. Tameva piyavācaṁ bhāseyyāti",
  "atk-s0508a217:339_3": "piyavācāvasena abhitthavi.",
  "atk-s0508a217:340_0": "Amatāti sādhubhāvena amatasadisā. Vuttañhetaṁ – “saccaṁ have sādhutaraṁ rasāna”nti.",
  "atk-s0508a217:340_1": "Nibbānāmatapaccayattā vā amatā. Esa dhammo sanantanoti yā ayaṁ saccavācā nāma, esa",
  "atk-s0508a217:340_2": "porāṇo dhammo cariyā paveṇi. Idameva hi porāṇānaṁ āciṇṇaṁ yaṁ te na alikaṁ bhāsiṁsu.",
  "atk-s0508a217:340_3": "Tenāha – “sacce atthe ca dhamme ca, āhu santo patiṭṭhitā”ti. Tattha sacce patiṭṭhitattā",
  "atk-s0508a217:340_4": "eva attano ca paresañca atthe patiṭṭhitā, atthe patiṭṭhitattā eva dhamme patiṭṭhitā",
  "atk-s0508a217:340_5": "hontīti veditabbā. Saccavisesanameva vā etaṁ. Idañhi vuttaṁ hoti – sacce patiṭṭhitā.",
  "atk-s0508a217:340_6": "Kīdise? Atthe ca dhamme ca, yaṁ paresaṁ atthato anapetattā atthaṁ anuparodhakaraṁ,",
  "atk-s0508a217:340_7": "dhammato anapetattā dhammaṁ dhammikameva atthaṁ sādhetīti. Imāya gāthāya saccavācāvasena",
  "atk-s0508a217:340_8": "abhitthavi. Khemanti abhayaṁ nirupaddavaṁ. Kena kāraṇenāti ce? Nibbānapattiyā dukkhassantakiriyāya,",
  "atk-s0508a217:340_9": "yasmā kilesanibbānaṁ pāpeti, vaṭṭadukkhassa ca antakiriyāya saṁvaṭṭati, tasmā khemanti",
  "atk-s0508a217:340_10": "attho. Atha vā yaṁ buddho nibbānapattiyā vā dukkhassantakiriyāya vāti dvinnaṁ nibbānadhātūnaṁ",
  "atk-s0508a217:340_11": "atthāya khemamaggappakāsanato khemaṁ vācaṁ bhāsati. Sā ve vācānamuttamāti sā vācā",
  "atk-s0508a217:340_12": "sabbavācānaṁ seṭṭhāti evamettha attho daṭṭhabbo. Imāya gāthāya mantāvacanavasena",
  "atk-s0508a217:340_13": "bhagavantaṁ abhitthavanto arahattanikūṭena thomanaṁ pariyosāpeti.",
  "atk-s0508a217:341_0": "Gambhīrapaññoti tisso gāthā āyasmato sāriputtattherassa pasaṁsanavasena vuttā. Tattha",
  "atk-s0508a217:341_1": "gambhīrapaññoti gambhīresu khandhāyatanādīsu pavattāya nipuṇāya paññāya samannāgatattā",
  "atk-s0508a217:341_2": "gambhīrapañño. Medhāsaṅkhātāya dhammojapaññāya samannāgatattā medhāvī. “Ayaṁ duggatiyā",
  "atk-s0508a217:341_3": "maggo, ayaṁ sugatiyā maggo, ayaṁ nibbānassa maggo”ti evaṁ magge ca amagge ca kovidatāya",
  "atk-s0508a217:341_4": "maggāmaggassa kovido. Mahatiyā sāvakapāramīñāṇassa matthakaṁ pattāya paññāya vasena",
  "atk-s0508a217:341_5": "mahāpañño. Dhammaṁ deseti bhikkhunanti sammadeva pavattiṁ nivattiṁ vibhāvento bhikkhūnaṁ",
  "atk-s0508a217:341_6": "dhammaṁ deseti. Tassā pana desanāya pavattiākāraṁ dassetuṁ “saṁkhittenapī”tiādi vuttaṁ.",
  "atk-s0508a217:342_0": "Tattha saṁkhittenapīti “cattārimāni, āvuso, ariyasaccāni. Katamāni cattāri? Dukkhaṁ",
  "atk-s0508a217:342_1": "ariyasaccaṁ…pe… imāni kho, āvuso, cattāri ariyasaccāni, tasmā tihāvuso, idaṁ dukkhanti",
  "atk-s0508a217:342_2": "yogo karaṇīyo”ti evaṁ saṁkhittenapi deseti. “Katamañcāvuso, dukkhaṁ ariyasaccaṁ?",
  "atk-s0508a217:342_3": "Jātipi dukkhā”tiādinā nayena tāneva vibhajanto vitthārenapi bhāsati. Khandhādidesanāsupi",
  "atk-s0508a217:342_4": "eseva nayo. Sālikāyiva nigghosoti yathā madhuraṁ ambapakkaṁ sāyitvā pakkhehi vātaṁ",
  "atk-s0508a217:342_5": "datvā madhuraravaṁ nicchārentiyā sālikāya nigghoso, evaṁ therassa dhammaṁ kathentassa",
  "atk-s0508a217:342_6": "madhuro nigghoso hoti. Dhammasenāpatissa hi pittādīnaṁ vasena apalibuddhavacanaṁ",
  "atk-s0508a217:342_7": "hoti, ayadaṇḍena pahaṭakaṁsathālako viya saddo niccharati. Paṭibhānaṁ udiyyatīti",
  "atk-s0508a217:342_8": "kathetukamyatāya sati samuddato vīciyo viya uparūpari anantaṁ paṭibhānaṁ uṭṭhahati.",
  "atk-s0508a217:343_0": "Tassāti dhammasenāpatissa. Tanti dhammaṁ desentassa. Suṇantīti yaṁ no thero katheti,",
  "atk-s0508a217:343_1": "taṁ no sossāmāti ādarajātā suṇanti. Madhuranti iṭṭhaṁ. Rajanīyenāti kantena. Savanīyenāti",
  "atk-s0508a217:343_2": "kaṇṇasukhena. Vaggunāti maṭṭhena manoharena. Udaggacittāti odagyapītiyā vasena udaggacittā",
  "atk-s0508a217:343_3": "alīnacittā. Muditāti āmoditā pāmojjena samannāgatā. Odhentīti avadahanti aññāya cittaṁ",
  "atk-s0508a217:343_4": "upaṭṭhapentā sotaṁ upanenti.",
  "atk-s0508a217:344_0": "Ajjapannarasetiādikā catasso gāthā pavāraṇāsuttantadesanāya satthāraṁ mahābhikkhusaṅghaparivutaṁ",
  "atk-s0508a217:344_1": "nisinnaṁ disvā thomentena vuttā. Tattha pannaraseti yasmiñhi samaye bhagavā pubbārāme",
  "atk-s0508a217:344_2": "nisīdanto sāyanhasamaye sampattaparisāya kālayuttaṁ samayayuttaṁ dhammaṁ desetvā,",
  "atk-s0508a217:344_3": "udakakoṭṭhake gattāni parisiñcitvā, vatthanivasano ekaṁsaṁ sugatamahācīvaraṁ katvā,",
  "atk-s0508a217:344_4": "migāramātupāsāde majjhimathambhaṁ nissāya paññattavarabuddhāsane nisīditvā, samantato",
  "atk-s0508a217:344_5": "nisinnaṁ bhikkhusaṅghaṁ anuviloketvā tadahuposathe pavāraṇādivase nisinno hoti, imasmiṁ",
  "atk-s0508a217:344_6": "pannarasīuposatheti attho. Visuddhiyāti visuddhatthāya visuddhipavāraṇāya. Bhikkhū",
  "atk-s0508a217:344_7": "pañcasatā samāgatāti, pañcasatamattā bhikkhū satthāraṁ parivāretvā nisajjavasena",
  "atk-s0508a217:344_8": "ceva ajjhāsayavasena ca samāgatā. Te ca saṁyojanabandhanacchidāti saṁyojanasaṅkhāte",
  "atk-s0508a217:344_9": "santānassa bandhanabhūte kilese chinditvā ṭhitā. Tato eva anīghā khīṇapunabbhavā",
  "atk-s0508a217:344_10": "isīti kilesadukkhābhāvena nidukkhā khīṇapunabbhavā, asekkhānaṁ sīlakkhandhādīnaṁ esitabhāvena isīti.",
  "atk-s0508a217:345_0": "Vijitasaṅgāmanti vijitakilesasaṅgāmattā vijitamārabalattā vijitasaṅgāmaṁ. Satthavāhanti",
  "atk-s0508a217:345_1": "aṭṭhaṅgike ariyamaggarathe āropetvā veneyyasatte vāheti saṁsārakantārato uttāretīti",
  "atk-s0508a217:345_2": "bhagavā satthavāho. Tenāha brahmā sahampati “uṭṭhehi, vīra, vijitasaṅgāma, satthavāhā”ti,",
  "atk-s0508a217:345_3": "taṁ satthavāhaṁ anuttaraṁ satthāraṁ sāvakā payirupāsanti. Tevijjā maccuhāyinoti evarūpehi",
  "atk-s0508a217:345_4": "sāvakehi parivārito cakkavatti viya rājā amaccaparivārito janapadacārikavasena samantā",
  "atk-s0508a217:345_5": "anupariyetīti yojanā.",
  "atk-s0508a217:346": "Palāpoti tuccho antosārarahito, sīlarahitoti attho. Vande ādiccabandhunanti ādiccabandhuṁ satthāraṁ dasabalaṁ vandāmīti vadati.",
  "atk-s0508a217:347_0": "Parosahassantiādikā catasso gāthā nibbānapaṭisaṁyuttāya dhammiyā kathāya bhikkhūnaṁ",
  "atk-s0508a217:347_1": "dhammaṁ desentaṁ bhagavantaṁ thomentena vuttā. Tattha parosahassanti atirekasahassaṁ,",
  "atk-s0508a217:347_2": "aḍḍhateḷasāni bhikkhusahassāni sandhāya vuttaṁ. Akutobhayanti nibbāne kutocipi bhayaṁ",
  "atk-s0508a217:347_3": "natthi. Nibbānaṁ pattassa ca kutocipi bhayaṁ natthīti nibbānaṁ akutobhayaṁ nāma.",
  "atk-s0508a217:348_0": "“Āguṁ na karotī”tiādinā vuttakāraṇehi bhagavā nāgoti vuccatīti nāganāmosi bhagavāti.",
  "atk-s0508a217:348_1": "Isīnaṁ isisattamoti sāvakapaccekabuddhaisīnaṁ uttamo isi, vipassīsammāsambuddhato",
  "atk-s0508a217:348_2": "paṭṭhāya isīnaṁ vā sattamako isi. Mahāmeghovāti cātuddīpikamahāmegho viya hutvā.",
  "atk-s0508a217:349": "Divā vihārāti paṭisallānaṭṭhānato. Sāvako te, mahāvīra, pāde vandati vaṅgīsoti idaṁ thero arahattaṁ patvā attano visesādhigamaṁ pakāsento vadati.",
  "atk-s0508a217:350_0": "Ummaggapathantiādikā catasso gāthā bhagavatā “kiṁ nu te, vaṅgīsa, imā gāthāyo pubbe",
  "atk-s0508a217:350_1": "parivitakkitā, udāhu ṭhānaso cetā paṭibhantī”ti pucchitena ṭhānaso paṭibhantīti dassentena",
  "atk-s0508a217:350_2": "vuttā. Kasmā panevaṁ taṁ bhagavā avoca? Saṅghamajjhe kira kathā udapādi – “vaṅgīsatthero",
  "atk-s0508a217:350_3": "vissaṭṭhagantho neva uddesena, na paripucchāya, na yonisomanasikārena kammaṁ karoti.",
  "atk-s0508a217:350_4": "Gāthaṁ bandhanto vaṇṇapadāni karonto vicaratī”ti. Atha bhagavā “ime bhikkhū vaṅgīsassa",
  "atk-s0508a217:350_5": "paṭibhānasampattiṁ na jānanti, ahamassa paṭibhānasampattiṁ jānāpessāmī”ti cintetvā",
  "atk-s0508a217:350_6": "“kiṁ nu kho, vaṅgīsā”tiādinā pucchati. Ummaggapathanti anekāni kilesuppajjanapathāni.",
  "atk-s0508a217:350_7": "Vaṭṭappasutapathatāya hi pathanti vuttaṁ. Pabhijja khīlānīti rāgādikhīlāni pañca",
  "atk-s0508a217:350_8": "bhinditvā carasi. Taṁ passathāti evaṁ abhibhuyya ca chinditvā ca carantaṁ buddhaṁ",
  "atk-s0508a217:350_9": "passatha. Bandhapamuñcakaranti bandhanamocanakaraṁ. Asitanti anissitaṁ. Bhāgaso paṭibhajjāti",
  "atk-s0508a217:350_10": "satipaṭṭhānādikoṭṭhāsato dhammaṁ paṭibhajjanīyaṁ katvā. Pavibhajjātipi pāṭho. Uddesādikoṭṭhāsato",
  "atk-s0508a217:350_11": "pakārena vibhajitvā vibhajitvā dhammaṁ desetīti attho.",
  "atk-s0508a217:351_0": "Oghassāti kāmādicaturoghassa. Anekavihitanti satipaṭṭhānādivasena anekavidhaṁ aṭṭhatiṁsāya",
  "atk-s0508a217:351_1": "vā kammaṭṭhānānaṁ vasena anekappakāraṁ amatāvahaṁ maggaṁ akkhāsi abhāsi. Tasmiñca",
  "atk-s0508a217:351_2": "amate akkhāteti tasmiṁ tena akkhāte amate amatāvahe. Dhammadasāti dhammassa passitāro.",
  "atk-s0508a217:351_3": "Ṭhitā asaṁhīrāti kenaci asaṁhāriyā hutvā patiṭṭhitā. Ativijjhāti ativijjhitvā. Sabbaṭṭhitīnanti",
  "atk-s0508a217:351_4": "sabbesaṁ diṭṭhiṭṭhānānaṁ viññāṇaṭṭhitīnaṁ vā. Atikkamamaddasāti atikkamabhūtaṁ nibbānaṁ",
  "atk-s0508a217:351_5": "addasa. Agganti uttamaṁ dhammaṁ. Aggeti vā pāṭho, paṭhamataranti attho. Dasaddhānanti",
  "atk-s0508a217:351_6": "pañcavaggiyānaṁ aggaṁ dhammaṁ, agge vā ādito desayīti attho.",
  "atk-s0508a217:352": "Tasmāti yasmā “esa dhammo sudesito”ti jānantena pamādo na kātabbo, tasmā anusikkheti tisso sikkhā vipassanāpaṭipāṭiyā maggapaṭipāṭiyā ca sikkheyya.",
  "atk-s0508a217:353_0": "Buddhānubuddhotiādikā tisso gāthā āyasmato aññātakoṇḍaññattherassa thomanavasena",
  "atk-s0508a217:353_1": "vuttā. Tattha buddhānubuddhoti buddhānaṁ anubuddho. Buddhā hi paṭhamaṁ cattāri saccāni",
  "atk-s0508a217:353_2": "bujjhiṁsu, pacchā thero sabbapaṭhamaṁ, tasmā buddhānubuddhoti. Thirehi sīlakkhandhādīhi",
  "atk-s0508a217:353_3": "samannāgatattā thero, akuppadhammoti attho. Tibbanikkamoti daḷhavīriyo. Sukhavihārānanti",
  "atk-s0508a217:353_4": "diṭṭhadhammasukhavihārānaṁ. Vivekānanti tiṇṇampi vivekānaṁ. Sabbassa tanti yaṁ sabbasāvakena",
  "atk-s0508a217:353_5": "pattabbaṁ, assa anena taṁ anuppattaṁ. Appamattassa sikkhatoti appamattena hutvā sikkhantena.",
  "atk-s0508a217:354_0": "Tevijjocetopariyakovidoti chasu abhiññāsu catasso vadati, itarā dve yadipi na vuttā,",
  "atk-s0508a217:354_1": "thero pana chaḷabhiññova. Yasmā theraṁ himavante chaddantadahato āgantvā bhagavati",
  "atk-s0508a217:354_2": "paramanipaccakāraṁ dassetvā, vandantaṁ disvā pasannamānasena bhagavato sammukhā theraṁ",
  "atk-s0508a217:354_3": "abhitthavantena imā gāthā vuttā, tasmā “koṇḍañño buddhadāyādo, pāde vandati satthuno”ti vuttaṁ.",
  "atk-s0508a217:355_0": "Nagassa passetiādikā tisso gāthā pañcahi bhikkhusatehi saddhiṁ sabbeheva arahantehi",
  "atk-s0508a217:355_1": "bhagavati kāḷasilāyaṁ viharante āyasmā mahāmoggallāno tesaṁ bhikkhūnaṁ cittaṁ samanvesanto",
  "atk-s0508a217:355_2": "arahattaphalavimuttiṁ passittha. Taṁ disvā āyasmā vaṅgīso bhagavantaṁ there ca abhitthavanto",
  "atk-s0508a217:355_3": "abhāsi. Tattha nagassa passeti isigilipabbatassa passe kāḷasilāyaṁ. Āsīnanti nisinnaṁ.",
  "atk-s0508a217:356": "Cetasāti attano cetopariyañāṇena. Cittaṁ nesaṁ samanvesanti tesaṁ khīṇāsavabhikkhūnaṁ cittaṁ samanvesanto. Anupariyetīti anukkamena paricchindati.",
  "atk-s0508a217:357_0": "Evaṁ sabbaṅgasampannaṁ “muniṁ dukkhassa pāragu”nti vuttāya satthusampattiyā ceva",
  "atk-s0508a217:357_1": "“tevijjā maccuhāyino”ti vuttāya sāvakasampattiyā cāti sabbehi aṅgehi sampannaṁ samannāgataṁ.",
  "atk-s0508a217:357_2": "Muninti hi iminā padena monasaṅkhātena ñāṇena satthu anavasesañeyyāvabodho vuttoti",
  "atk-s0508a217:357_3": "anāvaraṇañāṇena dasabalañāṇādīnaṁ saṅgaho kato hoti, tenassa ñāṇasampadaṁ dasseti.",
  "atk-s0508a217:357_4": "Dukkhassa pāragunti iminā pahānasampadaṁ. Tadubhayena ca satthu ānubhāvasampadādayo",
  "atk-s0508a217:357_5": "dassitā honti. Tevijjā maccuhāyinoti iminā sāvakānaṁ ñāṇasampattidīpanena ca nibbānadhātuyā",
  "atk-s0508a217:357_6": "adhigamadīpanena ca padadvayena satthusāvakasampatti dassitā hoti. Tathā hi yathāvuttamatthaṁ",
  "atk-s0508a217:357_7": "pākaṭataraṁ kātuṁ “muniṁ dukkhassa pāraguṁ. Anekākārasampannaṁ, payirupāsanti gotama”nti",
  "atk-s0508a217:357_8": "vuttaṁ. Tattha anekākārasampannanti anekehi ākārehi sampannaṁ, anekākāraguṇasamannāgatanti attho.",
  "atk-s0508a217:358_0": "Candoyathāti gāthā bhagavantaṁ campānagare gaggarāya pokkharaṇiyā tīre mahatā bhikkhusaṅghena",
  "atk-s0508a217:358_1": "anekehi ca devanāgasahassehi parivutaṁ attano vaṇṇena ca yasasā ca virocamānaṁ disvā",
  "atk-s0508a217:358_2": "somanassajātena abhitthavantena vuttā. Tattha cando yathā vigatavalāhake nabheti",
  "atk-s0508a217:358_3": "yathā saradasamaye apagatavalāhake valāhakasadisena aññena ca mahikādinā upakkilesena",
  "atk-s0508a217:358_4": "vimutte ākāse puṇṇacando virocati, vītamalova bhāṇumāti teneva valāhakādiupakkilesavigamena",
  "atk-s0508a217:358_5": "vigatamalo bhāṇumā sūriyo yathā virocati. Evampi, aṅgīrasa, tvanti evaṁ aṅgehi niccharaṇajutīhi",
  "atk-s0508a217:358_6": "jutimanta tvampi mahāmuni bhagavā, atirocasi attano yasasā sadevakaṁ lokaṁ atikkamitvā virocasīti.",
  "atk-s0508a217:359_0": "Kāveyyamattātiādikā dasa gāthā arahattaṁ patvā attano paṭipattiṁ paccavekkhitvā satthu",
  "atk-s0508a217:359_1": "attano ca guṇe vibhāventena vuttā. Tattha kāveyyamattāti kāveyyena kabbakaraṇena",
  "atk-s0508a217:359_2": "mattā mānitā sambhāvitā guṇodayaṁ āpannā. Addasāmāti addasimhā.",
  "atk-s0508a217:360": "Addhā no udapajjathāti ratanattayaṁ addhā amhākaṁ upakāratthāya uppajji.",
  "atk-s0508a217:361_0": "Vacananti saccapaṭisaṁyuttaṁ dhammakathaṁ. Khandhe āyatanāni ca dhātuyo cāti pañcakkhandhe",
  "atk-s0508a217:361_1": "dvādasāyatanāni, aṭṭhārasa dhātuyo ca. Imasmiṁ ṭhāne khandhādikathā vattabbā. Sā",
  "atk-s0508a217:361_2": "visuddhimagge vitthāritā evāti tattha vuttanayeneva veditabbā. Viditvānāti rūpādivibhāgādito",
  "atk-s0508a217:361_3": "aniccatādito ca pubbabhāgañāṇena jānitvā.",
  "atk-s0508a217:362": "Ye te sāsanakārakāti ye te sattā tathāgatānaṁ sāsanakārakā, tesaṁ bahūnaṁ atthāya vata uppajjanti tathāgatā.",
  "atk-s0508a217:363_0": "Yeniyāmagataddasāti niyāmo eva niyāmagataṁ, ye bhikkhū bhikkhuniyo ca sammattaniyāmaṁ",
  "atk-s0508a217:363_1": "addasaṁsu adhigacchiṁsu. Tesaṁ atthāya vata bodhiṁ sammāsambodhiṁ ajjhagamā, muni bhagavāti yojanā.",
  "atk-s0508a217:364_0": "Sudesitāti veneyyajjhāsayānurūpaṁ saṅkhepato vitthārato ca suṭṭhu desitā. Cakkhumatāti",
  "atk-s0508a217:364_1": "pañcahi cakkhūhi cakkhumatā. Attahitakāmehi araṇīyāni karaṇīyāni ariyabhāvakarāni,",
  "atk-s0508a217:364_2": "ariyassa vā bhagavato saccānīti ariyasaccāni. Dukkhantiādi tesaṁ ariyasaccānaṁ sarūpadassanaṁ.",
  "atk-s0508a217:364_3": "Imasmiṁ ṭhāne ariyasaccakathā vattabbā, sā sabbākārato visuddhimagge vitthāritāti",
  "atk-s0508a217:364_4": "tattha vuttanayeneva veditabbā. Evamete tathāti ete dukkhādayo ariyasaccadhammā evaṁ",
  "atk-s0508a217:364_5": "dukkhādippakārena tathā avitathā anaññathā. Vuttā diṭṭhā me te yathā tathāti yathā",
  "atk-s0508a217:364_6": "satthārā vuttā, tathā mayā diṭṭhā, ariyamaggañāṇena paṭividdhattā evaṁ tesaṁ. Sadattho",
  "atk-s0508a217:364_7": "me anuppatto arahattaṁ mayā sacchikataṁ. Tato ca kataṁ buddhassa bhagavato sāsanaṁ",
  "atk-s0508a217:364_8": "ovādānusiṭṭhiyaṁ anupatiṭṭho.",
  "atk-s0508a217:365": "Svāgataṁ vata me āsīti suāgamanaṁ vata me ahosi. Mama buddhassa santiketi mama sambuddhassa bhagavato santike samīpe.",
  "atk-s0508a217:366": "Abhiññāpāramippattoti channampi abhiññānaṁ pāramiṁ, ukkaṁsaṁ adhigato. Iminā hi padena vuttamevatthaṁ vivarituṁ “sotadhātu visodhitā”tiādi vuttaṁ.",
  "atk-s0508a217:367_0": "Pucchāmi satthārantiādikā dvādasa gāthā attano upajjhāyassa parinibbutabhāvaṁ pucchantena",
  "atk-s0508a217:367_1": "vuttā. Āyasmato nigrodhakappattherassa hi parinibbānakāle āyasmā vaṅgīso asammukhā",
  "atk-s0508a217:367_2": "ahosi. Diṭṭhapubbañca tena tassa hatthakukkuccādi, pubbavāsanāvasena hi tādisañca",
  "atk-s0508a217:367_3": "āyasmato pilindavacchassa vasalavādena samudācāro viya khīṇāsavānampi hotiyeva. Tena",
  "atk-s0508a217:367_4": "“parinibbuto nu kho me upajjhāyo, udāhu no”ti uppannaparivitakko satthāraṁ pucchi.",
  "atk-s0508a217:367_5": "Tena vuttaṁ – “upajjhāyassa parinibbutabhāvaṁ pucchantena vuttā”ti. Tattha satthāranti",
  "atk-s0508a217:367_6": "diṭṭhadhammikādīhi veneyyānaṁ anusāsakaṁ. Anomapaññanti omaṁ vuccati parittaṁ lāmakaṁ.",
  "atk-s0508a217:367_7": "Na omapaññaṁ anomapaññaṁ, mahāpaññanti attho. Diṭṭheva dhammeti paccakkhameva, imasmiṁyeva",
  "atk-s0508a217:367_8": "attabhāveti attho. Vicikicchānanti saṁsayānaṁ evarūpānaṁ vā parivitakkānaṁ chettā.",
  "atk-s0508a217:367_9": "Aggāḷaveti aggāḷavacetiyasaṅkhāte vihāre. Ñātoti pākaṭo. Yasassīti lābhasakkārasampanno.",
  "atk-s0508a217:367_10": "Abhinibbutattoti upasantasabhāvo apariḍayhamānacitto.",
  "atk-s0508a217:368_0": "Tayā katanti tādise chāyāsampanne nigrodharukkhamūle nisinnattā “nigrodhakappo”ti",
  "atk-s0508a217:368_1": "tayā kataṁ nāmaṁ. Iti so yathā attanā upalakkhitaṁ tathā vadati. Bhagavā pana na",
  "atk-s0508a217:368_2": "nisinnattā eva taṁ tathā ālapati, api ca kho tattha arahattaṁ pattattāpi. Brāhmaṇassāti",
  "atk-s0508a217:368_3": "jātiṁ sandhāya vadati. So kira brāhmaṇamahāsālakulā pabbajito. Namassaṁ acarinti",
  "atk-s0508a217:368_4": "namassamāno vihāsiṁ. Mutyapekhoti nibbāne patiṭṭhito.",
  "atk-s0508a217:369": "Daḷhadhammadassīti bhagavantaṁ ālapati. Daḷhadhammañhi nibbānaṁ abhijjanaṭṭhena, tañca bhagavā passi dassesi ca.",
  "atk-s0508a217:370_0": "Sakkātipi bhagavantameva kulanāmena ālapati. Mayampi sabbeti, niravasesaparisaṁ saṅgaṇhitvā",
  "atk-s0508a217:370_1": "attānaṁ dassento vadati. Samantacakkhūtipi bhagavantameva sabbaññutaññāṇena ālapati.",
  "atk-s0508a217:370_2": "Samavaṭṭhitāti sammā avaṭṭhitā, ābhogaṁ katvā ṭhitā. Noti amhākaṁ. Savanāyāti imassa",
  "atk-s0508a217:370_3": "pañhassa veyyākaraṇaṁ savanatthāya. Sotāti sotadhātuyā. Tuvaṁ no satthā tvamanuttarosīti",
  "atk-s0508a217:370_4": "thutivacanavasena vadati.",
  "atk-s0508a217:371_0": "Chinda no vicikicchanti vicikicchāpaṭirūpakaṁ taṁ parivitakkaṁ sandhāyāha. Akusalavicikicchāya",
  "atk-s0508a217:371_1": "pana thero nibbicikicchova. Brūhi metanti brūhi me etaṁ. Yaṁ mayā yācitosi “taṁ sāvakaṁ,",
  "atk-s0508a217:371_2": "sakka, mayampi sabbe aññātumicchāmā”ti yācitova, taṁ brāhmaṇaṁ parinibbutaṁ vedaya",
  "atk-s0508a217:371_3": "bhūripañña. Majjheva no bhāsā”ti parinibbutaṁ jānitvā mahāpañña bhagavā majjheva",
  "atk-s0508a217:371_4": "amhākaṁ sabbesaṁ bhāsa, yathā sabbe mayaṁ jāneyyāma. Sakkova devāna sahassanettoti,",
  "atk-s0508a217:371_5": "idaṁ pana thutivacanameva. Apicettha ayamadhippāyo – yathā sakko sahassanetto devānaṁ",
  "atk-s0508a217:371_6": "majjhe tehi sakkaccaṁ sampaṭicchitavacanaṁ bhāsati, evaṁ amhākaṁ majjhe amhehi sampaṭicchitavacanaṁ bhāsāti.",
  "atk-s0508a217:372_0": "Ye kecīti imampi gāthaṁ bhagavantaṁ thunanto vattukāmataṁ janetuṁ bhaṇati. Tassattho",
  "atk-s0508a217:372_1": "– ye keci abhijjhādayo ganthā, tesaṁ appahāne sati mohavicikicchānaṁ pahānābhāvato",
  "atk-s0508a217:372_2": "mohamaggāti ca, aññāṇapakkhāti ca, vicikicchaṭhānāti ca vuccanti. Sabbe te tathāgataṁ",
  "atk-s0508a217:372_3": "patvā tathāgatassa desanābalena viddhaṁsitā bhavanti, nassanti. Kiṁkāraṇanti? Cakkhuñhi",
  "atk-s0508a217:372_4": "etaṁ paramaṁ narānaṁ, yasmā tathāgato sabbaganthavidhamanena paññācakkhujananato",
  "atk-s0508a217:372_5": "narānaṁ paramaṁ cakkhunti vuttaṁ hoti.",
  "atk-s0508a217:373_0": "No ce hi jātūti imampi gāthaṁ thunanto eva vattukāmataṁ janento bhaṇati. Tattha jātūti",
  "atk-s0508a217:373_1": "ekaṁsavacanaṁ. Purisoti bhagavantaṁ sandhāyāha. Jotimantoti paññājotisampannā sāriputtādayo.",
  "atk-s0508a217:373_2": "Idaṁ vuttaṁ hoti – yadi bhagavā puratthimādibhedo vāto viya abbhaghanaṁ desanāvegena",
  "atk-s0508a217:373_3": "kilese vihaneyya, tato yathā abbhaghananivuto loko tamova hoti ekandhakāro, evaṁ",
  "atk-s0508a217:373_4": "sabbopi loko aññāṇanivuto tamova siyā. Ye cāpi ime idāni jotimanto khāyanti sāriputtādayo,",
  "atk-s0508a217:373_5": "tepi na bhāseyyuṁ, na dīpeyyunti.",
  "atk-s0508a217:374_0": "Dhīrā cāti imampi gāthaṁ purimanayenevāha. Tassattho – dhīrā ca paṇḍitapurisā, pajjotakarā",
  "atk-s0508a217:374_1": "bhavanti paññāpajjotaṁ uppādenti. Taṁ tasmā ahaṁ taṁ vīra padhānavīriyasamannāgata",
  "atk-s0508a217:374_2": "bhagavā, tatheva maññe dhīro pajjotakarotveva maññāmi. Mayampi vipassinaṁ sabbadhamme",
  "atk-s0508a217:374_3": "yathābhūtaṁ passantaṁ bhagavantaṁ jānantā eva upāgamimhā. Tasmā “parisāsu no āvikarohi",
  "atk-s0508a217:374_4": "kappaṁ parinibbutova yathā nigrodhakappaṁ āvikarohi pakāsehī”ti.",
  "atk-s0508a217:375_0": "Khippanti imampi gāthaṁ purimanayeneva āha. Tassattho – bhagavā khippaṁ giraṁ eraya",
  "atk-s0508a217:375_1": "vaggu vagguṁ acirāyamāno vācaṁ bhāsa vaggu manoharaṁ. Haṁsova yathā suvaṇṇahaṁso",
  "atk-s0508a217:375_2": "gocaraṁ pariggaṇhanto jātassaravanasaṇḍaṁ disvā gīvaṁ paggayha pakkhe uddhunitvā",
  "atk-s0508a217:375_3": "haṭṭhatuṭṭho saṇikaṁ ataramāno vagguṁ nikūjati giraṁ nicchāreti, evamevaṁ tvaṁ saṇikaṁ",
  "atk-s0508a217:375_4": "nikūja iminā mahāpurisalakkhaṇaññatarena bindussarena suṭṭhu vikappitena abhisaṅkhatena,",
  "atk-s0508a217:375_5": "ete mayaṁ sabbe ujugatā avikkhittamānasā hutvā tava nikūjaṁ suṇomāti.",
  "atk-s0508a217:376_0": "Pahīnajātimaraṇanti, idampi purimanayeneva āha. Tattha na sissatīti aseso, taṁ asesaṁ,",
  "atk-s0508a217:376_1": "sotāpannādayo viya kiñci asesetvā pahīnajātimaraṇanti vuttaṁ hoti. Niggayhāti nibandhitvā,",
  "atk-s0508a217:376_2": "dhonanti dhutasabbapāpaṁ. Vadessāmīti kathāpessāmi dhammaṁ. Na kāmakāro hohi puthujjanānanti",
  "atk-s0508a217:376_3": "puthujjanasekkhādīnaṁ tividhānaṁ janānaṁ kāmakāro natthi, te yaṁ icchanti ñātuṁ vā",
  "atk-s0508a217:376_4": "vattuṁ vā, taṁ na sakkonti. Saṅkheyyakāro ca tathāgatānanti tathāgatānaṁ pana vīmaṁsakāro",
  "atk-s0508a217:376_5": "paññāpubbaṅgamakiriyā, te yaṁ icchanti ñātuṁ vā vattuṁ vā, taṁ sakkontiyevāti adhippāyo.",
  "atk-s0508a217:377_0": "Idāni taṁ saṅkheyyakāraṁ pakāsento “sampannaveyyākaraṇa”nti gāthamāha. Tassattho",
  "atk-s0508a217:377_1": "– tathā hi tava bhagavā idaṁ samujjupaññassa sabbattha appaṭihatabhāvena ujugatapaññassa",
  "atk-s0508a217:377_2": "sammadeva vuttaṁ pavattitaṁ sampannaveyyākaraṇaṁ “santatimahāmatto sattatālamattaṁ",
  "atk-s0508a217:377_3": "abbhuggantvā parinibbāyissati, suppabuddho sakko sattame divase pathaviṁ pavisissatī”ti",
  "atk-s0508a217:377_4": "evamādiṁ samuggahitaṁ sammadeva uggahitaṁ aviparītaṁ diṭṭhaṁ, puna suṭṭhutaraṁ añjaliṁ",
  "atk-s0508a217:377_5": "paṇāmetvā āha. Ayamañjali pacchimo suppaṇāmitoti ayaṁ aparopi añjali suṭṭhutaraṁ",
  "atk-s0508a217:377_6": "paṇāmito. Mā mohayī jānanti mā no avacanena mohayi, jānanto tassa gatiṁ. Anomapaññāti",
  "atk-s0508a217:377_7": "bhagavantaṁ ālapati.",
  "atk-s0508a217:378_0": "Paroparanti imaṁ pana gāthaṁ aparenapi pariyāyena amohanameva yācanto āha. Tattha",
  "atk-s0508a217:378_1": "paroparanti lokuttaralokiyavasena sundarāsundaraṁ dūre santike vā. Ariyadhammanti",
  "atk-s0508a217:378_2": "catusaccadhammaṁ. Viditvāti paṭivijjhitvā. Jānanti sabbaṁ ñeyyadhammaṁ jānanto. Vācābhikaṅkhāmīti",
  "atk-s0508a217:378_3": "yathā ghammani ghammakāle uṇhābhitatto puriso kilanto tasito vāriṁ, evaṁ te vācaṁ",
  "atk-s0508a217:378_4": "abhikaṅkhāmi. Sutaṁ pavassāti sutasaṅkhātaṁ saddāyatanaṁ pavassa pagghara muñca pavatta.",
  "atk-s0508a217:378_5": "“Sutassa vassā”tipi pāḷi. Vuttapakārassa saddāyatanassa vuṭṭhiṁ vassāti attho.",
  "atk-s0508a217:379_0": "Idāni yādisaṁ vācaṁ abhikaṅkhati, taṁ pakāsento “yadatthika”nti gāthamāha. Tattha",
  "atk-s0508a217:379_1": "kappāyanoti kappameva pūjāvasena vadati. Yathā vimuttoti “kiṁ anupādisesāya nibbānadhātuyā",
  "atk-s0508a217:379_2": "yathā asekkho, udāhu saupādisesāya yathā sekkho”ti vā pucchati. Sesamettha pākaṭameva.",
  "atk-s0508a217:380_0": "Evaṁ dvādasahi gāthāhi yācito bhagavā taṁ viyākaronto “acchecchī”tiādimāha. Tattha",
  "atk-s0508a217:380_1": "acchecchi taṇhaṁ idha nāmarūpe (iti bhagavā) kaṇhassa sotaṁ dīgharattānusayitanti",
  "atk-s0508a217:380_2": "imasmiṁ nāmarūpe kāmataṇhādibhedā taṇhā dīgharattaṁ appahīnaṭṭhena anusayitā kaṇhanāmakassa",
  "atk-s0508a217:380_3": "mārassa sotantipi vuccati. Taṁ kaṇhassa sotamutaṁ dīgharattānusayitaṁ idha nāmarūpe",
  "atk-s0508a217:380_4": "taṇhaṁ kappāyano chindi. Iti bhagavāti idaṁ pana saṅgītikārānaṁ vacanaṁ. Atāri jātiṁ",
  "atk-s0508a217:380_5": "maraṇaṁ asesanti so taṁ taṇhaṁ chetvā asesaṁ jātimaraṇaṁ atari anupādisesāya parinibbāyīti",
  "atk-s0508a217:380_6": "dasseti, iccabravi bhagavā pañcaseṭṭhoti āyasmatā vaṅgīsena puṭṭho bhagavā evaṁ avoca",
  "atk-s0508a217:380_7": "pañcahi saddhādīhi indriyehi anaññasādhāraṇehi cakkhūhi vā seṭṭho. Atha vā pañcaseṭṭhoti",
  "atk-s0508a217:380_8": "pañcahi sīlādīhi dhammakkhandhehi, pañcahi vā hetusampadādīhi seṭṭho uttamo pavaroti",
  "atk-s0508a217:380_9": "saṅgītikārānamevidampi vacanaṁ.",
  "atk-s0508a217:381_0": "Evaṁ vutte bhagavato bhāsitaṁ abhinandamānaso āyasmā vaṅgīso “esa sutvā”tiādikā gāthāyo",
  "atk-s0508a217:381_1": "āha. Tattha paṭhamagāthāyaṁ na maṁ vañcesīti yasmā parinibbuto, tasmā tassa parinibbutabhāvaṁ",
  "atk-s0508a217:381_2": "icchantaṁ maṁ na vañcesi, na visaṁvādesīti attho. Sesaṁ pākaṭameva.",
  "atk-s0508a217:382_0": "Dutiyagāthāyaṁ yasmā mutyapekho vihāsi, tasmā taṁ sandhāyāha “yathā vādī tathā kārī,",
  "atk-s0508a217:382_1": "ahu buddhassa sāvako”ti. Maccuno jālaṁ tata”nti tebhūmakavaṭṭe vitthataṁ mārassa",
  "atk-s0508a217:382_2": "taṇhājālaṁ. Māyāvinoti bahumāyassa. “Tathā māyāvino”tipi keci paṭhanti, tesaṁ yo",
  "atk-s0508a217:382_3": "anekāhi māyāhi anekakkhattuṁ bhagavantaṁ upasaṅkami. Tassa tathā māyāvinoti adhippāyo.",
  "atk-s0508a217:383_0": "Tatiyagāthāya ādinti mūlakāraṇaṁ. Upādānassāti vaṭṭassa. Vaṭṭaṁ daḷhehi kammakilesehi",
  "atk-s0508a217:383_1": "upādātabbaṭṭhena “upādāna”nti vuttaṁ. Tassa upādānassa ādiṁ avijjātaṇhādibhedaṁ kāraṇaṁ",
  "atk-s0508a217:383_2": "ñāṇacakkhunā addasa. Kappo kappiyoti evaṁ vattuṁ vaṭṭati bhagavāti adhippāyena vadati.",
  "atk-s0508a217:383_3": "Accagā vatāti atikkanto vata. Maccudheyyanti maccu ettha dhiyyatīti maccudheyyaṁ,",
  "atk-s0508a217:383_4": "tebhūmakavaṭṭaṁ suduttaraṁ accagā vatāti vedajāto vadati.",
  "atk-s0508a217:384_0": "Idāni satthari attano upajjhāye ca pasannamānaso pasannākāraṁ vibhāvento “taṁ devadeva”nti",
  "atk-s0508a217:384_1": "osānagāthamāha. Tattha taṁ devadevaṁ vandāmīti sammutidevo, upapattidevo, visuddhidevoti",
  "atk-s0508a217:384_2": "tesaṁ sabbesampi devānaṁ uttamadevatāya devadevaṁ dvipaduttama bhagavā taṁ vandāmi.",
  "atk-s0508a217:384_3": "Na kevalaṁ taṁyeva, atha kho tava saccābhisambodhiyā anudhammajātattā anujātaṁ, māravijayena",
  "atk-s0508a217:384_4": "mahāvīriyatāya mahāvīraṁ, āguakaraṇādiatthena nāgaṁ tava ure vāyāmajanitajātitāya",
  "atk-s0508a217:384_5": "orasaṁ puttaṁ nigrodhakappañca vandāmi.",
  "atk-s0508a217:385_0": "Evamete subhūtiādayo vaṅgīsapariyosānā dvisataṁ catusaṭṭhi ca mahātherā idha pāḷiyaṁ",
  "atk-s0508a217:385_1": "ārūḷhā, te sabbe yathā sammāsambuddhassa sāvakabhāvena ekavidhā. Tathā asekkhabhāvena,",
  "atk-s0508a217:385_2": "ukkhittapalighatāya saṁkiṇṇaparikkhatāya, abbuḷhesikatāya, niraggaḷatāya, pannaddhajatāya,",
  "atk-s0508a217:385_3": "pannabhāratāya, visaṁyuttatāya, dasasu ariyavāsesu vuṭṭhavāsatāya ca. Tathā hi te",
  "atk-s0508a217:385_4": "pañcaṅgavippahīnā, chaḷaṅgasamannāgatā, ekārakkhā, caturāpassenā, panuṇṇapaccekasaccā,",
  "atk-s0508a217:385_5": "samavayasaṭṭhesanā, anāvilasaṅkappā, passaddhakāyasaṅkhārā, suvimuttacittā, suvimuttapaññā",
  "atk-s0508a217:385_6": "ca. Iti evamādinā nayena ekavidhā.",
  "atk-s0508a217:386_0": "Ehibhikkhubhāvena upasampannā, na ehibhikkhubhāvena upasampannāti duvidhā. Tattha",
  "atk-s0508a217:386_1": "aññāsi koṇḍaññappamukhā pañcavaggiyattherā, yasatthero, tassa sahāyabhūtā vimalo",
  "atk-s0508a217:386_2": "subāhu puṇṇaji gavampatīti cattāro, aparepi tassa sahāyabhūtā pañcapaññāsa, tiṁsa",
  "atk-s0508a217:386_3": "bhaddavaggiyā, uruvelakassapappamukhā sahassapurāṇajaṭilā, dve aggasāvakā, tesaṁ",
  "atk-s0508a217:386_4": "parivārabhūtā aḍḍhaterasasatā paribbājakā, coro aṅgulimālattheroti sabbe sahassaṁ",
  "atk-s0508a217:386_5": "paññāsādhikāni tīṇi satāni ca honti. Tenetaṁ vuccati –",
  "atk-s0508a217:387": "“Satattayaṁ sahassañca, paññāsañca punāpare;",
  "atk-s0508a217:388": "Ete therā mahāpaññā, sabbeva ehibhikkhukā”ti.",
  "atk-s0508a217:389_0": "Na kevalañca ete eva, atha kho aññepi bahū santi. Seyyathidaṁ – selo brāhmaṇo, tassa",
  "atk-s0508a217:389_1": "antevāsikabhūtā tisatabrāhmaṇā, mahākappino, tassa parivārabhūtaṁ purisasahassaṁ,",
  "atk-s0508a217:389_2": "suddhodanamahārājena pesitā kapilavatthuvāsino dasasahassapurisā, mahābāvariyabrāhmaṇassa",
  "atk-s0508a217:389_3": "antevāsikabhūtā ajitādayo soḷasa sahassaparimāṇāti. Evaṁ vuttato aññe na ehibhikkhubhāvena",
  "atk-s0508a217:389_4": "upasampadā, te pana saraṇagamanūpasampadā, ovādapaṭiggahaṇūpasampadā, pañhābyākaraṇūpasampadā,",
  "atk-s0508a217:389_5": "ñatticatutthakammūpasampadāti imehi catūhi ākārehi laddhūpasampadā. Ādito hi ehibhikkhubhāvūpagatā",
  "atk-s0508a217:389_6": "therā, tesaṁ bhagavā pabbajjaṁ viya tīhi saraṇagamaneheva upasampadampi anuññāsi,",
  "atk-s0508a217:389_7": "ayaṁ saraṇagamanūpasampadā. Yā pana –",
  "atk-s0508a217:390_0": "“Tasmātiha te, kassapa, evaṁ sikkhitabbaṁ – ‘tibbaṁ me hirottappaṁ, paccupaṭṭhitaṁ",
  "atk-s0508a217:390_1": "bhavissati theresu navesu majjhimesū’ti, evaṁ hi te, kassapa, sikkhitabbaṁ. Tasmātiha",
  "atk-s0508a217:390_2": "te, kassapa, evaṁ sikkhitabbaṁ – ‘yaṁkiñci dhammaṁ suṇissāmi kusalūpasaṁhitaṁ, sabbaṁ",
  "atk-s0508a217:390_3": "taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī’ti,",
  "atk-s0508a217:390_4": "evañhi te, kassapa, sikkhitabbaṁ. Tasmātiha te, kassapa, evaṁ sikkhitabbaṁ – ‘sātasahagatā",
  "atk-s0508a217:390_5": "ca me kāyagatā sati na vijahissatī’ti, evañhi te, kassapa, sikkhitabba”nti.",
  "atk-s0508a217:391_0": "Imassa ovādassa paṭiggahaṇena mahākassapattherassa anuññātaupasampadā, ayaṁ ovādapaṭiggahaṇūpasampadā",
  "atk-s0508a217:391_1": "nāma. Yā pubbārāme caṅkamantena bhagavatā “uddhumātakasaññāti vā sopāka ‘rūpasaññā’ti",
  "atk-s0508a217:391_2": "vā ime dhammā nānatthā nānābyañjanā, udāhu ekatthā byañjanameva nāna”ntiādinā asubhanissitesu",
  "atk-s0508a217:391_3": "pañhesu pucchitesu bhagavantaṁ upasaṅkamantena sattavassikena sopākasāmaṇerena “uddhumātakasaññāti",
  "atk-s0508a217:391_4": "vā bhagavā ‘rūpasaññā’ti vā ime dhammā ekatthā, byañjanameva nāna”ntiādinā vissajjitesu",
  "atk-s0508a217:391_5": "“iminā sabbaññutaññāṇena saddhiṁ saṁsanditvā ime pañhā byākatā”ti āraddhacittena",
  "atk-s0508a217:391_6": "bhagavatā anuññātaupasampadā. Ayaṁ pañhābyākaraṇūpasampadā nāma. Ñatticatutthakammūpasampadā pākaṭāva.",
  "atk-s0508a217:392_0": "Yathā ehibhikkhubhāvena upasampadā, na ehibhikkhubhāvena upasampadāti duvidhā, evaṁ",
  "atk-s0508a217:392_1": "sammukhāparammukhābhedatopi duvidhā. Ye hi satthu dharamānakāle ariyāya jātiyā jātā,",
  "atk-s0508a217:392_2": "te aññāsikoṇḍaññādayo sammukhasāvakā nāma. Ye pana bhagavato parinibbānato pacchā",
  "atk-s0508a217:392_3": "adhigatavisesā, te satipi satthu dhammasarīrassa paccakkhabhāve satthu sarīrassa",
  "atk-s0508a217:392_4": "apaccakkhabhāvato parammukhasāvakā nāma.",
  "atk-s0508a217:393": "Tathā ubhatobhāgavimuttapaññāvimuttatāvasena, idha pāḷiyaṁ āgatā pana ubhatobhāgavimuttā evāti veditabbā. Vuttañhetaṁ apadāne –",
  "atk-s0508a217:394": "“Vimokkhāpi ca aṭṭhime, chaḷabhiññā sacchikatā”ti.",
  "atk-s0508a217:395_0": "Tathā sāpadānānapadānabhedato, yesañhi purimesu sammāsambuddhesu paccekabuddhabuddhasāvakesupi",
  "atk-s0508a217:395_1": "puññakiriyāvasena pavattitaṁ sāvakapāramitāsaṅkhātaṁ atthi apadānaṁ, te sāpadānā,",
  "atk-s0508a217:395_2": "seyyathāpi apadānapāḷiyaṁ āgatā therā. Yesaṁ pana taṁ natthi, te anapadānā.",
  "atk-s0508a217:396_0": "Kiṁ pana sabbena sabbaṁ pubbahetusampattiyā vinā saccābhisambodho sambhavatīti? Na",
  "atk-s0508a217:396_1": "sambhavati. Na hi upanissayasampattirahitassa ariyamaggādhigamo atthi, tassa sudukkaradurabhisambhavasabhāvato.",
  "atk-s0508a217:396_2": "Yathāha “taṁ kiṁ maññatha, bhikkhave, katamaṁ nu kho dukkarataraṁ vā durabhisambhavataraṁ",
  "atk-s0508a217:396_3": "vā”tiādi. Yadi evaṁ kasmā vuttaṁ – “yesaṁ pana taṁ natthi, te anapadānā”ti? Nayidamevaṁ",
  "atk-s0508a217:396_4": "daṭṭhabbaṁ “ye sabbena sabbaṁ upanissayasampattirahitā, te anapadānā”ti tādisānaṁ",
  "atk-s0508a217:396_5": "idha anadhippetattā. Yesaṁ pana atiukkaṁsagataṁ apadānaṁ natthi, te idha “anapadānā”ti",
  "atk-s0508a217:396_6": "vuttā, na sabbena sabbaṁ upanissayarahitāyeva. Tathā hi ime sattā buddhuppādesu acchariyācinteyyaguṇavibhūtivitthataṁ",
  "atk-s0508a217:396_7": "buddhānaṁ ānubhāvaṁ passantā catuppamāṇikassa lokassa sabbathāpi pasādāvahattā satthari",
  "atk-s0508a217:396_8": "saddhaṁ paṭilabhanti. Tathā saddhammassavanena, sāvakānaṁ sammāpaṭipattidassanena,",
  "atk-s0508a217:396_9": "kadāci mahābodhisattānaṁ sammāsambodhiyā cittābhinīhāradassanena, tesaṁ santike ovādānusāsanapaṭilābhena",
  "atk-s0508a217:396_10": "ca saddhamme saddhaṁ paṭilabhanti, te tattha paṭiladdhasaddhā yadipi saṁsāre nibbāne",
  "atk-s0508a217:396_11": "ca ādīnavānisaṁse passanti, mahārajakkhatāya pana yogakkhemaṁ anabhisambhunantā antarantarā",
  "atk-s0508a217:396_12": "vivaṭṭūpanissayaṁ kusalabījaṁ attano santāne ropentiyeva sappurisūpanissayassa bahūkārabhāvato. Tenāha –",
  "atk-s0508a217:397": "“Yadimassa lokanāthassa, virajjhissāma sāsanaṁ;",
  "atk-s0508a217:398": "Anāgatamhi addhāne, hessāma sammukhā imaṁ.",
  "atk-s0508a217:399": "“Yathā manussā nadiṁ tarantā, paṭititthaṁ virajjhiya;",
  "atk-s0508a217:400": "Heṭṭhātitthe gahetvāna, uttaranti mahānadiṁ.",
  "atk-s0508a217:401": "“Evameva mayaṁ sabbe, yadi muñcāmimaṁ jinaṁ;",
  "atk-s0508a217:402": "Anāgatamhi addhāne, hessāma sammukhā ima”nti.",
  "atk-s0508a217:403_0": "Evaṁ vivaṭṭaṁ uddissa uppāditakusalacittaṁ satasahassādhikacatuasaṅkhyeyyakālantare",
  "atk-s0508a217:403_1": "vimokkhādhigamassa upanissayo na hotīti na sakkā vattuṁ. Pageva patthanāvasena adhikāraṁ",
  "atk-s0508a217:403_2": "katvā pavattitaṁ. Evaṁ duvidhāpete.",
  "atk-s0508a217:404_0": "Aggasāvakā, mahāsāvakā, pakatisāvakāti tividhā. Tesu āyasmā aññāsikoṇḍañño, vappo,",
  "atk-s0508a217:404_1": "bhaddiyo, mahānāmo, assaji, nālako, yaso, vimalo, subāhu, puṇṇaji, gavampati, uruvelakassapo,",
  "atk-s0508a217:404_2": "nadīkassapo, gayākassapo, sāriputto, mahāmoggallāno, mahākassapo, mahākaccāyano,",
  "atk-s0508a217:404_3": "mahākoṭṭhiko, mahākappino, mahācundo, anuruddho, kaṅkhārevato, ānando, nandako, bhagu,",
  "atk-s0508a217:404_4": "nando, kimilo, bhaddiyo, rāhulo, sīvali, upāli, dabbo, upaseno, khadiravaniyarevato,",
  "atk-s0508a217:404_5": "puṇṇo mantāṇiputto, puṇṇo sunāparantako, soṇo kuṭikaṇṇo, soṇo koḷivīso, rādho, subhūti,",
  "atk-s0508a217:404_6": "aṅgulimālo, vakkali, kāḷudāyī, mahāudāyī, pilindavaccho, sobhito, kumārakassapo,",
  "atk-s0508a217:404_7": "raṭṭhapālo, vaṅgīso, sabhiyo, selo, upavāno, meghiyo, sāgato, nāgito, lakuṇḍakabhaddiyo,",
  "atk-s0508a217:404_8": "piṇḍolabhāradvājo, mahāpanthako, cūḷapanthako, bākulo, kuṇḍadhāno, dārucīriyo, yasojo,",
  "atk-s0508a217:404_9": "ajito, tissametteyyo, puṇṇako, mettagū, dhotako, upasivo, nando, hemako, todeyyo,",
  "atk-s0508a217:404_10": "kappo, jatukaṇṇi, bhadrāvudho, udayo, posālo, mogharājā, piṅgiyoti ete asītimahāsāvakā nāma.",
  "atk-s0508a217:405_0": "Kasmā pana te eva therā “mahāsāvakā”ti vuccantīti? Abhinīhārassa mahantabhāvato.",
  "atk-s0508a217:405_1": "Tathā hi dve aggasāvakāpi mahāsāvakesu antogadhā. Te hi sāvakapāramīñāṇassa matthakappattiyā",
  "atk-s0508a217:405_2": "sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena “mahāsāvakā”tipi",
  "atk-s0508a217:405_3": "vuccanti. Itare pana pakatisāvakehi sātisayamahābhinīhārā. Tathā hi te padumuttarassa",
  "atk-s0508a217:405_4": "bhagavato kāle katapaṇidhānā. Tato eva sātisayaṁ abhiññāsamāpattīsu vasino pabhinnapaṭisambhidā",
  "atk-s0508a217:405_5": "ca. Kāmaṁ sabbepi arahanto sīlavisuddhiādike sampādetvā catūsu satipaṭṭhānesu patiṭṭhitacittā",
  "atk-s0508a217:405_6": "satta bojjhaṅge yathābhūtaṁ bhāvetvā maggapaṭipāṭiyā anavasesato kilese khepetvā",
  "atk-s0508a217:405_7": "aggaphale patiṭṭhahanti, tathāpi yathā saddhāvimuttato diṭṭhippattassa, paññāvimuttato",
  "atk-s0508a217:405_8": "ca ubhatobhāgavimuttassa pubbabhāgabhāvanāviseso addhā icchito viseso, evaṁ abhinīhāramahantatāpubbayogamahantatāhi",
  "atk-s0508a217:405_9": "attasantāne sātisayaguṇavisesassa nipphāditattā sīlādiguṇehi mahantā sāvakāti mahāsāvakā.",
  "atk-s0508a217:405_10": "Tesuyeva pana ye bodhipakkhiyadhammesu pāmokkhabhāvena dhurabhūtānaṁ sammādiṭṭhisammāsamādhīnaṁ",
  "atk-s0508a217:405_11": "sātisayakiccantarabhāvanipphattiyā kāraṇabhūtāya tajjābhinīhārābhinihatāya sakkaccaṁ",
  "atk-s0508a217:405_12": "nirantaraṁ cirakālaṁ samāhitāya sammāpaṭipattiyā yathākkamaṁ paññāya samādhismiñca",
  "atk-s0508a217:405_13": "ukkaṁsapāramippattiyā savisesaṁ sabbaguṇehi aggabhāve ṭhitā. Te sāriputtamoggallānā",
  "atk-s0508a217:405_14": "satipi mahāsāvakatte sāvakapāramiyā matthake sabbasāvakānaṁ aggabhāve ṭhitattā abhinīhāramahantabhāvato,",
  "atk-s0508a217:405_15": "pubbayogamahantabhāvato ca “aggasāvakā”icceva vuccanti. Ye pana ariyasāvakā aggasāvakā",
  "atk-s0508a217:405_16": "viya ca mahāsāvakā viya ca na parimitāva, atha kho anekasatā anekasahassā, te pakatisāvakā.",
  "atk-s0508a217:405_17": "Idha pāḷiyaṁ ārūḷhā pana parimitāva gāthāvasena pariggahitattā. Tathāpi mahāsāvakesupi",
  "atk-s0508a217:405_18": "keci idha pāḷiyaṁ nārūḷhā.",
  "atk-s0508a217:406_0": "Evaṁ tividhāpi te animittavimokkhādibhedato tividhā, vimokkhasamadhigamavasenapi",
  "atk-s0508a217:406_1": "tividhā. Tayo hi ime vimokkhā suññato vimokkho, animitto vimokkho, appaṇihito vimokkhoti.",
  "atk-s0508a217:406_2": "Te ca vimokkhā suññatādīhi aniccānupassanādīhi tīhi anupassanāhi adhigantabbā. Ādito",
  "atk-s0508a217:406_3": "hi aniccādīsu yena kenaci ākārena vipassanābhiniveso hoti. Yadā pana vuṭṭhānagāminiyā",
  "atk-s0508a217:406_4": "vipassanāya aniccākārato saṅkhāre sammasantiyā maggavuṭṭhānaṁ hoti, tadā vipassanā",
  "atk-s0508a217:406_5": "satipi rāganimittādīnaṁ samugghāṭane saṅkhāranimittaṁ pana sā na vissajjetīti nippariyāyena",
  "atk-s0508a217:406_6": "animittanāmaṁ alabhamānā attano maggassa animittanāmaṁ dātuṁ na sakkotīti. Kiñcāpi",
  "atk-s0508a217:406_7": "abhidhamme animittavimokkho na uddhaṭo, suttante pana rāgādinimittānaṁ samugghāṭena labbhatīti.",
  "atk-s0508a217:407": "“Animittañca bhāvehi, mānānusayamujjaha;",
  "atk-s0508a217:408": "Tato mānābhisamayā, upasanto carissasī”ti. –",
  "atk-s0508a217:409_0": "Ādinā hi vipassanāya animittavimokkhabhāvo anuttarassa animittavimokkhabhāvo ca vutto.",
  "atk-s0508a217:409_1": "Yadā vuṭṭhānagāminiyā vipassanāya dukkhato saṅkhāre sammasantiyā maggavuṭṭhānaṁ hoti,",
  "atk-s0508a217:409_2": "tadā vipassanā rāgapaṇidhiādīnaṁ samugghāṭanena appaṇihitanāmaṁ labhatīti appaṇihitavimokkhaṁ",
  "atk-s0508a217:409_3": "nāma hoti. Tadanantaro ca maggo appaṇihitavimokkho. Yadā pana vuṭṭhānagāminiyā vipassanāya",
  "atk-s0508a217:409_4": "anattākārena sammasantiyā maggavuṭṭhānaṁ hoti, tadā vipassanā attadiṭṭhiyā samugghāṭanena",
  "atk-s0508a217:409_5": "suññatanāmaṁ labhatīti suññatavimokkhaṁ nāma hoti. Tadanantaro ca maggo suññatavimokkho",
  "atk-s0508a217:409_6": "nāma hoti. Imesu aggamaggabhūtesu tīsu vimokkhesu imesaṁ therānaṁ keci animittavimokkhena",
  "atk-s0508a217:409_7": "muttā, keci appaṇihitavimokkhena, keci suññatavimokkhena. Tena vuttaṁ – “animittavimokkhādibhedato",
  "atk-s0508a217:409_8": "tividhā, vimokkhasamadhigamenapi tividhā”ti.",
  "atk-s0508a217:410_0": "Paṭipadāvibhāgena catubbidhā. Catasso hi paṭipadā – dukkhapaṭipadā dandhābhiññā,",
  "atk-s0508a217:410_1": "dukkhapaṭipadā khippābhiññā, sukhapaṭipadā dandhābhiññā, sukhapaṭipadā khippābhiññāti.",
  "atk-s0508a217:410_2": "Tattha rūpamukhādīsu vipassanābhinivesesu yo rūpamukhena vipassanaṁ abhinivisitvā",
  "atk-s0508a217:410_3": "cattāri mahābhūtāni pariggahetvā upādārūpaṁ pariggaṇhāti arūpaṁ pariggaṇhāti, rūpārūpaṁ",
  "atk-s0508a217:410_4": "pana pariggaṇhanto dukkhena kasirena kilamanto pariggahetuṁ sakkoti, tassa dukkhapaṭipadā",
  "atk-s0508a217:410_5": "nāma hoti, pariggahitarūpārūpassa pana vipassanāparivāse maggapātubhāvadandhatāya",
  "atk-s0508a217:410_6": "dandhābhiññā nāma hoti. Yopi rūpārūpaṁ pariggahetvā nāmarūpaṁ vavatthapento dukkhena",
  "atk-s0508a217:410_7": "kasirena kilamanto vavatthapeti, vavatthapite ca nāmarūpe vipassanāparivāsaṁ vasanto",
  "atk-s0508a217:410_8": "cirena maggaṁ uppādetuṁ sakkoti, tassapi dukkhapaṭipadā dandhābhiññā nāma hoti. Aparo",
  "atk-s0508a217:410_9": "nāmarūpampi vavatthapetvā paccaye pariggaṇhanto dukkhena kasirena kilamanto pariggaṇhāti.",
  "atk-s0508a217:410_10": "Paccaye ca pariggahetvā vipassanāparivāsaṁ vasanto cirena maggaṁ uppādeti, evampi",
  "atk-s0508a217:410_11": "dukkhapaṭipadā dandhābhiññā nāma hoti. Aparo paccayepi pariggahetvā lakkhaṇāni paṭivijjhanto",
  "atk-s0508a217:410_12": "dukkhena kasirena kilamanto paṭivijjhati, paṭividdhalakkhaṇo ca vipassanāparivāsaṁ",
  "atk-s0508a217:410_13": "vasanto cirena maggaṁ uppādeti, evampi dukkhapaṭipadā dandhābhiññā nāma hoti. Aparo",
  "atk-s0508a217:410_14": "lakkhaṇānipi paṭivijjhitvā vipassanāñāṇe tikkhe sūre pasanne vahante uppannavipassanānikantiṁ",
  "atk-s0508a217:410_15": "pariyādiyamāno dukkhena kasirena kilamanto pariyādiyati, nikantiñca pariyādiyitvā",
  "atk-s0508a217:410_16": "vipassanāparivāsaṁ vasanto cirena maggaṁ uppādeti, evampi dukkhapaṭipadā dandhābhiññā",
  "atk-s0508a217:410_17": "nāma hoti. Yathāvuttāsuyeva paṭipadāsu maggapātubhāvassa khippatāya dukkhapaṭipadā",
  "atk-s0508a217:410_18": "khippābhiññā, tāsaṁ pana paṭipadānaṁ akicchasiddhiyaṁ maggapātubhāvassa dandhatāya",
  "atk-s0508a217:410_19": "khippatāya ca yathākkamaṁ sukhapaṭipadā dandhābhiññā, sukhapaṭipadā khippābhiññā",
  "atk-s0508a217:410_20": "ca veditabbā. Imāsaṁ catassannaṁ paṭipadānaṁ vasena aggamaggappattiyā therānaṁ catubbidhatā",
  "atk-s0508a217:410_21": "veditabbā. Na hi paṭipadāhi vinā ariyamaggādhigamo atthi. Tathā hi abhidhamme “yasmiṁ",
  "atk-s0508a217:410_22": "samaye lokuttaraṁ jhānaṁ bhāveti niyyānikaṁ apacayagāmiṁ…pe… dukkhapaṭipadaṁ dandhābhiñña”ntiādinā",
  "atk-s0508a217:410_23": "paṭipadāya saddhiṁyeva ariyamaggo vibhatto, tena vuttaṁ “paṭipadāvibhāgena catubbidhā”ti.",
  "atk-s0508a217:411_0": "Indriyādhikavibhāgena pañcavidhā. Satipi nesaṁ saccābhisambodhasāmaññe ekacce therā",
  "atk-s0508a217:411_1": "saddhuttarā, seyyathāpi thero vakkali; ekacce vīriyuttarā, seyyathāpi thero mahāsoṇo,",
  "atk-s0508a217:411_2": "koḷivīso; ekacce satuttarā, seyyathāpi thero sobhito, ekacce samādhuttarā, seyyathāpi",
  "atk-s0508a217:411_3": "thero cūḷapanthako, ekacce paññuttarā, seyyathāpi thero ānando. Tathā hi so gatimantatāya",
  "atk-s0508a217:411_4": "atthakosallādivantatāya ca pasaṁsito, ayañca vibhāgo pubbabhāge labbhamānavisesavasena",
  "atk-s0508a217:411_5": "vutto. Aggamaggakkhaṇe pana sesānampi indriyānaṁ ekasabhāvā icchitāti.",
  "atk-s0508a217:412_0": "Tathā pāramippattā, paṭisambhidāppattā, chaḷabhiññā, tevijjā, sukkhavipassakāti pañcavidhā.",
  "atk-s0508a217:412_1": "Sāvakesu hi ekacce sāvakapāramiyā matthakappattā, yathā taṁ āyasmā sāriputto, āyasmā",
  "atk-s0508a217:412_2": "ca mahāmoggallāno; ekacce atthapaṭisambhidā dhammapaṭisambhidā niruttipaṭisambhidā",
  "atk-s0508a217:412_3": "paṭibhānapaṭisambhidāti imāsaṁ catunnaṁ paṭisambhidānaṁ vasena paṭisambhidāppattā;",
  "atk-s0508a217:412_4": "ekacce iddhividhañāṇādīnaṁ abhiññānaṁ vasena chaḷabhiññā; ekacce pubbenivāsañāṇādīnaṁ",
  "atk-s0508a217:412_5": "tissannaṁ vijjānaṁ vasena tevijjā. Ye pana khaṇikasamādhimatte ṭhatvā vipassanaṁ",
  "atk-s0508a217:412_6": "paṭṭhapetvā adhigataaggamaggā, te ādito antarantarā ca samādhijena jhānaṅgena vipassanābbhantaraṁ",
  "atk-s0508a217:412_7": "paṭisandhānānaṁ abhāvā sukkhā vipassanā etesanti sukkhavipassakā nāma. Ayañca vibhāgo",
  "atk-s0508a217:412_8": "sāvakānaṁ sādhāraṇabhāvaṁ upaparikkhitvā vutto. Idha pāḷiyaṁ āgatā nattheva sukkhavipassakā. Tenevāha –",
  "atk-s0508a217:413": "“Paṭisambhidā catasso, vimokkhāpi ca aṭṭhime;",
  "atk-s0508a217:414": "Chaḷabhiññā sacchikatā, kataṁ buddhassa sāsana”ntiādi. ;",
  "atk-s0508a217:415": "Evaṁ pāramippattādivasena pañcavidhā.",
  "atk-s0508a217:416": "Animittādivasena chabbidhā animittavimuttotiādayo.",
  "atk-s0508a217:417_0": "Saddhādhuro, paññādhuroti duvidhā. Tathā appaṇihitavimutto paññāvimutto cāti. Evaṁ",
  "atk-s0508a217:417_1": "animittavimuttādivasena ca pariyāyavimuttabhedena sattavidhā. Catūsu hi arūpasamāpattīsu",
  "atk-s0508a217:417_2": "ekamekaṁ pādakaṁ katvā vipassanaṁ ārabhitvā arahattaṁ pattā cattāro, nirodhato vuṭṭhāya",
  "atk-s0508a217:417_3": "arahattaṁ patto cāti pañca, ubhatobhāgavimuttā, saddhādhurapaññādhuravasena dve paññāvimuttāti",
  "atk-s0508a217:417_4": "evaṁ vimuttibhedena sattavidhā.",
  "atk-s0508a217:418_0": "Dhurapaṭipadāvibhāgena aṭṭhavidhā. Yo hi dukkhapaṭipadāya dandhābhiññāya niyyāti,",
  "atk-s0508a217:418_1": "so saddhādhurapaññādhuravasena duvidhā, tathā sesapaṭipadāsupīti evaṁ dhurapaṭipadāvibhāgena aṭṭhavidhā.",
  "atk-s0508a217:419": "Vimuttibhedena navavidhā. Pañca ubhatobhāgavimuttā, dve paññāvimuttā, paññāvimuttiyaṁ cetovimuttiyañca pāramippattā dve aggasāvakā cāti evaṁ navavidhā.",
  "atk-s0508a217:420_0": "Vimuttivaseneva dasavidhā. Catūsu arūpāvacarajjhānesu ca ekamekaṁ pādakaṁ katvā arahattaṁ",
  "atk-s0508a217:420_1": "pattā cattāro, sukkhavipassakoti pañca paññāvimuttā, yathāvuttā ca ubhatobhāgavimuttā",
  "atk-s0508a217:420_2": "cāti evaṁ vimuttibhedeneva dasavidhā. Te yathāvuttena dhurabhedena bhijjamānā vīsati",
  "atk-s0508a217:420_3": "honti. Paṭipadābhedena bhijjamānā cattālīsaṁ honti. Puna paṭipadābhedena dhurabhedena",
  "atk-s0508a217:420_4": "ca bhijjamānā asīti honti. Atha te suññatavimuttādivibhāgena bhijjamānā cattālīsādhikā",
  "atk-s0508a217:420_5": "dve satāni honti. Puna indriyādhikabhāvena bhijjamānā dvisatuttaraṁ sahassaṁ hontīti.",
  "atk-s0508a217:420_6": "Evaṁ attano guṇavasena anekabhedavibhattesu maggaṭṭhaphalaṭṭhesu ariyasāvakesu ye",
  "atk-s0508a217:420_7": "attano paṭipattipavattiādike ca vibhāventi. Ye “channā me kuṭikā”tiādikā gāthā udānādivasena",
  "atk-s0508a217:420_8": "abhāsiṁsu. Te ca idha gāthāmukhena saṅgahaṁ ārūḷhā. Tenāha – “sīhānaṁva nadantānaṁ…pe…",
  "atk-s0508a217:420_9": "phusitvā accutaṁ pada”nti. Evamettha pakiṇṇakakathā veditabbā.",
  "atk-s0508a217:421": "Vaṅgīsattheragāthāvaṇṇanā niṭṭhitā.",
  "atk-s0508a217:422": "Mahānipātavaṇṇanā niṭṭhitā.",
  "atk-s0508a217:423": "Badaratitthamahāvihāravāsinā ācariyadhammapālattherena katā",
  "atk-s0508a217:424": "Theragāthāvaṇṇanā niṭṭhitā."
}