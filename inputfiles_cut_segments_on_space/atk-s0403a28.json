{
  "atk-s0403a28:0": "3. Anuttariyavaggo",
  "atk-s0403a28:1": "1-2. Sāmakasuttādivaṇṇanā",
  "atk-s0403a28:2_0": "21-22. Tatiyassa paṭhame sāmagāmaketi sāmakānaṁ ussannattā evaṁladdhanāme gāmake.",
  "atk-s0403a28:2_1": "Pokkharaṇiyāyanti pokkharaṇiyānāmake vihāre. Abhikkantāya rattiyāti rattiyā paṭhamayāmaṁ",
  "atk-s0403a28:2_2": "atikkamma majjhimayāme sampatte. Abhikkantavaṇṇāti abhikkantaatimanāpavaṇṇā. Kevalakappanti",
  "atk-s0403a28:2_3": "sakalakappaṁ. Pokkharaṇiyaṁ obhāsetvāti pokkharaṇiyānāmakaṁ mahāvihāraṁ attano obhāsena",
  "atk-s0403a28:2_4": "pharitvā. Samanuññoti samānaanuñño samānacitto. Dovacassatāti dubbacabhāvo. Pāpamittatāti",
  "atk-s0403a28:2_5": "lāmakamittatā . Imasmiṁ sutte parihāniyadhammāva kathitā. Dutiye aparihāniyadhammā",
  "atk-s0403a28:2_6": "lokuttaramissakā kathitā.",
  "atk-s0403a28:3": "3. Bhayasuttavaṇṇanā",
  "atk-s0403a28:4_0": "23. Tatiye kāmarāgarattāyanti kāmarāgaratto ayaṁ. Chandarāgavinibaddhoti chandarāgena",
  "atk-s0403a28:4_1": "vinibaddho. Bhayāti cittutrāsabhayā. Paṅkāti kilesapaṅkato. Saṅgo paṅko ca ubhayanti",
  "atk-s0403a28:4_2": "saṅgo ca paṅko ca idampi ubhayaṁ. Ete kāmā pavuccanti, yattha satto puthujjanoti",
  "atk-s0403a28:4_3": "yasmiṁ saṅge ca paṅke ca puthujjano satto laggo laggito palibuddho. Upādāneti catubbidhe",
  "atk-s0403a28:4_4": "upādāne. Jātimaraṇasambhaveti jātiyā ca maraṇassa ca sambhave paccayabhūte. Anupādāvimuccantīti",
  "atk-s0403a28:4_5": "anupādiyitvā vimuccanti. Jātimaraṇasaṅkhayeti jātimaraṇānaṁ saṅkhayasaṅkhāte nibbāne,",
  "atk-s0403a28:4_6": "nibbānārammaṇāya vimuttiyā vimuccantīti attho. Imasmiṁ ṭhāne vivaṭṭetvā arahattameva",
  "atk-s0403a28:4_7": "patto esa bhikkhu. Idāni taṁ khīṇāsavaṁ thomento te khemappattātiādimāha. Tattha",
  "atk-s0403a28:4_8": "khemappattāti khemabhāvaṁ pattā. Sukhinoti lokuttarasukhena sukhitā. Diṭṭhadhammābhinibbutāti",
  "atk-s0403a28:4_9": "abbhantare kilesābhāvena diṭṭhadhammeyeva abhinibbutā. Imasmiṁ sutte vaṭṭameva kathetvā",
  "atk-s0403a28:4_10": "gāthāsu vaṭṭavivaṭaṁ kathitaṁ.",
  "atk-s0403a28:5": "4. Himavantasuttavaṇṇanā",
  "atk-s0403a28:6_0": "24. Catutthe padāleyyāti bhindeyya. Chavāyāti lāmikāya. Samādhissa samāpattikusalo",
  "atk-s0403a28:6_1": "hotīti āhārasappāyautusappāyāni pariggahetvā samādhiṁ samāpajjituṁ kusalo hoti cheko",
  "atk-s0403a28:6_2": "samattho paṭibalo. Samādhissa ṭhitikusaloti samādhissa ṭhitiyaṁ kusalo, samādhiṁ",
  "atk-s0403a28:6_3": "ṭhapetuṁ sakkotīti attho. Samādhissa vuṭṭhānakusaloti samādhissa vuṭṭhāne kusalo,",
  "atk-s0403a28:6_4": "yathāparicchedena vuṭṭhātuṁ sakkotīti attho. Samādhissa kallitakusaloti samādhissa",
  "atk-s0403a28:6_5": "kallatāya kusalo, samādhicittaṁ hāsetuṁ kallaṁ kātuṁ sakkotīti attho. Samādhissa",
  "atk-s0403a28:6_6": "gocarakusaloti samādhissa asappāye anupakārake dhamme vajjetvā sappāye upakārake",
  "atk-s0403a28:6_7": "sevantopi, ‘‘ayaṁ samādhinimittārammaṇo ayaṁ lakkhaṇārammaṇo’’ti jānantopi samādhissa",
  "atk-s0403a28:6_8": "gocarakusalo nāma hoti. Samādhissa abhinīhārakusaloti upariuparisamāpattisamāpajjanatthāya",
  "atk-s0403a28:6_9": "paṭhamajjhānādisamādhiṁ abhinīharituṁ sakkonto samādhissa abhinīhārakusalo nāma hoti.",
  "atk-s0403a28:6_10": "So paṭhamajjhānā vuṭṭhāya dutiyaṁ samāpajjati, dutiyajjhānā…pe… tatiyajjhānā vuṭṭhāya",
  "atk-s0403a28:6_11": "catutthaṁ samāpajjatīti.",
  "atk-s0403a28:7": "5. Anussatiṭṭhānasuttavaṇṇanā",
  "atk-s0403a28:8_0": "25. Pañcame anussatiṭṭhānānīti anussatikāraṇāni. Itipi so bhagavātiādīni visuddhimagge",
  "atk-s0403a28:8_1": "(visuddhi. 1.123 ādayo) vitthāritāneva. Idampi kho, bhikkhave, ārammaṇaṁ karitvāti",
  "atk-s0403a28:8_2": "idaṁ buddhānussatikammaṭṭhānaṁ ārammaṇaṁ karitvā. Visujjhantīti paramavisuddhiṁ nibbānaṁ",
  "atk-s0403a28:8_3": "pāpuṇanti. Sesaṁ sabbattha uttānatthameva. Imasmiṁ pana sutte cha anussatiṭṭhānāni",
  "atk-s0403a28:8_4": "missakāni kathitānīti veditabbāni.",
  "atk-s0403a28:9": "6. Mahākaccānasuttavaṇṇanā",
  "atk-s0403a28:10_0": "26. Chaṭṭhe sambādheti pañcakāmaguṇasambādhe. Okāsādhigamoti ettha okāsā vuccanti",
  "atk-s0403a28:10_1": "cha anussatiṭṭhānāni, tesaṁ adhigamo. Visuddhiyāti visujjhanatthāya. Sokaparidevānaṁ",
  "atk-s0403a28:10_2": "samatikkamāyāti sokānañca paridevānañca samatikkamatthāya. Atthaṅgamāyāti atthaṁ",
  "atk-s0403a28:10_3": "gamanatthāya . Ñāyassa adhigamāyāti sahavipassanakassa maggassa adhigamanatthāya.",
  "atk-s0403a28:10_4": "Nibbānassa sacchikiriyāyāti apaccayaparinibbānassa paccakkhakiriyatthāya.",
  "atk-s0403a28:11_0": "Sabbasoti sabbākārena. Ākāsasamenāti alagganaṭṭhena ceva apalibuddhaṭṭhena ca ākāsasadisena.",
  "atk-s0403a28:11_1": "Vipulenāti na parittakena. Mahaggatenāti mahantabhāvaṁ gatena, mahantehi vā ariyasāvakehi",
  "atk-s0403a28:11_2": "gatena, paṭipannenāti attho. Appamāṇenāti pharaṇaappamāṇatāya appamāṇena. Averenāti",
  "atk-s0403a28:11_3": "akusalaverapuggalaverarahitena. Abyāpajjhenāti kodhadukkhavajjitena. Sabbametaṁ buddhānussaticittameva",
  "atk-s0403a28:11_4": "sandhāya vuttaṁ. Paratopi eseva nayo. Visuddhidhammāti visujjhanasabhāvā. Imasmimpi",
  "atk-s0403a28:11_5": "sutte cha anussatiṭṭhānāni missakāneva kathitānīti.",
  "atk-s0403a28:12": "7. Paṭhamasamayasuttavaṇṇanā",
  "atk-s0403a28:13_0": "27. Sattame manobhāvanīyassāti ettha manaṁ bhāveti vaḍḍhetīti manobhāvanīyo. Dassanāyāti",
  "atk-s0403a28:13_1": "dassanatthaṁ. Nissaraṇanti niggamanaṁ vūpasamanaṁ. Dhammaṁ desetīti kāmarāgappajahanatthāya",
  "atk-s0403a28:13_2": "asubhakammaṭṭhānaṁ katheti. Dutiyavārādīsu byāpādappahānāya mettākammaṭṭhānaṁ, thinamiddhappahānāya",
  "atk-s0403a28:13_3": "thinamiddhavinodanakammaṭṭhānaṁ, ālokasaññaṁ vā vīriyārambhavatthuādīnaṁ vā aññataraṁ,",
  "atk-s0403a28:13_4": "uddhaccakukkuccappahānāya samathakammaṭṭhānaṁ, vicikicchāpahānāya tiṇṇaṁ ratanānaṁ",
  "atk-s0403a28:13_5": "guṇakathaṁ kathento dhammaṁ desetīti veditabbo. Āgammāti ārabbha. Manasikarototi",
  "atk-s0403a28:13_6": "ārammaṇavasena citte karontassa. Anantarā āsavānaṁ khayo hotīti anantarāyena āsavānaṁ khayo hoti.",
  "atk-s0403a28:14": "8. Dutiyasamayasuttavaṇṇanā",
  "atk-s0403a28:15_0": "28. Aṭṭhame maṇḍalamāḷeti bhojanasālāya. Cārittakilamathoti piṇḍapātacariyāya uppannakilamatho.",
  "atk-s0403a28:15_1": "Bhattakilamathoti bhattadaratho. Vihārapacchāyāyanti vihārapaccante chāyāya. Yadevassadivā",
  "atk-s0403a28:15_2": "samādhinimittaṁ manasikataṁ hotīti yaṁ eva tassa tato purimadivasabhāge samathanimittaṁ",
  "atk-s0403a28:15_3": "citte kataṁ hoti. Tadevassa tasmiṁ samaye samudācaratīti taṁyeva etassa tasmiṁ samaye",
  "atk-s0403a28:15_4": "divāvihāre nisinnassa manodvāre sañcarati. Ojaṭṭhāyīti ojāya ṭhito patiṭṭhito. Phāsukassahotīti",
  "atk-s0403a28:15_5": "phāsukaṁ assa hoti. Sammukhāti kathentassa sammukhaṭṭhāne. Sutanti sotena sutaṁ.",
  "atk-s0403a28:15_6": "Paṭiggahitanti cittena paṭiggahitaṁ.",
  "atk-s0403a28:16": "9. Udāyīsuttavaṇṇanā",
  "atk-s0403a28:17_0": "29. Navame udāyinti lāḷudāyittheraṁ. Suṇomahaṁ, āvusoti, āvuso, nāhaṁ badhiro, suṇāmi",
  "atk-s0403a28:17_1": "bhagavato vacanaṁ, pañhaṁ pana upaparikkhāmīti. Adhicittanti samādhivipassanācittaṁ.",
  "atk-s0403a28:17_2": "Idaṁ, bhante, anussatiṭṭhānanti idaṁ jhānattayasaṅkhātaṁ anussatikāraṇaṁ. Diṭṭhadhammasukhavihārāya",
  "atk-s0403a28:17_3": "saṁvattatīti imasmiṁyeva attabhāve sukhavihāratthāya pavattati. Ālokasaññanti ālokanimitte",
  "atk-s0403a28:17_4": "uppannasaññaṁ. Divā saññaṁ adhiṭṭhātīti divāti saññaṁ ṭhapeti . Yathā divā tathā",
  "atk-s0403a28:17_5": "rattinti yathānena divā ālokasaññā manasikatā, rattimpi tatheva taṁ manasi karoti.",
  "atk-s0403a28:17_6": "Yathā rattiṁ tathā divāti yathā vānena rattiṁ ālokasaññā manasikatā, divāpi taṁ tatheva",
  "atk-s0403a28:17_7": "manasi karoti. Vivaṭenāti pākaṭena. Apariyonaddhenāti nīvaraṇehi anonaddhena. Sappabhāsaṁ",
  "atk-s0403a28:17_8": "cittaṁ bhāvetīti dibbacakkhuñāṇatthāya sahobhāsakaṁ cittaṁ brūheti vaḍḍheti. Yaṁ",
  "atk-s0403a28:17_9": "pana ‘‘ālokasaññaṁ manasi karotī’’ti vuttaṁ, taṁ thinamiddhavinodanālokasaññaṁ sandhāya",
  "atk-s0403a28:17_10": "vuttaṁ, na dibbacakkhuñāṇālokanti veditabbaṁ. Ñāṇadassanappaṭilābhāyāti dibbacakkhusaṅkhātassa",
  "atk-s0403a28:17_11": "ñāṇadassanassa paṭilābhāya.",
  "atk-s0403a28:18_0": "Imameva kāyantiādīsu yaṁ vattabbaṁ siyā, taṁ sabbaṁ sabbākārena vitthārato visuddhimagge",
  "atk-s0403a28:18_1": "kāyagatāsatikammaṭṭhāne vuttaṁ. Kāmarāgappahānāyāti pañcakāmaguṇikassa rāgassa pahānatthāya.",
  "atk-s0403a28:18_2": "Seyyathāpi passeyyāti yathā passeyya. Sarīranti matasarīraṁ. Sivathikāya chaḍḍitanti",
  "atk-s0403a28:18_3": "susāne apaviddhaṁ. Ekāhaṁ matassa assāti ekāhamataṁ. Dvīhaṁ matassa assāti dvīhamataṁ.",
  "atk-s0403a28:18_4": "Tīhaṁ matassa assāti tīhamataṁ. Bhastā viya vāyunā uddhaṁ jīvitapariyādānā yathānukkamaṁ",
  "atk-s0403a28:18_5": "samuggatena sūnabhāvena dhumātattā uddhumātaṁ, uddhumātameva uddhumātakaṁ. Paṭikūlattā",
  "atk-s0403a28:18_6": "vā kucchitaṁ uddhumātanti uddhumātakaṁ. Vinīlaṁ vuccati viparibhinnavaṇṇaṁ, vinīlameva",
  "atk-s0403a28:18_7": "vinīlakaṁ. Paṭikūlattā vā kucchitaṁ vinīlanti vinīlakaṁ. Maṁsussadaṭṭhānesu rattavaṇṇassa",
  "atk-s0403a28:18_8": "pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne nīlasāṭakapārutasseva",
  "atk-s0403a28:18_9": "chavasarīrassetaṁ adhivacanaṁ. Paribhinnaṭṭhānehi navahi vā vaṇamukhehi vissandamānaṁ",
  "atk-s0403a28:18_10": "pubbaṁ vipubbaṁ, vipubbameva vipubbakaṁ. Paṭikūlattā vā kucchitaṁ vipubbanti vipubbakaṁ.",
  "atk-s0403a28:18_11": "Vipubbakaṁ jātaṁ tathābhāvaṁ gatanti vipubbakajātaṁ.",
  "atk-s0403a28:19_0": "Soimameva kāyanti so bhikkhu imaṁ attano kāyaṁ tena kāyena saddhiṁ ñāṇena upasaṁharati",
  "atk-s0403a28:19_1": "upaneti. Kathaṁ? Ayampi kho kāyo evaṁdhammo evaṁbhāvī evaṁanatītoti. Idaṁ vuttaṁ",
  "atk-s0403a28:19_2": "hoti – āyu usmā viññāṇanti imesaṁ tiṇṇaṁ dhammānaṁ atthitāya ayaṁ kāyo ṭhānagamanādikhamo",
  "atk-s0403a28:19_3": "hoti, imesaṁ pana vigamā ayampi evaṁdhammo evaṁpūtikasabhāvoyevāti. Evaṁbhāvīti evamevaṁ",
  "atk-s0403a28:19_4": "uddhumātādibhedo bhavissati. Evaṁ anatītoti evaṁ uddhumātādibhāvaṁ anatikkanto.",
  "atk-s0403a28:20_0": "Khajjamānanti udarādīsu nisīditvā udaramaṁsaoṭṭhamaṁsaakkhikamaṁsādīni luñcitvā luñcitvā",
  "atk-s0403a28:20_1": "khādiyamānaṁ. Samaṁsalohitanti sesāvasesamaṁsalohitayuttaṁ. Nimmaṁsalohitamakkhitanti",
  "atk-s0403a28:20_2": "maṁse khīṇepi lohitaṁ na sussati, taṁ sandhāya vuttaṁ – ‘‘nimmaṁsalohitamakkhita’’nti.",
  "atk-s0403a28:20_3": "Aññenāti aññena disābhāgena. Hatthaṭṭhikanti catusaṭṭhibhedampi hatthaṭṭhikaṁ pāṭiyekkaṁ",
  "atk-s0403a28:20_4": "pāṭiyekkaṁ vippakiṇṇaṁ. Pādaṭṭhikādīsupi eseva nayo. Terovassikānīti atikkantasaṁvaccharāni.",
  "atk-s0403a28:20_5": "Pūtīnīti abbhokāse ṭhitāni vātātapavuṭṭhisamphassena terovassikāneva pūtīni honti,",
  "atk-s0403a28:20_6": "antobhūmigatāni pana cirataraṁ tiṭṭhanti. Cuṇṇakajātānīti cuṇṇavicuṇṇaṁ hutvā vippakiṇṇāni.",
  "atk-s0403a28:20_7": "Sabbattha so imamevāti vuttanayena khajjamānādīnaṁ vasena yojanā kātabbā. Asmimānasamugghātāyāti",
  "atk-s0403a28:20_8": "asmīti pavattassa navavidhassa mānassa samugghātatthāya. Anekadhātupaṭivedhāyāti",
  "atk-s0403a28:20_9": "anekadhātūnaṁ paṭivijjhanatthāya. Satova abhikkamatīti gacchanto satipaññāhi samannāgatova",
  "atk-s0403a28:20_10": "gacchati. Satova paṭikkamatīti paṭinivattantopi satipaññāhi samannāgatova nivattati.",
  "atk-s0403a28:20_11": "Sesapadesupi eseva nayo. Satisampajaññāyāti satiyā ca ñāṇassa ca atthāya. Iti imasmiṁ",
  "atk-s0403a28:20_12": "sutte satiñāṇāni missakāni kathitānīti.",
  "atk-s0403a28:21": "10. Anuttariyasuttavaṇṇanā",
  "atk-s0403a28:22_0": "30. Dasame uccāvacanti yaṁ kiñci mahantakhuddakaṁ, uccanīcaṁ vā. Hīnanti nihīnaṁ.",
  "atk-s0403a28:22_1": "Gammanti gāmavāsikānaṁ dassanaṁ. Pothujjanikanti puthujjanānaṁ santakaṁ. Anariyanti",
  "atk-s0403a28:22_2": "na ariyaṁ na uttamaṁ na parisuddhaṁ. Anatthasaṁhitanti na atthasannissitaṁ. Na nibbidāyāti",
  "atk-s0403a28:22_3": "na vaṭṭe nibbindanatthāya. Na virāgāyāti na rāgādīnaṁ virajjanatthāya. Na nirodhāyāti",
  "atk-s0403a28:22_4": "na rāgādīnaṁ appavattinirodhāya. Na upasamāyāti na rāgādīnaṁ vūpasamanatthāya. Na",
  "atk-s0403a28:22_5": "abhiññāyāti na abhijānanatthāya. Na sambodhāyāti na sambodhisaṅkhātassa catumaggañāṇassa",
  "atk-s0403a28:22_6": "paṭivijjhanatthāya. Na nibbānāyāti na nibbānassa sacchikiriyāya.",
  "atk-s0403a28:23_0": "Niviṭṭhasaddhoti patiṭṭhitasaddho. Niviṭṭhapemoti patiṭṭhitapemo. Ekantagatoti ekantaṁ",
  "atk-s0403a28:23_1": "gato, acalappattoti attho. Abhippasannoti ativiya pasanno. Etadānuttariyanti etaṁ",
  "atk-s0403a28:23_2": "anuttaraṁ. Hatthismimpi sikkhatīti hatthinimittaṁ sikkhitabbaṁ hatthisippaṁ sikkhati.",
  "atk-s0403a28:23_3": "Sesapadesupi eseva nayo. Uccāvacanti mahantakhuddakaṁ sippaṁ sikkhati.",
  "atk-s0403a28:24_0": "Upaṭṭhitā pāricariyeti pāricariyāya paccupaṭṭhitā. Bhāvayanti anussatinti anuttaraṁ",
  "atk-s0403a28:24_1": "anussatiṁ bhāventi. Vivekappaṭisaṁyuttanti nibbānanissitaṁ katvā. Khemanti nirupaddavaṁ.",
  "atk-s0403a28:24_2": "Amatagāminanti nibbānagāminaṁ, ariyamaggaṁ bhāventīti attho. Appamāde pamoditāti",
  "atk-s0403a28:24_3": "satiyā avippavāsasaṅkhāte appamāde āmoditā pamoditā. Nipakāti nepakkena samannāgatā.",
  "atk-s0403a28:24_4": "Sīlasaṁvutāti sīlena saṁvutā pihitā. Te ve kālena paccentīti te ve yuttappayuttakāle",
  "atk-s0403a28:24_5": "jānanti. Yattha dukkhaṁ nirujjhatīti yasmiṁ ṭhāne sakalaṁ vaṭṭadukkhaṁ nirujjhati,",
  "atk-s0403a28:24_6": "taṁ amataṁ mahānibbānaṁ te bhikkhū jānantīti. Imasmiṁ sutte cha anuttariyāni missakāni kathitānīti.",
  "atk-s0403a28:25": "Anuttariyavaggo tatiyo."
}