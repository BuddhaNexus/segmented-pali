{
  "tika-s0402t34:0": "1. Bhaṇḍagāmavaggo",
  "tika-s0402t34:1": "1-2. Anubuddhasuttādivaṇṇanā",
  "tika-s0402t34:2_0": "1-2. Catukkanipātassa paṭhame anubodho pubbabhāgiyaṁ ñāṇaṁ, paṭivedho anubodhena",
  "tika-s0402t34:2_1": "abhisamayo. Tattha yasmā anubodhapubbako paṭivedho anubodhena vinā na hoti. Anubodho",
  "tika-s0402t34:2_2": "hi ekacco paṭivedhasambaddho, tadubhayābhāvahetukañca vaṭṭe saṁsaraṇaṁ, tasmā vuttaṁ",
  "tika-s0402t34:2_3": "pāḷiyaṁ ‘‘ananubodhā…pe… tumhākañcā’’ti. Paṭisandhiggahaṇavasena bhavato bhavantarūpagamanaṁ",
  "tika-s0402t34:2_4": "sandhāvanaṁ, aparāparaṁ cavanūpapajjanavasena sañcaraṇaṁ saṁsaraṇanti āha ‘‘bhavato’’tiādi.",
  "tika-s0402t34:2_5": "Sandhāvitasaṁsaritapadānaṁ kammasādhanataṁ sandhāyāha ‘‘mayā ca tumhehi cā’’ti paṭhamavikappe.",
  "tika-s0402t34:2_6": "Dutiyavikappe pana bhāvasādhanataṁ hadaye katvā ‘‘mamañceva tumhākañcā’’ti yathārutavaseneva",
  "tika-s0402t34:2_7": "vuttaṁ . Dīgharajjunā baddhasakuṇaṁ viya rajjuhattho puriso desantaraṁ taṇhārajjunā",
  "tika-s0402t34:2_8": "baddhaṁ sattasantānaṁ abhisaṅkhāro bhavantaraṁ neti etāyāti bhavanetti. Tenāha ‘‘bhavarajjū’’tiādī.",
  "tika-s0402t34:3_0": "Vaṭṭadukkhassa antakaroti sakalavaṭṭadukkhassa sakasantāne parasantāne ca vināsakaro",
  "tika-s0402t34:3_1": "abhāvakaro. Buddhacakkhudhammacakkhudibbacakkhumaṁsacakkhusamantacakkhusaṅkhātehi",
  "tika-s0402t34:3_2": "pañcahi cakkhūhi cakkhumā. Savāsanānaṁ kilesānaṁ samucchinnattā sātisayaṁ kilesaparinibbānena",
  "tika-s0402t34:3_3": "parinibbuto. Dutiyaṁ uttānameva.",
  "tika-s0402t34:4": "Anubuddhasuttādivaṇṇanā niṭṭhitā.",
  "tika-s0402t34:5": "3-4. Paṭhamakhatasuttādivaṇṇanā",
  "tika-s0402t34:6_0": "3-4. Tatiye kalinti aparādhaṁ. Vicinātīti ācinoti pasavati. Tena ca kalinā sukhaṁ",
  "tika-s0402t34:6_1": "na paṭilabhatīti tena aparādhena sukhaṁ na vindati. Nindiyappasaṁsāya hi pasaṁsiyanindāya",
  "tika-s0402t34:6_2": "ca samakova vipāko. Pasaṁsiyanindāti ca sampannaguṇaparidhaṁsanavasena pavattiyā",
  "tika-s0402t34:6_3": "mahāsāvajjatāya kaṭukataravipākā. Nindiyappasaṁsā pana kathaṁ tāya samavipākāti ce?",
  "tika-s0402t34:6_4": "Tasmiṁ avijjamānaguṇasamāropanena attano paresañca micchāpaṭipattihetubhāvato pasaṁsiyena",
  "tika-s0402t34:6_5": "tassa sabbhāvakaraṇato ca. Lokepi hi asūraṁ sūrena samaṁ karonto gārayho hoti, pageva",
  "tika-s0402t34:6_6": "duppaṭipannaṁ suppaṭipannena samaṁ karontoti. Sakena dhanenāti attano sāpateyyena.",
  "tika-s0402t34:6_7": "Appamattakova kalīti diṭṭhadhammikattā sappaṭikārattā ca appamattako aparādho. Ayaṁ…pe…",
  "tika-s0402t34:6_8": "mahantataro kali katūpacitattā samparāyikattā appaṭikārattā ca.",
  "tika-s0402t34:7_0": "Nirabbudoti gaṇanāviseso esoti āha ‘‘nirabbudagaṇanāyā’’ti, satasahassaṁ nirabbudāti",
  "tika-s0402t34:7_1": "attho. Nirabbudaparimāṇaṁ pana vassagaṇanāya evaṁ veditabbaṁ. Yatheva hi sataṁ satasahassānaṁ",
  "tika-s0402t34:7_2": "koṭi hoti, evaṁ sataṁ satasahassānaṁ koṭiyo pakoṭi nāma hoti, sataṁ satasahassānaṁ",
  "tika-s0402t34:7_3": "pakoṭiyo koṭipakoṭi, sataṁ satasahassakoṭipakoṭiyo nahutaṁ, sataṁ satasahassanahutāni",
  "tika-s0402t34:7_4": "ninnahutaṁ, sataṁ satasahassaninnahutāni ekaṁ abbudaṁ, tato vīsatiguṇitaṁ nirabbudaṁ.",
  "tika-s0402t34:7_5": "Yaṁ ariye garahanto nirayaṁ upapajjatīti ariye garahanto yaṁ nirabbudasaṅkhātaṁ nirayaṁ",
  "tika-s0402t34:7_6": "upapajjati, nirabbudoti ca pāṭiyekko nirayo natthi, avīcimhiyeva pana nirabbudagaṇanāya",
  "tika-s0402t34:7_7": "paccitabbaṭṭhānassetaṁ nāmaṁ. Catutthaṁ uttānameva.",
  "tika-s0402t34:8": "Paṭhamakhatasuttādivaṇṇanā niṭṭhitā.",
  "tika-s0402t34:9": "5. Anusotasuttavaṇṇanā",
  "tika-s0402t34:10_0": "5. Pañcame anusotaṁ gacchatīti saṁsārasotassa anukūlabhāvena gacchati. Paccanīkapaṭipattiyāti",
  "tika-s0402t34:10_1": "saṁsārasotassa paṭikūlavasena pavattanibbidānupassanādipaṭipattiyā . Ṭhitasabhāvoti",
  "tika-s0402t34:10_2": "acalappasādādisamannāgamena ṭhitasabhāvo. Anāgāmī hi assaddhiyehi kāmarāgabyāpādehi",
  "tika-s0402t34:10_3": "akampaniyacittatāya tamhā lokā anāvattidhammatāya ca ṭhitasabhāvo nāma. Oghaṁ taritvāti",
  "tika-s0402t34:10_4": "kāmoghādicatubbidhaṁ oghaṁ atikkamitvā. Paratīraṁ gatoti nibbānapāraṁ gato. Brāhmaṇoti",
  "tika-s0402t34:10_5": "bāhitapāpatāya brāhmaṇoti saṅkhaṁ gato khīṇāsavo. Tenāha ‘‘seṭṭho niddoso’’ti. Pañcaverakammanti",
  "tika-s0402t34:10_6": "pāṇātipātādipañcaduccaritaṁ. Sahāpi dukkhena sahāpi domanassenāti kilesapariyuṭṭhāne",
  "tika-s0402t34:10_7": "sati uppannena dukkhadomanassena saddhimpi. Paripuṇṇanti tissannaṁ sikkhānaṁ ekāyapi",
  "tika-s0402t34:10_8": "anūnaṁ. Parisuddhanti nirupakkilesaṁ. Brahmacariyanti seṭṭhacariyaṁ. Iminā vārena",
  "tika-s0402t34:10_9": "sotāpannasakadāgāmino kathitā. Kiṁ pana te rudantā brahmacariyaṁ carantīti? Āma,",
  "tika-s0402t34:10_10": "kilesarodanena rodantā caranti nāma, sīlasampanno puthujjanabhikkhu ettheva saṅgahito.",
  "tika-s0402t34:11_0": "Cetovimuttinti phalasamādhiṁ. Paññāvimuttinti phalañāṇaṁ. Chahākārehi pāragatoti",
  "tika-s0402t34:11_1": "abhiññāpāragū, pariññāpāragū, bhāvanāpāragū, pahānapāragū, sacchikiriyāpāragū, samāpattipāragūti",
  "tika-s0402t34:11_2": "evaṁ chahi ākārehi sabbadhammānaṁ pāraṁ pariyosānaṁ gato. Sesamettha suviññeyyameva.",
  "tika-s0402t34:12": "Anusotasuttavaṇṇanā niṭṭhitā.",
  "tika-s0402t34:13": "6. Appassutasuttavaṇṇanā",
  "tika-s0402t34:14_0": "6. Chaṭṭhe appakaṁ sutaṁ hotīti navaṅgasatthusāsane kiñcideva sutaṁ hoti. Tadeva",
  "tika-s0402t34:14_1": "navaṅgasatthusāsanaṁ dassetuṁ ‘‘suttaṁ geyya’’ntiādi vuttaṁ. Tattha suttādīni vibhajitvā",
  "tika-s0402t34:14_2": "dassento ‘‘ubhatovibhaṅganiddesakkhandhakaparivārā’’tiādimāha. Kathaṁ panāyaṁ vibhāgo",
  "tika-s0402t34:14_3": "yujjeyya. Sagāthakañhi suttaṁ geyyaṁ, niggāthakaṁ suttaṁ veyyākaraṇaṁ. Tadubhayavinimuttañca",
  "tika-s0402t34:14_4": "suttaṁ udānādivisesasaññārahitaṁ natthi, yaṁ suttaṅgaṁ siyā. Maṅgalasuttādīnañca",
  "tika-s0402t34:14_5": "(khu. pā. 5.1 ādayo; su. ni. 261 ādayo) suttaṅgasaṅgaho na siyā gāthābhāvato dhammapadādīnaṁ",
  "tika-s0402t34:14_6": "viya . Geyyaṅgasaṅgaho vā siyā sagāthakattā sagāthāvaggassa viya. Tathā ubhatovibhaṅgādīsu",
  "tika-s0402t34:14_7": "sagāthakappadesānanti? Vuccate –",
  "tika-s0402t34:15": "‘‘Suttanti sāmaññavidhi, visesavidhayo pare;",
  "tika-s0402t34:16": "Sanimittā niruḷhattā, sahatāññena nāññato’’. (netti. aṭṭha. saṅgahavāravaṇṇanā; dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1.paṭhamamahāsaṅgītikathāvaṇṇanā)",
  "tika-s0402t34:17_0": "Sabbassapi hi buddhavacanassa suttanti ayaṁ sāmaññavidhi. Tenevāha āyasmā mahākaccāno",
  "tika-s0402t34:17_1": "nettiyaṁ (netti. saṅgahavāro) ‘‘navavidhasuttantapariyeṭṭhī’’ti. Ettakaṁ tassa bhagavato",
  "tika-s0402t34:17_2": "suttāgataṁ suttapariyāpannaṁ (pāci. 655, 1242) sakavāde pañca suttasatānīti (dha.",
  "tika-s0402t34:17_3": "sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṁ.",
  "tika-s0402t34:17_4": "Visesavidhayo pare sanimittā tadekadesesu geyyādayo visesavidhayo tena tena nimittena",
  "tika-s0402t34:17_5": "patiṭṭhitā. Tathā hi geyyassa sagāthakattaṁ tabbhāvanimittaṁ. Lokepi hi sasilokaṁ",
  "tika-s0402t34:17_6": "sagāthakaṁ vā cuṇṇiyaganthaṁ ‘‘geyya’’nti vadanti. Gāthāvirahe pana sati pucchaṁ",
  "tika-s0402t34:17_7": "katvā vissajjanabhāvo veyyākaraṇassa tabbhāvanimittaṁ. Pucchāvissajjanañhi ‘‘byākaraṇa’’nti",
  "tika-s0402t34:17_8": "vuccati. Byākaraṇameva veyyākaraṇaṁ. Evaṁ sante sagāthakādīnampi pucchaṁ katvā vissajjanavasena",
  "tika-s0402t34:17_9": "pavattānaṁ veyyākaraṇabhāvo āpajjatīti? Nāpajjati geyyādisaññānaṁ anokāsabhāvato,",
  "tika-s0402t34:17_10": "‘‘gāthāvirahe satī’’ti visesitattā ca. Tathā hi dhammapadādīsu kevalaṁ gāthābandhesu",
  "tika-s0402t34:17_11": "sagāthakattepi somanassañāṇamayikagāthāyuttesu ‘‘vuttaṁ heta’’ntiādīvacanasambandhesu",
  "tika-s0402t34:17_12": "abbhutadhammappaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā",
  "tika-s0402t34:17_13": "patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu",
  "tika-s0402t34:17_14": "jātakasaññā, satipi pañhavissajjanabhāve sagāthakatte ca kesuci suttantesu vedassa",
  "tika-s0402t34:17_15": "labhāpanato vedallasaññā patiṭṭhitāti evaṁ tena tena sagāthakattādinā nimittena tesu",
  "tika-s0402t34:17_16": "tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo.",
  "tika-s0402t34:17_17": "Yaṁ panettha geyyaṅgādinimittarahitaṁ, taṁ suttaṅgaṁ visesasaññāparihārena sāmaññasaññāya",
  "tika-s0402t34:17_18": "pavattanato. Nanu ca sagāthakaṁ suttaṁ geyyaṁ, niggāthakaṁ suttaṁ veyyākaraṇanti",
  "tika-s0402t34:17_19": "suttaṅgaṁ na sambhavatīti codanā tadavatthāvāti? Na tadavatthā sodhitattā. Sodhitañhi",
  "tika-s0402t34:17_20": "pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti.",
  "tika-s0402t34:18_0": "Yañca vuttaṁ – ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, taṁ",
  "tika-s0402t34:18_1": "na, niruḷhattā. Niruḷho hi maṅgalasuttādīnaṁ suttabhāvo. Na hi tāni dhammapadabuddhavaṁsādayo",
  "tika-s0402t34:18_2": "viya gāthābhāvena paññātāni, atha kho suttabhāveneva, teneva hi aṭṭhakathāyaṁ ‘‘suttanāmaka’’nti",
  "tika-s0402t34:18_3": "nāmaggahaṇaṁ kataṁ. Yaṁ pana vuttaṁ ‘‘sagāthakattā geyyaṅgasaṅgaho siyā’’ti, tadapi",
  "tika-s0402t34:18_4": "natthi, yasmā sahatāññena. Saha gāthāhīti hi sagāthakaṁ. Sahabhāvo nāma atthato aññena",
  "tika-s0402t34:18_5": "hoti, na ca maṅgalasuttādīsu gāthāvinimutto koci suttappadeso atthi, yo ‘‘saha gāthāhī’’ti",
  "tika-s0402t34:18_6": "vucceyya, na ca samudāyo nāma koci atthi. Yadapi vuttaṁ – ‘‘ubhatovibhaṅgādīsu sagāthakappadesānaṁ",
  "tika-s0402t34:18_7": "geyyaṅgasaṅgaho siyā’’ti, tadapi na, aññato. Aññā eva hi tā gāthā jātakādipariyāpannattā.",
  "tika-s0402t34:18_8": "Ato na tāhi ubhatovibhaṅgādīnaṁ geyyaṅgabhāvoti. Evaṁ suttādīnaṁ aṅgānaṁ aññamaññaṁ",
  "tika-s0402t34:18_9": "saṅkarābhāvo veditabbo. Ayamettha saṅkhepo, vitthāro pana samantapāsādikāya vinayasaṁvaṇṇanāya",
  "tika-s0402t34:18_10": "sāratthadīpaniyā (sārattha. ṭī. 1.paṭhamamahāsaṅgītikathāvaṇṇanā) amhehi pakāsito,",
  "tika-s0402t34:18_11": "icchantehi tatoyeva gahetabbo.",
  "tika-s0402t34:19_0": "Na atthamaññāya dhammamaññāya dhammānudhammappaṭipanno hotīti aṭṭhakathāñca pāḷiñca",
  "tika-s0402t34:19_1": "jānitvā lokuttaradhammassa anurūpadhammaṁ pubbabhāgappaṭipadaṁ paṭipanno na hotīti",
  "tika-s0402t34:19_2": "evamettha sambandho veditabbo. Tenevāha ‘‘na atthamaññāya dhammamaññāyāti aṭṭhakathañca",
  "tika-s0402t34:19_3": "pāḷiñca jānitvā…pe… na paṭipanno hotī’’ti.",
  "tika-s0402t34:20": "Appassutasuttavaṇṇanā niṭṭhitā.",
  "tika-s0402t34:21": "7. Sobhanasuttavaṇṇanā",
  "tika-s0402t34:22_0": "7. Sattame paññāveyyattiyenāti saccasampaṭivedhādipaññāveyyattiyena. Vinayaṁ upetāti",
  "tika-s0402t34:22_1": "tadaṅgādivasena kilesānaṁ vinayaṁ upetā. Vesārajjenāti sārajjakarānaṁ diṭṭhivicikicchādipāpadhammānaṁ",
  "tika-s0402t34:22_2": "vigamanato vesārajjena, sārajjarahitenāti attho. Tepiṭakavasena bahu sutaṁ etesanti",
  "tika-s0402t34:22_3": "bahussutā. Tameva pariyattidhammaṁ dhārenti suvaṇṇabhājane pakkhittasīhavasaṁ viya",
  "tika-s0402t34:22_4": "vinassantaṁ akatvā suppaguṇasuppavattibhāvena hadaye ṭhapentīti dhammadharā. Edisā",
  "tika-s0402t34:22_5": "ca attanā sutassa dhammassa ādhārabhūtā nāma hontīti āha ‘‘sutadhammānaṁ ādhārabhūtā’’ti.",
  "tika-s0402t34:23": "Sobhanasuttavaṇṇanā niṭṭhitā.",
  "tika-s0402t34:24": "8. Vesārajjasuttavaṇṇanā",
  "tika-s0402t34:25_0": "8. Aṭṭhame byāmohavasena saraṇapariyesanaṁ sārajjanaṁ sārado, byāmohabhayaṁ. Vigato",
  "tika-s0402t34:25_1": "sārado etassāti visārado, tassa bhāvo vesārajjaṁ. Taṁ pana ñāṇasampadaṁ, pahānasampadaṁ,",
  "tika-s0402t34:25_2": "desanāvisesasampadaṁ khemañca nissāya pavattaṁ catubbidhapaccavekkhaṇañāṇaṁ. Tenāha",
  "tika-s0402t34:25_3": "‘‘catūsu ṭhānesū’’tiādi. Usabhassa idanti āsabhaṁ, seṭṭhaṭṭhānaṁ. Sabbaññutapaṭijānanavasena",
  "tika-s0402t34:25_4": "abhimukhaṁ gacchanti, aṭṭha vā parisā upasaṅkamantīti āsabhā, pubbabuddhā. Idaṁ panāti",
  "tika-s0402t34:25_5": "buddhānaṁ ṭhānaṁ sabbaññutameva vadati. Tiṭṭhamānovāti avadantopi tiṭṭhamānova paṭijānāti",
  "tika-s0402t34:25_6": "nāmāti attho. Upagacchatīti anujānāti.",
  "tika-s0402t34:26_0": "Aṭṭhasu parisāsūti ‘‘abhijānāmi kho panāhaṁ, sāriputta, anekasataṁ khattiyaparisaṁ",
  "tika-s0402t34:26_1": "upasaṅkamitā…pe… brāhmaṇaparisaṁ gahapatiparisaṁ, samaṇaparisaṁ, cātumahārājikaparisaṁ,",
  "tika-s0402t34:26_2": "tāvatiṁsaparisaṁ, māraparisaṁ, brahmaparisaṁ upasaṅkamitā, tatrapi mayā sannisinnapubbañceva",
  "tika-s0402t34:26_3": "sallapitapubbañca sākacchā ca samāpajjitapubbā. Tatra vata maṁ ‘bhayaṁ vā sārajjaṁ",
  "tika-s0402t34:26_4": "vā okkamissatī’ti nimittametaṁ, sāriputta, na samanupassāmī’’ti (ma. ni. 1.151) evaṁ",
  "tika-s0402t34:26_5": "vuttaparisāsu. Abhītanādaṁ nadatīti parato dassitañāṇayogena visārado ahanti abhītanādaṁ",
  "tika-s0402t34:26_6": "nadati. Sīhanādasuttenāti khandhavagge āgatena sīhanādasuttena.",
  "tika-s0402t34:27_0": "‘‘Devamanussānaṁ catucakkaṁ vattatī’’ti (a. ni. 4.31) suttasesena sappurisūpanissayādiphalasampattipavatti",
  "tika-s0402t34:27_1": "vuttā, purimasappurisūpanissayādiupanissayā pacchimasappurisūpanissayādisampattipavatti",
  "tika-s0402t34:27_2": "vā vuttā. Ādi-saddena tattha ca cakkasaddassa gahaṇaṁ veditabbaṁ. Vicakkasaṇṭhānā",
  "tika-s0402t34:27_3": "asani eva asanivicakkaṁ. Uracakkādīsūti ādi-saddena āṇāsamūhādīsupi cakkasaddassa",
  "tika-s0402t34:27_4": "pavatti veditabbā. ‘‘Saṅghabhedaṁ karissāma cakkabheda’’ntiādīsu (pārā. 409; cūḷava.",
  "tika-s0402t34:27_5": "343) hi āṇā ‘‘cakka’’nti vuttā. ‘‘Devacakkaṁ asuracakka’’ntiādīsu samūhoti.",
  "tika-s0402t34:28_0": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti",
  "tika-s0402t34:28_1": "vuttaṁ. Tena paṭiladdhassapi desanāñāṇassa kiccanipphatti parassa bujjhanamattena",
  "tika-s0402t34:28_2": "hotīti ‘‘aññāsikoṇḍaññassa sotāpatti…pe… phalakkhaṇe pavattaṁ nāmā’’ti vuttaṁ. Tato",
  "tika-s0402t34:28_3": "paraṁ pana yāva parinibbānā desanāñāṇappavatti tasseva pavattitassa dhammacakkassa",
  "tika-s0402t34:28_4": "ṭhānanti veditabbaṁ.",
  "tika-s0402t34:29_0": "Dassitadhammesūti vuttadhammesu. Vacanamattameva hi tesaṁ, na pana dassanaṁ tādisasseva",
  "tika-s0402t34:29_1": "dhammassa abhāvato. Bhagavato eva vā ‘‘ime dhammā anabhisambuddho’’ti parassa vacanavasena",
  "tika-s0402t34:29_2": "dassitadhammesu. ‘‘Dhammapaṭisambhidā’’tiādīsu (vibha. 718-721) viya dhamma-saddo",
  "tika-s0402t34:29_3": "hetupariyāyoti āha ‘‘sahadhammenāti sahetunā’’ti. Hetūti ca upapattisādhanahetu veditabbo,",
  "tika-s0402t34:29_4": "na kārako, sampāpako vā. Nimittanti codanāya kāraṇaṁ. Tattha codako codanaṁ karotīti",
  "tika-s0402t34:29_5": "kāraṇaṁ, dhammo codanaṁ karoti etenāti kāraṇaṁ. Tenāha ‘‘puggalopī’’tiādi. Khemanti",
  "tika-s0402t34:29_6": "kenaci appaṭibāhiyabhāvena anupaddutaṁ.",
  "tika-s0402t34:30_0": "Antarāyo etesaṁ atthi, antarāye vā niyuttāti antarāyikā. Evaṁbhūtā pana te yasmā",
  "tika-s0402t34:30_1": "antarāyakarā nāma honti, tasmā āha ‘‘antarāyaṁ karontīti antarāyikā’’ti. Asañcicca",
  "tika-s0402t34:30_2": "vītikkame nātisāvajjāti katvā vuttaṁ ‘‘sañcicca vītikkantā’’ti. Satta āpattikkhandhātiādi",
  "tika-s0402t34:30_3": "nidassanamattaṁ itaresampi catunnaṁ ‘‘antarāyikā’’ti vuttadhammānaṁ tabbhāve byabhicārābhāvato.",
  "tika-s0402t34:30_4": "Idha pana methunadhammo adhippetoti idaṁ aṭṭhuppattivasena vuttaṁ ariṭṭhasikkhāpadaṁ",
  "tika-s0402t34:30_5": "(pāci. 417) viya. Yasmā taṁkhaṇampi kāmānaṁ ādīnavaṁ disvā virato hoti ce, visesaṁ",
  "tika-s0402t34:30_6": "adhigacchati, na kāmesu āsatto, tasmā vuttaṁ ‘‘methuna…pe…antarāyo hotī’’ti. Tattha",
  "tika-s0402t34:30_7": "yassa kassacīti na kevalaṁ pabbajitasseva, atha kho yassa kassaci. Tathā hi vuttaṁ",
  "tika-s0402t34:30_8": "‘‘methunamanuyuttassa, mussatevāpi sāsana’’nti (su. ni. 820).",
  "tika-s0402t34:31": "Tasmiṁ aniyyānikadhammeti tasmiṁ parehi parikappitaaniyyānikadhammanimittaṁ. Nimittatthe hi idaṁ kammasaṁyoge bhummaṁ.",
  "tika-s0402t34:32": "Upanibaddhāti viracitā. Tenāha ‘‘abhisaṅkhatā’’ti. Puthubhāvanti bahubhāvaṁ. Puthūhi vā sitāti bahūhi samaṇabrāhmaṇehi sitā upanibaddhā.",
  "tika-s0402t34:33": "Vesārajjasuttavaṇṇanā niṭṭhitā.",
  "tika-s0402t34:34": "9. Taṇhuppādasuttavaṇṇanā",
  "tika-s0402t34:35_0": "9. Navame bhavati etena ārogyanti bhavo, gilānapaccayo. Parivuddho bhavo abhavo.",
  "tika-s0402t34:35_1": "Vuddhiattho hi ayamakāro yathā ‘‘saṁvarāsaṁvaro, phalāphala’’nti ca. Sappinavanītādīnīti",
  "tika-s0402t34:35_2": "ādi-saddena telamadhuphāṇitādīnaṁ gahaṇaṁ. Sappinavanītādiggahaṇañcettha nidassanamattaṁ,",
  "tika-s0402t34:35_3": "sabbassapi gilānapaccayassa saṅgaho daṭṭhabbo. Bhavābhavoti vā khuddako ceva mahanto",
  "tika-s0402t34:35_4": "ca upapattibhavo veditabbo. Tenevāha ‘‘sampattibhavesū’’tiādi. Bhavoti vā sampatti,",
  "tika-s0402t34:35_5": "abhavoti vipatti. Bhavoti vuddhi, abhavoti hāni. Taṁnimittañca taṇhā uppajjatīti",
  "tika-s0402t34:35_6": "vuttaṁ ‘‘bhavābhavahetu vā’’ti.",
  "tika-s0402t34:36_0": "Taṇhādutiyoti taṇhāsahāyo. Taṇhā hi nirudakakantāre marīcikāya udakasaññā viya pipāsābhibhūtaṁ",
  "tika-s0402t34:36_1": "tasitaṁ sattaṁ assāsadassanavasena sahāyakiccaṁ karontī bhavādīsu anibbinnaṁ katvā",
  "tika-s0402t34:36_2": "paribbhamāpeti. Tathā hi taṁ papātakaṁ acintetvā madhuggaṇhanakaluddakā viya anekādīnavākulesu",
  "tika-s0402t34:36_3": "bhavesu ānisaṁsameva dassentī anatthajāle sā paribbhamāpeti, tasmā taṇhā ‘‘purisassa",
  "tika-s0402t34:36_4": "dutiyā’’ti vuttā. Nanu ca aññepi kilesādayo bhavanibbattipaccayāti? Saccametaṁ, na",
  "tika-s0402t34:36_5": "pana tathā visesapaccayo, yathā taṇhā. Tathā hi sā kusalehi vinā akusalehi, kāmāvacarādikusalehi",
  "tika-s0402t34:36_6": "ca vinā rūpāvacarādikusalehi bhavanibbattiyā visesapaccayo. Yato samudayasaccanti",
  "tika-s0402t34:36_7": "vuccatīti. Itthabhāvaññathābhāvanti itthabhāvo ca aññathābhāvo ca itthabhāvaññathābhāvo,",
  "tika-s0402t34:36_8": "so etassa atthīti itthabhāvaññathābhāvo, saṁsāro, taṁ itthabhāvaññathābhāvaṁ. Tattha",
  "tika-s0402t34:36_9": "itthabhāvo manussattaṁ, aññathābhāvo tato avasiṭṭhasattāvāsā. Itthabhāvo vā tesaṁ",
  "tika-s0402t34:36_10": "tesaṁ sattānaṁ paccuppanno attabhāvo, aññathābhāvo anāgatattabhāvo. Evarūpo vā aññopi",
  "tika-s0402t34:36_11": "attabhāvo itthabhāvo, na evarūpo aññathābhāvo. Tenevāha ‘‘itthabhāvaññathābhāvanti",
  "tika-s0402t34:36_12": "ettha itthabhāvo nāma ayaṁ attabhāvo’’tiādi. Saṁsaraṇaṁ saṁsāro.",
  "tika-s0402t34:37": "‘‘Khandhānañca paṭipāṭi, dhātuāyatanāna ca;",
  "tika-s0402t34:38_0": "Abbocchinnaṁ vattamānā, saṁsāroti pavuccati’’. (visuddhi. 2.619; dī. ni. aṭṭha. 2.95",
  "tika-s0402t34:38_1": "apasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha.",
  "tika-s0402t34:38_2": "nidānakathā; vibha. aṭṭha. 226 saṅkhārapadaniddeso; su. ni. aṭṭha. 2.523; udā. aṭṭha.",
  "tika-s0402t34:38_3": "39; itivu. aṭṭha. 14);",
  "tika-s0402t34:39": "Tenāha ‘‘khandhadhātuāyatanānaṁ paṭipāṭi’’nti, khandhadhātuāyatanānaṁ hetuphalabhāvena aparāparappavattinti attho.",
  "tika-s0402t34:40_0": "Evamādīnavaṁñatvāti ettha etamādīnavaṁ ñatvātipi paṭhanti, etaṁ sakalavaṭṭadukkhassa",
  "tika-s0402t34:40_1": "sambhavaṁ samudayaṁ taṇhaṁ ādīnavaṁ ñatvāti attho. Atha vā evamādīnavaṁ ñatvāti etaṁ",
  "tika-s0402t34:40_2": "yathāvuttaṁ saṁsārānativattanaādīnavaṁ dosaṁ ñatvā. Niggahaṇoti caturūpādānasaṅkhātassa",
  "tika-s0402t34:40_3": "sabbassa gahaṇassa paṭinissajjanena niggahaṇo, khandhaparinibbānena saṅkhārappavattito",
  "tika-s0402t34:40_4": "apagaccheyyāti evaṁ vā ettha attho daṭṭhabbo.",
  "tika-s0402t34:41": "Taṇhuppādasuttavaṇṇanā niṭṭhitā.",
  "tika-s0402t34:42": "10. Yogasuttavaṇṇanā",
  "tika-s0402t34:43_0": "10. Dasame yojentīti kammaṁ vipākena bhavādiṁ, bhavantarādīhi dukkhena sattaṁ yojenti",
  "tika-s0402t34:43_1": "ghaṭentīti yogā. Kāmanaṭṭhena kāmo ca so yathāvuttenatthena yogo cāti kāmayogo. Bhavayogo",
  "tika-s0402t34:43_2": "nāma bhavarāgoti dassetuṁ ‘‘rūpārūpabhavesū’’tiādi vuttaṁ. Tattha paṭhamo upapattibhavesu",
  "tika-s0402t34:43_3": "rāgo, dutiyo kammabhavesu, tatiyo bhavadiṭṭhisahagato yathā rajjanaṭṭhena rāgo, evaṁ",
  "tika-s0402t34:43_4": "yujjanaṭṭhena yogoti vutto. Catūsu saccesu aññāṇanti idaṁ suttantanayaṁ nissāya vuttaṁ.",
  "tika-s0402t34:43_5": "Suttantasaṁvaṇṇanā hesāti, tadantogadhattā vā pubbantādīnaṁ.",
  "tika-s0402t34:44_0": "Samudayanti dve samudayā khaṇikasamudayo paccayasamudayo ca. Uppādakkhaṇo khaṇikasamudayo,",
  "tika-s0402t34:44_1": "paccayova paccayasamudayo. Samudayate samudayanaṁ samudayo, samudeti etasmāti samudayoti",
  "tika-s0402t34:44_2": "evaṁ ubhinnaṁ samudayānaṁ saddatthatopi bhedo veditabbo. Paccayasamudayaṁ pajānantopi",
  "tika-s0402t34:44_3": "bhikkhu khaṇikasamudayaṁ pajānāti, khaṇikasamudayaṁ pajānantopi paccayasamudayaṁ",
  "tika-s0402t34:44_4": "pajānāti. Paccayato hi saṅkhārānaṁ udayaṁ passato khaṇato ca nesaṁ udayadassanaṁ",
  "tika-s0402t34:44_5": "sukhaṁ hoti, khaṇato ca nesaṁ udayaṁ passato pageva paccayānaṁ suggahitattā paccayato",
  "tika-s0402t34:44_6": "dassanaṁ sukhena ijjhati. Idha pana khaṇikasamudayaṁ dassento āha ‘‘samudayanti uppatti’’nti.",
  "tika-s0402t34:45_0": "Atthaṅgamopi duvidho accantatthaṅgamo, bhedatthaṅgamoti. Accantatthaṅgamo appavattinirodho,",
  "tika-s0402t34:45_1": "nibbānanti keci. Bhedatthaṅgamo khaṇikanirodho. Tadubhayaṁ pubbabhāge uggahaparipucchādivasena",
  "tika-s0402t34:45_2": "passato aññataradassanena itaradassanampi siddhameva hoti. Pubbabhāgeyeva ārammaṇavasena",
  "tika-s0402t34:45_3": "khayato vayato sammasanādikāle bhedatthaṅgamaṁ passanto byatirekavasena anussavādito",
  "tika-s0402t34:45_4": "accantatthaṅgamaṁ passati, maggakkhaṇe pana ārammaṇato accantatthaṅgamaṁ passanto",
  "tika-s0402t34:45_5": "asammohato itarampi passati. Idha pana bhedatthaṅgamaṁ dassento āha ‘‘atthaṅgamanti",
  "tika-s0402t34:45_6": "bheda’’nti. Kāmānaṁ uppattibhedaggahaṇeneva cettha yathā kāmānaṁ paṭiccasamuppannatā",
  "tika-s0402t34:45_7": "vibhāvitā, evaṁ kāmavatthunopīti ubhayesampi aniccatā dukkhatā anattatā ca vibhāvitāti",
  "tika-s0402t34:45_8": "daṭṭhabbaṁ. Madhurabhāvanti iminā kāmasannissitaṁ sukhaṁ somanassaṁ dasseti. ‘‘Yaṁ",
  "tika-s0402t34:45_9": "kho, bhikkhave, ime pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ",
  "tika-s0402t34:45_10": "assādo’’ti (ma. ni. 1.166) hi vuttaṁ. Amadhurabhāvanti iminā pana kāmahetukaṁ dukkhaṁ domanassaṁ dasseti.",
  "tika-s0402t34:46_0": "Phassāyatanānanti chadvārikassa phassassa kāraṇabhūtānaṁ cakkhādiāyatanānaṁ. Tenāha",
  "tika-s0402t34:46_1": "‘‘cakkhādīnaṁ cakkhusamphassādikāraṇāna’’nti. Punabbhavakaraṇaṁ punobhavo uttarapadalopena,",
  "tika-s0402t34:46_2": "mano-saddassa viya ca purimapadassa okārantatā daṭṭhabbā. Punobhavo sīlametesanti",
  "tika-s0402t34:46_3": "ponobhavikā. Atha vā sīlatthena ikasaddena gamitatthattā kiriyāvācakasaddassa adassanaṁ",
  "tika-s0402t34:46_4": "daṭṭhabbaṁ yathā apūpabhakkhanasīlo āpūpiko. Atha vā punabbhavaṁ denti, punabbhavāya",
  "tika-s0402t34:46_5": "saṁvattanti, punappunabbhave nibbattentīti ponobhavikā. ‘‘Taddhitā’’ti hi bahuvacananiddesā",
  "tika-s0402t34:46_6": "vicittattā vā taddhitānaṁ abhidhānalakkhaṇattā vā ‘‘punabbhavaṁ dentī’’tiādīsupi",
  "tika-s0402t34:46_7": "atthesu ponobhavikasaddasiddhi daṭṭhabbā.",
  "tika-s0402t34:47": "Visaṁyojenti paṭipannaṁ puggalaṁ kāmayogādito viyojentīti visaṁyogā, asubhajjhānādīni visaṁyojanakāraṇāni. Tenāha ‘‘visaṁyogāti visaṁyojanakāraṇānī’’tiādi.",
  "tika-s0402t34:48": "Yogasuttavaṇṇanā niṭṭhitā.",
  "tika-s0402t34:49": "Bhaṇḍagāmavaggavaṇṇanā niṭṭhitā."
}