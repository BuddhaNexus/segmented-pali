{
  "tika-s0305t11:0": "12. Saccasaṁyuttaṁ",
  "tika-s0305t11:1": "1. Samādhivaggo",
  "tika-s0305t11:2": "1. Samādhisuttavaṇṇanā",
  "tika-s0305t11:3_0": "1071.Cittekaggatāyāti nissakkavacanaṁ “parihāyantī”ti padaṁ apekkhitvā. Yathābhūtādivasenāti",
  "tika-s0305t11:3_1": "yathāgatādivasena. Yathābhūtaṁ nāma imasmiṁ sutte “samāhito, bhikkhave, bhikkhu yathābhūtaṁ",
  "tika-s0305t11:3_2": "pajānātī”tiādi. Ādi-saddena “tathā yasmā”tiādisaṅgaho daṭṭhabbo. Tathā hi yathābhūtavasena",
  "tika-s0305t11:3_3": "kāraṇacchedo kato “tathā yasmā”tiādivacanehi. Vaṇṇāti akkharā, “guṇā”ti keci. Padabyañjanānīti",
  "tika-s0305t11:3_4": "nāmādipadāni ceva taṁsamudāyabhūtabyañjanāni ca.",
  "tika-s0305t11:4": "3. Paṭhamakulaputtasuttādivaṇṇanā",
  "tika-s0305t11:5_0": "1073-75.Sāsanāvacarā adhippetā bāhirakānaṁ saccābhisamayassa abhāvato. Tathāti iminā",
  "tika-s0305t11:5_1": "catutthapañcamesu atthavisesābhāvaṁ dasseti. Yadi evaṁ kasmā visuṁ visuṁ desanāti",
  "tika-s0305t11:5_2": "āha “tena tena abhilāpenā”tiādi.",
  "tika-s0305t11:6": "10. Tiracchānakathāsuttavaṇṇanā",
  "tika-s0305t11:7_0": "1080. Duggatito saṁsārato ca niyyāti etenāti niyyānaṁ, saggamaggo mokkhamaggo ca.",
  "tika-s0305t11:7_1": "Tasmiṁ niyyāne niyuttā, taṁ ettha atthīti niyyānikā. Vacīduccaritasaṁkilesato vā",
  "tika-s0305t11:7_2": "niyyātīti ī-kārassa rassattaṁ ya-kārassa ka-kāraṁ katvā niyyānikā. Cetanāya saddhiṁ",
  "tika-s0305t11:7_3": "samphappalāpā veramaṇi. Tappaṭipakkhato aniyyānikā, tassa bhāvo aniyyānikattaṁ. Tiracchānabhūtanti",
  "tika-s0305t11:7_4": "tirokaraṇabhūtaṁ. Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0305t11:7_5": "Sātthakanti dānasīlādinissitattā hitapaṭisaṁyuttaṁ.",
  "tika-s0305t11:8_0": "Visikhāti gharasanniveso. Visikhāgahaṇena ca gāmādigahaṇe viya tannivāsino visesato",
  "tika-s0305t11:8_1": "gahitā “āgato gāmo”tiādīsu viya. Tenāha “sūrā samatthā”ti. Kumbhaṭṭhānāpadesena kumbhadāsiyo",
  "tika-s0305t11:8_2": "vuttāti āha – “kumbhadāsikathā”ti. Ayāthāvato uppattiṭṭhitisaṁhārādivasena loko akkhāyati",
  "tika-s0305t11:8_3": "etenāti lokakkhāyikā. Iti iminā pakārena bhavo, iminā abhavoti evaṁ pavattāya itibhavābhavakathāya saddhiṁ.",
  "tika-s0305t11:9": "Samādhivaggavaṇṇanā niṭṭhitā.",
  "tika-s0305t11:10": "2. Dhammacakkappavattanavaggo",
  "tika-s0305t11:11": "1. Dhammacakkappavattanasuttavaṇṇanā",
  "tika-s0305t11:12": "1081.“Isīnaṁ patanuppatanavasena osīdanauppatanaṭṭhānavasena evaṁ ‘isipatana’nti ‘laddhanāme’ti saṅkhepato vuttamatthaṁ vivarituṁ ‘ettha hī”’tiādi vuttaṁ.",
  "tika-s0305t11:13_0": "Āmantesīti ettha yasmā dhammacakkappavattanatthaṁ ayaṁ āmantanā, tasmā samudāgamato",
  "tika-s0305t11:13_1": "paṭṭhāya satthu pubbacaritaṁ saṅkhepeneva pakāsetuṁ vaṭṭatīti “dīpaṅkarapādamūle",
  "tika-s0305t11:13_2": "katābhinīhārato paṭṭhāyā”tiādi āraddhaṁ. Tattha mārabalaṁ bhinditvāti mārañca mārabalañca",
  "tika-s0305t11:13_3": "bhañjitvā. Atha vā mārassa abbhantaraṁ bāhirañcāti duvidhaṁ balaṁ bhañjitvā. “Dveme,",
  "tika-s0305t11:13_4": "bhikkhave, antā”ti ettha anta-saddo “pubbante ñāṇaṁ aparante ñāṇa”ntiādīsu viya bhāgapariyāyoti",
  "tika-s0305t11:13_5": "āha “dve ime, bhikkhave, koṭṭhāsā”ti. Saha samudāhārenāti uccāraṇasamakālaṁ. Pattharitvā",
  "tika-s0305t11:13_6": "aṭṭhāsi buddhānubhāvena. Brahmāno samāgacchiṁsu paripakkakusalamūlā saccābhisambodhāya katādhikārā.",
  "tika-s0305t11:14_0": "Gihisaññojananti gihibandhanaṁ. Chinditvāti haritvā. Na vaḷañjetabbāti nānuyuñjetabbā.",
  "tika-s0305t11:14_1": "Kilesakāmasukhassāti kilesakāmayuttassa sukhassa. Anuyogoti anubhavo. Gāmavāsīhi",
  "tika-s0305t11:14_2": "sevitabbattā gāmavāsīnaṁ santako. Attanoti attabhāvassa. Āhito ahaṁmāno etthāti attā,",
  "tika-s0305t11:14_3": "attabhāvo. Dukkhakaraṇanti dukkhuppādanaṁ. Attamāraṇehīti attabādhanehi. Upasamāyāti",
  "tika-s0305t11:14_4": "kilesavūpasamo adhippeto, tadatthasampadānavacananti āha “kilesūpasamatthāyā”ti. Esa nayo sesesupi.",
  "tika-s0305t11:15_0": "Saccañāṇādivasena tayo parivaṭṭā etassāti tiparivaṭṭaṁ, ñāṇadassanaṁ. Tenāha “saccañāṇā”tiādi.",
  "tika-s0305t11:15_1": "Yathābhūtaṁ ñāṇanti paṭivedhañāṇaṁ āha. Tesuyeva saccesu. Ñāṇena kattabbassa ca pariññāpaṭivedhādikiccassa",
  "tika-s0305t11:15_2": "ca jānanañāṇaṁ, “tañca kho paṭivedhato pagevā”ti keci. Pacchāti apare. Tathā katañāṇaṁ.",
  "tika-s0305t11:15_3": "Dvādasākāranti dvādasavidhaākārabhedaṁ. Aññatthāti aññesu suttesu.",
  "tika-s0305t11:16_0": "Paṭivedhañāṇampi desanāñāṇampi dhammacakkanti idaṁ tattha ñāṇakiccaṁ padhānanti katvā",
  "tika-s0305t11:16_1": "vuttaṁ. Saddhindriyādidhammasamudāyo pana pavattanaṭṭhena cakkanti dhammacakkaṁ.",
  "tika-s0305t11:16_2": "Atha vā cakkanti āṇā, dhammato anapetattā dhammañca taṁ cakkañca, dhammena ñāyena",
  "tika-s0305t11:16_3": "cakkantipi dhammacakkaṁ. Yathāha “dhammañca pavatteti cakkañcāti dhammacakkaṁ, cakkañca",
  "tika-s0305t11:16_4": "pavatteti dhammañcāti dhammacakkaṁ, dhammena pavattatīti dhammacakkaṁ, dhammacariyāya",
  "tika-s0305t11:16_5": "pavattatīti dhammacakka”ntiādi. Ubhayampīti paṭivedhañāṇaṁ desanāñāṇanti ubhayampi.",
  "tika-s0305t11:16_6": "Etanti tadubhayaṁ. Imāya desanāyāti iminā suttena pakāsentena bhagavatā yathāvuttañāṇadvayasaṅkhātaṁ",
  "tika-s0305t11:16_7": "dhammacakkaṁ pavattitaṁ nāma pavattanakiccassa aniṭṭhitattā. Patiṭṭhiteti aññāsi",
  "tika-s0305t11:16_8": "koṇḍaññattherena sotāpattiphale patiṭṭhite. Pavattitaṁ nāma kassapasammāsambuddhassa",
  "tika-s0305t11:16_9": "sāsanantaradhānato paṭṭhāya yāva buddhuppādo, ettakaṁ kālaṁ appavattapubbassa pavattitattā,",
  "tika-s0305t11:16_10": "uparimaggādhigamo panassa atthaṅgato evāti.",
  "tika-s0305t11:17_0": "Ekappahārenāti ekeneva pahārasaññitena kālena. Divasassa hi tatiyo bhāgo pahāro nāma.",
  "tika-s0305t11:17_1": "Pāḷiyaṁ pana “tena khaṇena tena layena tena muhuttenā”ti vuttaṁ. Taṁ pahārakkhaṇasallakkhaṇameva.",
  "tika-s0305t11:17_2": "Sabbaññutaññāṇobhāsoti sabbaññutaññāṇānubhāvena pavatto obhāso cittaṁ paṭicca utusamuṭṭhāno",
  "tika-s0305t11:17_3": "veditabbo. Yasmā bhagavato dhammacakkappavattanassa ārambhe viya parisamāpane ativiya",
  "tika-s0305t11:17_4": "uḷāratamaṁ pītisomanassaṁ udapādi, tasmā “imassapi udānassā”tiādi vuttaṁ.",
  "tika-s0305t11:18": "9. Saṅkāsanasuttavaṇṇanā",
  "tika-s0305t11:19_0": "1089. Atthasaṁvaṇṇane vaṇṇīyanteti vaṇṇā. Teyeva pariyāyena akkharaṇato akkharāni.",
  "tika-s0305t11:19_1": "Atthaṁ byañjentīti byañjanāni. Yasmā pana akārādike sarasamaññā, kakārādike byañjanasamaññā,",
  "tika-s0305t11:19_2": "ubhayattha vaṇṇasamaññā, tasmā vuttaṁ “vaṇṇānaṁ vā ekadesā yadidaṁ byañjanā nāmā”ti.",
  "tika-s0305t11:19_3": "Nettiyaṁ pana vākye byañjanasamaññā. Byañjanaggahaṇeneva cettha ākāraniruttiniddesā",
  "tika-s0305t11:19_4": "gahitā evāti daṭṭhabbaṁ. Saṅkāsanāti atthassa ñāpanā bhāgaso. Tenāha “vibhattiyo”ti.",
  "tika-s0305t11:19_5": "Saṅkāsanaggahaṇeneva cettha pakāsanā vuttā hoti. Vibhattiyo hi atthavacaneneva vivaranti,",
  "tika-s0305t11:19_6": "tāhi kāraṇapaññattiyo vuttāyevāti, tāhipi atthapadāni gahitāneva honti. Ayamettha",
  "tika-s0305t11:19_7": "saṅkhepo, vitthāro pana visuddhimaggavaṇṇanāyaṁ nettiaṭṭhakathāyañca vuttanayena",
  "tika-s0305t11:19_8": "veditabbo. Sabbākārenāti sabhāgādivibhāvanākārena. Vaṇṇādīnanti tasmiṁ pana vitthāre",
  "tika-s0305t11:19_9": "pavattavaṇṇādīnaṁ. Tasmāti vaṇṇādīnaṁ antaabhāvato. Evamāhāti “aparimāṇā vaṇṇā byañjanā",
  "tika-s0305t11:19_10": "saṅkāsanā”ti evamāha.",
  "tika-s0305t11:20": "10. Tathasuttavaṇṇanā",
  "tika-s0305t11:21_0": "1090.Sabhāvāvijahanaṭṭhenāti attano dukkhasabhāvassa kadācipi apariccajanena tathasabhāvaṁ.",
  "tika-s0305t11:21_1": "Tenāha “dukkhañhi dukkhameva vutta”nti. Sabhāvassāti dukkhasabhāvassa. Amoghatāyāti",
  "tika-s0305t11:21_2": "avañjhatāya. Avitathanti na vitathaṁ. Tenāha “na hi dukkhaṁ adukkhaṁ nāma hotī”ti.",
  "tika-s0305t11:21_3": "Aññabhāvānupagamenāti samudayādisabhāvānupagamanena musā na hotīti añño aññathā na",
  "tika-s0305t11:21_4": "hotīti anaññathaṁ. Tenāha “na hī”tiādi.",
  "tika-s0305t11:22": "Dhammacakkappavattanavaggavaṇṇanā niṭṭhitā.",
  "tika-s0305t11:23": "3. Koṭigāmavaggo",
  "tika-s0305t11:24": "1. Koṭigāmasuttavaṇṇanā",
  "tika-s0305t11:25": "1091.Ananubodhāti paṭivedhassa anurūpabodhābhāvena. Appaṭivedhāti saccānaṁ paṭimukhaṁ vedhābhāvena.",
  "tika-s0305t11:26": "2. Dutiyakoṭigāmasuttavaṇṇanā",
  "tika-s0305t11:27": "1092.Phalasamādhiphalapaññānanti aggaphalasamādhiaggaphalapaññānaṁ.",
  "tika-s0305t11:28": "7. Tathasuttavaṇṇanā",
  "tika-s0305t11:29": "1097.Ariyānanti buddhānaṁ ariyānaṁ. Tenāha “na hī”tiādi.",
  "tika-s0305t11:30": "8. Lokasuttavaṇṇanā",
  "tika-s0305t11:31": "1098.Paṭividdhattā desitattā cāti iminā paṭivedhañāṇena desanāñāṇena ca pariggahitattā ariyasantakāni honti ariyassa bhagavato santakabhāvato.",
  "tika-s0305t11:32": "10. Gavampatisuttavaṇṇanā",
  "tika-s0305t11:33": "1100.Ekappaṭivedhoti ekeneva ñāṇena catunnaṁ ariyasaccānaṁ ekajjhaṁ paṭivedho.",
  "tika-s0305t11:34": "Koṭigāmavaggavaṇṇanā niṭṭhitā.",
  "tika-s0305t11:35": "4. Sīsapāvanavaggo",
  "tika-s0305t11:36": "3. Daṇḍasuttavaṇṇanā",
  "tika-s0305t11:37": "1101.Punappunaṁ vaṭṭasmiṁyeva nibbattanti adiṭṭhattā catunnaṁ ariyasaccānaṁ.",
  "tika-s0305t11:38": "5. Sattisatasuttavaṇṇanā",
  "tika-s0305t11:39": "1105.Bhaveyyaceti dukkhadomanassāni ajjhupekkhitvā sahitehi tehi saccābhisamayo bhaveyyāti evaṁ parikappanā na kātabbāti.",
  "tika-s0305t11:40": "9. Indakhīlasuttavaṇṇanā",
  "tika-s0305t11:41_0": "1109.Ajjhāsayanti sassatādibhedaṁ ajjhāsayaṁ. So hi “idameva saccaṁ moghamañña”nti",
  "tika-s0305t11:41_1": "gāhassa mukhabhūtattā mukhanti adhippeto. Tañca apare adiṭṭhasaccā olokenti, diṭṭhasaccā pana neva olokenti.",
  "tika-s0305t11:42": "10. Vādatthikasuttavaṇṇanā",
  "tika-s0305t11:43": "1110.Kukkuko pamāṇamajjhimassa purisassa hatthoti attho. Kukkūti tasseva nāmaṁ.",
  "tika-s0305t11:44": "Sīsapāvanavaggavaṇṇanā niṭṭhitā.",
  "tika-s0305t11:45": "5. Papātavaggo",
  "tika-s0305t11:46": "1. Lokacintāsuttavaṇṇanā",
  "tika-s0305t11:47_0": "1111.Lokacintanti lokasannivesapaṭisaṁyuttavīmaṁsāva. “Lokacitta”ntipi pāṭho, taṁtaṁlokapariyāpannaṁ",
  "tika-s0305t11:47_1": "cittanti attho. Nāḷikerādayoti ādi-saddena avuttānaṁ osadhitiṇavanappatiādīnaṁ saṅgaho.",
  "tika-s0305t11:47_2": "Evarūpanti edisaṁ aññampi taṁtaṁlokacittaṁ.",
  "tika-s0305t11:48_0": "Vigatacittoti attatthaparatthato apagatavitakko addasa evaṁ adhiṭṭhahiṁsūti sambandho.",
  "tika-s0305t11:48_1": "Sambarimāyanti sambarena asurindena uppāditaṁ asuramāyaṁ, yaṁ “indajāla”ntipi vuccati",
  "tika-s0305t11:48_2": "indassa mohanatthaṁ uppāditattā. Samparivattetvāti paridhāvetvā. Yathā neti ne asure",
  "tika-s0305t11:48_3": "yathā so puriso passati, evaṁ adhiṭṭhahiṁsu. Kasmā panete evaṁ adhiṭṭhahiṁsūti? Taṁ",
  "tika-s0305t11:48_4": "purisaṁ tattha tathānisinnaṁ disvā “ayañca devo”ti āsaṅkantā tathā adhiṭṭhahitvā",
  "tika-s0305t11:48_5": "bhisamuḷālachiddehi pavisitvā attano asurabhavanaṁ gatā. Tenāha bhagavā – “devānaṁyeva mohayamānā”ti.",
  "tika-s0305t11:49": "2-3. Papātasuttādivaṇṇanā",
  "tika-s0305t11:50_0": "1112-3.Mariyādapāsāṇoti gijjhakūṭapabbatassa mariyādapākārasadiso mahanto pāsāṇo.",
  "tika-s0305t11:50_1": "Aniṭṭharūpanti ettha rūpa-saddo sabhāvattho “piyarūpe sātarūpe”tiādīsu viyāti āha",
  "tika-s0305t11:50_2": "– “aniṭṭhasabhāva”nti.",
  "tika-s0305t11:51": "5. Vālasuttavaṇṇanā",
  "tika-s0305t11:52_0": "1115.Upāsananti ācariyaupāsanaṁ, ācariyaṁ antevāsinā vā divase divase sikkhanavasena",
  "tika-s0305t11:52_1": "upāsitabbato upāsananti laddhanāmaṁ kaṇḍakhipanasippaṁ. Kaṇḍaṁ atikkamanteti saraṁ",
  "tika-s0305t11:52_2": "khipante. Poṅkhānupoṅkhanti poṅkhasaddatthaṁ pākaṭaṁ katvā dassetuṁ “ekaṁ kaṇḍaṁ",
  "tika-s0305t11:52_3": "khipitvā”tiādi vuttaṁ. Aparaṁ anupoṅkhanti ettha aparanti tatiyakaṇḍaṁ. Anupoṅkhaṁ",
  "tika-s0305t11:52_4": "nāma idanti dassetuṁ “anupoṅkhaṁ nāma dutiyassa poṅkha”nti vuttaṁ. Tañhi tatiyena",
  "tika-s0305t11:52_5": "sarena vijjhīyati. Puna aparaṁ tassa poṅkhanti idaṁ pana aparāparaṁ avirajjhanaṁ",
  "tika-s0305t11:52_6": "dassetuṁ vuttaṁ. Durabhisambhavataranti abhibhavituṁ asakkuṇeyyataraṁ. Vālanti kesaṁ.",
  "tika-s0305t11:52_7": "Sattadhā bhinditvāti sattakkhattuṁ viphāletvā. Tassa ekaṁ bhedanti tassa kesassa",
  "tika-s0305t11:52_8": "ekaṁ aṁsusaṅkhātaṁ bhedaṁ gahetvā. Vātiṅgaṇamajjhe bandhitvāti vātiṅgaṇaphalassa",
  "tika-s0305t11:52_9": "majjhaṭṭhāne bandhitvā. Aparaṁ bhedanti aparaṁ kesassa aṁsusaṅkhātaṁ bhedaṁ. Aggakoṭiyaṁ",
  "tika-s0305t11:52_10": "bandhitvāti yathā tassa vālabhedassa ūkāmattaṁ likhāmattaṁ vā kaṇḍassa aggakoṭiṁ",
  "tika-s0305t11:52_11": "adhikaṁ hutvā tiṭṭhati, evaṁ bandhitvā. Usabhamatteti vīsatiyaṭṭhimatte ṭhāne ṭhito.",
  "tika-s0305t11:52_12": "Kaṇḍabaddhāya koṭiyāti kaṇḍabaddhāya vālassa koṭiyā vātiṅgaṇabandhanavālassa koṭiṁ paṭivijjheyya.",
  "tika-s0305t11:53": "8. Dutiyachiggaḷayugasuttavaṇṇanā",
  "tika-s0305t11:54_0": "1118.Adhiccuppattikanti yadicchāvasena uppajjanakaṁ. Chiggaḷenāti chiggaḷapadesena.",
  "tika-s0305t11:54_1": "Chiggaḷuparīti heṭṭhimayugassa chiggaḷapadesassa upari. Āruḷhassa chiggaḷenāti ubhinnampi",
  "tika-s0305t11:54_2": "chiddena. Gīvappavesanaṁ viyāti catunnaṁ yugānaṁ chiddapadeseneva uparūpari ṭhitānaṁ",
  "tika-s0305t11:54_3": "chiddantarena kāṇakacchapassa gīvappavesanaṁ adhiccatarasambhavaṁ. Tatopi adhiccatarasambhavo",
  "tika-s0305t11:54_4": "manussattalābho, tato adhiccatamasambhavo ariyamaggapaṭilābhoti dassento āha “catusaccapaṭivedho",
  "tika-s0305t11:54_5": "ativiya adhiccatarasambhavo”ti.",
  "tika-s0305t11:55": "Papātavaggavaṇṇanā niṭṭhitā.",
  "tika-s0305t11:56": "6. Abhisamayavaggavaṇṇanā",
  "tika-s0305t11:57": "1121.Abhisamayasaṁyuttevitthāritova, tasmā tattha vuttanayeneva tassa attho veditabbo.",
  "tika-s0305t11:58": "7. Paṭhamaāmakadhaññapeyyālavaggo",
  "tika-s0305t11:59": "3. Paññāsuttavaṇṇanā",
  "tika-s0305t11:60": "1133. Lokiyampi visuddhatthena “ariya”nti vattabbataṁ labhatīti “lokiyalokuttarenā”ti vuttaṁ.",
  "tika-s0305t11:61": "4. Surāmerayasuttavaṇṇanā",
  "tika-s0305t11:62_0": "1134.Piṭṭhasurāti piṭṭhena kātabbasurā, tathā odanasurā pūvasurā, majjarasādibhūte",
  "tika-s0305t11:62_1": "kiṇṇe pakkhipitvā kattabbā surā kiṇṇapakkhittasurā. Sambhārasaṁyuttāti mūlabhesajjasambhārehi",
  "tika-s0305t11:62_2": "saṁyuttā. Pupphāsavoti nāḷikerapupphādito assavanakaāsavo. Muddikaphalādito assavanakaāsavo",
  "tika-s0305t11:62_3": "phalāsavo. Itītiādiattho. Tena madhvāsavaguḷāsavasambhārasaṁyutte saṅgaṇhāti. Surāsavavinimuttanti",
  "tika-s0305t11:62_4": "yathāvuttasurāsavavinimuttaṁ.",
  "tika-s0305t11:63": "10. Pacāyikasuttavaṇṇanā",
  "tika-s0305t11:64": "1140.Nīcavuttinoti kule jeṭṭhānaṁ mahāpitucūḷapitujeṭṭhabhātikādīnaṁ abhivādanapaccuṭṭhānaañjalikammasāmīcikammādivasena nīcavuttino.",
  "tika-s0305t11:65": "8. Dutiyaāmakadhaññapeyyālavaggo",
  "tika-s0305t11:66": "8. Bījagāmasuttavaṇṇanā",
  "tika-s0305t11:67_0": "1148. “Mūlabīja”ntiādīsu mūlameva bījanti mūlabījaṁ, mūlabījaṁ etassātipi mūlabījaṁ.",
  "tika-s0305t11:67_1": "Tattha purimena bījagāmo vutto “bījānaṁ samūho”ti katvā, dutiyena bhūtagāmo. Duvidhopeso",
  "tika-s0305t11:67_2": "sāmaññaniddesena, “mūlabījañca mūlabījañca mūlabīja”nti ekasesanayena vā bījattho",
  "tika-s0305t11:67_3": "veditabbo. Esa nayo sesesupi. Phaḷubījanti pabbabījaṁ. Bāhirapaccayantarasamavāye",
  "tika-s0305t11:67_4": "sadisaphaluppattiyā visesakāraṇabhāvato viruhanasamatthe sāraphale niruḷho bīja-saddo.",
  "tika-s0305t11:67_5": "Tadatthasiddhiyā mūlādīsupi kesuci pavattatīti tato nivattanatthaṁ ekena bīja-saddena",
  "tika-s0305t11:67_6": "visesetvā vuttaṁ “bījabīja”nti “rūparūpaṁ, dukkhadukkha”nti ca yathā. Nīlatiṇarukkhādikassāti",
  "tika-s0305t11:67_7": "allatiṇassa ceva allarukkhādikassa ca. Ādi-saddena osadhigacchalatādīnaṁ gahaṇaṁ.",
  "tika-s0305t11:68": "9. Vikālabhojanasuttavaṇṇanā",
  "tika-s0305t11:69": "1149. Aruṇuggamanato paṭṭhāya yāva majjhanhiko, ayaṁ buddhādiariyānaṁ āciṇṇasamāciṇṇo bhojanassa kālo, tadañño vikāloti āha – “vikālabhojanāti kālātikkantabhojanā”ti.",
  "tika-s0305t11:70": "10. Gandhavilepanasuttavaṇṇanā",
  "tika-s0305t11:71": "1150.Yaṁ kiñci pupphanti ganthimaṁ aganthimaṁ vā yaṁ kiñci pupphajātaṁ, tathā pisitādibhedaṁ yaṁ kiñci gandhajātaṁ.",
  "tika-s0305t11:72": "9. Tatiyaāmakadhaññapeyyālavaggo",
  "tika-s0305t11:73": "1. Naccagītasuttavaṇṇanā",
  "tika-s0305t11:74_0": "1151. Saṅkhepato “sabbapāpassa akaraṇa”ntiādinayappavattaṁ (dī.ni. 2.90; dha.pa.",
  "tika-s0305t11:74_1": "183) bhagavato sāsanaṁ accantachandarāgapavattito naccādīnaṁ dassanaṁ na anulometīti",
  "tika-s0305t11:74_2": "āha “sāsanassa ananulomattā”ti. Attanā parehi ca payojiyamānaṁ payojāpiyamānañca",
  "tika-s0305t11:74_3": "eteneva nacca-saddena gahitaṁ, tathā gītavāditasaddehi cāti āha – “naccananaccāpanādivasenā”ti.",
  "tika-s0305t11:74_4": "Ādi-saddena gāyana-gāyāpana-vādana-vādāpanādīni saṅgaṇhāti. Dassanena cettha savanampi",
  "tika-s0305t11:74_5": "saṅgahitaṁ virūpekasesanayena. Yathāsakaṁ visayassa ālocanasabhāvatāya vā pañcannaṁ",
  "tika-s0305t11:74_6": "viññāṇānaṁ savanakiriyāyapi dassanasaṅkhepasabbhāvato “dassanā”icceva vuttaṁ. Avisūkabhūtassa",
  "tika-s0305t11:74_7": "gītassa savanaṁ kadāci vaṭṭatīti āha – “visūkabhūtā dassanā cā”ti. Tathā hi vuttaṁ",
  "tika-s0305t11:74_8": "paramatthajotikāya khuddakaaṭṭhakathāya – “dhammūpasaṁhitaṁ gītaṁ vaṭṭati, gītūpasaṁhito",
  "tika-s0305t11:74_9": "dhammo na vaṭṭatī”ti.",
  "tika-s0305t11:75": "2. Uccāsayanasuttavaṇṇanā",
  "tika-s0305t11:76_0": "1152.Uccāti ucca-saddena samānatthaṁ ekaṁ saddantaraṁ. Seti etthāti sayanaṁ, uccāsayanaṁ",
  "tika-s0305t11:76_1": "mahāsayanañca samaṇasārupparahitaṁ paṭikkhittanti āha – “pamāṇātikkantaṁ akappiyattharaṇa”nti.",
  "tika-s0305t11:76_2": "Āsandādiāsanañcettha sayaneneva saṅgahitaṁ. Yasmā pana ādhāre paṭikkhitte tadādhārakiriyā",
  "tika-s0305t11:76_3": "paṭikkhittāva hoti, tasmā “uccāsayanamahāsayanā”icceva vuttaṁ. Atthato pana tadupabhogabhūtanisajjānipajjanehi",
  "tika-s0305t11:76_4": "virati dassitāti daṭṭhabbaṁ. Atha vā uccāsayanamahāsayanañca uccāsayanamahāsayanañcāti",
  "tika-s0305t11:76_5": "uccāsayanamahāsayananti etasmiṁ atthe ekasesanayena ayaṁ niddeso kato yathā – “nāmarūpapaccayā",
  "tika-s0305t11:76_6": "saḷāyatana”nti. Āsanakiriyāpubbakattā vā sayanakiriyāya sayanaggahaṇeneva āsanampi",
  "tika-s0305t11:76_7": "gahitanti daṭṭhabbaṁ.",
  "tika-s0305t11:77": "3. Jātarūpasuttavaṇṇanā",
  "tika-s0305t11:78_0": "1153. Aññepi uggahāpane upanikkhittasādiyane ca paṭiggahaṇattho labbhatīti āha –",
  "tika-s0305t11:78_1": "“na uggaṇhāpenti, na upanikkhittaṁ sādiyantī”ti. Atha vā tividhaṁ paṭiggahaṇaṁ kāyena",
  "tika-s0305t11:78_2": "vācāya manasāti. Tattha kāyena paṭiggahaṇaṁ uggahaṇaṁ, vācāya paṭiggahaṇaṁ uggahāpaṇaṁ,",
  "tika-s0305t11:78_3": "manasā paṭiggahaṇaṁ sādiyanaṁ. Tividhampi paṭiggahaṇaṁ sāmaññaniddesena, ekasesanayena",
  "tika-s0305t11:78_4": "vā gahetvā “paṭiggahaṇā”ti vuttanti āha – “neva naṁ uggaṇhantī”tiādi. Esa nayo “āmakadhaññapaṭiggahaṇā”tiādīsupi.",
  "tika-s0305t11:79": "4. Āmakadhaññasuttavaṇṇanā",
  "tika-s0305t11:80": "1154. Nīvārādiupadhaññassa sāliādimūladhaññantogadhattā vuttaṁ “sattavidhassā”ti.",
  "tika-s0305t11:81": "5. Āmakamaṁsasuttavaṇṇanā",
  "tika-s0305t11:82_0": "1155. “Anujānāmi, bhikkhave, pañca vasāni bhesajjāni – acchavasaṁ, macchavasaṁ, susukāvasaṁ,",
  "tika-s0305t11:82_1": "sūkaravasaṁ, gadrabhavasa”nti vuttattā idaṁ uddissa anuññātaṁ nāma. Tassa pana “kāle",
  "tika-s0305t11:82_2": "paṭiggahita”nti vuttattā paṭiggahaṇaṁ vaṭṭatīti āha – “aññatra uddissa anuññātā”ti.",
  "tika-s0305t11:82_3": "Vinayavasena upaparikkhitabbo, tasmā samantapāsādikāya vinayaṭṭhakathāya vuttanayenettha",
  "tika-s0305t11:82_4": "vinicchayo veditabbo.",
  "tika-s0305t11:83": "10. Catutthaāmakadhaññapeyyālavaggo",
  "tika-s0305t11:84": "2-3. Kayavikkayasuttādivaṇṇanā",
  "tika-s0305t11:85": "1162-63. Kassaci bhaṇḍassa gahaṇaṁ kayo, dānaṁ vikkayo. Tattha tatthāti gāmantare santike ca gamanaṁ dūtakammanti vuccatīti yojanā. Pahiṇagamanaṁ khuddakagamanaṁ.",
  "tika-s0305t11:86": "4. Tulākūṭasuttavaṇṇanā",
  "tika-s0305t11:87_0": "1164.Rūpakūṭaṁ sarūpena sadisena chalavohāro. Aṅgakūṭaṁ attano hatthādinā aṅgānaṁ",
  "tika-s0305t11:87_1": "chalakaraṇaṁ. Gahaṇakūṭaṁ mānesu gahaṇavasena. Paṭicchannakūṭaṁ ayacuṇṇādinā paṭicchannena",
  "tika-s0305t11:87_2": "chalakaraṇaṁ. Mahatiyā tulāya. Pacchābhāgeti tulāya pacchimabhāge. Hatthenāti hatthapadesena.",
  "tika-s0305t11:87_3": "Akkamatīti uṭṭhātuṁ adento gaṇhāti. Dadanto pubbabhāgeti paresaṁ dadanto pubbabhāge",
  "tika-s0305t11:87_4": "hatthena tulaṁ akkamati. Tanti ayacuṇṇaṁ.",
  "tika-s0305t11:88_0": "Lohapātiyoti tambalohapātiyo. Suvaṇṇavaṇṇā karontīti asanikhādasuvaṇṇakanakalimpitā",
  "tika-s0305t11:88_1": "suvaṇṇavaṇṇā karonti. Mānabhājanassa hadayabhūtassa abbhantarassa bhinnaṁ hadayabhedo.",
  "tika-s0305t11:88_2": "Nimiyamānassa tilataṇḍulādikassa sikhāya aggakoṭiyā bhinnaṁ sikhābhedo. Khettādīnaṁ",
  "tika-s0305t11:88_3": "minanarajjuyā aññathākaraṇaṁ rajjubhedo. Rajjugahaṇeneva cettha daṇḍakassa gahaṇaṁ",
  "tika-s0305t11:88_4": "katamevāti daṭṭhabbaṁ.",
  "tika-s0305t11:89": "6-11. Chedanasuttādivaṇṇanā",
  "tika-s0305t11:90_0": "1166-71.Vadhoti muṭṭhippahārakasātāḷanādīhi hiṁsanaṁ, viheṭhananti attho. Viheṭhanatthopi",
  "tika-s0305t11:90_1": "hi vadha-saddo dissati “atthānaṁ vadhitvā vadhitvā rodeyyā”tiādīsu. Aṭṭhakathāyaṁ",
  "tika-s0305t11:90_2": "pana “māraṇa”nti vuttaṁ, taṁ pana pothanaṁ sandhāyāti sakkā viññātuṁ māraṇasaddassa",
  "tika-s0305t11:90_3": "vihiṁsanepi dissanato. Sesaṁ suviññeyyameva.",
  "tika-s0305t11:91": "Āmakadhaññapeyyālavaggavaṇṇanā niṭṭhitā.",
  "tika-s0305t11:92": "Sāratthappakāsiniyā saṁyuttanikāya-aṭṭhakathāya",
  "tika-s0305t11:93": "Mahāvaggavaṇṇanāya līnatthappakāsanā niṭṭhitā.",
  "tika-s0305t11:94": "Nigamanakathāvaṇṇanā",
  "tika-s0305t11:95_0": "Sakalarūpārūpasammasane saṇhasukhumavisayañāṇatāya vipassanācāranipuṇabuddhīnaṁ susaṁyatakāyavacīsamācāratāya",
  "tika-s0305t11:95_1": "samathavipassanāsu sammadeva yatanato ca yatīnaṁ bhikkhūnaṁ khandhāyatanadhātusaccindriyapaṭiccasamuppādabhede",
  "tika-s0305t11:95_2": "paramatthadhamme nānānayehi ñāṇavibhāgassa sannissayena bahukārassa saṁyuttāgamavarassa",
  "tika-s0305t11:95_3": "atthasaṁvaṇṇanaṁ kātuṁ sāratthappakāsanato eva nipuṇā yā mayā aṭṭhakathā āraddhāti",
  "tika-s0305t11:95_4": "sambandho. Savisesaṁ paññāvahaguṇattā eva hissa ganthārambhe āditopi “paññāpabhedajananassā”ti",
  "tika-s0305t11:95_5": "vuttaṁ. Mahāaṭṭhakathāya sāranti saṁyuttamahāaṭṭhakathāya sāraṁ. Ekūnasaṭṭhimattoti",
  "tika-s0305t11:95_6": "thokaṁ ūnabhāvato matta-saddaggahaṇaṁ.",
  "tika-s0305t11:96_0": "Mūlaṭṭhakathāya sāranti pubbe vuttasaṁyuttamahāaṭṭhakathāya sārameva puna nigamanavasena",
  "tika-s0305t11:96_1": "vuttanti. Atha vā mūlaṭṭhakathāya sāranti porāṇaṭṭhakathāsu atthasāraṁ. Tena etaṁ",
  "tika-s0305t11:96_2": "dasseti “saṁyuttamahāaṭṭhakathāya atthasāraṁ ādāya imaṁ sāratthappakāsiniṁ karontena",
  "tika-s0305t11:96_3": "sesamahānikāyānampi mūlaṭṭhakathāsu idha viyogakkhamaṁ atthasāraṁ ādāya akāsi”nti.",
  "tika-s0305t11:96_4": "“Mahāvihārādhivāsīna”nti ca idaṁ purimapacchimapadehi saddhiṁ sambandhitabbaṁ “mahāvihārādhivāsīnaṁ",
  "tika-s0305t11:96_5": "samayaṁ pakāsayantiṁ mahāvihārādhivāsīnaṁ mūlaṭṭhakathāya sāraṁ ādāyā”ti ca. Tena",
  "tika-s0305t11:96_6": "puññena. Hotu sabbo sukhī lokoti kāmāvacarādivibhāgo sabbo sattaloko yathārahaṁ bodhittayādhigamavasena",
  "tika-s0305t11:96_7": "sampayuttena nibbānasukhena sukhito hotūti sadevakassa lokassa accantaṁ sukhādhigamāya",
  "tika-s0305t11:96_8": "attano puññaṁ pariṇāmeti.",
  "tika-s0305t11:97": "Ettāvatā sāratthappakāsiniyā",
  "tika-s0305t11:98": "Saṁyuttanikāya-aṭṭhakathāya līnatthappakāsanā niṭṭhitā.",
  "tika-s0305t11:99": "Saṁyuttaṭīkā samattā."
}