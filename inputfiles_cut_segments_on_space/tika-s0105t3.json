{
  "tika-s0105t3:0": "5. Kūṭadantasuttavaṇṇanā",
  "tika-s0105t3:1_0": "323. Evaṁ soṇadaṇḍasuttaṁ saṁvaṇṇetvā idāni kūṭadantasuttaṁ saṁvaṇṇento yathānupubbaṁ",
  "tika-s0105t3:1_1": "saṁvaṇṇanokāsassa pattabhāvaṁ vibhāvetuṁ, soṇadaṇḍa suttassānantaraṁ saṅgītassa suttassa",
  "tika-s0105t3:1_2": "kūṭadantasuttabhāvaṁ vā pakāsetuṁ “evaṁ me sutaṁ…pe… magadhesūti kūṭadantasutta”nti",
  "tika-s0105t3:1_3": "āha. “Magadhā nāma janapadino rājakumārā”tiādīsu ambaṭṭhasutte kosalajanapadavaṇṇanāyaṁ",
  "tika-s0105t3:1_4": "amhehi vuttanayo yathārahaṁ netabbo. Ayaṁ panettha viseso – magena saddhiṁ dhāvantīti",
  "tika-s0105t3:1_5": "magadhā, rājakumārā, maṁsesu vā gijjhantīti magadhā niruttinayena. Ruḷhito, paccayalopato",
  "tika-s0105t3:1_6": "ca tesaṁ nivāsabhūtepi janapade vuddhi na hotīti neruttikā. Janapadanāmeyeva bahuvacanaṁ,",
  "tika-s0105t3:1_7": "na janapadasadde jātisaddattāti vuttaṁ “tasmiṁ magadhesu janapade”ti. Ito paranti",
  "tika-s0105t3:1_8": "“magadhesū”ti padato paraṁ “cārikaṁ caramāno”tiādivacanaṁ. Purimasuttadvayeti ambaṭṭhasoṇadaṇḍasuttadvaye.",
  "tika-s0105t3:1_9": "Vuttanayamevāti yaṁ tattha āgatasadisaṁ idhāgataṁ, taṁ atthavaṇṇanāto vuttanayameva,",
  "tika-s0105t3:1_10": "tattha vuttanayeneva veditabbanti vuttaṁ hoti. “Taruṇo ambarukkho ambalaṭṭhikā”ti",
  "tika-s0105t3:1_11": "brahmajālasuttavaṇṇanāyaṁ vuttattā “ambalaṭṭhikā brahmajāle vuttasadisāvā”ti āha.",
  "tika-s0105t3:2_0": "Yaññāvāṭaṁ sampādetvā mahāyaññaṁ uddissa saviññāṇakāni, aviññāṇakāni ca yaññūpakaraṇāni",
  "tika-s0105t3:2_1": "upaṭṭhapitānīti atthaṁ sandhāya “mahāyañño upakkhaṭo”ti pāḷiyaṁ vuttaṁ, taṁ panetaṁ",
  "tika-s0105t3:2_2": "upakaraṇaṁ tesaṁ tathā sajjanamevāti dasseti “sajjito”ti iminā. Vacchatarasatānīti",
  "tika-s0105t3:2_3": "yuvabhāvappattāni balavavacchasatāni. Vacchānaṁ visesāti hi vacchatarā, te pana vacchā",
  "tika-s0105t3:2_4": "eva honti, na dammā, na ca balībaddāti āha “vacchasatānī”ti. Ayaṁ ācariyamati. Tara-saddo",
  "tika-s0105t3:2_5": "vā anatthakoti vuttaṁ “vacchasatānī”ti. Evañhi sabbopi vacchappabhedo saṅgahito hoti.",
  "tika-s0105t3:2_6": "Eteti usabhādayo urabbhapariyosānā. Anekesanti anekajātikānaṁ. Migapakkhīnanti mahiṁsarurupasadakuruṅgagokaṇṇamigānañceva",
  "tika-s0105t3:2_7": "morakapiñjaravaṭṭakatittira lāpādipakkhīnañca. Saṅkhyāvasena anekataṁ sattasataggahaṇena",
  "tika-s0105t3:2_8": "paricchindituṁ “sattasattasatānī”ti vuttaṁ, sattasatāni, sattasatāni cāti attho.",
  "tika-s0105t3:2_9": "Thūṇanti yaññopakaraṇānaṁ migapakkhīnaṁ bandhanatthambhaṁ. Yūpotipi tassa nāmaṁ.",
  "tika-s0105t3:2_10": "Tenāha “yūpasaṅkhāta”nti.",
  "tika-s0105t3:3_0": "328.Vidhāti vippaṭisāravinodanā. Yo hi yaññasaṅkhātassa puññassa upakkileso, tassa",
  "tika-s0105t3:3_1": "vidhamanato nivāraṇato nirodhanato vidhā vuccanti vippaṭisāravinodanā, tā eva puññābhisandaṁ",
  "tika-s0105t3:3_2": "avicchinditvā ṭhapentīti “ṭhapanā”ti ca vuttā. Avippaṭisārato eva hi uparūpari puññābhisandappavattīti.",
  "tika-s0105t3:3_3": "Ṭhapanā cetā yaññassa ādimajjhapariyosānavasena tīsu kālesu pavattiyā tippakārāti",
  "tika-s0105t3:3_4": "āha “tiṭṭhapana”nti. Parikkhārasaddo cettha parivārapariyāyo “parikaronti yaññaṁ",
  "tika-s0105t3:3_5": "abhisaṅkharontī”ti katvā. Tenāha “soḷasaparivāra”nti.",
  "tika-s0105t3:4": "Mahāvijitarājayaññakathāvaṇṇanā",
  "tika-s0105t3:5_0": "336. Pubbe bhūtaṁ bhūtapubbaṁ yathā “diṭṭhapubba”nti āha “pubbacarita”nti, attano",
  "tika-s0105t3:5_1": "purimajātisambhūtaṁ bodhisambhārabhūtaṁ puññacariyanti attho. Tathā hi tassa anugāminidhissa",
  "tika-s0105t3:5_2": "thāvaranidhinā nidassanaṁ upapannaṁ hoti. Saddavidū pana vadanti “bhūtapubbanti idaṁ",
  "tika-s0105t3:5_3": "kālasattamiyā nepātikapada”nti. Atītakāleti hi tesaṁ matena attho. Assāti anena.",
  "tika-s0105t3:5_4": "Mahantaṁ pathavīmaṇḍalaṁ vijitanti sambandho. Mahantaṁ vā vijitaṁ pathavīmaṇḍalamassa",
  "tika-s0105t3:5_5": "atthīti attho. “Antoraṭṭheti yassa vijite viharati, tassa raṭṭhe”tiādīsu viya hi",
  "tika-s0105t3:5_6": "vijitasaddo rajje pavattati, iminā tassa ekarājabhāvaṁ dīpeti, na cakkavattirājabhāvaṁ",
  "tika-s0105t3:5_7": "sattaratanasampannatāavacanato. Pāḷiyaṁ na yena kenaci santakamattena aḍḍhatāti dassetuṁ",
  "tika-s0105t3:5_8": "“aḍḍho”ti vatvā “mahaddhano”ti vuttaṁ. Tenāha “yo kocī”tiādi. Aḍḍhatā hi nāma vibhavasampannattā",
  "tika-s0105t3:5_9": "sā ca taṁ tadupādāya vuccati. Tathā mahaddhanatāpīti taṁ thāmappattaṁ ukkaṁsagataṁ",
  "tika-s0105t3:5_10": "dassetuṁ “aparimāṇasaṅkhyenā”ti āha. Bhuñjitabbaṭṭhena visesato kāmā idha bhogā nāmāti",
  "tika-s0105t3:5_11": "dasseti. “Pañcakāmaguṇavasenā”ti iminā. Piṇḍapiṇḍavasenāti bhājanālaṅkārādivibhāgaṁ",
  "tika-s0105t3:5_12": "ahutvā kevalaṁ khaṇḍakhaṇḍavasena.",
  "tika-s0105t3:6_0": "Rūpaṁ appetvā, anappetvā vā māsappamāṇena kato māsako. Ādisaddena thālakādīni saṅgaṇhāti.",
  "tika-s0105t3:6_1": "Anekakoṭisaṅkhyenāti kahāpaṇānaṁ koṭisatādippamāṇaṁ sandhāya vuttaṁ heṭṭhimantena",
  "tika-s0105t3:6_2": "koṭisatappamāṇeneva khattiyamahāsālabhāvappattito.",
  "tika-s0105t3:7_0": "Tuṭṭhīti sumanatā. Upakaraṇasaddo cettha kāraṇapariyāyo. Kiṁ pana tanti āha “nānāvidhālaṅkārasuvaṇṇarajatabhājanādibheda”nti.",
  "tika-s0105t3:7_1": "Ādisaddena vatthaseyyāvasathādīni saṅgayhanti, suvaṇṇarajatamaṇimuttāveḷuriyavajirapavāḷāni",
  "tika-s0105t3:7_2": "satta ratanānīti vadanti. Yathāhu –",
  "tika-s0105t3:8": "“Suvaṇṇaṁ rajataṁ muttā, maṇiveḷuriyāni ca;",
  "tika-s0105t3:9": "Vajirañca pavāḷanti, sattāhu ratanānime”ti.",
  "tika-s0105t3:10_0": "Sālivīhiādi sattadhaññaṁ sānulomaṁ pubbannaṁ nāma purekkhataṁ sassaphalanti katvā.",
  "tika-s0105t3:10_1": "Tabbipariyāyato muggamāsādi tadavasesaṁ aparannaṁ nāma. Aparannato pubbe pavattamannaṁ",
  "tika-s0105t3:10_2": "pubbannaṁ, tato aparasmiṁ pavattamannaṁ aparannaṁ. Nna-kārassa pana ṇṇa-kāre kate",
  "tika-s0105t3:10_3": "pubbaṇṇaṁ, aparaṇṇañcāti neruttikā. Pubbāparabhāvo panetesaṁ ādikappe sambhavāsambhavavasena",
  "tika-s0105t3:10_4": "veditabbo. Purimaṁ “aḍḍho mahaddhano pahūtajātarūparajato”ti vacanaṁ devasikaṁ paribbayadānagahaṇādivasena,",
  "tika-s0105t3:10_5": "parivattanadhanadhaññavasena ca vuttaṁ, idaṁ pana “pahūtadhanadhañño”ti vacanaṁ nidhānagatadhanavasena,",
  "tika-s0105t3:10_6": "saṅgahitadhaññavasena cāti imaṁ visesaṁ sandhāya ayaṁ nayo dassito. Vīsakahāpaṇambaṇādidevasikavaḷañjanampi",
  "tika-s0105t3:10_7": "hi mahāsālalakkhaṇaṁ.",
  "tika-s0105t3:11_0": "Idāni tabbiparītavasena visesaṁ dassetuṁ “atha vā”tiādinā dutiyanayo āraddho. Iminā",
  "tika-s0105t3:11_1": "eva hi purimavacanaṁ nidhānagatadhanavasena, saṅgahitadhaññavasena ca vuttanti atthato",
  "tika-s0105t3:11_2": "siddhaṁ hoti. Tattha idanti “pahūtadhanadhañño”ti vacanaṁ. Assāti mahāvijitarañño.",
  "tika-s0105t3:11_3": "Divase divase paribhuñjitabbaṁ devasikaṁ, bhāvanapuṁsakametaṁ. Dāsakammakaraporisādīnaṁ",
  "tika-s0105t3:11_4": "vettanānuppadānaṁ paribbayadānaṁ. Iṇasodhanādivasena dhanadhaññānamādānaṁ gahaṇaṁ.",
  "tika-s0105t3:11_5": "Ādisaddena iṇadānādīnaṁ saṅgaho. Parivattanadhanadhaññavasenāti kayavikkayakaraṇena",
  "tika-s0105t3:11_6": "parivattitabbānaṁ dhanadhaññānaṁ vasena. Katthaci pana samuccayavirahitapāṭho dissati.",
  "tika-s0105t3:11_7": "Tattha “paribbayadānaggahaṇādivasenā”ti idaṁ parivattanapadena sambandhaṁ katvā tādisena",
  "tika-s0105t3:11_8": "vidhinā ito cito ca parivattetabbānaṁ dhanadhaññānaṁ vasenāti attho veditabbo.",
  "tika-s0105t3:12_0": "Koṭṭhaṁ vuccati dhaññaṭṭhapanaṭṭhānaṁ, tadeva agāraṁ tathā. Tenāha “dhaññena paripuṇṇakoṭṭhāgāro”ti.",
  "tika-s0105t3:12_1": "Evaṁ sāragabbhaṁ koso, dhaññaṭṭhapanaṭṭhānaṁ koṭṭhāgāranti dassetvā idāni tato aññathāpi",
  "tika-s0105t3:12_2": "taṁ dassetuṁ “atha vā”tiādi vuttaṁ. Tattha yathā asino tikkhabhāvaparihārato paricchado",
  "tika-s0105t3:12_3": "“koso”ti vuccati, evaṁ rañño tikkhabhāvaparihārakattā caturaṅginī senā “koso”ti āha",
  "tika-s0105t3:12_4": "“catubbidho koso”tiādi. “Dvādasapuriso hatthī”tiādinā vuttalakkhaṇena cettha hatthiādayo",
  "tika-s0105t3:12_5": "gahetabbā. Vatthakoṭṭhāgāraggahaṇeneva sabbassapi kuppabhaṇḍaṭṭhapanaṭṭhānassa gahitattā",
  "tika-s0105t3:12_6": "“koṭṭhāgāraṁ tividha”ntiādi vuttaṁ. Jātarūparajatato hi aññaṁ lohaayadāruvisāṇavatthādikamasāradabbaṁ",
  "tika-s0105t3:12_7": "gopetabbato ga-kārassa ka-kāraṁ katvā kuppaṁ vuccati. Jātarūparajatanidhānaṁ dhanakoṭṭhāgāraṁ.",
  "tika-s0105t3:12_8": "Tattha tattha ratanaṁ viloketvā caraṇaṁ ratanavilokanacārikā. Kāmaṁ tamatthaṁ rājā",
  "tika-s0105t3:12_9": "jānāti, bhaṇḍāgārikena pana kathāpetvā parisāya nissaddabhāvāpādanatthameva evaṁ",
  "tika-s0105t3:12_10": "pucchati. Tathā kathāpane hi asati parisā saddaṁ karissati “kasmā rājā paramparāgataṁ",
  "tika-s0105t3:12_11": "kuladhanaṁ vināsetī”ti, tato ca pakatikkhobho bhavissati, sati pana tathā kathāpane",
  "tika-s0105t3:12_12": "“etaṁkāraṇā taṁ chaḍḍetī”ti nissaddabhāvamāpajjissati. Tato ca pakatikkhobho na bhavissati,",
  "tika-s0105t3:12_13": "tasmā tathā pucchatīti veditabbaṁ. Maraṇavasanti maraṇassa, maraṇasaṅkhātaṁ vā visayaṁ.",
  "tika-s0105t3:13_0": "337. Pāḷiyaṁ “āmantetvā”ti etassa mantitukāmo hutvāti atthaṁ viññāpetuṁ “ekena paṇḍitena",
  "tika-s0105t3:13_1": "saddhiṁ mantetvā”ti vuttaṁ. Dhātvatthānuvattako hettha upasaggo, pakaraṇādhigato",
  "tika-s0105t3:13_2": "ca katthaci atthaviseso yathā “sikkhamānena bhikkhave bhikkhunā aññātabbaṁ paripucchitabbaṁ",
  "tika-s0105t3:13_3": "paripañhitabba”nti. Tathā hissa padabhājane vuttaṁ “sikkhamānenāti sikkhitukāmena.",
  "tika-s0105t3:13_4": "Aññātabbanti jānitabba”ntiādi. Āmantesīti mantitukāmosi. Janapadassa anupaddavatthaṁ,",
  "tika-s0105t3:13_5": "yaññassa ca cirānappavattanatthaṁ brāhmaṇo cintesīti āha “ayaṁ rājā”tiādi. Āharantānaṁ",
  "tika-s0105t3:13_6": "manussānaṁ gehānīti sambandho, anādare vā etaṁ sāmivacanaṁ.",
  "tika-s0105t3:14_0": "338. Sattānaṁ hitasukhassa vidūsanato, ahitadukkhassa ca āvahanato kaṇṭakasadisatāya",
  "tika-s0105t3:14_1": "corā eva idha “kaṇṭakā”ti vuttaṁ “corakaṇṭakehi sakaṇṭako”ti. Yathā gāmavāsīnaṁ ghātakā",
  "tika-s0105t3:14_2": "gāmaghātakā abhedavasena, upacārena ca nissayanāmassa nissitepi pavattanato, evaṁ",
  "tika-s0105t3:14_3": "panthikānaṁ duhanā bādhanā panthaduhā. Dhammato apetassa ayuttassa karaṇasīlo adhammakārī,",
  "tika-s0105t3:14_4": "yo vā attano vijite janapadādīnaṁ tato tato anatthato tāyanena khattiyena kattabbadhammo,",
  "tika-s0105t3:14_5": "tassa akaraṇasīloti attho. Dassūti corānametaṁ adhivacanaṁ. Daṁsenti viddhaṁsentīti",
  "tika-s0105t3:14_6": "hi dassavo niggahītalopena, te eva khīlasadisattā khīlanti dassukhīlaṁ. Yathā hi",
  "tika-s0105t3:14_7": "khette khīlaṁ kasanādīnaṁ sukhappavattiṁ, mūlasantānena sassaparibuddhiñca vibandhati,",
  "tika-s0105t3:14_8": "evaṁ dassavopi rajje rājāṇāya sukhappavattiṁ, mūlaviruḷhiyā janapadaparibuddhiñca",
  "tika-s0105t3:14_9": "vibandhantī. Pāṇacāgaṁ dassetuṁ “māraṇenā”ti vuttaṁ, hiṁsanaṁ dassetuṁ “koṭṭanenā”ti.",
  "tika-s0105t3:14_10": "Vadhasaddo hi hiṁsanatthopi hoti “vadhati na rodati, āpatti dukkaṭassā”tiādīsu viya,",
  "tika-s0105t3:14_11": "kapparādīhi pothanenāti attho. Addu nāma dārukkhandhena kato bandhanopakaraṇaviseso,",
  "tika-s0105t3:14_12": "tena bandhanaṁ tathā. Ādisaddena rajjubandhanasaṅkhalikabandhanagharabandhanādīni",
  "tika-s0105t3:14_13": "saṅgaṇhāti. Hā-dhātuyā jānipadanipphattiṁ dasseti “hāniyā”ti iminā, sā ca dhanahāyanamevāti",
  "tika-s0105t3:14_14": "vuttaṁ “sataṁ gaṇhathā”tiādi.",
  "tika-s0105t3:15_0": "Pañcasikhamattaṁ ṭhapetvā muṇḍāpanaṁ pañcasikhamuṇḍakaraṇaṁ. Taṁ “kākapakkhakaraṇa”ntipi",
  "tika-s0105t3:15_1": "voharanti. Sīse chakaṇodakāvasecanaṁ gomayasiñcanaṁ. Kudaṇḍako nāma catuhatthato",
  "tika-s0105t3:15_2": "ūno rassadaṇḍako, yo “gaddulo”tipi vuccati, tena bandhanaṁ kudaṇḍakabandhanaṁ. Ādisaddena",
  "tika-s0105t3:15_3": "khuramuṇḍaṁ karitvā bhasmapuṭavadhanādīnaṁ saṅgaho. Sammāsaddo ñāyatthoti āha “hetunā”tiādi,",
  "tika-s0105t3:15_4": "pariyāyavacanametaṁ. Ūhanissāmīti uddharissāmi, apanessāmīti attho. Pubbe tattha",
  "tika-s0105t3:15_5": "kataparicayatāya ussāhaṁ karonti. “Anuppadetū”ti etassa anu anu padetūti atthaṁ sandhāya",
  "tika-s0105t3:15_6": "“dinne appahonte”tiādi vuttaṁ. Kasiupakaraṇabhaṇḍaṁ phālapājanayuganaṅgalādi, iminā",
  "tika-s0105t3:15_7": "pāḷiyaṁ bījabhattameva nidassanavasena vuttanti dasseti. Sakkhikaraṇapaṇṇāropananibandhanaṁ",
  "tika-s0105t3:15_8": "vaḍḍhiyā saha vā vinā vā puna gahetukāmassa dāne hoti, idha pana tadubhayampi natthi",
  "tika-s0105t3:15_9": "puna aggahetukāmattāti vuttaṁ “sakkhiṁ akatvā”tiādi. Tenāha “mūlacchejjavasenā”ti.",
  "tika-s0105t3:15_10": "Sakkhinti tadā paccakkhakajanaṁ. Paṇṇe anāropetvāti tālādipaṇṇe yathāciṇṇaṁ likhanavasena",
  "tika-s0105t3:15_11": "anāropetvā. Aññattha paṇṇākārepi pābhatasaddo, idha pana bhaṇḍamūleyevāti āha “bhaṇḍamūlassā”tiādi.",
  "tika-s0105t3:15_12": "Bhaṇḍamūlañhi pakārato udayabhaṇḍāni ābharati saṁharati etenāti pābhataṁ. Udayadhanato",
  "tika-s0105t3:15_13": "pageva ābhataṁ pābhatanti saddavidū, paṇṇākāro pana taṁ tadatthaṁ patthentehi ābharīyateti",
  "tika-s0105t3:15_14": "pābhataṁ. Patthanatthajotako hi ayaṁ pa-saddo.",
  "tika-s0105t3:16_0": "“Yathāhā”tiādinā pābhatasaddassa mūlabhaṇḍatthataṁ cūḷaseṭṭhijātakapāṭhena sādheti.",
  "tika-s0105t3:16_1": "Tatrāyamaṭṭhakathā “appakenapīti thokenapi parittakenapi. Medhāvīti paññavā. Pābhatenāti",
  "tika-s0105t3:16_2": "bhaṇḍamūlena. Vicakkhaṇoti vohārakusalo. Samuṭṭhāpeti attānanti mahantaṁ dhanañca",
  "tika-s0105t3:16_3": "yasañca uppādetvā tattha attānaṁ saṇṭhāpeti patiṭṭhāpeti. Yathā kiṁ? Aṇuṁ aggiṁva",
  "tika-s0105t3:16_4": "sandhamaṁ, yathā paṇḍitapuriso parittaṁ aggiṁ anukkamena gomayacuṇṇādīni pakkhipitvā",
  "tika-s0105t3:16_5": "mukhavātena dhamanto samuṭṭhāpeti vaḍḍheti mahantaṁ aggikkhandhaṁ karoti, evameva",
  "tika-s0105t3:16_6": "paṇḍito thokampi pābhataṁ labhitvā nānāupāyehi payojetvā dhanañca yasañca vaḍḍheti,",
  "tika-s0105t3:16_7": "vaḍḍhetvā ca pana tattha attānaṁ patiṭṭhāpeti, tāya eva vā pana dhanayasamahantatāya",
  "tika-s0105t3:16_8": "attānaṁ samuṭṭhāpeti, abhiññātaṁ pākaṭaṁ karotīti attho”ti.",
  "tika-s0105t3:17_0": "Divase divase dātabbaṁ devasikaṁ. Māse māse dātabbaṁ māsikaṁ. Ādisaddena anuposathikādīni",
  "tika-s0105t3:17_1": "saṅgaṇhāti. Tassa tassa purisassa. Kusalānurūpena, kammānurūpena sūrabhāvānurūpenāti",
  "tika-s0105t3:17_2": "dvandato paraṁ suyyamāno anurūpasaddo paccekaṁ yojetabbo. Chekabhāvānurūpatā cettha",
  "tika-s0105t3:17_3": "kusalānurūpaṁ. Katthaci kulasaddo dissati, so ca jāṇusoṇiādikulānamiva kulānurūpampi",
  "tika-s0105t3:17_4": "dātabbato yujjateva. Senāpaccādi ṭhānantaraṁ, iminā bhattavetanaṁ niddiṭṭhamattanti",
  "tika-s0105t3:17_5": "dasseti. Sakakammapasutattā, anupaddavattā ca dhanadhaññānaṁ rāsiko rāsikārabhūto.",
  "tika-s0105t3:17_6": "Khemena ṭhitāti anupaddavena pavattā. Tenāha “abhayā”ti, kutocipi bhayarahitāti attho.",
  "tika-s0105t3:17_7": "Modā modamānāti modāya modamānā, somanasseneva modamānā, na saṁsandanamattenāti vuttaṁ",
  "tika-s0105t3:17_8": "hoti. “Bhagavatā saddhiṁ sammodī”tiādīsu hi mudasaddo saṁsandanepi pavattati, aññe",
  "tika-s0105t3:17_9": "modā hutvā aparepi modamānā viharantīti vā attho. Tenāha “aññamaññaṁ pamuditacittāti,",
  "tika-s0105t3:17_10": "asaññogepi vatticchāyeva vuddhīti dvidhā pāṭho vutto. Iddhaphītabhāvanti samiddhavepullabhāvaṁ.",
  "tika-s0105t3:18": "Catuparikkhāravaṇṇanā",
  "tika-s0105t3:19_0": "339. Tasmiṁ tasmiṁ kicce anuyanti anuvattantīti anuyantā. Teyeva ānuyantā yathā “anubhāvo",
  "tika-s0105t3:19_1": "eva ānubhāvo”ti, “ānuyuttā”tipi pāṭho, tasmiṁ tasmiṁ kicce anuyujjantīti hi ānuyuttā",
  "tika-s0105t3:19_2": "vuttanayena. Assāti rañño. Teti ānuyantakhattiyādayo. “Amhe ettha bahi karotī”ti",
  "tika-s0105t3:19_3": "attamanā na bhavissanti. “Nibandhavipulāyāgamo gāmo nigamo. Vivaḍḍhitamahāāyo mahāgāmo”ti",
  "tika-s0105t3:19_4": "ācariyena vuttaṁ. “Apākāraparikkhepo sāpaṇo nigamo, sapākārāpaṇaṁ nagaraṁ, taṁ tabbiparīto",
  "tika-s0105t3:19_5": "gāmo”ti (kaṅkhāvitaraṇī abhinavaṭīkāyaṁ saṅghādisesakaṇḍe kuladūsakasikkhāpade passitabbaṁ)",
  "tika-s0105t3:19_6": "vinayaṭīkāsu. Gasanti madanti etthāti gāmo, sveva pākaṭo ce, nigamo nāma atireko",
  "tika-s0105t3:19_7": "gāmoti katvā. Bhusattho hettha nī-saddo, saññāsaddattā ca rassoti saddavidū. Janapadattho",
  "tika-s0105t3:19_8": "vuttova. “Sāmyāmacco sakhā koso, duggañca vijitaṁ bala”nti vuttāsu sattasu rājapakatīsu",
  "tika-s0105t3:19_9": "rañño tadavasesānaṁ channaṁ vasena hitasukhātivuddhi, tadekadesā ca ānuyantādayoti",
  "tika-s0105t3:19_10": "āha “yaṁ tumhāka”ntiādi.",
  "tika-s0105t3:20_0": "Taṁtaṁkiccesu raññā amā saha bhavantīti amaccā. “Amāvāsī”tiādīsu viya hi samakiriyāya",
  "tika-s0105t3:20_1": "amāti abyayapadaṁ, ca-paccayena taddhitasiddhīti neruttikā. Rajjakiccavosāsanakāle",
  "tika-s0105t3:20_2": "pana te raññā piyā, sahapavattanakā ca bhavantīti dasseti “piyasahāyakā”ti iminā.",
  "tika-s0105t3:20_3": "Rañño parisati bhavā “pārisajjā. Ke pana teti vuttaṁ “sesā āṇattikārakā”ti, yathāvuttānuyuttakhattiyādīhi",
  "tika-s0105t3:20_4": "avasesā rañño āṇākarāti attho. Satipi deyyadhamme ānubhāvasampattiyā, parivārasampattiyā",
  "tika-s0105t3:20_5": "ca abhāve tādisaṁ dātuṁ na sakkā. Vuddhakāle ca tādisānampi rājūnaṁ tadubhayaṁ hāyateva,",
  "tika-s0105t3:20_6": "deyyadhamme pana asati pagevāti dassetuṁ “deyyadhammasmiñhī”tiādimāha. Deyyadhammasmiṁ",
  "tika-s0105t3:20_7": "asati ca mahallakakāle ca dātuṁ na sakkāti yojanā. Etenāti yathāvuttakāraṇadvayena.",
  "tika-s0105t3:20_8": "Anumatiyāti anujānanena. Pakkhāti sapakkhā yaññassa aṅgabhūtā. Yaññaṁ parikarontīti",
  "tika-s0105t3:20_9": "parikkhārā, sambhārā, te ca tassa yaññassa aṅgabhūtattā parivārā viya hontīti āha",
  "tika-s0105t3:20_10": "“parivārā bhavantī”ti. “Ratho”tiādinā idhānadhippetamatthaṁ nisedheti.",
  "tika-s0105t3:21": "“Ratho setaparikkhāro, jhānakkho cakkavīriyo;",
  "tika-s0105t3:22": "Upekkhā dhurasamādhi, anicchā parivāraṇa”nti. ;",
  "tika-s0105t3:23_0": "Hi saṁyuttamahāvaggapāḷi. Tattha rathoti brahmayānasaññito aṭṭhaṅgikamaggaratho.",
  "tika-s0105t3:23_1": "Setaparikkhāroti catupārisuddhisīlālaṅkāro. “Sīlaparikkhāro”tipi pāṭho. Jhānakkhoti",
  "tika-s0105t3:23_2": "vipassanāsampayuttānaṁ pañcannaṁ jhānaṅgānaṁ vasena jhānamayaakkho. Cakkavīriyoti",
  "tika-s0105t3:23_3": "vīriyacakko. Upekkhā dhurasamādhīti upekkhā dvinnaṁ dhurānaṁ samatā. Anicchā parivāraṇanti",
  "tika-s0105t3:23_4": "alobho sīhadhammādīni viya parivāraṇaṁ.",
  "tika-s0105t3:24": "Aṭṭhaparikkhāravaṇṇanā",
  "tika-s0105t3:25_0": "340.Ubhato sujātādīhi vuccamānehi. Yasasāti pañcavidhena ānubhāvena. Tenāha “āṇāṭhapanasamatthatāyā”ti.",
  "tika-s0105t3:25_1": "“Saddho”ti etassa “dātādānassa phalaṁ paccanubhoti pattiyāyatī”ti atthaṁ dassetuṁ",
  "tika-s0105t3:25_2": "“dānassā”tiādi vuttaṁ. Dāne sūroti dānasūro, deyyadhamme īsakampi saṅgaṁ akatvā muttacāgo,",
  "tika-s0105t3:25_3": "tabbhāvo pana kammassakatāñāṇassa tikkhavisadabhāvena veditabbo. Tassa hi tikkhavisadabhāvaṁ",
  "tika-s0105t3:25_4": "vibhāvetuṁ “saddo”ti vatvā “dānasūro”ti vuttanti daṭṭhabbaṁ. Tenāha “na saddhāmattakenā”tiādi.",
  "tika-s0105t3:25_5": "Yassa hi kammassakatā paccakkhamiva upaṭṭhāti, so evaṁ vutto. Yaṁ dānaṁ detīti yaṁ",
  "tika-s0105t3:25_6": "deyyadhammaṁ parassa deti. Tassa pati hutvāti tabbisayaṁ lobhaṁ suṭṭhumabhibhavanto",
  "tika-s0105t3:25_7": "tassa adhipati hutvā deti. Kāraṇopacāravacanañhetaṁ. Paratopi eseva nayo. Tabbisayena",
  "tika-s0105t3:25_8": "lobhena anākaḍḍhanīyattā na dāso, na sahāyo.",
  "tika-s0105t3:26_0": "Tadevatthaṁ byatirekato, anvayato ca vivaritvā dassento “yo hī”tiādimāha. Idhānadhippetassa",
  "tika-s0105t3:26_1": "hi dāsādidvayassa byatirekato dassanaṁ. Khādanīyabhojanīyādīsu madhurasseva paṇītattā",
  "tika-s0105t3:26_2": "“madhuraṁ bhuñjatī”ti vuttaṁ, nidassanamattaṁ vā etaṁ, paṇītaṁ paribhuñjatīti vuttaṁ",
  "tika-s0105t3:26_3": "hoti. Dāso hutvā deti taṇhāya dāsabyataṁ upagatattā. Sahāyo hutvā deti tassa piyabhāvānissajjanato.",
  "tika-s0105t3:26_4": "Sāmī hutvā deti tattha taṇhādāsabyato attānaṁ mocetvā abhibhuyya pavattanato. Yaṁ",
  "tika-s0105t3:26_5": "panetaṁ ācariyena vuttaṁ “sāmiparibhogasadisā”ti, taṁ taṇhādāsabyamatikkantatāsāmaññaṁ",
  "tika-s0105t3:26_6": "sandhāya vuttaṁ. Na hi khīṇāsavassa paribhogo sāmiparibhogo viya khīṇāsavasseva dānaṁ",
  "tika-s0105t3:26_7": "dānasāmīti attho upapanno hoti, pacchā vā pamādalikhitametaṁ. Tādisoti dānasāmisabhāvo.",
  "tika-s0105t3:27_0": "Samitapāpasamaṇabāhitapāpabrāhmaṇā ukkaṭṭhaniddesenettha vuttā, pabbajjāmattasamaṇajātimattabrāhmaṇā",
  "tika-s0105t3:27_1": "vā kapaṇādiggahaṇena gahitāti veditabbaṁ. Duggatāti dukkaraṁ jīvikamupagatā kasiravuttikā.",
  "tika-s0105t3:27_2": "Tenāha “daliddamanussā”ti. Pathāvinoti maggagāmino. Vaṇibbakāti dāyakānaṁ guṇakittanavasena,",
  "tika-s0105t3:27_3": "kammaphalakittanamukhena ca yācanakā seyyathāpi naggacariyādayoti atthaṁ dassetuṁ",
  "tika-s0105t3:27_4": "“ye iṭṭhaṁ dinna”ntiādi vuttaṁ. Tadubhayeneva hi dānassa vaṇṇathomanā sambhavati.",
  "tika-s0105t3:27_5": "Ye vicaranti, te vaṇibbakā nāmāti yojetabbaṁ. Pasatamattanti vīhitaṇḍulādivasena",
  "tika-s0105t3:27_6": "vuttaṁ, sarāvamattanti yāgubhattādivasena. Opānaṁ vuccati ogāhetvā pātabbato nadītaḷākādīnaṁ",
  "tika-s0105t3:27_7": "sabbasādhāraṇaṁ titthaṁ, opānamivabhūtoti opānabhūto. Tenāha “udapānabhūto”tiādi.",
  "tika-s0105t3:27_8": "Hutvāti bhāvato. Sutameva sutajātanti jātasaddassa anatthantaravācakattamāha yathā “kosajāta”nti.",
  "tika-s0105t3:28_0": "Atītādiatthacintanasamatthatā nāma tassa rañño anumānavasena, itikattabbatāvasena",
  "tika-s0105t3:28_1": "ca veditabbā, na buddhānaṁ viya tattha paccakkhadassitāyāti dassetuṁ “atīte”tiādi",
  "tika-s0105t3:28_2": "vuttaṁ. Puññāpuññānisaṁsacintanañcettha pakaraṇādhigatavasena veditabbaṁ. Puññassāti",
  "tika-s0105t3:28_3": "yaññapuññassa. Dāyakacittampīti dāyakānaṁ, dāyakaṁ vā cittampi, dātukamyatācittampīti",
  "tika-s0105t3:28_4": "vuttaṁ hoti. Imesu pana aṭṭhasu aṅgesu aḍḍhatādayo pañca yaññassa tāva parikkhārā",
  "tika-s0105t3:28_5": "hontu tehi vinā tassa asijjhanato, sujātatā, pana sūrūpatā ca kathaṁ yaññassa parikkhāro",
  "tika-s0105t3:28_6": "siyā tadubhayena vināpi tassa sijjhanatoti codanāya sabbesampi aṭṭhannamaṅgānaṁ parikkhārabhāvaṁ",
  "tika-s0105t3:28_7": "anvayato, byatirekato ca dassento “ete hi kirā”tiādimāha. Ettha ca keci evaṁ vadanti",
  "tika-s0105t3:28_8": "“yathā aḍḍhatādayo pañca yaññassa ekaṁsatova aṅgāni, na evaṁ sujātatā, surūpatā ca,",
  "tika-s0105t3:28_9": "tadubhayaṁ pana anekaṁsatova aṅganti dīpetuṁ arucisūcakassa kirasaddassa gahaṇaṁ",
  "tika-s0105t3:28_10": "kata”nti. Te hi “ayaṁ dujjātotiādivacanassa anekaṁsikataṁ maññamānā tathā vadanti,",
  "tika-s0105t3:28_11": "tayidaṁ asāraṁ. Sabbasādhāraṇavasena hetaṁ byatirekato yaññassa aṅgabhāvadassanaṁ",
  "tika-s0105t3:28_12": "tattha siyā kesañci tathā parivitakko”ti tassāpi avakāsābhāvadassanatthameva evaṁ",
  "tika-s0105t3:28_13": "vuttattā, tadubhayasādhāraṇavaseneva anekaṁsato aṅgabhāvassa adassanato ca. Kirasaddo",
  "tika-s0105t3:28_14": "panettha tadā brāhmaṇassa cintitākārasūcanattho daṭṭhabbo. Evamanena cintetvā “imānipi",
  "tika-s0105t3:28_15": "aṭṭhaṅgāni tasseva yaññassa parikkhārā bhavantīti vuttānī”ti kirasaddena tassa cintitākāro",
  "tika-s0105t3:28_16": "sūcito hoti. Evamādīnīti ettha ādisaddena “ayaṁ virūpo kittakaṁ…pe… upacchindissati,",
  "tika-s0105t3:28_17": "ayaṁ daliddo, appesakkho, assaddho, appassuto, na atthaññū, na medhāvī kittakaṁ…pe…",
  "tika-s0105t3:28_18": "upacchindissatī”ti etesaṁ saṅgaho veditabbo.",
  "tika-s0105t3:29": "Catuparikkhārādivaṇṇanā",
  "tika-s0105t3:30_0": "341. “Sujaṁ paggaṇhantāna”nti ettha soṇadaṇḍasuttavaṇṇanāyaṁ vuttesu dvīsu vikappesu",
  "tika-s0105t3:30_1": "dutiyavikappaṁ nisedhento “mahāyāga”ntiādimāha, tena ca purohitassa sayameva kaṭacchuggahaṇajotanena",
  "tika-s0105t3:30_2": "evaṁ sahatthā sakkaccaṁ dāne yuttapayuttatā icchitabbāti dasseti. Evaṁ dujjātassāti",
  "tika-s0105t3:30_3": "etthāpi “sujātatāya anekaṁsato aṅgabhāvadassanamevida”nti aggahetvā heṭṭhā vuttanayena",
  "tika-s0105t3:30_4": "sabbasādhāraṇavaseneva attho gahetabbo. Ādisaddena hi “evaṁ anajjhāyakassa…pe… dussīlassa…pe…",
  "tika-s0105t3:30_5": "duppaññassa saṁvidhānena pavattadānaṁ kittakaṁ kālaṁ pavattissatī”ti etesaṁ saṅgaho",
  "tika-s0105t3:30_6": "daṭṭhabbo. Tasmāti tadubhayakāraṇato.",
  "tika-s0105t3:31": "Tissovidhāvaṇṇanā",
  "tika-s0105t3:32_0": "342.Tiṇṇaṁ ṭhānānanti dānassa ādimajjhapariyosānasaṅkhātānaṁ tissannaṁ bhūmīnaṁ,",
  "tika-s0105t3:32_1": "avatthānānanti attho. Calantīti kampanti purimākārena na tiṭṭhanti. Karaṇattheti",
  "tika-s0105t3:32_2": "tatiyāvibhattiatthe. Karaṇīyasaddāpekkhāya hi kattari eva etaṁ sāmivacanaṁ, na karaṇe.",
  "tika-s0105t3:32_3": "Yebhuyyena hi karaṇajotakavacanassa atthabhāvato anuttakattāva karaṇatthoti idhādhippeto.",
  "tika-s0105t3:32_4": "Pacchānutāpassa akaraṇūpāyaṁ dassetuṁ “pubba…pe… patiṭṭhapetabbā”ti vuttaṁ. Tattha",
  "tika-s0105t3:32_5": "acalāti daḷhā kenaci asaṁhīrā. Patiṭṭhapetabbāti suppatiṭṭhitā kātabbā. Tathā patiṭṭhāpanūpāyampi",
  "tika-s0105t3:32_6": "dassento “evañhī”tiādimāha. Tathā patiṭṭhāpanena hi yathā taṁ dānaṁ sampati yathādhippāyaṁ",
  "tika-s0105t3:32_7": "nippajjati, evaṁ āyatimpi vipulaphalatāya mahapphalaṁ hoti vippaṭisārena anupakkiliṭṭhabhāvato.",
  "tika-s0105t3:32_8": "Dvīsu ṭhānesūti yajamānayiṭṭhaṭṭhānesu. Vippaṭisāro…pe… na kattabboti atthaṁ sandhāya",
  "tika-s0105t3:32_9": "“eseva nayo”ti vuttaṁ. Muñcacetanāti pariccāgacetanā, tassā niccalabhāvo nāma muttacāgatā",
  "tika-s0105t3:32_10": "pubbābhisaṅkhāravasena uḷārabhāvo. Pacchāsamanussaraṇacetanāti paracetanā, tassā",
  "tika-s0105t3:32_11": "pana niccalabhāvo “aho mayā dānaṁ dinnaṁ sādhu suṭṭhū”ti dānassa sakkaccaṁ paccavekkhaṇavasena",
  "tika-s0105t3:32_12": "veditabbo. Tadubhayacetanānaṁ niccalakaraṇūpāyaṁ byatirekato dassetuṁ “tathā…pe…",
  "tika-s0105t3:32_13": "hotī”ti vuttaṁ. Tattha tathā akarontassāti muñcacetanaṁ, pacchāsamanussaraṇacetanañca",
  "tika-s0105t3:32_14": "niccalamakarontassa, vippaṭisāraṁ, uppādentassāti vuttaṁ hoti. “Nāpi uḷāresu bhogesu",
  "tika-s0105t3:32_15": "cittaṁ namatī”ti idaṁ pana pacchāsamanussaraṇacetanāya eva byatirekato niccalakaraṇūpāyadassanaṁ.",
  "tika-s0105t3:32_16": "Evañhi yathāniddiṭṭhanidassanaṁ upapannaṁ hoti. Tattha uḷāresu bhogesūti khettavisese",
  "tika-s0105t3:32_17": "pariccāgassa katattā laddhesupi uḷāresu bhogesu. Nāpi cittaṁ namati pacchā vippaṭisārena",
  "tika-s0105t3:32_18": "upakkiliṭṭhabhāvato. Yathā kathanti āha “mahāroruva”ntiādi. Tassa hi seṭṭhissa gahapatino",
  "tika-s0105t3:32_19": "vatthu kosalasaṁyutte, mayhakajātake ca āgataṁ. Tathā hi vuttaṁ –",
  "tika-s0105t3:33_0": "“Bhūtapubbaṁ so mahārāja seṭṭhi gahapati tagarasikhiṁ nāma paccekasambuddhaṁ piṇḍapātena",
  "tika-s0105t3:33_1": "paṭipādesi, ‘detha samaṇassa piṇḍapāta’nti vatvā uṭṭhāyāsanā pakkāmi, datvā ca pana",
  "tika-s0105t3:33_2": "pacchā vippaṭisārī ahosi “varametaṁ piṇḍapātaṁ dāsā vā kammakarā vā bhuñjeyyu”’ntiādi.",
  "tika-s0105t3:34_0": "So kira aññesupi divasesu taṁ paccekabuddhaṁ passati, dātuṁ panassa cittaṁ na uppajjati,",
  "tika-s0105t3:34_1": "tasmiṁ pana divase ayaṁ padumavatiyā deviyā tatiyaputto tagarasikhī paccekabuddho",
  "tika-s0105t3:34_2": "gandhamādanapabbate phalasamāpattisukhena vītināmetvā pubbaṇhasamaye vuṭṭhāya anotattadahe",
  "tika-s0105t3:34_3": "mukhaṁ dhovitvā manosilātale nivāsetvā kāyabandhanaṁ bandhitvā pattacīvaramādāya",
  "tika-s0105t3:34_4": "abhiññāpādakaṁ jhānaṁ samāpajjitvā iddhiyā vehāsaṁ abbhuggantvā nagaradvāre oruyha",
  "tika-s0105t3:34_5": "cīvaraṁ pārupitvā pattamādāya nagaravāsīnaṁ gharadvāresu sahassabhaṇḍikaṁ ṭhapento",
  "tika-s0105t3:34_6": "viya pāsādikehi abhikkamanādīhi anupubbena seṭṭhino gharadvāraṁ sampatto, taṁ divasañca",
  "tika-s0105t3:34_7": "seṭṭhi pātova uṭṭhāya paṇītaṁ bhojanaṁ bhuñjitvā gharadvārakoṭṭhake āsanaṁ paññapetvā",
  "tika-s0105t3:34_8": "dantantarāni sodhento nisinno hoti. So paccekabuddhaṁ disvā taṁ divasaṁ pātova bhutvā",
  "tika-s0105t3:34_9": "nisinnattā dānacittaṁ uppādetvā bhariyaṁ pakkosāpetvā “imassa samaṇassa piṇḍapātaṁ",
  "tika-s0105t3:34_10": "dehī”ti vatvā rājupaṭṭhānatthaṁ pakkāmi. Seṭṭhibhariyā sampajaññajātikā cintesi “mayā",
  "tika-s0105t3:34_11": "ettakena kālena imassa ‘dethā’ti vacanaṁ na sutapubbaṁ, dāpentopi ca ajja na yassa",
  "tika-s0105t3:34_12": "vā tassa vā dāpeti, vītarāgadosamohassa vantakilesassa ohitabhārassa paccekabuddhassa",
  "tika-s0105t3:34_13": "dāpeti, yaṁ vā taṁ vā adatvā paṇītaṁ piṇḍapātaṁ dassāmī”ti gharā nikkhamma paccekabuddhaṁ",
  "tika-s0105t3:34_14": "pañcapatiṭṭhitena vanditvā pattaṁ ādāya antonivesane paññattāsane nisīdāpetvā suparisuddhehi",
  "tika-s0105t3:34_15": "sālitaṇḍulehi bhattaṁ sampādetvā tadanurūpaṁ khādanīyaṁ, byañjanaṁ, sūpeyyañca abhisaṅkharitvā",
  "tika-s0105t3:34_16": "pattaṁ pūretvā bahi gandhehi alaṅkaritvā paccekabuddhassa hatthesu patiṭṭhapetvā",
  "tika-s0105t3:34_17": "vandi. Paccekabuddho “aññesampi paccekabuddhānaṁ saṅgahaṁ karissāmī”ti aparibhuñjitvāva",
  "tika-s0105t3:34_18": "anumodanaṁ vatvā pakkāmi. Sopi kho seṭṭhi rājupaṭṭhānaṁ katvā āgacchanto paccekabuddhaṁ",
  "tika-s0105t3:34_19": "disvā āha “mayaṁ tumhākaṁ piṇḍapātaṁ dethā”ti vatvā pakkantā, api vo laddho piṇḍapāto”ti?",
  "tika-s0105t3:34_20": "Āma, seṭṭhi laddhoti. “Passāmā”ti gīvaṁ ukkhipitvā olokesi, athassa piṇḍapātagandho",
  "tika-s0105t3:34_21": "uṭṭhahitvā nāsapuṭaṁ pahari. So cittaṁ saṁyametuṁ asakkonto pacchā vippaṭisārī ahosi,",
  "tika-s0105t3:34_22": "tassa pana vippaṭisārassa uppannākāro “varameta”ntiādinā pāḷiyaṁ vuttoyeva. Piṇḍapātadānena",
  "tika-s0105t3:34_23": "panesa sattakkhattuṁ sugatiṁ saggaṁ lokaṁ upapanno, sattakkhattumeva ca sāvatthiyaṁ",
  "tika-s0105t3:34_24": "seṭṭhikule nibbatto, ayañcassa sattamo bhavo, pacchā vippaṭisārena pana nāpi uḷāresu",
  "tika-s0105t3:34_25": "bhogesu cittaṁ namati. Vuttañhetaṁ saṁyuttavaralañchake –",
  "tika-s0105t3:35_0": "“Yaṁ kho so mahārāja seṭṭhi gahapati datvā pacchā vippaṭisārī ahosi ‘varametaṁ piṇḍapātaṁ",
  "tika-s0105t3:35_1": "dāsā vā kammakarā vā bhuñjeyyu’nti, tassa kammassa vipākena nāssuḷārāya bhattabhogāya",
  "tika-s0105t3:35_2": "cittaṁ namati, nāssuḷārāya vatthabhogāya, yānabhogāya, nāssuḷārānaṁ pañcannaṁ kāmaguṇānaṁ",
  "tika-s0105t3:35_3": "bhogāya cittaṁ namatī”ti.",
  "tika-s0105t3:36": "Mayhakajātakepi vuttaṁ –",
  "tika-s0105t3:37": "“Iti mahārāja āgantukaseṭṭhi tagarasikhipaccekabuddhassa dinnapaccayena bahuṁ dhanaṁ labhi, datvā aparacetanaṁ paṇītaṁ kātuṁ asamatthatāya paṇīte bhoge bhuñjituṁ nāsakkhī”ti.",
  "tika-s0105t3:38_0": "Bhātu panesa ekaṁ puttaṁ sāpateyyassa kāraṇā jīvitaṁ voropesi, tena kammena bahūni",
  "tika-s0105t3:38_1": "vassāni niraye paccittha, sattakkhattuñca aputtako jāto, idānipi teneva kammena mahāroruvaṁ",
  "tika-s0105t3:38_2": "upapanno. Tena vuttaṁ “mahāroruvaṁ upapannassa seṭṭhigahapatino viyā”ti, purimapacchimacetanāvasena",
  "tika-s0105t3:38_3": "cettha attho veditabbo. Ekā hi cetanā dve paṭisandhiyo na detīti.",
  "tika-s0105t3:39": "Dasaākāravaṇṇanā",
  "tika-s0105t3:40_0": "343. Ākaroti attano anurūpatāya samariyādaparicchedaṁ phalaṁ nibbattetīti ākāro,",
  "tika-s0105t3:40_1": "kāraṇanti āha “dasahi kāraṇehī”ti. Mariyādattho hettha ā-saddo. Na dussīlesveva,",
  "tika-s0105t3:40_2": "atha kho sīlavantesupi vippaṭisāraṁ uppādessati. Tadubhayepi na uppādetabboti hi",
  "tika-s0105t3:40_3": "dassetuṁ api-saddena, pi-saddena vā sampiṇḍanaṁ karoti. Paṭiggāhakatova uppajjatīti",
  "tika-s0105t3:40_4": "balavataraṁ vippaṭisāraṁ sandhāya vuttaṁ, dubbalo pana deyyadhammato, parivārajanatopi",
  "tika-s0105t3:40_5": "uppajjateva. Uppajjituṁ yuttanti uppajjanārahaṁ. Vippaṭisārampi vinodesīti sambandho.",
  "tika-s0105t3:40_6": "Tesaṁyevāti pāṇātipātīnameva. Yajanaṁ nāmettha dānamevādhippetaṁ, na aggijuhananti",
  "tika-s0105t3:40_7": "āha “detu bhava”nti. Vissajjatūti muttacāgavasena cajatu. Abbhantaranti ajjhattaṁ sakasantāne.",
  "tika-s0105t3:41": "Soḷasākāravaṇṇanā",
  "tika-s0105t3:42_0": "344. Anumatipakkhādayo eva heṭṭhā yaññassa vatthuṁ katvā “soḷasaparikkhārā”ti vuttā,",
  "tika-s0105t3:42_1": "idha pana sandassanādivasena anumodanāya āraddhattā vuttaṁ “soḷasahi ākārehī”ti.",
  "tika-s0105t3:42_2": "Dassetvāti attano desanānubhāvena paccakkhamiva phalaṁ dassetvā, anekavāraṁ pana",
  "tika-s0105t3:42_3": "dassanato “dassetvā dassetvā”ti byāpanavacanaṁ, tadeva ābhuso meḍanaṭṭhena āmeḍitavacananti",
  "tika-s0105t3:42_4": "ācariyena vuttaṁ. “Samādapetvā samādapetvā”tiādīsupi eseva nayo. Tamatthanti dānaphalavasena",
  "tika-s0105t3:42_5": "kammaphalasambandhamatthaṁ. Samādapetvāti sutamattaṁ akatvā yathā rājā tamatthaṁ",
  "tika-s0105t3:42_6": "sammadeva ādiyati citte karonto suggahitaṁ katvā gaṇhāti, tathā sakkaccaṁ ādāpetvā.",
  "tika-s0105t3:43_0": "“Vippaṭisāravinodanenā”ti idaṁ nidassanamattaṁ. Lobhadosamohaissāmacchariyamānādayopi",
  "tika-s0105t3:43_1": "hi dānacittassa upakkilesā, tesaṁ vinodanenapi taṁ vodāpitaṁ samuttejitaṁ nāma hoti",
  "tika-s0105t3:43_2": "tikkhavisadabhāvāpattito, āsannatarabhāvato pana vippaṭisāravinodanameva gahitaṁ.",
  "tika-s0105t3:43_3": "Pavattite hi dāne tassa sambhavoti. Yāthāvato vijjamānehi guṇehi haṭṭhapahaṭṭhabhāvāpādanaṁ",
  "tika-s0105t3:43_4": "sampahaṁsananti āha “sundara”ntiādi. Dhammatoti saccato. Tadatthameva dassetuṁ “dhammena",
  "tika-s0105t3:43_5": "samena kāraṇenā”ti vuttaṁ. Saccañhi dhammato anapetattā dhammaṁ, upasamacariyabhāvato",
  "tika-s0105t3:43_6": "samaṁ, yuttabhāvena kāraṇanti ca vuccati.",
  "tika-s0105t3:44_0": "345. Tasmiṁ yaññe rukkhatiṇacchedopi nāma nāhosi, kuto pāṇavadhoti pāṇavadhābhāvasseva",
  "tika-s0105t3:44_1": "daḷhīkaraṇatthaṁ, sabbaso viparītaggāhehi avidūsitatādassanatthañca pāḷiyaṁ “neva",
  "tika-s0105t3:44_2": "gāvo haññiṁsū”tiādīni vatvāpi “na rukkhā chijjiṁsū”tiādi vuttanti dassento “ye yūpanāmake”tiādimāha.",
  "tika-s0105t3:44_3": "Barihisatthāyāti paricchedatthāya. Vanamālāsaṅkhepenāti vanapupphehi gandhitamālāniyāmena.",
  "tika-s0105t3:44_4": "Evaṁ ācariyena vuttaṁ, vanapantiākārenāti attho. Bhūmiyaṁ vā pattharantīti vedibhūmiṁ",
  "tika-s0105t3:44_5": "parikkhipantā tattha tattha pattharanti. Mantādinā hi parisaṅkhatā bhūmi vindati",
  "tika-s0105t3:44_6": "assa lābhasakkāreti katvā “vedī”ti vuccati. Tepi rukkhā tepi dabbāti sambandho, kammakattā",
  "tika-s0105t3:44_7": "cetaṁ dvayaṁ, abhihitakammaṁ vā. Vatticchāya hi yathāsattiṁ kārakā bhavanti. Vuttanayena",
  "tika-s0105t3:44_8": "pāṇavadhābhāvassa daḷhīkaraṇatthaṁ, viparītaggāhena avidūsitabhāvadassanatthañcetanti",
  "tika-s0105t3:44_9": "dasseti kiṁ panā”tiādinā. Antogehadāso antojāto. Ādisaddena dhanakkītakaramarānītasāmaṁdāsabyūpagatānaṁ",
  "tika-s0105t3:44_10": "saṅgaho. Pubbamevāti bhatikaraṇato pageva. Dhanaṁ gahetvāti divase divase yathākammaṁ",
  "tika-s0105t3:44_11": "gahetvā. Bhattavetananti devasikaṁ bhattañceva māsikādiparibbayañca. Vuttovāyamattho.",
  "tika-s0105t3:44_12": "Tajjitāti santajjitā. Parikammānīti sabbabhāgiyāni kammāni, uccāvacāni kammānīti",
  "tika-s0105t3:44_13": "attho. Piyasamudācārenevāti iṭṭhavacaneneva. Yathānāmavasenevāti pākaṭanāmānurūpeneva.",
  "tika-s0105t3:44_14": "Sappitelanavanītadadhimadhuphāṇitena cevāti ettha ca-saddo avuttasamuccayattho, tena",
  "tika-s0105t3:44_15": "paṇītapaṇītānaṁ nānappakārānaṁ khādanīyabhojanīyādīnañceva vatthayānamālāgandhavilepanaseyyāvasathādīnañca",
  "tika-s0105t3:44_16": "saṅgaho daṭṭhabbo, tenāha “paṇītehi sappitelādisammissehevā”tiādi. Tassa tassa kālassa",
  "tika-s0105t3:44_17": "anurūpehi yāgu…pe… pānakādīhīti sambandho. Sappiādīnanti sappiādīhi.",
  "tika-s0105t3:45_0": "346. Paṭisāmetabbato, attano attano santakabhāvato ca saṁ nāma dhanaṁ vuccati, tassa",
  "tika-s0105t3:45_1": "patīti sapati niggahitalopena, dhanavā, diṭṭhadhammikasamparāyikahitāvahattā tassa",
  "tika-s0105t3:45_2": "hitanti sāpateyyaṁ, tadeva dhanaṁ. Tenāha “pahūtaṁ dhana”nti. Akkhayadhammamevāti",
  "tika-s0105t3:45_3": "akhayasabhāvameva. Gāmabhāgenāti saṁkittanavasena gāme vā gahetabbabhāgena, evaṁ",
  "tika-s0105t3:45_4": "ācariyena vuttaṁ, paccekaṁ sabhāgagāmakoṭṭhāsenātipi attho. Sesesupi eseva nayo.",
  "tika-s0105t3:46_0": "347.Yaññāvāṭoti khaṇitāvāṭassa assamedhādiyaññayajanaṭṭhānassetaṁ adhivacanaṁ, tabbohārena",
  "tika-s0105t3:46_1": "pana idha dānasālāya eva, tāya ca puratthimanagaradvāre katāya puratthimabhāge evāti",
  "tika-s0105t3:46_2": "atthaṁ dasseti “puratthimato nagaradvāre”tiādinā. Taṁ pana ṭhānaṁ rañño dānasālāya",
  "tika-s0105t3:46_3": "nātidūre evāti āha “yathā”tiādi. Yato tattha pātarāsaṁ bhuñjitvā akilantarūpāyeva",
  "tika-s0105t3:46_4": "sāyanhe rañño dānasālaṁ sampāpuṇanti. “Dakkhiṇena yaññāvāṭassā”tiādīsupi eseva nayo.",
  "tika-s0105t3:46_5": "Yāguṁ pivitvāti hi yāgusīsena pātarāsabhojanamāha.",
  "tika-s0105t3:47_0": "348.Madhuranti sādurasaṁ. Upari vattabbamatthanti “apica me bho evaṁ hotī”tiādinā",
  "tika-s0105t3:47_1": "vuccamānamatthaṁ. Parihārenāti bhagavantaṁ garuṁ katvā agāravaparihārena, ujukabhāvāpanayanena",
  "tika-s0105t3:47_2": "vā, ujukavuttiṁ pariharitvā vaṅkavuttiyāva yathācintitamatthaṁ pucchanto evamāhāti",
  "tika-s0105t3:47_3": "vuttaṁ hoti. Tenāha “ujukameva pucchayamāno agāravo viya hotī”ti.",
  "tika-s0105t3:48": "Niccadānaanukulayaññavaṇṇanā",
  "tika-s0105t3:49_0": "349.Uṭṭhāyāti dāne uṭṭhānavīriyamāha, samuṭṭhāyāti tassa sātaccakiriyaṁ. Kasivāṇijjādikammāni",
  "tika-s0105t3:49_1": "akaronto daliddiyādianatthāpattiyā nassissatīti adhippāyo. Appasambhārataro ceva",
  "tika-s0105t3:49_2": "mahapphalataro cāti saṅkhepato aṭṭhakathāyaṁ vutto pāḷiyaṁ pana “appatthataro ca",
  "tika-s0105t3:49_3": "appasamārambhataro ca mahapphalataro ca mahānisaṁsataro cā”ti pāṭho. Tattha appasambhārataroti",
  "tika-s0105t3:49_4": "ativiya parittasambhāro, asamārabbhiyasambhāro. Appatthataroti pana ativiya appakicco,",
  "tika-s0105t3:49_5": "attho cettha kiccaṁ, ttha-kārassa ṭṭha-kāraṁ katvā “appaṭṭhataro”tipi pāṭho. Sammā",
  "tika-s0105t3:49_6": "ārabhīyati yañño etenāti samārambho, sambhārasambharaṇavasena pavattasattapīḷā, appo",
  "tika-s0105t3:49_7": "samārambho etassāti tathā, ayaṁ panātisayenāti appasamārambhataro. Vipākasaññitaṁ",
  "tika-s0105t3:49_8": "mahantaṁ sadisaṁ phalametassāti mahapphalo, ayaṁ panātisayenāti mahapphalataro. Udayasaññitaṁ",
  "tika-s0105t3:49_9": "mahantaṁ nissandādiphalametassāti mahānisaṁso, ayaṁ panātisayenāti mahānisaṁsataro.Dhuvadānānīti",
  "tika-s0105t3:49_10": "dhuvāni thirāni avicchinnāni katvā dātabbadānāni. Niccabhattānīti ettha bhattasīsena",
  "tika-s0105t3:49_11": "catupaccayaggahaṇaṁ. Anukulayaññānīti anukulaṁ kulānukkamaṁ upādāya dātabbadānāni.",
  "tika-s0105t3:49_12": "Tenāha “amhāka”ntiādi. Yāni pavattetabbāni, tāni anukulayaññāni nāmāti yojetabbaṁ.",
  "tika-s0105t3:49_13": "Nibaddhadānānīti nibandhetvā niyametvā paveṇīvasena pavattitadānāni.",
  "tika-s0105t3:50_0": "Hatthidantena katā dantamayasalākā, yattha dāyakānaṁ nāmaṁ aṅkanti, iminā taṁ niccabhattaṁ",
  "tika-s0105t3:50_1": "salākadānavasenāti dasseti. Taṁ kulanti anāthapiṇḍikakulaṁ. Dāliddiyenāti daliddabhāvena.",
  "tika-s0105t3:50_2": "“Ekasalākato uddhaṁ dātuṁ nāsakkhī”ti iminā ekenapi salākadānena nibaddhadānaṁ upacchinditumadatvā",
  "tika-s0105t3:50_3": "anurakkhaṇamāha. Raññoti setavāhanarañño.",
  "tika-s0105t3:51_0": "Ādīni vatvāti ettha ādisaddena “kasmā seno viya maṁsapesiṁ pakkhanditvā gaṇhāsī”ti",
  "tika-s0105t3:51_1": "evamādīnaṁ samasamadāne ussukkanavacanānaṁ saṅgaho. Galaggāhāti galaggahaṇā. “Kammacchedavasenā”ti",
  "tika-s0105t3:51_2": "iminā attano attano kammokāsādānampi pīḷāyevāti dasseti. Samārambhasaddo cettha pīḷanatthoti",
  "tika-s0105t3:51_3": "āha “pīḷāsaṅkhāto samārambho”ti. Pubbacetanāmuñcacetanāaparacetanāsampattiyā dāyakavasena",
  "tika-s0105t3:51_4": "tīṇi aṅgāni, vītarāgatāvītadosatāvītamohatāpaṭipattiyā dakkhiṇeyyavasena ca tīṇīti",
  "tika-s0105t3:51_5": "evaṁ chaḷaṅgasamannāgatā hoti dakkhiṇā, chaḷaṅguttare nandamātāsuttañca tassatthassa",
  "tika-s0105t3:51_6": "sādhakaṁ. Aparāparaṁ uppajjanakacetanāvasena mahānadī viya, mahogho viya ca ito cito",
  "tika-s0105t3:51_7": "ca abhisanditvā pakkhanditvā pavattito puññameva puññābhisando. Tathāvidhanti pamāṇassa",
  "tika-s0105t3:51_8": "kātuṁ asukarattamāha. Kāraṇamahattena phalamahattampi veditabbaṁ upari najjā vuṭṭhiyā",
  "tika-s0105t3:51_9": "mahogho viyāti vuttaṁ “tasmā”tiādi.",
  "tika-s0105t3:52_0": "350.Navanavoti sabbadā abhinavo, divase divase dāyakassa byāpārāpajjanato kiccapariyosānaṁ",
  "tika-s0105t3:52_1": "natthīti vuttaṁ “ekenā”tiādi. Yathāraddhassa āvāsassa katipayenāpi kālena parisamāpetabbato",
  "tika-s0105t3:52_2": "kiccapariyosānaṁ atthīti āha “paṇṇasāla”ntiādi. Mahāvihārepi kiccapariyosānassa atthitāupāyaṁ",
  "tika-s0105t3:52_3": "dassetuṁ “ekavāraṁ dhanapariccāgaṁ katvā”ti vuttaṁ. Suttantapariyāyenāti sabbāsavasuttantādipāḷinayena.",
  "tika-s0105t3:52_4": "Navānisaṁsāti sītapaṭighātādayo paṭisallānārāmapariyosānā yathāpaccavekkhaṇaṁ gaṇitā",
  "tika-s0105t3:52_5": "nava udayā, appamattatāya cete vuttā.",
  "tika-s0105t3:53_0": "Yasmā pana āvāsaṁ dentena nāma sabbampi paccayajātaṁ dinnameva hoti. Yathāha saṁyuttāgamavaralañchake",
  "tika-s0105t3:53_1": "“so ca sabbadado hoti yo dadāti upassaya”nti, sadā puññapavaḍḍhanūpāyañca etaṁ. Vuttañhi",
  "tika-s0105t3:53_2": "tattheva “ye dadanti upassayaṁ, tesaṁ divā ca ratto ca, sadā puññaṁ pavaḍḍhatī”ti",
  "tika-s0105t3:53_3": "tathā hi dve tayo gāme piṇḍāya caritvā kiñci aladdhā āgatassāpi chāyūdakasampannaṁ",
  "tika-s0105t3:53_4": "ārāmaṁ pavisitvā nahāyitvā patissaye muhuttaṁ nipajjitvā uṭṭhāya nisinnassa kāye",
  "tika-s0105t3:53_5": "balaṁ āharitvā pakkhittaṁ viya hoti. Bahi vicarantassa ca kāye vaṇṇadhātu vātātapehi",
  "tika-s0105t3:53_6": "kilamati, patissayaṁ pavisitvā dvāraṁ pidhāya muhuttaṁ nipannassa visabhāgasantati",
  "tika-s0105t3:53_7": "vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti.",
  "tika-s0105t3:53_8": "Bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva",
  "tika-s0105t3:53_9": "corabhayañca uppajjati, patissayaṁ pavisitvā dvāraṁ pidhāya nipannassa sabbe te parissayā",
  "tika-s0105t3:53_10": "na honti, sajjhāyantassa dhammapītisukhaṁ, kammaṭṭhānaṁ manasi karontassa upasamasukhañca",
  "tika-s0105t3:53_11": "uppajjati bahiddhā vikkhepābhāvato. Bahi vicarantassa ca kāye sedā muccanti akkhīni",
  "tika-s0105t3:53_12": "phandanti, senāsanaṁ pavisanakkhaṇe mañcapīṭhādīni na paññāyanti, muhuttaṁ nipannassa",
  "tika-s0105t3:53_13": "pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti.",
  "tika-s0105t3:53_14": "Etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti. Tena",
  "tika-s0105t3:53_15": "vuttaṁ “āvāsaṁ dentena…pe… hotī”ti “sadā puññapavaḍḍhanūpāyañca eta”nti ca, tasmā",
  "tika-s0105t3:53_16": "ete yathāvuttā sabbepi ānisaṁsā veditabbā.",
  "tika-s0105t3:54": "Khandhakapariyāyenāti senāsanakkhandhake āgatavinayapāḷinayena. Tattha hi āgatā –",
  "tika-s0105t3:55": "“Sītaṁ uṇhaṁ paṭihanti, tato vāḷamigāni ca;",
  "tika-s0105t3:56": "Sarīsape ca makase, sisire cāpi vuṭṭhiyo.",
  "tika-s0105t3:57": "Tato vātātapo ghoro, sañjāto paṭihaññati;",
  "tika-s0105t3:58": "Leṇatthañca sukhatthañca, jhāyituñca vipassituṁ.",
  "tika-s0105t3:59": "Vihāradānaṁ saṅghassa, aggaṁ buddhena vaṇṇitaṁ;",
  "tika-s0105t3:60": "Tasmā hi paṇḍito poso, sampassaṁ atthamattano.",
  "tika-s0105t3:61": "Vihāre kāraye ramme, vāsayettha bahussute;",
  "tika-s0105t3:62": "Tesaṁ annañca pānañca, vatthasenāsanāni ca.",
  "tika-s0105t3:63": "Dadeyya ujubhūtesu, vippasannena cetasā;",
  "tika-s0105t3:64": "Te tassa dhammaṁ desenti, sabbadukkhapanūdanaṁ;",
  "tika-s0105t3:65": "Yaṁ so dhammaṁ idhaññāya, parinibbāti anāsavo”ti. –",
  "tika-s0105t3:66_0": "Rājagahaseṭṭhādīnaṁ vihāradānena anumodanāgāthāyo peyyālavasena dassitā. Tattha sītaṁ",
  "tika-s0105t3:66_1": "uṇhanti utuvisabhāgavasena vuttaṁ. Sisire cāpi vuṭṭhiyoti ettha sisiroti samphusitakavāto",
  "tika-s0105t3:66_2": "vuccati. Vuṭṭhiyoti ujukameghavuṭṭhiyo eva. Etāni sabbāni “paṭihantī”ti imināva padena yojetabbāni.",
  "tika-s0105t3:67_0": "Paṭihaññatīti vihārena paṭihaññati. Leṇatthanti nilīyanatthaṁ. Sukhatthanti sītādiparissayābhāvena",
  "tika-s0105t3:67_1": "sukhavihāratthaṁ. “Jhāyituñca vipassitu”nti idampi padadvayaṁ “sukhatthañcā”ti imināva",
  "tika-s0105t3:67_2": "padena yojetabbaṁ. Idañhi vuttaṁ hoti – sukhatthañca vihāradānaṁ, katamasukhatthaṁ?",
  "tika-s0105t3:67_3": "Jhāyituṁ, vipassituñca yaṁ sukhaṁ tadatthaṁ. Atha vā parapadenapi yojetabbaṁ – jhāyituñca",
  "tika-s0105t3:67_4": "vipassituñca vihāradānaṁ, “idha jhāyissati vipassissatī”ti dadato vihāradānaṁ saṅghassa",
  "tika-s0105t3:67_5": "aggaṁ buddhena vaṇṇitaṁ. Vuttañhetaṁ “so ca sabbadado hoti, yo dadāti upassaya”nti.",
  "tika-s0105t3:68_0": "Yasmā ca aggaṁ vaṇṇitaṁ, tasmā hi paṇḍito posoti gāthā. Vāsayettha bahussuteti ettha",
  "tika-s0105t3:68_1": "vihāre pariyattibahussute ca paṭivedhabahussute ca vāseyya. Tesaṁ annañcāti yaṁ tesaṁ",
  "tika-s0105t3:68_2": "anucchavikaṁ annañca pānañca vatthāni ca mañcapīṭhādisenāsanāni ca, taṁ sabbaṁ tesu",
  "tika-s0105t3:68_3": "ujubhūtesu akuṭilacittesu. Dadeyyāti nidaheyya. Tañca kho vippasannena cetasā, na",
  "tika-s0105t3:68_4": "cittappasādaṁ virādhetvā. Evaṁ vippasannacittassa hi te tassa dhammaṁ desenti…pe…",
  "tika-s0105t3:68_5": "parinibbāti anāsavoti ayamettha aṭṭhakathānayo.",
  "tika-s0105t3:69_0": "Ayaṁ pana ācariyadhammapālattherena ceva ācariyasāriputtattherena ca saṁvaṇṇito ṭīkānayo",
  "tika-s0105t3:69_1": "– sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ.",
  "tika-s0105t3:69_2": "Uṇhanti aggisantāpaṁ, tassa vanaḍāhādīsu sambhavo daṭṭhabbo. Paṭihantīti paṭibādhati",
  "tika-s0105t3:69_3": "yathā tadubhayavasena kāyacittānaṁ bādhanaṁ na hoti, evaṁ karoti. Sītuṇhabbhāhate",
  "tika-s0105t3:69_4": "hi sarīre vikkhittacitto bhikkhu yoniso padahituṁ na sakkoti, vāḷamigānīti sīhabyagghādicaṇḍamige.",
  "tika-s0105t3:69_5": "Guttasenāsanañhi āraññakampi pavisitvā dvāraṁ pidhāya nisinnassa te parissayā na",
  "tika-s0105t3:69_6": "honti. Sarīsapeti ye keci sarante gacchante dīghajātike sappādike. Makaseti nidassanamattametaṁ,",
  "tika-s0105t3:69_7": "ṭaṁsādīnampi eteneva saṅgaho daṭṭhabbo. Sisireti sisirakālavasena, sattāhavaddalikādivasena",
  "tika-s0105t3:69_8": "ca uppanne sisirasamphasse. Vuṭṭhiyoti yadā tadā uppannā vassavuṭṭhiyo paṭihantīti yojanā.",
  "tika-s0105t3:70_0": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo",
  "tika-s0105t3:70_1": "vāto ceva gimhapariḷāhasamayesu uppattiyā ghoro sūriyātapo ca paṭihaññati paṭibāhīyati.",
  "tika-s0105t3:70_2": "Leṇatthanti nānārammaṇato cittaṁ nivattetvā paṭisallānārāmatthaṁ. Sukhatthanti vuttaparissayābhāvena",
  "tika-s0105t3:70_3": "phāsuvihāratthaṁ. Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā",
  "tika-s0105t3:70_4": "upanijjhāyituṁ. Vipassitunti aniccādito saṅkhāre sammasituṁ.",
  "tika-s0105t3:71_0": "Vihāreti patissaye. Kārayeti kārāpeyya. Rammeti manorame nivāsasukhe. Vāsayettha",
  "tika-s0105t3:71_1": "bahussuteti kāretvā pana ettha vihāre bahussute sīlavante kalyāṇadhamme nivāseyya,",
  "tika-s0105t3:71_2": "te nivāsento pana tesaṁ bahussutānaṁ yathā paccayehi kilamatho na hoti, evaṁ annañca",
  "tika-s0105t3:71_3": "pānañca vatthasenāsanāni ca dadeyya ujubhūtesu ajjhāsayasampannesu kammakammaphalānaṁ,",
  "tika-s0105t3:71_4": "ratanattayaguṇānañca saddahanena vippasannena cetasā.",
  "tika-s0105t3:72_0": "Idāni gahaṭṭhapabbajitānaṁ aññamaññūpakāritaṁ dassetuṁ “te tassā”ti gāthamāha. Tattha",
  "tika-s0105t3:72_1": "teti bahussutā. Tassāti upāsakassa. Dhammaṁ desentīti sakalavaṭṭadukkhapanūdanaṁ",
  "tika-s0105t3:72_2": "saddhammaṁ desenti. Yaṁ so dhammaṁ idhaññāyāti so upāsako yaṁ saddhammaṁ imasmiṁ",
  "tika-s0105t3:72_3": "sāsane sammāpaṭipajjanena jānitvā aggamaggādhigamanena anāsavo hutvā parinibbāti",
  "tika-s0105t3:72_4": "ekādasaggivūpasamena sīti bhavatīti.",
  "tika-s0105t3:73": "Sītapaṭighātādikā vipassanāvasānā terasa, annādilābho, dhammassavanaṁ, dhammāvabodho, parinibbānanti evamettha sattarasa ānisaṁsā vuttā.",
  "tika-s0105t3:74_0": "Paṭiggahaṇakānaṁ vihāravasena uppannaphalānurūpampi dāyakānaṁ vihāradānaphalaṁ veditabbaṁ.",
  "tika-s0105t3:74_1": "Yebhuyyena hi kammasarikkhakaphalaṁ labhantīti āha “tasmā”tiādi. “Saṅghassa pana",
  "tika-s0105t3:74_2": "pariccattattā”ti iminā saṅghikavihārameva padhānavasena vadati, saṅghikavihāro nāmesa",
  "tika-s0105t3:74_3": "cātuddisaṁ saṅghaṁ uddissa katavihāro, yaṁ sandhāya padabhājaniyaṁ vuttaṁ “saṅghiko",
  "tika-s0105t3:74_4": "nāma vihāro saṅghassa dinno hoti pariccatto”ti. Yattha hi cetiyaṁ patiṭṭhitaṁ hoti,",
  "tika-s0105t3:74_5": "dhammassavanaṁ karīyati, catūhi disāhi bhikkhū āgantvā appaṭipucchitvāyeva pāde dhovitvā",
  "tika-s0105t3:74_6": "kuñcikāya dvāraṁ vivaritvā senāsanaṁ paṭijaggitvā yathāphāsukaṁ gacchanti, so antamaso",
  "tika-s0105t3:74_7": "caturatanikāpi paṇṇasālā hotu, cātuddisaṁ saṅghaṁ uddissa katavihārotveva vuccati.",
  "tika-s0105t3:75_0": "351. Lobhaṁ niggaṇhituṁ asakkontassa duppariccajā. “Ekabhikkhussa vā’tiādi upāsakānaṁ",
  "tika-s0105t3:75_1": "tathā samādāne āciṇṇaṁ, daḷhataraṁ samādānañca dassetuṁ vuttaṁ, saraṇaṁ pana tesaṁ",
  "tika-s0105t3:75_2": "sāmaṁ samādinnampi samādinnameva hotī”ti vadanti. Saṅghassa vā gaṇassa vā santiketi",
  "tika-s0105t3:75_3": "yojanā. Tatthāti yathāgahite saraṇe, “tassā”tipi pāṭho, yathāgahitasaraṇassāti attho.",
  "tika-s0105t3:75_4": "Natthi punappunaṁ kattabbatāti viññūjātike sandhāya vuttaṁ. Viññūjātikānameva hi",
  "tika-s0105t3:75_5": "saraṇādiatthakosallānaṁ suvaṇṇaghaṭe sīhavasā viya akuppaṁ saraṇagamanaṁ tiṭṭhati.",
  "tika-s0105t3:75_6": "“Jīvitapariccāgamayaṁ puñña”nti ca idaṁ “sace tvaṁ yathāgahitaṁ saraṇaṁ na bhindissati,",
  "tika-s0105t3:75_7": "evāhaṁ taṁ māremī”ti kāmaṁ koci tiṇhena satthena jīvitā voropeyya, tathāpi “nevāhaṁ",
  "tika-s0105t3:75_8": "buddhaṁ ‘na buddho’ti, dhammaṁ ‘na dhammo’ti, saṅghaṁ ‘na saṅgho’ti vadāmī”ti daḷhataraṁ",
  "tika-s0105t3:75_9": "katvā gahitasaraṇassa vasena vuttaṁ. “Saggasampattiṁ detī”ti nidassanamattametaṁ.",
  "tika-s0105t3:75_10": "Phalānisaṁsāni panassa saraṇagamanavaṇṇanāyaṁ vuttāneva.",
  "tika-s0105t3:76_0": "352. Vakkhamānanayena verahetutāya veraṁ vuccati pāṇātipātādipāpadhammo, taṁ maṇati",
  "tika-s0105t3:76_1": "“mayi idha ṭhitāya kathamāgacchasī”ti tajjentī viya nivāretīti veramaṇī, tato vā",
  "tika-s0105t3:76_2": "pāpadhammato viramati etāyāti “viramaṇī”ti vattabbe niruttinayena i-kārassa e-kāraṁ",
  "tika-s0105t3:76_3": "katvā “veramaṇī”ti vuttaṁ. Khuddakapāṭhaṭṭhakathāyaṁ panāha “veramaṇisikkhāpadaṁ,",
  "tika-s0105t3:76_4": "viramaṇisikkhāpadanti dvidhāsajjhāyaṁ karontī”ti kusalacittasampayuttāvettha virati",
  "tika-s0105t3:76_5": "adhippetā, na phalasampayuttā yaññādhikaraṇato. Asamādinnasīlassa sampattato yathūpaṭṭhitavītikkamitabbavatthuto",
  "tika-s0105t3:76_6": "virati sampattavirati. Samādānavasena uppannā virati samādānavirati. Setu vuccati",
  "tika-s0105t3:76_7": "ariyamaggo, tappariyāpannā hutvā pāpadhammānaṁ samucchedavasena ghātanappavattā virati",
  "tika-s0105t3:76_8": "setughātavirati. Aññatra “samucchedaviratī”tipi vuttā. Idāni tā sarūpato dassetuṁ",
  "tika-s0105t3:76_9": "“tatthā”tiādi vuttaṁ. Jāti…pe… dīnīti apadisitabbajātigottakulādīni. Ādisaddena vayabāhusaccādīnaṁ",
  "tika-s0105t3:76_10": "saṅgaho. Pariharatīti avītikkamavasena parivajjeti, sīhaḷadīpe cakkanaupāsakassa",
  "tika-s0105t3:76_11": "viya sampattavirati veditabbā.",
  "tika-s0105t3:77_0": "“Pāṇaṁ na hanāmī”tiādīsu ādayatthena iti-saddena, vikappatthena vā-saddena vā “adinnaṁ",
  "tika-s0105t3:77_1": "nādiyāmi, adinnādānā viramāmi, veramaṇiṁ samādiyāmī”ti evamādīnaṁ paccekamatthānaṁ",
  "tika-s0105t3:77_2": "saṅgaho daṭṭhabbo. Evañca katvā “sikkhāpada” micceva avatvā “sikkhāpadānī”ti vuttaṁ.",
  "tika-s0105t3:77_3": "Pāṇātipātā veramaṇinti sambandho. Samādiyāmīti sammā ādiyāmi, avītikkamādhippāyena,",
  "tika-s0105t3:77_4": "akhaṇḍā’ chiddā’ kammāsā’ sabalakāritāya ca gaṇhāmīti vuttaṁ hoti. Uttaravaḍḍhamānapabbatavāsiupāsakassa",
  "tika-s0105t3:77_5": "viya samādānavirati veditabbā.",
  "tika-s0105t3:78_0": "Maggasampayuttāti sammādiṭṭhiyādimaggasampayuttā. Idāni tatthā tatthāgatesu dhammato,",
  "tika-s0105t3:78_1": "koṭṭhāsato, ārammaṇato, vedanāto, mūlato, ādānato, bhedatotiādinā anekadhā vinicchayesu",
  "tika-s0105t3:78_2": "saṅkhepeneva ārammaṇato vinicchayaṁ dassetuṁ “tatthā”tiādi vuttaṁ. Purimā dveti sampattasamādānaviratiyo.",
  "tika-s0105t3:78_3": "“Jīvitindriyādivatthū”ti paramatthato pāṇo vutto, paññattito pana “sattādivatthū”ti",
  "tika-s0105t3:78_4": "vattabbaṁ, evañhi “satteyeva ārabhitvā pāṇātipātā, abrahmacariyā ca viramatī”ti khuddakāgamaṭṭhakathāvacanena",
  "tika-s0105t3:78_5": "saṁsandati sametīti. Ādisaddena cettha sattasaṅkhāravasena adinnavatthu, tathā phoṭṭhabbavatthu,",
  "tika-s0105t3:78_6": "vitathavatthu, saṅkhāravaseneva surāmerayavatthūti etesaṁ saṅgaho daṭṭhabbo. Taṁ",
  "tika-s0105t3:78_7": "ārammaṇaṁ katvā pavattantīti yathāvuttaṁ vītikkamavatthuṁ ālambitvā vītikkamanacetanāsaṅkhātaviramitabbavatthuto",
  "tika-s0105t3:78_8": "viramaṇavasena pavattanti. Pacchimāti setughātavirati. Nibbānārammaṇāva tathāpi kiccasādhanato.",
  "tika-s0105t3:78_9": "Iminā pana tattheva āgatesu tīsu ācariyavādesu dve paṭibāhitvā ekassevānujānanaṁ veditabbaṁ.",
  "tika-s0105t3:79_0": "“Sampattavirati, hi samādānavirati ca yadeva pajahati, taṁ attano pāṇātipātādiakusalamevārammaṇaṁ",
  "tika-s0105t3:79_1": "katvā pavattatī”ti keci vadanti. “Samādānavirati yato viramati, taṁ attano vā paresaṁ",
  "tika-s0105t3:79_2": "vā pāṇātipātādiakusalamevālambaṇaṁ katvā pavattati. Sampattavirati pana yato viramati,",
  "tika-s0105t3:79_3": "tesaṁ pāṇātipātādīnaṁ ālambaṇāneva ārammaṇaṁ katvā pavattatī”ti apare. “Dvayampi",
  "tika-s0105t3:79_4": "cetaṁ yato pāṇātipātādiakusalato viramati, tesamārammaṇabhūtaṁ vītikkamitabbavatthumevālambaṇaṁ",
  "tika-s0105t3:79_5": "katvā pavattati. Purimapurimapadatthañhi vītikkamavatthumālambaṇaṁ katvā pacchimapacchimapadatthato",
  "tika-s0105t3:79_6": "viramitabbavatthuto viramatī”ti aññe. Paṭhamavādo cettha ayuttoyeva. Kasmā? Tassa",
  "tika-s0105t3:79_7": "attano pāṇātipātādiakusalassa paccuppannābhāvato, abahiddhābhāvato ca. Sikkhāpadavibhaṅge",
  "tika-s0105t3:79_8": "hi pañcannaṁ sikkhāpadānaṁ paccuppannārammaṇatā, bahiddhārammaṇatā ca vuttā. Tathā",
  "tika-s0105t3:79_9": "dutiyavādopi ayuttoyeva. Kasmā? Purimavādena sammissattā, paresaṁ pāṇātipātādiakusalārammaṇabhāve",
  "tika-s0105t3:79_10": "ca anekanti kattā, dvinnaṁ ālambaṇappabhedavacanato ca. Tatiyavādo pana yutto sabbabhāṇakānamabhimato,",
  "tika-s0105t3:79_11": "tasmā tadeva anujānātīti daṭṭhabbaṁ. Tena vuttaṁ “tīsu ācariyavādesu dve paṭibāhitvā",
  "tika-s0105t3:79_12": "ekassevānujānanaṁ veditabba”nti.",
  "tika-s0105t3:80_0": "Etthāha – yajjetaṁ viratidvayaṁ jīvitindriyādivītikkamitabbavatthumevālambaṇaṁ katvā",
  "tika-s0105t3:80_1": "pavatteyya, evaṁ sati aññaṁ cintento aññaṁ kareyya, yañca pajahati, taṁ na jāneyyāti",
  "tika-s0105t3:80_2": "aya’manadhippeto attho āpajjatīti? Vuccate – na hi kiccasādhanavasena pavattento",
  "tika-s0105t3:80_3": "“aññaṁ cintento aññaṁ karotī”ti vā “yañca pajahati, taṁ na jānātī”ti vā vuccati.",
  "tika-s0105t3:80_4": "Yathā pana ariyamaggo nibbānārammaṇova kilese pajahati, evaṁ jīvitindriyādivatthārammaṇampetaṁ",
  "tika-s0105t3:80_5": "viratidvayaṁ pāṇātipātādīni dussīlyāni pajahati. Tenāhu porāṇā –",
  "tika-s0105t3:81": "“Ārabhitvāna amataṁ, jahanto sabbapāpake;",
  "tika-s0105t3:82": "Nidassanañcettha bhave, maggaṭṭhoriyapuggalo”ti. ;",
  "tika-s0105t3:83_0": "Idāni saṅkhepeneva ādānato, bhedato vā vinicchayaṁ dassetuṁ “etthā”tiādi vuttaṁ.",
  "tika-s0105t3:83_1": "“Pañcaṅgasamannāgataṁ sīlaṁ samādiyāmī”tiādinā ekato ekajjhaṁ gaṇhāti. Evampi hi",
  "tika-s0105t3:83_2": "kiccavasena etāsaṁ pañcavidhatā viññāyati. Sabbānipi bhinnāni honti ekajjhaṁ samādinnattā.",
  "tika-s0105t3:83_3": "Na hi tadā pañcaṅgikattaṁ sīlassa sampajjati. Yaṁ tu vītikkantaṁ, teneva kammabaddho.",
  "tika-s0105t3:83_4": "“Pāṇātipātā veramaṇisikkhāpadaṁ samādiyāmī”tiādinā ekekaṁ visuṁ visuṁ gaṇhāti. “Veramaṇisikkhāpada”nti",
  "tika-s0105t3:83_5": "ca idaṁ samāsabhāvena khuddakapāṭhaṭṭhakathāyaṁ vuttaṁ, pāḷipotthakesu pana “veramaṇi”nti",
  "tika-s0105t3:83_6": "niggahitantameva byāsabhāvena dissati. Gahaṭṭhavasena cetaṁ vuttaṁ. Sāmaṇerānaṁ pana",
  "tika-s0105t3:83_7": "yathā tathā vā samādāne ekasmiṁ bhinne sabbānipi bhinnāni honti pārājikāpattito.",
  "tika-s0105t3:83_8": "Iti ekajjhaṁ, paccekañca samādāne viseso idha vutto, khuddakāgamaṭṭhakathāyaṁ pana",
  "tika-s0105t3:83_9": "“ekajjhaṁ samādiyato ekāyeva virati ekāva cetanā hoti, kiccavasena panetāsaṁ pañcavidhattaṁ",
  "tika-s0105t3:83_10": "viññāyati. Paccekaṁ samādiyato pana pañceva viratiyo, pañca ca cetanā hontī”ti ayaṁ",
  "tika-s0105t3:83_11": "viseso vutto. Bhedepi “yathā tathā vā samādiyantu, sāmaṇerānaṁ ekasmiṁ bhinne sabbānipi",
  "tika-s0105t3:83_12": "bhinnāni honti. Pārājikaṭṭhāniyāni hi tāni tesaṁ. Yaṁ tu vītikkantaṁ hoti, teneva",
  "tika-s0105t3:83_13": "kammabaddho. Gahaṭṭhānaṁ pana ekasmiṁ bhinne ekameva bhinnaṁ hoti, yato tesaṁ taṁsamādāneneva",
  "tika-s0105t3:83_14": "puna pañcaṅgikattaṁ sīlassa sampajjatī”ti vuttaṁ. Yathāvuttopi dīghabhāṇakānaṁ vādo",
  "tika-s0105t3:83_15": "aparevādo nāma tattha kato.",
  "tika-s0105t3:84_0": "Setughātaviratiyā pana bhedo nāma natthi paṭipakkhasamucchindanena akuppasabhāvattā.",
  "tika-s0105t3:84_1": "Tadevatthaṁ dassentena “bhavantarepī”tiādi vuttaṁ. Tattha “bhavantarepī”ti iminā",
  "tika-s0105t3:84_2": "attano ariyabhāvaṁ ajānantopīti atthaṁ viññāpeti. Jīvitahetupi, pageva aññahetu.",
  "tika-s0105t3:84_3": "“Neva pāṇaṁ hanati, na suraṁ pivatī”ti idaṁ majjhepeyyālaniddiṭṭhaṁ, migapadavaḷañjananayena",
  "tika-s0105t3:84_4": "vā vuttaṁ. Suranti ca nidassanamattaṁ. Sabbampi hi surāmerayamajjapamādaṭṭhānānuyogaṁ",
  "tika-s0105t3:84_5": "na karoti. “Majjanti tadeva ubhayaṁ, yaṁ vā panaññampi surāsavavinimuttaṁ madanīya”nti",
  "tika-s0105t3:84_6": "saṁyuttamahāvaggaṭṭhakathāyaṁ vuttaṁ. Khuddakapāṭhaṭṭhakathāyañca “tadubhayameva",
  "tika-s0105t3:84_7": "madanīyaṭṭhena majjaṁ, yaṁ vā panaññampi kiñci atthi madanīyaṁ, yena pītena matto",
  "tika-s0105t3:84_8": "hoti pamatto, idaṁ vuccati majja”nti “sace pissā”tiādinā tattheva visesadassanaṁ,",
  "tika-s0105t3:84_9": "ajānantassapi khīrameva mukhaṁ pavisati,na surā, pageva jānantassa. Koñcasakuṇānanti",
  "tika-s0105t3:84_10": "kuntasakuṇānaṁ. Sacepi mukhe khīramissake udake pakkhipantīti yojetabbaṁ. “Na cettha",
  "tika-s0105t3:84_11": "upamopameyyānaṁ sambaddhatā siyā koñcasakuṇānaṁ yonisiddhattā”ti koci vadeyyāti āha",
  "tika-s0105t3:84_12": "“ida”ntiādi. Yonisiddhanti manussatiracchānānaṁ uddhaṁ tiriyameva dīghatā viya, bakānaṁ",
  "tika-s0105t3:84_13": "meghasaddena, kukkuṭīnaṁ vātena gabbhaggahaṇaṁ viya ca jātisiddhaṁ, iti koci vadeyya",
  "tika-s0105t3:84_14": "ceti attho. “Cevā”tipi pāṭhaṁ vatvā samuccayatthamicchanti keci. Dhammatāsiddhanti",
  "tika-s0105t3:84_15": "bodhisatte kucchigate bodhisattamātu sīlaṁ viya, vijāte tassā divaṅgamanaṁ viya ca",
  "tika-s0105t3:84_16": "sabhāvena siddhaṁ, maggadhammatāya vā ariyamaggānubhāvena siddhanti veditabbanti",
  "tika-s0105t3:84_17": "vissajjeyyāti attho.",
  "tika-s0105t3:85_0": "Diṭṭhijukaraṇaṁ nāma bhāriyaṁ dukkaraṁ, tasmā saraṇagamanaṁ sikkhāpadasamādānato",
  "tika-s0105t3:85_1": "mahaṭṭhatarameva, na appaṭṭhataranti adhippāyo. Etanti sikkhāpadaṁ. Yathā vā tathā",
  "tika-s0105t3:85_2": "vā gaṇhantassāpīti ādaraṁ gāravamakatvā samādiyantassāpi. Sādhukaṁ gaṇhantassāpīti",
  "tika-s0105t3:85_3": "sakkaccaṁ sīlāni samādiyantassāpi appaṭṭhatarameva, appasamārambhatarañca, na diguṇaṁ",
  "tika-s0105t3:85_4": "ussāho karaṇīyoti vuttaṁ hoti. Sīlaṁ idha abhayadānatāya dānaṁ, anavasesaṁ vā sattanikāyaṁ",
  "tika-s0105t3:85_5": "dayati rakkhatīti dānaṁ. Ayamettha aṭṭhakathāmuttakanayo – saraṇaṁ upagatena kāyavācācittehi",
  "tika-s0105t3:85_6": "sakkaccaṁ vatthuttayapūjā kātabbā, tattha ca saṁkileso sādhukaṁ pariharitabbo, sikkhāpadāni",
  "tika-s0105t3:85_7": "pana samādānamattaṁ, sampattavatthuto viramaṇamattañcāti saraṇagamanato sīlassa appaṭṭhataratā,",
  "tika-s0105t3:85_8": "appasamārambhataratā ca veditabbā. Sabbesaṁ sattānaṁ jīvitadānādinā daṇḍanidhānato,",
  "tika-s0105t3:85_9": "sakalalokiyalokuttara guṇādhiṭṭhānato cassa mahapphalataratā, mahānisaṁsataratā ca daṭṭhabbāti.",
  "tika-s0105t3:86_0": "Tamatthaṁ pāḷiyā sādhento “vuttañheta”ntiādimāha. Tattha “aggānī”ti ñātattā aggaññāni.",
  "tika-s0105t3:86_1": "Cirarattatāya ñātattā rattaññāni. “Ariyānaṁ sādhūnaṁ vaṁsānī”ti ñātattā vaṁsaññāni.",
  "tika-s0105t3:86_2": "Purimakānaṁ ādipurisānaṁ etānīti porāṇāni. Sabbaso kenacipi pakārena sādhūhi na kiṇṇāni",
  "tika-s0105t3:86_3": "na chaḍḍitānīti asaṁkiṇṇāni. Ayañca nayo nesaṁ yathā atīte, evaṁ etarahi, anāgate",
  "tika-s0105t3:86_4": "cāti āha “asaṁkiṇṇapubbānī”tiādi. Atīte hi kāle asaṁkiṇṇabhāvassa “asaṁkiṇṇapubbānī”ti",
  "tika-s0105t3:86_5": "nidassanaṁ, paccuppanne “na saṅkiyantī”ti, anāgate “na saṅkiyissantī”ti. Atoyeva",
  "tika-s0105t3:86_6": "appaṭikuṭṭhāni na paṭikkhittāni. Na hi kadācipi viññū samaṇabrāhmaṇā hiṁsādipāpadhammaṁ",
  "tika-s0105t3:86_7": "anujānanti. Aparimāṇānaṁ sattānaṁ abhayaṁ detīti sabbesu bhūtesu nihitadaṇḍattā sakalassapi",
  "tika-s0105t3:86_8": "sattanikāyassa bhayābhāvaṁ deti. Na hi ariyasāvakato kassaci bhayaṁ hoti. Averanti",
  "tika-s0105t3:86_9": "verābhāvaṁ. Abyāpajjhanti niddukkhataṁ. “Aparimāṇānaṁ sattānaṁ abhayaṁ datvā”tiādi",
  "tika-s0105t3:86_10": "ānisaṁsadassanaṁ, hetumpi cettha tvā-saddo yathā “mātaraṁ saritvā rodatī”ti.",
  "tika-s0105t3:87_0": "Yaṁ kiñci cajanalakkhaṇaṁ, sabbaṁ taṁ yaññoti āha “idañca panā”tiādi. Na nu ca pañcasīlaṁ",
  "tika-s0105t3:87_1": "sabbakālikaṁ. Abuddhuppādakālepi hi viññū taṁ samādiyanti, na ca ekantato vimuttāyatanaṁ",
  "tika-s0105t3:87_2": "bāhirakānampi samādinnattā. Saraṇagamanaṁ pana buddhuppādahetukaṁ, ekantato ca vimuttāyatanaṁ,",
  "tika-s0105t3:87_3": "kathaṁ tattha saraṇagamanato pañcasīlassa mahapphalatāti āha “kiñcāpī”tiādi. Jeṭṭhakanti",
  "tika-s0105t3:87_4": "mahapphalabhāvena uttamaṁ. “Saraṇagamaneyeva patiṭṭhāyā”ti iminā tassa sīlassa saraṇagamanena",
  "tika-s0105t3:87_5": "abhisaṅkhatattā tato mahapphalataṁ, tathā anabhisaṅkhatassa ca sīlassa appaphalataṁ dasseti.",
  "tika-s0105t3:88_0": "353.Īdisamevāti evaṁ saṁkilesapaṭipakkhameva hutvā. Nanu ca paṭhamajjhānādiyaññāyeva",
  "tika-s0105t3:88_1": "desetabbā, kasmā buddhuppādato paṭṭhāya desanamārabhatīti anuyogaṁ pariharituṁ “tividha…pe…",
  "tika-s0105t3:88_2": "dassetukāmo”ti vuttaṁ. Tividhasīlapāripūriyaṁ ṭhitassa hi nesaṁ yaññānaṁ appaṭṭhataratā,",
  "tika-s0105t3:88_3": "mahapphalataratā ca hoti, tasmā taṁ dassetukāmattā buddhuppādato paṭṭhāya desanaṁ",
  "tika-s0105t3:88_4": "ārabhatīti vuttaṁ hoti. Tenāha “tatthā”tiādi. Heṭṭhāvuttehi guṇehīti ettha “so taṁ",
  "tika-s0105t3:88_5": "dhammaṁ sutvā tathāgate saddhaṁ paṭilabhatī”tiādinā heṭṭhā vuttā saraṇagamanaṁ, sīlasampadā,",
  "tika-s0105t3:88_6": "indriyesu guttadvāratāti evamādayo guṇā veditabbā. Paṭhamaṁ jhānaṁ nibbattento na",
  "tika-s0105t3:88_7": "kilamatīti yojanā. Tānīti paṭhamajjhānādīni. “Paṭhamaṁ jhāna”ntiādinā pāḷiyaṁ paṇītānameva",
  "tika-s0105t3:88_8": "jhānānaṁ ukkaṭṭhaniddeso katoti mantavā “ekaṁ kappaṁ, aṭṭha kappe”tiādi vuttaṁ, mahākappavasena",
  "tika-s0105t3:88_9": "cettha attho. Hīnaṁ pana paṭhamaṁ jhānaṁ asaṅkhyeyyakappassa tatiyabhāgaṁ āyuṁ deti.",
  "tika-s0105t3:88_10": "Majjhimaṁ upaḍḍhakappaṁ. Hīnaṁ dutiyaṁ jhānaṁ dve kappāni, majjhimaṁ cattārītiādinā",
  "tika-s0105t3:88_11": "attho netabbo. Apica yasmā paṇītāniyevettha jhānāni adhippetāni mahapphalatarabhāvadassanaparattā",
  "tika-s0105t3:88_12": "desanāya, tasmā “paṭhamaṁ jhānaṁ ekaṁ kappa”ntiādinā paṇītāneva jhānāni niddiṭṭhānīti daṭṭhabbaṁ.",
  "tika-s0105t3:89_0": "Tadevāti catutthajjhānameva. Catukkanayena hi desanā āgatā. Yadi evaṁ kathaṁ āruppatāti",
  "tika-s0105t3:89_1": "āha “ākāsānañcāyatanādisamāpattivasena bhāvita”nti, tathā bhāvitattā catutthajjhānameva",
  "tika-s0105t3:89_2": "āruppaṁ hutvā vīsatikappasahassādīni āyuṁ detīti adhippāyo. Ayaṁ ācariyassa mati.",
  "tika-s0105t3:89_3": "Atha vā tadevāti āruppasaṅkhātaṁ catutthajjhānameva, taṁ pana kasmā vīsatikappasahassādīni",
  "tika-s0105t3:89_4": "āyuṁ detīti vuttaṁ “ākāsānañcāyatanādisamāpattivasena bhāvita”nti, tathā bhāvitattā",
  "tika-s0105t3:89_5": "evaṁ detīti adhippāyo. Aparo nayo “tadevā”ti vutte rūpāvacaracatutthajjhānamevāti",
  "tika-s0105t3:89_6": "attho āpajjeyyāti taṁ nivattetuṁ “ākāsānañcāyatanādisamāpattivasena bhāvita”nti āha,",
  "tika-s0105t3:89_7": "tathā bhāvitaṁ aṅgasamatāya catutthajjhānasaṅkhātaṁ āruppajjhānamevādhippetanti vuttaṁ hoti.",
  "tika-s0105t3:90_0": "Sammadeva niccasaññādipaṭipakkhavidhamanavasena pavattamānā pubbabhāgiye eva bodhipakkhiyadhamme",
  "tika-s0105t3:90_1": "samānentī vipassanā vipassakapuggalassa anappakaṁ pītisomanassaṁ samāvahatīti vuttaṁ",
  "tika-s0105t3:90_2": "“vipassanāsukhasadisassa pana sukhassa abhāvā mahapphala”nti. Yathāha dhammarājā dhammapade –",
  "tika-s0105t3:91": "“Yato yato sammasati, khandhānaṁ udayabbayaṁ;",
  "tika-s0105t3:92": "Labhatī pītipāmojjaṁ, amataṁ taṁ vijānata”nti. ;",
  "tika-s0105t3:93_0": "Yasmā panāyaṁ desanā iminā anukkamena imāni ñāṇāni nibbattentassa vasena pavattitā,",
  "tika-s0105t3:93_1": "tasmā “vipassanāñāṇe patiṭṭhāyā”tiādinā heṭṭhimaṁ heṭṭhimaṁ uparimassa uparimassa",
  "tika-s0105t3:93_2": "patiṭṭhābhūtaṁ katvā vuttaṁ. Samānarūpanimmānaṁ nāma manomayiddhiyā aññehi asādhāraṇakiccanti",
  "tika-s0105t3:93_3": "āha “attano…pe… mahapphalā”ti. Hatthiassādivividharūpakaraṇaṁ vikubbanaṁ, tassa dassanasamatthatāya.",
  "tika-s0105t3:93_4": "Icchiticchitaṭṭhānaṁ nāma purimajātīsu icchiticchito khandhapadeso. Arahattamaggeneva",
  "tika-s0105t3:93_5": "maggasukhaṁ niṭṭhitanti vuttaṁ “ati…pe… mahapphala”nti. Samāpentoti pariyosāpento.",
  "tika-s0105t3:94": "Kūṭadantaupāsakattapaṭivedanādikathāvaṇṇanā",
  "tika-s0105t3:95_0": "354-8.“Abhikkantaṁ bho gotamā”tiādi desanāya pasādavacanaṁ, “esāhaṁ bhavanta”ntiādi",
  "tika-s0105t3:95_1": "pana saraṇagamanavacananti tadubhayasambandhaṁ dassento “desanāyā”tiādimāha. Tanūti",
  "tika-s0105t3:95_2": "mando kāyikacetasikasukhasamupabyūhato. Sabbe te pāṇayoti “satta ca usabhasatānī”tiādinā",
  "tika-s0105t3:95_3": "vutte sabbe te pāṇino. Taṁ pavattinti tesaṁ pāṇīnaṁ mocanākāraṁ. Ākulabhāvoti bhagavato",
  "tika-s0105t3:95_4": "santike dhammassa sutattā pāṇīsu anuddayaṁ upaṭṭhapetvā ṭhitassa “kathañhi nāma mayā",
  "tika-s0105t3:95_5": "tāva bahū pāṇino māraṇatthāya bandhāpitā”ti citte paribyākulabhāvo, yasmā atthi,",
  "tika-s0105t3:95_6": "tasmā na desetīti yojanā, “udapādī”tipi pāṭho. Sutvāti “muttā bho te pāṇayo”ti ārocitavacanaṁ",
  "tika-s0105t3:95_7": "sutvā. Cittacāroti cittappavatti. “Kallacittaṁ muducittaṁ vinīvaraṇacittaṁ udaggacittaṁ",
  "tika-s0105t3:95_8": "pasannacitta”nti idaṁ padapañcakaṁ sandhāya“kallacittantiādī”ti vuttaṁ. Tattha “dānakathaṁ",
  "tika-s0105t3:95_9": "sīlakatha”ntiādinā vuttāya anupubbikathāya ānubhāvena. Kāmacchandavigamena kallacittatā",
  "tika-s0105t3:95_10": "arogacittatā, byāpādavigamena mettāvasena muducittatā akathinacittatā, uddhaccakukkuccavigamena",
  "tika-s0105t3:95_11": "vikkhepābhāvato vinīvaraṇacittatā tehi amalīnacittatā, thinamiddhavigamena sampaggahaṇavasena",
  "tika-s0105t3:95_12": "udaggacittatā amalīnacittatā, vicikicchāvigamena sammāpaṭipattiyā avimuttatāya pasannacittatā",
  "tika-s0105t3:95_13": "anāvilacittatā ca hotīti āha “anupubbikathānubhāvena vikkhambhitanīvaraṇataṁ sandhāya",
  "tika-s0105t3:95_14": "vutta”nti. Yaṁ panettha atthato avibhattaṁ, taṁ suviññeyyameva.",
  "tika-s0105t3:96_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t3:96_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā kūṭadantasuttavaṇṇanāya līnatthapakāsanā.",
  "tika-s0105t3:97": "Kūṭadantasuttavaṇṇanā niṭṭhitā."
}