{
  "tika-s0304t3:0": "4. Jambukhādakasaṁyuttaṁ",
  "tika-s0304t3:1": "1. Nibbānapañhasuttavaṇṇanā",
  "tika-s0304t3:2_0": "314.Nibbānaṁāgammāti ettha āgammāti sabbasaṅkhārehi nibbinnassa visaṅkhāraninnassa",
  "tika-s0304t3:2_1": "gotrabhunā vivaṭṭitamānasassa maggena sacchikaraṇenāti attho. Sacchikiriyamānañhi",
  "tika-s0304t3:2_2": "taṁ adhigantvā ārammaṇapaccayabhūtañca paṭicca adhipatipaccayabhūte ca tasmiṁ paramassāsabhāvena",
  "tika-s0304t3:2_3": "vimuttasaṅkhārassa paramagatibhāvena ca patiṭṭhānabhūte patiṭṭhāya khayasaṅkhāto",
  "tika-s0304t3:2_4": "maggo rāgādike khepetīti taṁsacchikaraṇābhāve rāgādīnaṁ anuppattinirodhagamanābhāvato",
  "tika-s0304t3:2_5": "“nibbānaṁ āgamma rāgo khīyatī”ti vuttaṁ.",
  "tika-s0304t3:3_0": "Imināva suttenāti imināva jambukhādakasuttena. Kilesakkhayamattaṁ nibbānanti vadeyya",
  "tika-s0304t3:3_1": "“rāgakkhayo”tiādinā sutte āgatattā. “Kilesakkhayamatta”nti avisesena vuttattā āha",
  "tika-s0304t3:3_2": "“kassā”tiādi. Addhā attanoti vakkhati “parassa kilesakkhayena parassa nibbānasampatti",
  "tika-s0304t3:3_3": "na yuttā”ti. Nibbānārammaṇakaraṇena gotrabhukkhaṇe kilesakkhayappattitā ca āpannāti",
  "tika-s0304t3:3_4": "āha – “kiṁ pana tesu akhīṇesuyevā”tiādi. Nanu ārammaṇakaraṇamattena kilesakkhayo",
  "tika-s0304t3:3_5": "anuppattoti na sakkā vattuṁ. Cittañhi atītānāgatādisabbaṁ ālambanaṁ karoti, na nipphannamevāti.",
  "tika-s0304t3:3_6": "Gotrabhūpi maggena yā kilesānaṁ anuppattidhammatā kātabbā, taṁ ārabbha pavattissatīti?",
  "tika-s0304t3:3_7": "Na, appattanibbānassa nibbānārammaṇañāṇābhāvato. Na hi aññe dhammā viya nibbānaṁ,",
  "tika-s0304t3:3_8": "taṁ pana atigambhīrattā appattena ālambituṁ na sakkā, tasmā tena gotrabhunā pattabbena",
  "tika-s0304t3:3_9": "tikālikasabhāvātikkantagambhīrabhāvena bhavitabbaṁ, kilesakkhayamattataṁ vā icchato",
  "tika-s0304t3:3_10": "gotrabhuto puretaraṁ nipphannena kilesakkhayena bhavitabbaṁ. Appattakilesakkhayārammaṇakaraṇe",
  "tika-s0304t3:3_11": "hi sati gotrabhuto puretaracittānipi ālambeyyunti.",
  "tika-s0304t3:4_0": "Tasmātiādi vuttasseva atthassa nigamanaṁ. Taṁ panetaṁ nibbānaṁ. Rūpino dhammā arūpino",
  "tika-s0304t3:4_1": "dhammātiādīsūti ādisaddena lokuttaraanāsavādīnaṁ saṅgaho daṭṭhabbo. Arūpadhammādibhāvaggahaṇena",
  "tika-s0304t3:4_2": "cassa parinipphannatā dīpitā. Tenāha “na kilesakkhayamattamevā”ti. Kilesakkhayamattatāya",
  "tika-s0304t3:4_3": "hi sati nibbānassa bahutā āpajjati “yattakā kilesā khīyanti, tattakāni nibbānānī”ti.",
  "tika-s0304t3:4_4": "Abhāvassabhāvato gambhīrādibhāvo asaṅkhatādibhāvo ca na siyā, vutto ca so nibbānassa,",
  "tika-s0304t3:4_5": "tasmāssa paccetabbo parinipphannabhāvo. Yasmā ca sammutisaccārammaṇaṁ saṅkhatadhammārammaṇaṁ",
  "tika-s0304t3:4_6": "vā samucchedavasena kilese pajahituṁ na sakkoti, yato mahaggatañāṇaṁ vipassanāñāṇaṁ",
  "tika-s0304t3:4_7": "vā kilesavikkhambhanavasena tadaṅgavasena vā pajahati, tasmā ariyamaggañāṇassa sammutisaccasaṅkhatadhammārammaṇehi",
  "tika-s0304t3:4_8": "viparītasabhāvena ārammaṇena bhavitabbaṁ. Tathā hi taṁ samucchedavasena kilese pajahīti",
  "tika-s0304t3:4_9": "evaṁ parinipphannāsaṅkhatasabhāvaṁ nibbānanti niṭṭhamettha gantabbanti.",
  "tika-s0304t3:5": "Nibbānapañhasuttavaṇṇanā niṭṭhitā.",
  "tika-s0304t3:6": "3-15. Dhammavādīpañhasuttādivaṇṇanā",
  "tika-s0304t3:7_0": "316-328.Pahāya gatattāti ariyamaggena jahitvā ñāṇagamanena gatattā. Suṭṭhu gatāti",
  "tika-s0304t3:7_1": "sammā gatā paṭipannāti sugatā. Parijānanatthanti tīhi pariññāhi parijānanatthaṁ.",
  "tika-s0304t3:7_2": "Dukkhasaṅkhātoti “dukkha”nti saṅkhātabbo viditabbo ca dukkhasabhāvo dhammo dukkhadukkhatā.",
  "tika-s0304t3:7_3": "Yasmā dukkhavedanāvinimuttasaṅkhatadhamme sukhavedanāya ca yathā idha saṅkhāradukkhatā",
  "tika-s0304t3:7_4": "vipariṇāmadukkhatāti dukkhapariyāyo niruppateva, tasmā dukkhasabhāvo dhammo ekena",
  "tika-s0304t3:7_5": "dukkhasaddena visesetvā vutto “dukkhadukkhatā”ti. Sesapadadvayeti saṅkhāradukkhatā",
  "tika-s0304t3:7_6": "vipariṇāmadukkhatāti etasmiṁ padadvaye. Saṅkhārabhāvena dukkhasabhāvo saṅkhāradukkhatā.",
  "tika-s0304t3:7_7": "Sukhassa vipariṇāmanena dukkhasabhāvo vipariṇāmadukkhatā.",
  "tika-s0304t3:8": "Dhammavādīpañhasuttādivaṇṇanā niṭṭhitā.",
  "tika-s0304t3:9": "16. Dukkarapañhasuttavaṇṇanā",
  "tika-s0304t3:10": "329.Pabbajjāyāti pabbajitapaṭipattiyaṁ. Dhammānudhammappaṭipanno bhikkhūti dhammānudhammaṁ paṭipajjamāno bhikkhu. Pātanti pāto. Nacirassanti khippameva. Tenāha “lahuyevā”ti.",
  "tika-s0304t3:11": "Dukkarapañhasuttavaṇṇanā niṭṭhitā.",
  "tika-s0304t3:12": "Jambukhādakasaṁyuttavaṇṇanā niṭṭhitā."
}