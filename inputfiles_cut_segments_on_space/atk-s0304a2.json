{
  "atk-s0304a2:0": "3. Mātugāmasaṁyuttaṁ",
  "atk-s0304a2:1": "1. Paṭhamapeyyālavaggo",
  "atk-s0304a2:2": "1-2. Mātugāmasuttādivaṇṇanā",
  "atk-s0304a2:3_0": "280-281. Mātugāmasaṁyuttassa paṭhame aṅgehīti aguṇaṅgehi. Na ca rūpavāti na rūpasampanno",
  "atk-s0304a2:3_1": "virūpo duddasiko. Na ca bhogavāti na bhogasampanno niddhano. Na ca sīlavāti na sīlasampanno",
  "atk-s0304a2:3_2": "dussīlo. Alaso cāti kantanapacanādīni kammāni kātuṁ na sakkoti, kusīto ālasiyo nisinnaṭṭhāne",
  "atk-s0304a2:3_3": "nisinnova, ṭhitaṭhāne ṭhitova niddāyati eva. Pajañcassa na labhatīti assa purisassa",
  "atk-s0304a2:3_4": "kulavaṁsapatiṭṭhāpakaṁ puttaṁ na labhati, vañjhitthī nāma hoti. Sukkapakkho vuttavipariyāyena",
  "atk-s0304a2:3_5": "veditabbo. Dutiyaṁ paṭhame vuttanayeneva parivattetabbaṁ.",
  "atk-s0304a2:4": "3. Āveṇikadukkhasuttavaṇṇanā",
  "atk-s0304a2:5": "282. Tatiye āveṇikānīti pāṭipuggalikāni purisehi asādhāraṇāni. Pāricariyanti paricārikabhāvaṁ.",
  "atk-s0304a2:6": "4. Tīhidhammehisuttādivaṇṇanā",
  "atk-s0304a2:7_0": "283-303. Catutthe maccheramalapariyuṭṭhitenāti pubbaṇhasamayasmiñhi mātugāmo khīradadhisaṅgopanarandhanapacanādīni",
  "atk-s0304a2:7_1": "kātuṁ āraddho, puttakehipi yāciyamāno kiñci dātuṁ na icchati. Tenetaṁ vuttaṁ “pubbaṇhasamayaṁ",
  "atk-s0304a2:7_2": "maccheramalapariyuṭṭhitena cetasā”ti. Majjhanhikasamaye pana mātugāmo kodhābhibhūtova",
  "atk-s0304a2:7_3": "hoti, antoghare kalahaṁ alabhanto paṭivissakagharampi gantvā kalahaṁ karoti, sāmikassa",
  "atk-s0304a2:7_4": "ca ṭhitanisinnaṭṭhānāni vilokento vicarati. Tena vuttaṁ “majjhanhikasamayaṁ issāpariyuṭṭhitena",
  "atk-s0304a2:7_5": "cetasā”ti. Sāyanhe panassā asaddhammapaṭisevanāya cittaṁ namati. Tena vuttaṁ “sāyanhasamayaṁ",
  "atk-s0304a2:7_6": "kāmarāgapariyuṭṭhitena cetasā”ti. Pañcamādīni uttānatthāneva.",
  "atk-s0304a2:8": "3. Balavaggo",
  "atk-s0304a2:9": "1. Visāradasuttavaṇṇanā",
  "atk-s0304a2:10_0": "304. Dasame rūpabalantiādīsu rūpasampatti rūpabalaṁ, bhogasampatti bhogabalaṁ, ñātisampatti",
  "atk-s0304a2:10_1": "ñātibalaṁ, puttasampatti puttabalaṁ, sīlasampatti sīlabalaṁ. Pañcasīladasasīlāni",
  "atk-s0304a2:10_2": "akhaṇḍāni katvā rakkhantassa hi sīlasampattiyeva sīlabalaṁ nāma hoti. Imāni kho bhikkhave",
  "atk-s0304a2:10_3": "pañca balānīti imāni pañca upatthambhanaṭṭhena balāni nāma vuccanti.",
  "atk-s0304a2:11": "2-10. Pasayhasuttādivaṇṇanā",
  "atk-s0304a2:12_0": "305-313.Pasayhāti abhibhavitvā. Abhibhuyya vattatīti abhibhavati ajjhottharati. Neva",
  "atk-s0304a2:12_1": "rūpabalaṁ tāyatīti neva rūpabalaṁ tāyituṁ rakkhituṁ sakkoti. Nāsenteva naṁ, kule",
  "atk-s0304a2:12_2": "na vāsentīti “dussīlā saṁbhinnācārā atikkantamariyādā”ti gīvāyaṁ gahetvā nīharanti,",
  "atk-s0304a2:12_3": "na tasmiṁ kule vāsenti. Vāsenteva naṁ kule, na nāsentīti “kiṁ rūpena bhogādīhi vā,",
  "atk-s0304a2:12_4": "parisuddhasīlā esā ācārasampannā”ti ñatvā ñātakā tasmiṁ kule vāsentiyeva, na nāsenti.",
  "atk-s0304a2:12_5": "Sesaṁ sabbattha uttānatthamevāti.",
  "atk-s0304a2:13": "Mātugāmasaṁyuttavaṇṇanā niṭṭhitā."
}