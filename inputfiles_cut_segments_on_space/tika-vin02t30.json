{
  "tika-vin02t30:0": "11. Pañcasatikakkhandhakaṁ",
  "tika-vin02t30:1": "Saṅgītinidānakathāvaṇṇanā",
  "tika-vin02t30:2_0": "437. Pañcasatikakkhandhake pāvāya kusināranti (dī. ni. aṭṭha. 2.231) pāvānagare piṇḍāya",
  "tika-vin02t30:2_1": "caritvā kusināraṁ gamissāmīti addhānamaggappaṭipanno. Mandāravapupphaṁ gahetvāti",
  "tika-vin02t30:2_2": "mahācāṭippamāṇaṁ pupphaṁ āgantukadaṇḍake ṭhapetvā chattaṁ viya gahetvā. Addasaṁ khoti",
  "tika-vin02t30:2_3": "āgacchantaṁ dūratova addasaṁ. Disvā ca pana ‘‘pucchissāmi naṁ bhagavato pavatti’’nti",
  "tika-vin02t30:2_4": "cittaṁ uppādetvā ‘‘sace kho pana nisinnakova pucchissāmi, satthari agāravo kato bhavissatī’’ti",
  "tika-vin02t30:2_5": "uṭṭhahitvā ṭhitaṭṭhānato apakkamma chaddanto nāgarājā maṇicammaṁ viya dasabaladattiyaṁ",
  "tika-vin02t30:2_6": "meghavaṇṇapaṁsukūlacīvaraṁ pārupitvā dasanakhasamodhānasamujjalaṁ añjaliṁ sirasmiṁ",
  "tika-vin02t30:2_7": "patiṭṭhāpetvā satthari katena gāravena ājīvakassa abhimukho hutvā ‘‘apāvuso amhākaṁ",
  "tika-vin02t30:2_8": "satthāraṁ jānāsī’’ti āha. Kiṁ pana satthu parinibbānaṁ jānanto pucchi ajānantoti?",
  "tika-vin02t30:2_9": "Āvajjanappaṭibaddhaṁ khīṇāsavānaṁ jānanaṁ. Anāvajjitattā panesa ajānanto pucchīti",
  "tika-vin02t30:2_10": "eke. Thero samāpattibahulo rattiṭṭhānadivāṭṭhānaleṇamaṇḍapādīsu niccaṁ samāpattiphaleneva",
  "tika-vin02t30:2_11": "yāpeti. Kulasantakampi gāmaṁ pavisitvā dvāre samāpajjitvā samāpattito vuṭṭhitova",
  "tika-vin02t30:2_12": "bhikkhaṁ gaṇhāti. Thero kira ‘‘iminā me pacchimena attabhāvena mahājanānuggahaṁ karissāmi,",
  "tika-vin02t30:2_13": "ye mayhaṁ bhikkhaṁ vā denti, gandhamālādīhi vā sakkāraṁ karonti, tesaṁ taṁ mahapphalaṁ",
  "tika-vin02t30:2_14": "hotū’’ti evaṁ karoti. Tasmā samāpattibahulatāya na jāni. Iti ajānantova pucchīti",
  "tika-vin02t30:2_15": "vadanti, taṁ na gahetabbaṁ. Na hettha ajānanakāraṇaṁ atthi. Abhilakkhitaṁ satthu",
  "tika-vin02t30:2_16": "parinibbānaṁ ahosi dasasahassilokadhātukampanādīhi nimittehi. Therassa pana parisāya",
  "tika-vin02t30:2_17": "kehici bhikkhūhi bhagavā diṭṭhapubbo, kehici na diṭṭhapubbo. Tattha yehi diṭṭhapubbo,",
  "tika-vin02t30:2_18": "tepi passitukāmāva. Yehipi adiṭṭhapubbo, tepi passitukāmāva. Tattha yehi na diṭṭhapubbo,",
  "tika-vin02t30:2_19": "te abhidassanakāmatāya gantvā ‘‘kuhiṁ bhagavā’’ti pucchantā ‘‘parinibbuto’’ti sutvā",
  "tika-vin02t30:2_20": "sandhāretuṁ na sakkhissanti. Cīvaraṁ chaḍḍetvā ekavatthā vā dunnivatthā vā urāni",
  "tika-vin02t30:2_21": "paṭipisantā parodissanti. Tattha manussā ‘‘mahākassapena saddhiṁ āgatapaṁsukūlikā",
  "tika-vin02t30:2_22": "sayampi itthiyo viya parodanti, te kiṁ amhe samassāsentī’’ti mayhaṁ dosaṁ dassanti.",
  "tika-vin02t30:2_23": "Idaṁ pana suññaṁ mahāraññaṁ, idha yathā tathā rodantesu doso natthi. Purimataraṁ",
  "tika-vin02t30:2_24": "sutvā nāma sokopi tanuko hotīti bhikkhūnaṁ satuppādalābhatthaṁ jānantova pucchi.",
  "tika-vin02t30:3_0": "Ajja sattāhaparinibbutoti ajja divasato paṭilomato sattame ahani parinibbuto. Tato",
  "tika-vin02t30:3_1": "me idanti tato samaṇassa gotamassa parinibbutaṭṭhānato. Avītarāgāti puthujjanā ceva",
  "tika-vin02t30:3_2": "sotāpannasakadāgāmino ca. Tesañhi domanassaṁ appahīnaṁ, tasmā tepi bāhā paggayha",
  "tika-vin02t30:3_3": "kandanti, ubho hatthe sīse ṭhapetvā rodanti. Chinnapātaṁ papatantīti chinnānaṁ pāto",
  "tika-vin02t30:3_4": "viya chinnapāto, taṁ chinnapātaṁ, bhāvanapuṁsakaniddesoyaṁ, majjhe chinnā viya hutvā",
  "tika-vin02t30:3_5": "yato vā tato vā patantīti attho. Āvaṭṭantīti abhimukhabhāvena vaṭṭanti. Yattha patitā,",
  "tika-vin02t30:3_6": "tato katipayaratanaṭṭhānaṁ vaṭṭanavaseneva gantvā puna yathāpatitameva ṭhānaṁ vaṭṭanavasena",
  "tika-vin02t30:3_7": "āgacchanti. Vivaṭṭantīti yattha patitā, tato nivaṭṭanti, patitaṭṭhānato parabhāgaṁ",
  "tika-vin02t30:3_8": "vaṭṭamānā gacchantīti attho. Apica purato vaṭṭanaṁ āvaṭṭanaṁ, passato pacchato ca",
  "tika-vin02t30:3_9": "vaṭṭanaṁ vivaṭṭanaṁ. Tasmā dve pāde pasāretvā sakiṁ purato sakiṁ pacchato sakiṁ vāmato",
  "tika-vin02t30:3_10": "sakiṁ dakkhiṇato samparivaṭṭamānāpi āvaṭṭanti vivaṭṭantīti vuccanti. Vītarāgāti pahīnadomanassā",
  "tika-vin02t30:3_11": "iṭṭhāniṭṭhesu nibbikāratāya silāthambhasadisā anāgāmikhīṇāsavā. Kāmañhi domanasse",
  "tika-vin02t30:3_12": "asatipi ekacco rāgo hotiyeva, rāge pana asati domanassassa asambhavoyeva. Tadekaṭṭhabhāvato",
  "tika-vin02t30:3_13": "hi rāgappahānena pahīnadomanassā vuttā, na khīṇāsavā eva.",
  "tika-vin02t30:4_0": "Sabbeheva piyehītiādīsu piyāyitabbato piyehi manavaḍḍhanato manāpehi mātāpitābhātābhaginīādikehi.",
  "tika-vin02t30:4_1": "Nānābhāvoti jātiyā nānābhāvo, jātianurūpagamanena visuṁ bhāvo, asambaddhabhāvoti",
  "tika-vin02t30:4_2": "attho. Vinābhāvoti maraṇena vinābhāvo, cutiyā tenattabhāvena apunapavattanato vippayogoti",
  "tika-vin02t30:4_3": "attho. Aññathābhāvoti bhavena aññathābhāvo, bhavantaraggahaṇena ‘‘kāmāvacarasatto",
  "tika-vin02t30:4_4": "rūpāvacaro hotī’’tiādinā tatthāpi ‘‘manusso devo hotī’’tiādinā ca purimākārato aññākāratāti",
  "tika-vin02t30:4_5": "attho. Tanti tasmā. Kutettha labbhāti kuto kuhiṁ kasmiṁ nāma ṭhāne ettha etasmiṁ",
  "tika-vin02t30:4_6": "khandhappavatte yaṁ taṁ jātaṁ…pe… mā palujjīti laddhuṁ sakkā, na sakkā eva tādisassa",
  "tika-vin02t30:4_7": "kāraṇassa abhāvato. Idaṁ vuttaṁ hoti – yasmā sabbeheva piyehi manāpehi nānābhāvo,",
  "tika-vin02t30:4_8": "tasmā dasa pāramiyo pūretvāpi sambodhiṁ patvāpi dhammacakkaṁ pavattetvāpi yamakapāṭihāriyaṁ",
  "tika-vin02t30:4_9": "dassetvāpi devorohaṇaṁ katvāpi yaṁ taṁ jātaṁ bhūtaṁ saṅkhataṁ palokadhammaṁ, tañca",
  "tika-vin02t30:4_10": "tathāgatassapi sarīraṁ mā palujjīti netaṁ ṭhānaṁ vijjati, rodantenapi kandantenapi",
  "tika-vin02t30:4_11": "na sakkā taṁ kāraṇaṁ laddhunti.",
  "tika-vin02t30:5": "Tena kho panāvuso, samayena subhaddo nāma vuḍḍhapabbajitotiādīsu yaṁ vattabbaṁ, taṁ nidānavaṇṇanāyaṁ (sārattha. ṭī. 1.paṭhamamahāsaṅgītikathā) vuttanayameva.",
  "tika-vin02t30:6": "Saṅgītinidānakathāvaṇṇanā niṭṭhitā.",
  "tika-vin02t30:7": "Khuddānukhuddakasikkhāpadakathāvaṇṇanā",
  "tika-vin02t30:8_0": "441.Samūhaneyyāti ākaṅkhamāno samūhanatu, yadi icchati, samūhaneyyāti attho. Kasmā",
  "tika-vin02t30:8_1": "pana ‘‘samūhanathā’’ti ekaṁseneva avatvā ‘‘ākaṅkhamāno samūhaneyyā’’ti vikappavacaneneva",
  "tika-vin02t30:8_2": "bhagavā ṭhapesīti? Mahākassapassa ñāṇabalassa diṭṭhattā. Passati hi bhagavā ‘‘samūhanathāti",
  "tika-vin02t30:8_3": "vuttepi saṅgītikāle kassapo na samūhanissatī’’ti, tasmā vikappeneva ṭhapesi. Yadi",
  "tika-vin02t30:8_4": "asamūhananaṁ diṭṭhaṁ, tadeva ca icchitaṁ, atha kasmā bhagavā ‘‘ākaṅkhamāno samūhanatū’’ti",
  "tika-vin02t30:8_5": "avocāti? Tathārūpapuggalajjhāsayavasena. Santi hi keci khuddānukhuddakāni sikkhāpadāni",
  "tika-vin02t30:8_6": "samādāya vattituṁ anicchantā, tesaṁ tathā avuccamāne bhagavati vighāto uppajjeyya,",
  "tika-vin02t30:8_7": "taṁ tesaṁ bhavissati dīgharattaṁ ahitāya dukkhāya. Tathā pana vutte tesaṁ vighāto",
  "tika-vin02t30:8_8": "na uppajjeyya, amhākamevāyaṁ doso, yato amhesuyeva keci samūhananaṁ na icchantīti",
  "tika-vin02t30:8_9": ". Keci ‘‘sakalassa pana sāsanassa saṅghāyattabhāvakaraṇatthaṁ tathā vutta’’nti vadanti.",
  "tika-vin02t30:8_10": "Yaṁ kiñci satthārā sikkhāpadaṁ paññattaṁ, taṁ samaṇā sakyaputtiyā sirasā sampaṭicchitvā",
  "tika-vin02t30:8_11": "jīvitaṁ viya rakkhanti. Tathā hi te ‘‘khuddānukhuddakāni sikkhāpadāni ākaṅkhamāno",
  "tika-vin02t30:8_12": "saṅgho samūhanatū’’ti vuttepi na samūhaniṁsu. Aññadatthu purato viya tassa accayepi",
  "tika-vin02t30:8_13": "rakkhiṁsuyevāti satthu sāsanassa saṅghassa ca mahantabhāvadassanatthampi tathā vuttanti",
  "tika-vin02t30:8_14": "daṭṭhabbaṁ. Tathā hi āyasmā ānando aññepi vā bhikkhū ‘‘katamaṁ pana, bhante, khuddakaṁ,",
  "tika-vin02t30:8_15": "katamaṁ anukhuddaka’’nti na pucchiṁsu samūhanajjhāsayasseva abhāvato, teneva ekasikkhāpadampi",
  "tika-vin02t30:8_16": "apariccajitvā sabbesaṁ anuggahetabbabhāvadassanatthaṁ ‘‘cattāri pārājikāni ṭhapetvā",
  "tika-vin02t30:8_17": "avasesāni khuddānukhuddakānī’’tiādimāhaṁsu. Evañhi vadantehi ‘‘khuddānukhuddakā ime",
  "tika-vin02t30:8_18": "nāmā’’ti avinicchitattā sabbesaṁ anuggahetabbabhāvo dassito hoti.",
  "tika-vin02t30:9_0": "442.Athakho āyasmā mahākassapo saṅghaṁ ñāpesīti ettha pana keci vadanti ‘‘bhante",
  "tika-vin02t30:9_1": "nāgasena, katamaṁ khuddakaṁ, katamaṁ anukhuddakanti milindaraññā pucchite ‘dukkaṭaṁ",
  "tika-vin02t30:9_2": "mahārāja, khuddakaṁ, dubbhāsitaṁ anukhuddaka’nti (mi. pa. 4.2.1) vuttattā nāgasenatthero",
  "tika-vin02t30:9_3": "khuddānukhuddakaṁ jāni, mahākassapatthero pana taṁ ajānanto ‘suṇātu me āvuso’tiādinā",
  "tika-vin02t30:9_4": "kammavācaṁ sāvesī’’ti, na taṁ evaṁ gahetabbaṁ. Nāgasenatthero hi paresaṁ vādapathopacchedanatthaṁ",
  "tika-vin02t30:9_5": "saṅgītikāle dhammasaṅgāhakamahātherehi gahitakoṭṭhāsesu antimakoṭṭhāsameva gahetvā",
  "tika-vin02t30:9_6": "milindarājānaṁ saññāpesi, mahākassapatthero pana ekasikkhāpadampi asamūhanitukāmatāya",
  "tika-vin02t30:9_7": "tathā kammavācaṁ sāvesi.",
  "tika-vin02t30:10_0": "Tattha gihigatānīti gihipaṭisaṁyuttānīti vadanti. Gihīsu gatāni, tehi ñātāni gihigatānīti",
  "tika-vin02t30:10_1": "evaṁ panettha attho daṭṭhabbo. Dhūmakālo etassāti dhūmakālikaṁ citakadhūmavūpasamato",
  "tika-vin02t30:10_2": "paraṁ appavattanato. Appaññattantiādīsu (dī. ni. aṭṭha. 2.136; a. ni. aṭṭha. 3.7.23)",
  "tika-vin02t30:10_3": "navaṁ adhammikaṁ katikavattaṁ vā sikkhāpadaṁ vā bandhantā appaññattaṁ paññapenti",
  "tika-vin02t30:10_4": "nāma purāṇasanthatavatthusmiṁ sāvatthiyaṁ bhikkhū viya. Uddhammaṁ ubbinayaṁ sāsanaṁ",
  "tika-vin02t30:10_5": "dīpentā paññattaṁ samucchindanti nāma vassasataparinibbute bhagavati vesālikā vajjiputtakā",
  "tika-vin02t30:10_6": "viya. Khuddānukhuddakā pana āpattiyo sañcicca vītikkamantā yathāpaññattesu sikkhāpadesu",
  "tika-vin02t30:10_7": "samādāya na vattanti nāma assajipunabbasukā viya. Navaṁ pana katikavattaṁ vā sikkhāpadaṁ",
  "tika-vin02t30:10_8": "vā abandhantā, dhammato vinayato sāsanaṁ dīpentā, khuddānukhuddakampi ca sikkhāpadaṁ",
  "tika-vin02t30:10_9": "asamūhanantā appaññattaṁ na paññapenti, paññattaṁ na samucchindanti, yathāpaññattesu",
  "tika-vin02t30:10_10": "sikkhāpadesu samādāya vattanti nāma āyasmā upaseno viya āyasmā yaso kākaṇḍakaputto viya ca.",
  "tika-vin02t30:11": "443.Bhagavatā oḷārike nimitte kayiramāneti vesāliṁ nissāya cāpāle cetiye viharantena bhagavatā –",
  "tika-vin02t30:12_0": "‘‘Ramaṇīyā, ānanda, vesālī, ramaṇīyaṁ udenacetiyaṁ, ramaṇīyaṁ gotamakacetiyaṁ, ramaṇīyaṁ",
  "tika-vin02t30:12_1": "sattambacetiyaṁ, ramaṇīyaṁ bahuputtacetiyaṁ, ramaṇīyaṁ sārandadacetiyaṁ, ramaṇīyaṁ",
  "tika-vin02t30:12_2": "cāpālacetiyaṁ. Yassa kassaci, ānanda, cattāro iddhipādā bhāvitā bahulīkatā yānīkatā",
  "tika-vin02t30:12_3": "vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ",
  "tika-vin02t30:12_4": "vā. Tathāgatassa kho pana, ānanda, cattāro iddhipādā bhāvitā bahulīkatā yānīkatā",
  "tika-vin02t30:12_5": "vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṁ",
  "tika-vin02t30:12_6": "vā tiṭṭheyya kappāvasesaṁ vā’’ti (dī. ni. 2.166) –",
  "tika-vin02t30:13": "Evaṁ oḷārike nimitte kayiramāne.",
  "tika-vin02t30:14_0": "Mārena pariyuṭṭhitacittoti mārena ajjhotthaṭacitto. Māro hi yassa sabbena sabbaṁ",
  "tika-vin02t30:14_1": "dvādasa vipallāsā appahīnā, tassa cittaṁ pariyuṭṭhāti. Therassa ca cattāro vipallāsā",
  "tika-vin02t30:14_2": "appahīnā, tenassa māro cittaṁ pariyuṭṭhāsi. So pana cittapariyuṭṭhānaṁ karonto kiṁ",
  "tika-vin02t30:14_3": "karotīti? Bheravaṁ rūpārammaṇaṁ vā dasseti, saddārammaṇaṁ vā sāveti, tato sattā taṁ",
  "tika-vin02t30:14_4": "disvā vā sutvā vā satiṁ vissajjetvā vivaṭamukhā honti, tesaṁ mukhena hatthaṁ pavesetvā",
  "tika-vin02t30:14_5": "hadayaṁ maddati, tato visaññāva hutvā tiṭṭhanti . Therassa panesa mukhena hatthaṁ",
  "tika-vin02t30:14_6": "pavesetuṁ kiṁ sakkhissati, bheravārammaṇaṁ pana dassesi, taṁ disvā thero nimittobhāsaṁ na paṭivijjhi.",
  "tika-vin02t30:15": "Khuddānukhuddakasikkhāpadakathāvaṇṇanā niṭṭhitā.",
  "tika-vin02t30:16": "Brahmadaṇḍakathāvaṇṇanā",
  "tika-vin02t30:17_0": "445.Ujjavanikāyāti paṭisotagāminiyā. Rajoharaṇanti rajopuñchanī. Na kulavaṁ gamentīti",
  "tika-vin02t30:17_1": "niratthakavināsanaṁ na gamenti. Kucchito lavo kulavo, anayavināsoti vuttaṁ hoti.",
  "tika-vin02t30:17_2": "‘‘Dhammavinayasaṅgītiyā’’ti vattabbe saṅgītiyā vinayappadhānattā ‘‘vinayasaṅgītiyā’’ti",
  "tika-vin02t30:17_3": "vuttaṁ. Vinayappadhānā saṅgīti vinayasaṅgīti. Sesamettha suviññeyyamevāti.",
  "tika-vin02t30:18": "Pañcasatikakkhandhakavaṇṇanā niṭṭhitā."
}