{
  "snp5.12:0.1": "Sutta Nipāta 5.12 ",
  "snp5.12:0.2": "Jatukaṇṇimāṇavapucchā ",
  "snp5.12:1.1": "“Sutvānahaṁ vīramakāmakāmiṁ, ",
  "snp5.12:1.2": "(iccāyasmā jatukaṇṇi) ",
  "snp5.12:1.3": "Oghātigaṁ puṭṭhumakāmamāgamaṁ; ",
  "snp5.12:1.4": "Santipadaṁ brūhi sahajanetta, ",
  "snp5.12:1.5": "Yathātacchaṁ bhagavā brūhi metaṁ. ",
  "snp5.12:2.1": "Bhagavā hi kāme abhibhuyya iriyati, ",
  "snp5.12:2.2": "Ādiccova pathaviṁ tejī tejasā; ",
  "snp5.12:2.3": "Parittapaññassa me bhūripañña, ",
  "snp5.12:2.4": "Ācikkha dhammaṁ yamahaṁ vijaññaṁ; ",
  "snp5.12:2.5": "Jātijarāya idha vippahānaṁ”. ",
  "snp5.12:3.1": "“Kāmesu vinaya gedhaṁ, ",
  "snp5.12:3.2": "(jatukaṇṇīti bhagavā) ",
  "snp5.12:3.3": "Nekkhammaṁ daṭṭhu khemato; ",
  "snp5.12:3.4": "Uggahītaṁ nirattaṁ vā, ",
  "snp5.12:3.5": "Mā te vijjittha kiñcanaṁ. ",
  "snp5.12:4.1": "Yaṁ pubbe taṁ visosehi, ",
  "snp5.12:4.2": "pacchā te māhu kiñcanaṁ; ",
  "snp5.12:4.3": "Majjhe ce no gahessasi, ",
  "snp5.12:4.4": "upasanto carissasi. ",
  "snp5.12:5.1": "Sabbaso nāmarūpasmiṁ, ",
  "snp5.12:5.2": "Vītagedhassa brāhmaṇa; ",
  "snp5.12:5.3": "Āsavāssa na vijjanti, ",
  "snp5.12:5.4": "Yehi maccuvasaṁ vaje”ti. ",
  "snp5.12:5.5": "Jatukaṇṇimāṇavapucchā ekādasamā. "
}