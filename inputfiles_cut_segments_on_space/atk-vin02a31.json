{
  "atk-vin02a31:0": "2. Pārivāsikakkhandhakaṁ",
  "atk-vin02a31:1": "Pārivāsikavattakathā",
  "atk-vin02a31:2_0": "75. Pārivāsikakkhandhake – pārivāsikāti parivāsaṁ parivasantā. Tattha catubbidho",
  "atk-vin02a31:2_1": "parivāso – appaṭicchannaparivāso, paṭicchannaparivāso, suddhantaparivāso, samodhānaparivāsoti.",
  "atk-vin02a31:2_2": "Tesu “yo, bhikkhave, aññopi aññatitthiyapubbo imasmiṁ dhammavinaye ākaṅkhati pabbajjaṁ,",
  "atk-vin02a31:2_3": "ākaṅkhati upasampadaṁ, tassa cattāro māse parivāso dātabbo”ti evaṁ mahākhandhake",
  "atk-vin02a31:2_4": "vutto titthiyaparivāso appaṭicchannaparivāso nāma. Tattha yaṁ vattabbaṁ taṁ vuttameva.",
  "atk-vin02a31:2_5": "Ayaṁ pana idha anadhippeto. Sesā tayo yena saṅghādisesāpatti āpannā ceva hoti paṭicchāditā",
  "atk-vin02a31:2_6": "ca, tassa dātabbā. Tesu yaṁ vattabbaṁ taṁ samuccayakkhandhake vakkhāma. Ete pana",
  "atk-vin02a31:2_7": "idha adhippetā. Tasmā etesu yaṁkiñci parivāsaṁ parivasantā “pārivāsikā”ti veditabbā.",
  "atk-vin02a31:3_0": "Pakatattānaṁ bhikkhūnanti ṭhapetvā navakataraṁ pārivāsikaṁ avasesānaṁ antamaso mūlāyapaṭikassanārahādīnampi.",
  "atk-vin02a31:3_1": "Abhivādanapaccuṭṭhānanti yaṁ te abhivādanādiṁ karonti, taṁ sādiyanti, sampaṭicchanti;",
  "atk-vin02a31:3_2": "na paṭikkhipantīti attho. Tattha sāmīcikammanti ṭhapetvā abhivādanādīni aññassa anucchavikassa",
  "atk-vin02a31:3_3": "bījanavātadānādino ābhisamācārikassetaṁ adhivacanaṁ. Āsanābhihāranti āsanassa abhiharaṇaṁ,",
  "atk-vin02a31:3_4": "āsanaṁ gahetvā abhigamanaṁ paññāpanameva vā. Seyyābhihārepi eseva nayo. Pādodakanti",
  "atk-vin02a31:3_5": "pādadhovanaudakaṁ. Pādapīṭhanti dhotapādaṭṭhapanakaṁ. Pādakathalikanti adhotapādaṭṭhapanakaṁ",
  "atk-vin02a31:3_6": "pādaghaṁsanaṁ vā. Āpatti dukkaṭassāti saddhivihārikānampi sādiyantassa dukkaṭameva,",
  "atk-vin02a31:3_7": "tasmā te vattabbā – “ahaṁ vinayakammaṁ karomi, mayhaṁ vattaṁ mā karotha, mā maṁ gāmappavesanaṁ",
  "atk-vin02a31:3_8": "āpucchathā”ti. Sace saddhāpabbajitā kulaputtā “tumhe, bhante, tumhākaṁ vinayakammaṁ",
  "atk-vin02a31:3_9": "karothā”ti vatvā vattaṁ karonti, gāmappavesanampi āpucchantiyeva, vāritakālato paṭṭhāya",
  "atk-vin02a31:3_10": "anāpatti. Mithu yathāvuḍḍhanti pārivāsikabhikkhūnaṁ aññamaññaṁ yo yo vuḍḍho tena",
  "atk-vin02a31:3_11": "tena navakatarassa sādituṁ.",
  "atk-vin02a31:4_0": "Pañcayathāvuḍḍhanti pakatattehipi saddhiṁ vuḍḍhapaṭipāṭiyā eva. Tasmā pātimokkhe",
  "atk-vin02a31:4_1": "uddissamāne hatthapāse nisīdituṁ vaṭṭati. Mahāpaccariyaṁ pana “pāḷiyā anisīditvā",
  "atk-vin02a31:4_2": "pāḷiṁ vihāya hatthapāsaṁ amuñcantena nisīditabba”nti vuttaṁ. Pārisuddhiuposathe karīyamāne",
  "atk-vin02a31:4_3": "saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho",
  "atk-vin02a31:4_4": "kātabbo. Pavāraṇāyapi saṅghanavakaṭṭhāne nisīditvā tattheva nisinnena attano pāḷiyā",
  "atk-vin02a31:4_5": "pavāretabbaṁ. Saṅghena ghaṇṭiṁ paharitvā bhājīyamānaṁ vassikasāṭikampi attano pattaṭṭhāne gahetuṁ vaṭṭati.",
  "atk-vin02a31:5_0": "Oṇojananti vissajjanaṁ vuccati. Sace hi pārivāsikassa dve tīṇi uddesabhattādīni pāpuṇanti,",
  "atk-vin02a31:5_1": "aññā cassa puggalikabhattapaccāsā hoti, tāni paṭipāṭiyā gahetvā “bhante, heṭṭhā gāhetha,",
  "atk-vin02a31:5_2": "ajja mayhaṁ bhattapaccāsā atthi, sve gaṇhissāmī”ti vatvā vissajjetabbāni. Evaṁ tāni",
  "atk-vin02a31:5_3": "punadivasesu gaṇhituṁ labhati. Punadivase sabbapaṭhamaṁ etassa dātabbanti kurundiyaṁ",
  "atk-vin02a31:5_4": "vuttaṁ. Yadi pana na gaṇhāti na vissajjeti, punadivase na labhati, idaṁ oṇojanaṁ",
  "atk-vin02a31:5_5": "nāma pārivāsikasseva odissa anuññātaṁ. Kasmā? Tassa hi saṅghanavakaṭṭhāne nisinnassa",
  "atk-vin02a31:5_6": "bhattagge yāgukhajjakādīni pāpuṇanti vā na vā, tasmā so “bhikkhāhārena mā kilamitthā”ti",
  "atk-vin02a31:5_7": "idamassa saṅgahakaraṇatthāya odissa anuññātaṁ.",
  "atk-vin02a31:6_0": "Bhattanti āgatāgatehi vuḍḍhapaṭipāṭiyā gahetvā gantabbaṁ vihāre saṅghassa catussālabhattaṁ,",
  "atk-vin02a31:6_1": "etaṁ yathāvuḍḍhaṁ labhati. Pāḷiyā pana gantuṁ vā ṭhātuṁ vā na labhati, tasmā pāḷito",
  "atk-vin02a31:6_2": "osakkitvā hatthapāse ṭhitena hatthaṁ pasāretvā yathā seno nipatitvā gaṇhāti, evaṁ",
  "atk-vin02a31:6_3": "gaṇhitabbaṁ. Ārāmikasamaṇuddesehi āharāpetuṁ na labhati. Sace sayameva āharanti,",
  "atk-vin02a31:6_4": "vaṭṭati. Rañño mahāpeḷabhattepi eseva nayo. Catussālabhatte pana sace oṇojanaṁ kattukāmo",
  "atk-vin02a31:6_5": "hoti, attano atthāya ukkhitte piṇḍe “ajja me bhattaṁ atthi, sve gaṇhissāmī”ti vattabbaṁ.",
  "atk-vin02a31:6_6": "Punadivase dve piṇḍe labhatīti mahāpaccariyaṁ vuttaṁ. Uddesabhattādīnipi pāḷito osakkitvāva",
  "atk-vin02a31:6_7": "gahetabbāni. Yattha pana nisīdāpetvā parivisanti, tattha sāmaṇerānaṁ jeṭṭhakena bhikkhūnaṁ",
  "atk-vin02a31:6_8": "saṅghanavakena hutvā nisīditabbaṁ.",
  "atk-vin02a31:7_0": "76. Idāni yā ayaṁ sammāvattanā vuttā, tattha na upasampādetabbanti upajjhāyena hutvā",
  "atk-vin02a31:7_1": "na upasampādetabbaṁ; vattaṁ nikkhipitvā pana upasampādetuṁ vaṭṭati. Ācariyena hutvāpi",
  "atk-vin02a31:7_2": "kammavācā na sāvetabbā, aññasmiṁ asati vattaṁ nikkhipitvā sāvetuṁ vaṭṭati. Na nissayoti",
  "atk-vin02a31:7_3": "āgantukānaṁ nissayo na dātabbo. Yehipi pakatiyāva nissayo gahito, te vattabbā – “ahaṁ",
  "atk-vin02a31:7_4": "vinayakammaṁ karomi, asukattherassa nāma santike nissayaṁ gaṇhatha, mayhaṁ vattaṁ",
  "atk-vin02a31:7_5": "mā karotha, mā maṁ gāmappavesanaṁ āpucchathā”ti. Sace evaṁ vuttepi karontiyeva, vāritakālato",
  "atk-vin02a31:7_6": "paṭṭhāya karontesupi anāpatti.",
  "atk-vin02a31:8_0": "Na sāmaṇeroti añño sāmaṇero na gahetabbo. Upajjhaṁ datvā gahitasāmaṇerāpi vattabbā",
  "atk-vin02a31:8_1": "– “ahaṁ vinayakammaṁ karomi, mayhaṁ vattaṁ mā karotha, mā maṁ gāmappavesanaṁ āpucchathā”ti.",
  "atk-vin02a31:8_2": "Sace evaṁ vuttepi karontiyeva, vāritakālato paṭṭhāya karontesupi anāpatti. Bhikkhunovādakasammuti",
  "atk-vin02a31:8_3": "nāma ādhipaccaṭṭhānabhūtāti paṭikkhittā, tasmā bhikkhusaṅghassa vattabbaṁ – “bhante,",
  "atk-vin02a31:8_4": "ahaṁ vinayakammaṁ karomi, bhikkhunovādakaṁ jānāthā”ti, paṭibalassa vā bhikkhussa",
  "atk-vin02a31:8_5": "bhāro kātabbo. Āgatā bhikkhuniyo “saṅghasantikaṁ gacchatha, saṅgho vo ovādadāyakaṁ",
  "atk-vin02a31:8_6": "jānissatī”ti vā “ahaṁ vinayakammaṁ karomi, asukabhikkhussa nāma santikaṁ gacchatha,",
  "atk-vin02a31:8_7": "so vo ovādaṁ dassatī”ti vā vattabbā.",
  "atk-vin02a31:9_0": "Sā āpattīti sukkavissaṭṭhiyā parivāse dinne sukkavissaṭṭhi nāpajjitabbā. Aññā vā",
  "atk-vin02a31:9_1": "tādisikāti kāyasaṁsaggādigarukāpatti. Tato vā pāpiṭṭhatarāti pārājikāpatti; sattasu",
  "atk-vin02a31:9_2": "hi āpattīsu dubbhāsitāpatti pāpiṭṭhā; dukkaṭāpatti pāpiṭṭhatarā; dukkaṭāpatti pāpiṭṭhā,",
  "atk-vin02a31:9_3": "pāṭidesanīyāpatti pāpiṭṭhatarāti evaṁ pācittiyathullaccayasaṅghādisesapārājikāpattīsu",
  "atk-vin02a31:9_4": "nayo netabbo. Tāsaṁ vatthūsupi dubbhāsitavatthu pāpiṭṭhaṁ, dukkaṭavatthu pāpiṭṭhataranti",
  "atk-vin02a31:9_5": "purimanayeneva bhedo veditabbo. Paṇṇattivajjasikkhāpade pana vatthupi āpattipi pāpiṭṭhā.",
  "atk-vin02a31:9_6": "Lokavajje ubhayampi pāpiṭṭhataraṁ.",
  "atk-vin02a31:10_0": "Kammanti parivāsakammavācā vuccati. Taṁ kammaṁ “akataṁ dukkaṭa”ntiādīhi vā “kiṁ idaṁ",
  "atk-vin02a31:10_1": "kammaṁ nāma kasikammaṁ gorakkhakamma”ntiādīhi vā vacanehi na garahitabbaṁ. Kammikāti",
  "atk-vin02a31:10_2": "yehi bhikkhūhi kammaṁ kataṁ, te vuccanti, te “bālā abyattā”tiādīhi vacanehi na garahitabbā.",
  "atk-vin02a31:10_3": "Nasavacanīyaṁ kātabbanti palibodhatthāya vā pakkosanatthāya vā savacanīyaṁ na kātabbaṁ,",
  "atk-vin02a31:10_4": "palibodhatthāya hi karonto “ahaṁ āyasmantaṁ imasmiṁ vatthusmiṁ savacanīyaṁ karomi,",
  "atk-vin02a31:10_5": "imamhā āvāsā ekapadampi mā pakkāmi, yāva na taṁ adhikaraṇaṁ vūpasantaṁ hotī”ti evaṁ",
  "atk-vin02a31:10_6": "karoti. Pakkosanatthāya karonto “ahaṁ te savacanīyaṁ karomi, ehi mayā saddhiṁ vinayadharānaṁ",
  "atk-vin02a31:10_7": "sammukhībhāvaṁ gacchāmā”ti evaṁ karoti; tadubhayampi na kātabbaṁ.",
  "atk-vin02a31:11_0": "Na anuvādoti vihāre jeṭṭhakaṭṭhānaṁ na kātabbaṁ. Pātimokkhuddesakena vā dhammajjhesakena",
  "atk-vin02a31:11_1": "vā na bhavitabbaṁ. Nāpi terasasu sammutīsu ekasammutivasenāpi issariyakammaṁ kātabbaṁ.",
  "atk-vin02a31:11_2": "Na okāsoti “karotu me āyasmā okāsaṁ, ahaṁ taṁ vattukāmo”ti evaṁ pakatattassa okāso",
  "atk-vin02a31:11_3": "na kāretabbo, vatthunā vā āpattiyā vā na codetabbo, “ayaṁ pubbe te doso”ti na sāretabbo.",
  "atk-vin02a31:11_4": "Na bhikkhūhi sampayojetabbanti aññamaññaṁ yojetvā kalaho na kāretabbo.",
  "atk-vin02a31:12_0": "Puratoti saṅghattherena hutvā purato na gantabbaṁ, dvādasahatthaṁ upacāraṁ muñcitvā",
  "atk-vin02a31:12_1": "ekakena gantabbaṁ. Nisīdanepi eseva nayo. Āsanapariyantoti bhattaggādīsu saṅghanavakāsanaṁ",
  "atk-vin02a31:12_2": "vuccati; svāssa dātabbo, tattha nisīditabbaṁ. Seyyāpariyantoti seyyānaṁ pariyanto,",
  "atk-vin02a31:12_3": "sabbalāmakaṁ mañcapīṭhaṁ. Ayañhi vassaggena attano pattaṭṭhāne seyyaṁ gahetuṁ na",
  "atk-vin02a31:12_4": "labhati. Sabbabhikkhūhi vicinitvā gahitāvasesā maṅkulagūthabharitā vettalatādivinaddhā",
  "atk-vin02a31:12_5": "lāmakaseyyā assa dātabbā. Vihārapariyantoti yathā ca seyyā, evaṁ vasanaāvāsopi vassaggena",
  "atk-vin02a31:12_6": "attano pattaṭṭhāne tassa na vaṭṭati. Sabbabhikkhūhi vicinitvā gahitāvasesā pana rajohatabhūmi",
  "atk-vin02a31:12_7": "jatukamūsikabharitā paṇṇasālā assa dātabbā. Sace pakatattā sabbe rukkhamūlikā abbhokāsikā",
  "atk-vin02a31:12_8": "ca honti, channaṁ na upenti, sabbepi etehi vissaṭṭhāvāsā nāma honti. Tesu yaṁ icchati,",
  "atk-vin02a31:12_9": "taṁ labhati. Vassūpanāyikadivase paccayaṁ ekapasse ṭhatvā vassaggena gaṇhituṁ labhati.",
  "atk-vin02a31:12_10": "Senāsanaṁ na labhati, nibaddhavassāvāsikaṁ senāsanaṁ gaṇhitukāmena vattaṁ nikkhipitvā gahetabbaṁ.",
  "atk-vin02a31:13_0": "Tenaca so sāditabboti yaṁ assa āsanādipariyantaṁ bhikkhū denti, so eva sāditabbo.",
  "atk-vin02a31:13_1": "Puresamaṇena vā pacchāsamaṇena vāti ñātipavāritaṭṭhāne “ettake bhikkhū gahetvā āgacchathā”ti",
  "atk-vin02a31:13_2": "nimantitena “bhante, asukaṁ nāma kulaṁ bhikkhū nimantesi, etha tattha gacchāmā”ti",
  "atk-vin02a31:13_3": "evaṁ saṁvidhāya bhikkhū puresamaṇe vā pacchāsamaṇe vā katvā na gantabbaṁ. “Bhante,",
  "atk-vin02a31:13_4": "asukasmiṁ nāma gāme manussā bhikkhūnaṁ āgamanaṁ icchanti, sādhu vatassa sace tesaṁ",
  "atk-vin02a31:13_5": "saṅgahaṁ kareyyāthā”ti evaṁ pana pariyāyena kathetuṁ vaṭṭati.",
  "atk-vin02a31:14_0": "Na āraññikaṅganti āgatāgatānaṁ ārocetuṁ harāyamānena āraññikadhutaṅgaṁ na samādātabbaṁ.",
  "atk-vin02a31:14_1": "Yenāpi pakatiyā samādinnaṁ, tena dutiyaṁ bhikkhuṁ gahetvā araññe aruṇaṁ uṭṭhāpetabbaṁ,",
  "atk-vin02a31:14_2": "na ca ekakena vatthabbaṁ. Tathā bhattaggādīsu āsanapariyante nisajjāya harāyamānena",
  "atk-vin02a31:14_3": "piṇḍapātikadhutaṅgampi na samādātabbaṁ. Yo pana pakatiyāva piṇḍapātiko tassa paṭisedho natthi.",
  "atk-vin02a31:15_0": "Na ca tappaccayāti “nīhaṭabhatto hutvā vihāreyeva nisīditvā bhuñjanto rattiyo gaṇayissāmi,",
  "atk-vin02a31:15_1": "gacchato me bhikkhuṁ disvā anārocentassa ratticchedo siyā”ti iminā kāraṇena piṇḍapāto",
  "atk-vin02a31:15_2": "na nīharāpetabbo. Mā maṁ jāniṁsūti “mā maṁ ekabhikkhupi jānātū”ti ca iminā ajjhāsayena",
  "atk-vin02a31:15_3": "vihāre sāmaṇerehi pacāpetvā bhuñjitumpi na labhati. Gāmaṁ piṇḍāya pavisitabbameva.",
  "atk-vin02a31:15_4": "Gilānassa pana navakammaācariyupajjhāyakiccādipasutassa vā vihāreyeva acchituṁ vaṭṭati.",
  "atk-vin02a31:15_5": "Sacepi gāme anekasatā bhikkhū vicaranti, na sakkā hoti ārocetuṁ, gāmakāvāsaṁ gantvā",
  "atk-vin02a31:15_6": "sabhāgaṭṭhāne vasituṁ vaṭṭati.",
  "atk-vin02a31:16_0": "Āgantukenāti kañci vihāraṁ gatena tattha bhikkhūnaṁ ārocetabbaṁ. Sace sabbe ekaṭṭhāne",
  "atk-vin02a31:16_1": "ṭhite passati, ekaṭṭhāne ṭhiteneva ārocetabbaṁ. Atha rukkhamūlādīsu visuṁ visuṁ ṭhitā",
  "atk-vin02a31:16_2": "honti, tattha tattha gantvā ārocetabbaṁ. Sañcicca anārocentassa ratticchedo ca hoti,",
  "atk-vin02a31:16_3": "vattabhede ca dukkaṭaṁ. Atha vicinanto ekacce na passati, ratticchedova hoti, na vattabhedadukkaṭaṁ.",
  "atk-vin02a31:17_0": "Āgantukassāti attano vasanavihāraṁ āgatassāpi ekassa vā bahūnaṁ vā vuttanayeneva",
  "atk-vin02a31:17_1": "ārocetabbaṁ. Ratticchedavattabhedāpi cettha vuttanayeneva veditabbā. Sace āgantukā",
  "atk-vin02a31:17_2": "muhuttaṁ vissamitvā vā avissamitvā eva vā vihāramajjhena gacchanti, tesampi ārocetabbaṁ.",
  "atk-vin02a31:17_3": "Sace tassa ajānantasseva gacchanti, ayañca pana gatakāle jānāti, gantvā ārocetabbaṁ.",
  "atk-vin02a31:17_4": "Sampāpuṇituṁ asakkontassa ratticchedova hoti, na vattabhedadukkaṭaṁ. Yepi antovihāraṁ",
  "atk-vin02a31:17_5": "appavisitvā upacārasīmaṁ okkamitvā gacchanti, ayañca nesaṁ chattasaddaṁ vā ukkāsitasaddaṁ",
  "atk-vin02a31:17_6": "vā khipitasaddaṁ vā sutvāva āgantukabhāvaṁ jānāti, gantvā ārocetabbaṁ. Gatakāle jānantenapi",
  "atk-vin02a31:17_7": "anubandhitvā ārocetabbameva. Sampāpuṇituṁ asakkontassa ratticchedova hoti, na vattabhedadukkaṭaṁ.",
  "atk-vin02a31:17_8": "Yopi rattiṁyeva āgantvā rattiṁyeva gacchati, sopissa ratticchedaṁ karoti, aññātattā",
  "atk-vin02a31:17_9": "pana vattabhedadukkaṭaṁ natthi. Sace ajānitvāva abbhānaṁ karoti, akatameva hotīti",
  "atk-vin02a31:17_10": "kurundiyaṁ vuttaṁ. Tasmā adhikā rattiyo gahetvā kātabbaṁ, ayaṁ apaṇṇakapaṭipadā.",
  "atk-vin02a31:18_0": "Nadīādīsu nāvāya gacchantampi paratīre ṭhitampi ākāsena gacchantampi pabbatatalaaraññādīsu",
  "atk-vin02a31:18_1": "dūre ṭhitampi bhikkhuṁ disvā sace “bhikkhū”ti vavatthānaṁ atthi, nāvādīhi vā gantvā",
  "atk-vin02a31:18_2": "mahāsaddaṁ katvā vā vegena anubandhitvā vā ārocetabbaṁ, anārocentassa ratticchedo",
  "atk-vin02a31:18_3": "ceva vattabhedadukkaṭañca. Sace vāyamantopi sampāpuṇituṁ vā sāvetuṁ vā na sakkoti,",
  "atk-vin02a31:18_4": "ratticchedova hoti, na vattabhedadukkaṭaṁ. Saṅghasenābhayatthero pana visayāvisayena",
  "atk-vin02a31:18_5": "katheti – “visaye kira anārocentassa ratticchedo ceva vattabhedadukkaṭañca hoti,",
  "atk-vin02a31:18_6": "avisaye pana ubhayampi natthī”ti. Karavīkatissatthero “samaṇo ayanti vavatthānameva",
  "atk-vin02a31:18_7": "pamāṇaṁ, sacepi avisayo hoti, vattabhedadukkaṭameva natthi, ratticchedo pana hotiyevā”ti āha.",
  "atk-vin02a31:19_0": "Uposatheti “uposathaṁ sampāpuṇissāmā”ti āgantukā bhikkhū āgacchanti, iddhiyā gacchantāpi",
  "atk-vin02a31:19_1": "uposathabhāvaṁ ñatvā otaritvā uposathaṁ karonti, tasmā āgantukasodhanatthaṁ uposathadivase",
  "atk-vin02a31:19_2": "ārocetabbaṁ. Pavāraṇāyapi eseva nayo. Gilānoti gantuṁ asamattho. Dūtenāti ettha anupasampannaṁ",
  "atk-vin02a31:19_3": "pesetuṁ na vaṭṭati, bhikkhuṁ pesetvā ārocāpetabbaṁ.",
  "atk-vin02a31:20_0": "Abhikkhukoāvāsoti suññavihāro; yattha ekopi bhikkhu natthi, tattha vāsatthāya na",
  "atk-vin02a31:20_1": "gantabbaṁ. Na hi tattha vuttharattiyo gaṇanūpikā honti, pakatattena pana saddhiṁ",
  "atk-vin02a31:20_2": "vaṭṭati. Dasavidhantarāye pana sacepi rattiyo gaṇanūpikā na honti, antarāyato parimuccanatthāya",
  "atk-vin02a31:20_3": "gantabbameva. Tena vuttaṁ – “aññatra antarāyā”ti. Nānāsaṁvāsakehi saddhiṁ vinayakammaṁ",
  "atk-vin02a31:20_4": "kātuṁ na vaṭṭati. Tesaṁ anārocanepi ratticchedo natthi, abhikkhukāvāsasadisameva",
  "atk-vin02a31:20_5": "hoti. Tena vuttaṁ – “yatthassu bhikkhū nānāsaṁvāsakā”ti. Sesaṁ uposathakkhandhake vuttanayameva.",
  "atk-vin02a31:21_0": "81.Ekacchanne āvāsetiādīsu āvāso nāma vasanatthāya katasenāsanaṁ. Anāvāso nāma cetiyagharaṁ",
  "atk-vin02a31:21_1": "bodhigharaṁ sammuñjaniaṭṭako dāruaṭṭako pānīyamāḷo vaccakuṭi dvārakoṭṭhakoti evamādi.",
  "atk-vin02a31:21_2": "Tatiyapadena tadubhayampi gahitaṁ. Etesu yattha katthaci ekacchanne chadanato udakapatanaṭṭhānaparicchinne",
  "atk-vin02a31:21_3": "okāse ukkhittako vasituṁ na labhati. “Pārivāsiko pana antoāvāseyeva na labhatī”ti",
  "atk-vin02a31:21_4": "mahāpaccariyaṁ vuttaṁ. Mahāaṭṭhakathāyaṁ pana “avisesena udakapātena vārita”nti vuttaṁ.",
  "atk-vin02a31:21_5": "Kurundiyaṁ “etesu ettakesu pañcavaṇṇacchadanabaddhaṭṭhānesu pārivāsikassa ca ukkhittakassa",
  "atk-vin02a31:21_6": "ca pakatattena saddhiṁ udakapātena vārita”nti vuttaṁ. Tasmā nānūpacārepi ekacchanne",
  "atk-vin02a31:21_7": "na vaṭṭati. Sace panettha tadahupasampannepi pakatatte paṭhamaṁ pavisitvā nipanne",
  "atk-vin02a31:21_8": "saṭṭhivassopi pārivāsiko pacchā pavisitvā jānanto nipajjati, ratticchedo ceva vattabhedadukkaṭañca.",
  "atk-vin02a31:21_9": "Ajānantassa ratticchedova na vattabhedadukkaṭaṁ. Sace pana tasmiṁ paṭhamaṁ nipanne",
  "atk-vin02a31:21_10": "pacchā pakatatto pavisitvā nipajjati, pārivāsiko ca jānāti, ratticchedo ceva vattabhedadukkaṭañca.",
  "atk-vin02a31:21_11": "No ce jānāti, ratticchedova na vattabhedadukkaṭaṁ.",
  "atk-vin02a31:22_0": "Vuṭṭhātabbaṁ nimantetabboti tadahupasampannampi disvā vuṭṭhātabbameva; vuṭṭhāya ca",
  "atk-vin02a31:22_1": "“ahaṁ iminā sukhanisinno vuṭṭhāpito”ti parammukhena na gantabbaṁ, “idaṁ ācariya-āsanaṁ,",
  "atk-vin02a31:22_2": "ettha nisīdathā”ti evaṁ nimantetabboyeva. Navakena pana “mahātheraṁ obaddhaṁ karomī”ti",
  "atk-vin02a31:22_3": "pārivāsikattherassa santikaṁ na gantabbaṁ. Ekāsaneti samānavassikāsane mañce vā pīṭhe",
  "atk-vin02a31:22_4": "vā. Na chamāyaṁ nisinneti pakatatte bhūmiyaṁ nisinne itarena antamaso tiṇasanthārepi",
  "atk-vin02a31:22_5": "uccatare vālikātalepi vā na nisīditabbaṁ, dvādasahatthaṁ pana upacāraṁ muñcitvā nisīdituṁ",
  "atk-vin02a31:22_6": "vaṭṭati. Ekacaṅkameti sahāyena viya saddhiṁ caṅkamanto ekasmiṁ caṅkame.",
  "atk-vin02a31:23_0": "Chamāyaṁ caṅkamantanti chamāyaṁ caṅkamante, ayameva vā pāṭho. Ayaṁ panettha attho",
  "atk-vin02a31:23_1": "– akataparicchedāya bhūmiyā caṅkamante paricchedaṁ katvā vālikaṁ ākiritvā ālambanaṁ",
  "atk-vin02a31:23_2": "yojetvā katacaṅkame nīcepi na caṅkamitabbaṁ, ko pana vādo iṭṭhakācayasampanne vedikāparikkhitteti!",
  "atk-vin02a31:23_3": "Sace pana pākāraparikkhitto hoti dvārakoṭṭhakayutto pabbatantaravanantaragumbantaresu",
  "atk-vin02a31:23_4": "vā suppaṭicchanno, tādise caṅkame caṅkamituṁ vaṭṭati. Appaṭicchannepi upacāraṁ muñcitvā vaṭṭati.",
  "atk-vin02a31:24_0": "Vuḍḍhatarenāti ettha sace vuḍḍhatare pārivāsike paṭhamaṁ nipanne itaro jānanto pacchā",
  "atk-vin02a31:24_1": "nipajjati, ratticchedo cassa hoti vattabhede ca dukkaṭaṁ. Vuḍḍhatarassa pana ratticchedova",
  "atk-vin02a31:24_2": "na vattabhedadukkaṭaṁ. Ajānitvā nipajjati, dvinnampi vattabhedo natthi, ratticchedo",
  "atk-vin02a31:24_3": "pana hoti. Atha navakapārivāsike paṭhamaṁ nipanne vuḍḍhataro pacchā nipajjati, navako",
  "atk-vin02a31:24_4": "ca jānāti, ratti cassa chijjati, vattabhede ca dukkaṭaṁ hoti. Vuḍḍhatarassa ratticchedova",
  "atk-vin02a31:24_5": "na vattabhedo. No ce jānāti, dvinnampi vattabhedo natthi, ratticchedo pana hoti.",
  "atk-vin02a31:24_6": "Sace dvepi apacchāpurimaṁ nipajjanti, vuḍḍhatarassa ratticchedova itarassa vattabhedopīti",
  "atk-vin02a31:24_7": "kurundiyaṁ vuttaṁ. Dve pārivāsikā samavassā, eko paṭhamaṁ nipanno, eko jānantova",
  "atk-vin02a31:24_8": "pacchā nipajjati, ratti ca chijjati, vattabhede ca dukkaṭaṁ. Paṭhamaṁ nipannassa",
  "atk-vin02a31:24_9": "ratticchedova na vattabhedo. Sace pacchā nipajjantopi na jānāti, dvinnampi vattabhedo",
  "atk-vin02a31:24_10": "natthi, ratticchedo pana hoti. Sace dvepi apacchāpurimaṁ nipajjanti, dvinnampi ratticchedoyeva,",
  "atk-vin02a31:24_11": "na vattabhedo. Sace hi dve pārivāsikā ekato vaseyyuṁ, te aññamaññassa ajjhācāraṁ",
  "atk-vin02a31:24_12": "ñatvā agāravā vā vippaṭisārino vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ",
  "atk-vin02a31:24_13": "vā, tasmā nesaṁ sahaseyyā sabbappakārena paṭikkhittā. Sesaṁ vuttanayeneva veditabbaṁ.",
  "atk-vin02a31:24_14": "Mūlāyapaṭikassanārahādayo cettha pārivāsikānaṁ pakatattaṭṭhāne ṭhitāti veditabbā.",
  "atk-vin02a31:25_0": "Pārivāsikacatuttho ce, bhikkhave, parivāsanti ettha pārivāsikaṁ catutthaṁ katvā aññassa",
  "atk-vin02a31:25_1": "parivāsadānādīni kātuṁ na vaṭṭati. Etesvevāyaṁ gaṇapūrako na hoti, sesasaṅghakammesu",
  "atk-vin02a31:25_2": "hoti. Gaṇe pana appahonte vattaṁ nikkhipāpetvā gaṇapūrako kātabboti.",
  "atk-vin02a31:26_0": "83. Imaṁ pana vattakathaṁ sutvā vinayadharaupālittherassa rahogatassa evaṁ parivitakko",
  "atk-vin02a31:26_1": "udapādi – “bhagavatā bahu pārivāsikavattaṁ paññattaṁ, katihi nu kho ettha kāraṇehi",
  "atk-vin02a31:26_2": "ratticchedo hotī”ti! So bhagavantaṁ upasaṅkamitvā tamatthaṁ pucchi. Bhagavā cassa",
  "atk-vin02a31:26_3": "byākāsi. Tena vuttaṁ – “atha kho āyasmā upāli…pe… ratticchedā”ti. Tattha sahavāsoti",
  "atk-vin02a31:26_4": "yvāyaṁ pakatattena bhikkhunā saddhiṁ ekacchannetiādinā nayena vutto ekato vāso. Vippavāsoti",
  "atk-vin02a31:26_5": "ekakasseva vāso. Anārocanāti āgantukādīnaṁ anārocanā. Etesu tīsu ekekena kāraṇena ratticchedo hoti.",
  "atk-vin02a31:27_0": "84.Na sakkontīti saṅghassa mahantatāya tattha tattha gantvā sabbesaṁ ārocetuṁ asakkontā",
  "atk-vin02a31:27_1": "sodhetuṁ na sakkonti. Parivāsaṁ nikkhipāmi, vattaṁ nikkhipāmīti imesu dvīsu padesu",
  "atk-vin02a31:27_2": "ekenāpi nikkhittova hoti parivāso; dvīhi sunikkhittoyeva. Samādānepi eseva nayo.",
  "atk-vin02a31:27_3": "Evaṁ vattaṁ samādiyitvā parivutthaparivāsassa mānattaṁ gaṇhato puna vattasamādānakiccaṁ",
  "atk-vin02a31:27_4": "natthi, samādinnavattoyeva hesa tasmāssa chārattaṁ mānattaṁ dātabbaṁ, ciṇṇamānatto",
  "atk-vin02a31:27_5": "abbhetabbo. Evaṁ anāpattiko hutvā suddhante patiṭṭhito tisso sikkhā pūretvā dukkhassantaṁ karissatīti.",
  "atk-vin02a31:28": "Pārivāsikavattakathā niṭṭhitā.",
  "atk-vin02a31:29": "Mūlāyapaṭikassanārahavattakathā",
  "atk-vin02a31:30_0": "86.Mūlāyapaṭikassanārahā bhikkhū sādiyanti pakatattānanti ṭhapetvā navakataraṁ mūlāyapaṭikassanārahaṁ",
  "atk-vin02a31:30_1": "avasesānaṁ antamaso pārivāsikādīnampi. Imesañhi pārivāsikamūlāyapaṭikassanārahamānattārahamānattācārikabbhānārahānaṁ",
  "atk-vin02a31:30_2": "pañcannaṁ ṭhapetvā attano attano navakataraṁ, sesā sabbe pakatattā eva. Kasmā? Mithu",
  "atk-vin02a31:30_3": "yathāvuḍḍhaṁ abhivādanādīnaṁ anuññātattā. Tena vuttaṁ – “avasesānaṁ antamaso pārivāsikādīnampī”ti.",
  "atk-vin02a31:30_4": "Mūlāyapaṭikassanārahādilakkhaṇaṁ pana nesaṁ parato āvibhavissati. Sesamettha ito",
  "atk-vin02a31:30_5": "paresu ca mānattārahādivattesu pārivāsikavatte vuttanayeneva veditabbaṁ.",
  "atk-vin02a31:31": "87.Mūlāyapaṭikassanārahacatuttho cetiādīsupi yatheva pārivāsiko; evaṁ etepi etesu vinayakammesu gaṇapūrakā na honti, sesasaṅghakammesu honti.",
  "atk-vin02a31:32": "Mūlāyapaṭikassanārahavattakathā niṭṭhitā.",
  "atk-vin02a31:33": "Mānattacārikavattakathā",
  "atk-vin02a31:34": "90.Mānattacārikassa vattesu “devasikaṁ ārocetabba”nti viseso.",
  "atk-vin02a31:35_0": "92. Ratticchedesu ūne gaṇeti ettha gaṇoti cattāro vā atirekā vā; tasmā sacepi tīhi",
  "atk-vin02a31:35_1": "bhikkhūhi saddhiṁ vasati, ratticchedo hotiyeva. Mānattanikkhepasamādānesu vuttasadisova",
  "atk-vin02a31:35_2": "vinicchayo. Sesaṁ sabbattha uttānamevāti.",
  "atk-vin02a31:36": "Mānattacārikavattakathā niṭṭhitā.",
  "atk-vin02a31:37": "Pārivāsikakkhandhakavaṇṇanā niṭṭhitā."
}